АНАТОЛ КӘЫҴНИА

НАНҲӘА
Ароман
Аҩбатәи ашәҟәы

Аҟәа
Аԥҳәынҭшәҟәҭыжьырҭа
2021

УДК 821.35
ББК 84 (5Абх) 6-44
Кә 94

Кәыҵниа, А. У.
Кә 94 Нанҳәа : ароман : аҩбатәи ашәҟәы / Анатол Кәыҵниа. – Аҟәа:
Аԥҳәынҭ­шәҟәҭыжьырҭа, 2021. – 608 д.
Ашәҟәы ианылеит Анатол Кәыҵниа ироман «Нанҳәа» аҩбатәи
ашәҟәы. Амшынҵақәа шьаҭас измоу ари ароман азкуп 1992–1993
шықәсқәа раан ақырҭуа мпыҵахалаҩцәа ирҿагыланы аԥсуа
жәлар ирхыргаз Аџьынџьтәылатә еибашьра.

© Кәыҵниа, А. У., 2021
© Аԥҳәынҭшәҟәҭыжьырҭа, 2021

НАНҲӘА

Ароман
Аҩбатәи ашәҟ́әы
Ианвар 1, 1993
Ахызаҵәқәа кәеицеиуа, еихьымӡа-еиԥымӡо еишьҭагыланы,
алада рхы ханы ицон иҭрысӡаны… Иахьнеишаз аҭыԥ аҿы ианы­
наӡалак, аӡы хьшәашәа инӡааԥсалазшәа иааҿыцәаауан. Аҭара
агәы оумак иацәыхарамкәа ахәы ҳаракыраҟынтәи иҭҟьон дара.
Убри инақәырццакны хыхь ҩадантәи, Наа ахаларҭа шыҟаз,
иҭҟьеит ирҿыцны. Раԥхьа идыршәыз ахқәа Набжьоу аҳабла
аӷа ҿыц иааникылаз ахырӷәӷәарҭақәа рахь икшозҭгьы, егьи
Кәыдры нырцә ишьҭоу, аамҭала ақырҭцәа рнапаҵаҟа иҟаз
аиланхарҭақәа рахь рымҩа хан. Ус, ахԥатәи автоматгьы аацәа­
жәан, уи иоунашьҭыз ахқәа ԥсаҟьаны нырцә, Дранда шы­ҟаз
ашьҭа аннаҵеит. Уажәраанӡа ҿааихак амаӡамкәа рҽаанкыланы,
Ашықәс ҿыц аламҭалаз ирҿагылаз аԥсуаа рҟытԥсыт ыҟаӡамкәа,
уажә асааҭ ахҿақәа ааиԥыланы «12» шааҟалазҵәҟьа ҩадантәи
ҿызымҭуаз аруаа ана-ара Аҭара аҳәаа ахадақәа рҟынтәи ахыс­
рақәа андырҿыц, ақырҭуа еибашьцәа раԥхьагылацәа иҟалаз
ахҭыс ргәырҽаннаҵан, рыхқәа ҩышьҭыхны иааиҿаԥшқәеит.
Иркыз ачаҟәақәа зымҩа инықәыргыланы рыҭрақәа инарҭыҵын,
инаԥшааԥшуа рлымҳақәа нкыдҵаны иааӡырҩит, аԥсуаа жәы­
лазар ҳәа ишәаны. Аха ԥыҭрак ашьҭахь, ажәылара шыҟамыз
агәра анырга, наҟ-ааҟ еиҿаԥшуа, ахҭыс иахырҳәаара рзымдыруа
ус инеихәаԥшы-ааихәаԥшқәеит. «Аԥсуаа ԥыҭк рышьҭахьҟа инас­
кьаны рыԥсы шҭаз ҳгәаладыршәеит, иҟалап урҭ ирҭахызҭгьы
маҷк ҳара ҳҭыԥқәа ԥсахны ԥхьаҟа ҳҿынаҳхаргьы. Наҟ наскьа­
шәа игылазшәа ҳарбаны, нас ҳашнеиуа ҳгәыҳҽанӡамкәа иҳаны
иҟарҵаз рыкаҭа ҳаҿашәарц рҭахны. Мап, дадраа, шәыхшыҩ
ҭабаақәа ирыӡбо ҳара иаҳзеилымкаауа ҳаҟам. Дук хара имгакәа,
иахьакәымзар ма уаҵәы, усгьы шәыцҟьашәҟьа шәықәаҳҵоит,
ҳнапаҵаҟа шәыҟоуп иҭаку абаандаҩцәа шьоук реиԥш. Уажә
Ашықәс ҿыц аламҭалаз шәаҳхыччашәа ҟашәҵеит, аха усҟан
шәнырҵәараамҭа анааилак агәахәара ҳаманы зԥаҵа иалаччо
ҳара ҳакәхоит!» – абас иазхәыцуан агмыгқәа, ицәысжьысуа
рыҭра иахьҭыҵыз.
3

Уи амцхәрас агәырӷьареи агәыӷра дуқәеи рзаанагон абри
зегьы иалаԥшуаз, зхәышҭаарақәа аанмыжькәа ақыҭа иазынхаз
гәыԥҩык аҭынч уаа. «Мап, мап, ҳара ҳарԥарацәа рџьынџь
иахыҵны џьаргьы имцаӡеит. Маҷк инаскьазаргьы, ақыҭа иахы­
лаԥшуеит, иҟоу-иану ибзиаҵәҟьаны еилыркаауеит.
Заа ишазгәаҳҭахьоу еиԥш, Аҭареи Аӡҩыбжьеи рыруаа
Џьгьарда еизаз, Ашықәс ҿыц ианаԥыла ашьҭахь, ашьыжь шаанӡа
еиниан, аилацәажәарақәа мҩаԥыргеит. Ари аилацәажәара
ихадараз аҭыԥ ааннакылон, аҩқыҭак иртәыз ҳаибашьцәа ҭаҷ­
кәымкны еилаҵәаны реидкылараҿ. Убри ашьҭахь иҳасабтәын
акны зҽеидызкылаз ар рԥыза иалхра. Аибашьра ианалага
инаркны иҟақәан изызхәыцуаз ар рхадацәа, аха иааизакны урҭ
ир­хылаԥшуаз, изызхәыцуаз еиҳабык ихьӡ ҳәамызт. Ҳәарада,
раԥхьатәи амшқәа ирылагӡаны ус аҟаҵара мариамызт, аха
ишнеи-шнеиуаз, знык акәымкәа, ҩынтә акәымкәа аиӷацәа
наҟ-ааҟ ажәыларақәеи аибашьрақәеи анымҩаԥырга, рхаҿы
ирзаамгацыз ашьаарҵәыратә еибашьрақәа ианрылаԥш, ари
баша ар рыхәмарра шакәмыз еилкааны, лабҿаба ирбеит ар
рԥызагьы дшаҭахыз, ар рыштаб иалахәыз рхы ааидкыланы,
уаҵәтәи еихырго ршьаҿа иазхәыцны рымҩа шылырхышаз.
Аибашьратә ԥсҭазаара уаналашыҩклак иара ахаҭа иунарбоит
аиҿкаара умамкәа ус унагәыдланы аиааира шузымго.
Са салахәымызт ари аицәажәарақәа имҩаԥыргаз, аха
иалахәыз изларҳәо ала, аимак-аиҿакгьы аман. Уи адагьы аиаша
зыҟаломызт. Изларҳәаз ала, иахьарнахыс Аҭареи Аӡҩыбжьеи
рыруаа рԥызас далхын Беслан Борис-иԥа Квираиа. Ари ахҭыс
дарбанзаалак уаҩ дзаҿаԥомызт: Бесик аамҭакьаҿла ихы
ааирԥшит ӷьеҩ еибашьыҩны, ахадараҿгьы илшахьаз маҷмызт.
Уи атәы ҳалацәажәахьеит, аԥхьаҩгьы ибзианы идырхьеит ҳзых­
цәажәо аибашьҩы ихаҵарақәа. Еиҿкаахаз абаталион аштаб
аиҳабыс дшьақәдырӷәӷәеит Рауль Муцба. Уи хьыӡшьараны Дада
ҳәангьы иарҳәоит. Ар рсовет иалахәын Димер Џьынџьал, Едик
Жьаниа, Габрушьа Кәыҵниа. Аҵыхәтәантәи, изласарҳәаз ала,
алагаҩага хадара аиҭон. Алагаҩага хәҳахәҭраӡам, аибашьраан
уи аус акраҵанакуеит, ауаҩытәыҩса чаӷьада акы дшаԥсам
еиԥш, џьаԥҳаныда, бџьарда, фатәыда-жәтәыда аибашьраҿы
4

лҵшәа имаӡам. Ҳәарада, агәынамӡарақәагьы ыҟан Аҭаратәқәа
џьара ахадараҿы рыхьӡ ахьырымҳәаз. Аха ҳазҭагылоу аамҭазы
уи акгьы ҳанаҳәомызт, ара аҭыԥ акәмызт аус злаз, аус злаз
ҳарԥарацәа ирылшар акәын мычлеи бџьарлеи иҳаиҳаз аӷа
хәымга даанкыланы иқәнага иақәыршәара. Даҭаратәиума,
даӡҩыбжьатәиума абри рылшар акәын. Хадара злазгьы уиакәын.
Ар рԥызас иҟарҵаз Бесик Квираиа уи еилкааны аилацәажәа­раҿ
усгьы азгәеиҭазаап: «Аибашьра иамаҭәам абџьар иику, иԥара
ахҭынҵаны иааихәазаргьы, ҽаӡәы иркны иара ҽауск шьҭихроуп,
аибашьра зылшо уи ихаҭыԥан дықәгылароуп. Абџьар заҳку
ҽырбагас акәӡам!..»
Аилацәажәарақәа рышьҭахь аӡҩыбжьааи аҭарааи злахәыз
абаталион еизганы раԥхьа дааҭгылеит Заза Занҭариа. Уи хаҭала
ибзиаӡаны иидырқәоз аибашьцәа дрылаԥшуа ус даацәажәеит:
– Сара сақәныҳәоит иахьа еиҿкаахаз аҭарааи аӡҩыбжьааи
злахәу абаталион. Мрагыларахьтәи афронт аиҳабыра рнапын­
ҵала еиҿкаахаз абри аус акраҵанакуеит. Аибашьра ианалага
аҽны инаркны зхы еидызкылаз аруаа апартизанцәа ҳәа
ҳрышьҭан. Иахьатәи аамҭазы шьҭахьҟа ҳнаԥшны ҳазнысыз амҩа
гәаҳҭозар, урҭ апартизанцәа ҳәа ҳазҿу аӷа иҿагыланы ирылша­
хьоу ҟәнушьаратәы иҟам. Акырџьара еилаԥыххаа иқәҵоуп
ҳаӷацәа ртехника, иҭахахьеит ҵҩа змаӡам ақырҭуа еибашьцәа,
урҭ мышкы-ҩымш рыла Аԥсны шьаҟьаны иахысырцны шыр­
ҳасабызгьы, иахьа ҳамчқәа изызҳауа иацәшәаны аӡәырҩгьы
шьҭахьҟа иқәҵны излацаша аусқәа ирышьҭоуп. Зыхшыҩ аҿы
иҟоу ақырҭуа ибоит рыԥсра шааихьоу, урҭ раԥхьаҟа мшымыжда
шырзыԥшу. Ҳара ҳакәзар, ҳус еилкаауп: ҳадгьыл ааныжьны
шьҭахьҟа ҳахьцо ҭыԥ ҳамаӡам. Абра ҳиит, абра ҳаԥсыроуп.
Шьоукгьы ирҳәар рылшоит, иааишьас иҳамоузеи, ҳҭыԥқәа
аан­кыланы ҳахьтәаз ҳхырӷәӷәарҭақәа ныжьны шьҭахьҟа ҳхьаҵ­
зар. Аибашьҩы еснагь идыруазароуп иуаажәлар реиқәырхаразы
ишәарҭахар ахьаҵра шаҭаху. Ҳара ус еиԥш адҵа ҳаман, зынӡа
ишәарҭарахар маҷк ҳхьаҵыр шалшоз. Аԥшыхәцәа иаанҳа­
жьыз излаарыцҳаз ала, макьана Аҭара ақырҭуа ишьапы
алаимыргылацт. Ҳаргьы иахьаҵәҟьа уахь амҩа ҳақәлоит.
Убри аҟнытә, шәгәы кашәмыжьын иҟаҳҵаз ахьаҵразы, уаҵәы
5

иаанаҳкылоз ҳхырӷәӷәарҭақәа рҿы ҩаԥхьа ҳҭыԥқәа ҳархылоит.
Ажәакала, аибашьраҿы зныхгьы ухьаҵроуп, даҽазныхгьы ужәы­
ланы инужьхьоу аҭыԥқәа зегь унапаҿы иааугароуп. Урҭқәа зегьы
мышкызны ишыҟалаз аҭоурых зыҩуа рҩымҭақәа рҿы ианыԥшып.
Ҳара макьаназы ҳазнысхьоу амҩақәа ҭҵааны анализ ҳазрыҭом.
Ҳара ҳус аибашьроуп, аӷа дахцаны абри адгьыл ахақәиҭра
азаагароуп.
Аҵыхәтәаны ишәсырдыруеит ааигәаӡа иҟалаз хҭыс ӷәӷәак.
Декабр мза 26 аҽны ақырҭцәа ржәылараан раԥхьаӡа реибашьра
аадыртит жәҩангәыла. Ишыжәдыруа, урҭ техникала ҳара ҳаҵкыс
еиқәшәаны иҟоуп. Реибашьыга вертолиотқәа акымкәа-ҩбамкәа
иаҳхыкны жәҩангәыла иҳабашьхьеит, убри аан ирацәангьы
аахақәа ҳаухьеит. Сызлацәажәо абри аҽынгьы сыбла ишабоз
Аҭара иаахылеит агәыз-агәызҳәа аракетақәа ҳгәыдҵо аӷа иеи­
ба­шьыга вертолиот. Акрааҵуеит урҭ аҳаирпланқәа рҭар­харазы
ҳашҟа даашьҭуижьҭеи Гәдоуҭантәи арԥыс Артур Шутиа-иԥа
Ҭарба. Уи иҭирҟьаз ахы хьамҭа, «Теплушка» ҳәа изышьҭоу,
аҳаирплан инахьӡаны ианааха, итҟәацын, алҩа ахылббы ишнеиуаз
Кәыдры нырцә аԥсра ҟалеит. Дызусҭадаз акырынтә иаҳхаланы
абас аԥхасҭа ҳзаазгоз уи арԥыс? Уи Маисураӡе ижәлоуп. Сара
изласарҳәахьоу ала, уи аԥырҩы аибашьра ҟалаанӡа акырынтә
Аҭара дааганы, пату иқәҵаны ачеиџьыка идигалахьан аҭаратәи
аԥырҩы Костиа Фиодр-иԥа Кәыҵниа, пату иқәырҵахьан, иара
убасгьы, аҭаратәи аԥырҩцәа – аишьцәа Алексеии Ринели
Латариаа. Иахьа уи ачеиџьыка даӷрагылеит. Аха аԥсуа ичеиџьыка
иаӷрагылаз зегьы, ихаҵаны шәыҟаз, мшымыжда рзыԥшуп!
Гәдоуҭатәи арԥыс Артур Ҭарба ифырхаҵарақәа мышкызны
ишахәҭоу ахә шыршьо еилкааны исымоуп. Аха уаанӡа, акәты
иалшо акәтаӷь ҳәа, сара сыхьӡала абра ианасшьар сҭахуп асааҭ.
Артур Ҭарба!..
Артур иҟазшьала дыԥхашьаԥхаҵо Заза Занҭариа дахьгылаз
ашҟа иҿааихеит. Заза данааидгыла дааҭгылеит. Егьи иџьыба
иҭаз асааҭ ааҭиган, Артур инапы инахеиҵеит. Иаалахҿыххеит
аруаагьы, рнапқәа ааинырҟьеит. Артур, иҭабуп ҳәа раҳәо, агәра
диргеит иҩызцәа аринахысгьы ихы дшамеигӡо. Ашьҭахь ҩаԥхьа
иҭыԥ ахь днеиуеит.
6

Абри ала еилгеит ари аилацәажәара. Аруаа ирылаҳәан
иаарласны Аҭараҟа амҩа ишықәлоз.
Ҷлоу саннеи аштаб аҿаԥхьа гәыԥҩык аҭараа рыҷкәынцәа
срықәшәеит. Урҭ роуп исазҳәаз Џьгьарда иҟаз аилацәажәарақәа
ртәы. Исаҳаз ажәабжь агәыӷрақәа снаҭеит, иаҳа сылахь
ааиҵысхит. Ашьҭахь, Реваз Агрба асааҭ ԥшьба рзы исиҭаз
адыр­раҭарала, аабыкьа Аҭараҟа идәықәырҵаз аԥшыхәцәа
хынҳәны иааит. Ақырҭцәа макьаназы рҭыԥ иахысуам, ԥаса
иркыз ахырӷәӷәарҭақәа рҿы хылаԥшра ҟарҵоит, уажәыуажәы уантәи ргәы мҿыӷьларц азы ахысрақәа ирҿуп. Ҳаруаа
хьаҵу имхьаҵу еилкааны ирымам. Реваз Агрба излеиҳәаз ала,
аҭарааи аӡҩыбжьааи рбаталион уаха Аҭара иалалоит, ашкәакәа
харԥақәа рыла рҽеибырҭахьеит (иара Реваз ихаҭагьы уи шимаз
сирбахьеит). Уахь амҩа иқәло ҳаибашьцәа даҽа шәҩыуаак
ацхырааҩцәа роуеит ҳәа агәра сиргоит сацәажәаҩ. Уи шаҟа
ииашоу сызшәаҳәом. Аус злоу, ҳауаажәлар хәыҷы-хәыҷла
рышь­ҭахьҟа игьежьуеит. Абри агәыӷра дуӡӡа унаҭаратәы
иҟоуп. Уиадагьы, иахьа абџьар Гәдоуҭантәи ҳаирпланла аагара
иазыԥшын. Сара Ҷлоу саныҟаз аҳаирпланқәа мтәацызт, аха
Отаԥ санааи, ахәылԥазы ҳаирпланк ахагьежьаауан. Иаха
аҵхыбжьонгьы уи ашьҭыбжь саҳауан.
Аибашьцәа инарҷыданы Ҷлоу еиқәшәаз аҭараа ҳаила­
цәажәеит, ҳаибашьцәа рҭыԥ ахь ишыгьежьлак еиԥш урҭ
рыцхырааразы аҷкәынцәа рыдгылар шаҭаху, иаҳҳәап, урҭ
рыфатә аиқәыршәараҿы аума, мамзаргьы ахырӷәӷәарҭахь ицо
аныхынҳәлак урҭ зыԥсахуа рхарҭәаараҿы аума, мачхәызма
иҟаз ауснагӡатәқәа.
Уажәы Отаԥ санааи иахьа избаз-исаҳаз сазхәыцуан, ана­
лиз ҟасҵон. Уаҵәы ҩаԥхьа Ҷлоуҟа сцаны иҟоу-иану аилкаара
саҳасабуп.
Ианвар 2, 1993
Асду анаулак ашьҭахь уажәы-уажәы ауаҩы ажәҩан да­
ҵаԥшуеит. Аибашьра ыҟамкәа, иуфо-иужәуа уманы, умҿы-умца
еиқәшәаны уҟазар, аӡын шӡынроу имҩасыр иаҳагьы еиӷьуп.
7

Аха уажәы аҭагылазаашьақәа злацәгьоу ала, ахьамҭарақәа ҳаз­
ҵаз ҳзымхозшәа аригьы ҳзацлеит. Аԥсабарагьы ҳаԥнашәарц
аҭахуп. Ҳзаҵыҵрыма, нас, абасеиԥштәи ахьамҭара иҳақәыӷәӷәо?
Абраагьы иҳазгарыма аиааира? Иаҳԥеиԥшузеи ҳаԥхьаҟа?..
Шәкы-зқьы азҵаарақәа ааины ҳҿаԥхьа иаацәырҵуеит.
Аԥса­ба­рагьы агәы иҭоу ҳзеилкаауам. Убриазоуп уажәы-уажәы
ажәҩан ҳзаҵаԥшуа. Иаҳҭахуп шьҭа амш еилгар, икәалыкәаџьо
амра аацәыҵыԥхар, уи иахылҵуа ацыԥхь хаақәа ҳгәаҵа инҭа­ланы
ҳарԥхар, ҳаиԥхьышьшьаауа ҳаргәыбзыӷыр. О зхьышьаргәыҵа
ҳакәыхшоу, хыхьынтәи улбааԥшны ҳҭагылазаашьа уахәаԥш,
ҳрыц­ҳашьа хара змам, еиқәырха ҳмилаҭ!..
Ишыдыдуа қәа ауам ҳәа, асы амуӡеит. Амала, иҵааит
иӷәӷәаны. Аха ианша, ажәҩан алакҭа анааԥш, амра жжаӡа
иаацәыҵыԥхеит. Аԥсҭҳәақәа хӡам. Аха ара, Ваниа Џьопуа да­
хьынхо аӡиас аԥшаҳәаҿы, уаҩы иааизымчҳаратә ахьҭа ыҟоуп,
ихьшәашәаӡа, уӡамҩақәа аакылнаҵәартә аԥша хьшәашәа
ықәсуеит.
Асааҭ 13 рзы Ҷлоу сыҟан. Уа ирацәаҩын аҭараа. Адыр­
раҭара злаҟаз ала, иаха Гәдоуҭантәи ҳаирпланла абџьар
ааргараны иҟан. Иааргеит аџьаԥҳаны амацара. Уи, ҳәарада,
угәы ааихьнашьуан. Цыфада абысҭа умҵадыргылар иаҩызан.
Изларҳәо ала, ҩаԥхьа аҳа­ир­план «Кукурузник» тәараны
иҟоуп. Аҭаратәи арԥыс, аԥырҩы Алықьса Латариа Ҭхьынантәи
аҳаирпланқәа ртәарҭа еиҳабыс даарышьҭзаап. Мрагыларахьтәи
акомандаҟаҵара аиҳабыра рыхьӡала иаарышьҭыз аснаипертә
хысгақәа ҳрыхәаԥшуан. Урҭ атапанчақәагьы рыцын. Шьоукгьы
агәынамӡара рныԥшуа ирҳәеит, акомандаҟаҵаҩ иабаиҭаху
аснаипертә хысга, уи зкыша афронт иаҿагылоу роуп ҳәа.
Иахьатәи аҭагылазаашьа злаҵару ала, абригьы угәы ԥнажәартә
иҟоуп ҳәа азгәеиҭеит даҽаӡәгьы. Даҽа шьоукгьы урҭ ирҿагы­
леит. Макьана еилкаамызт урҭ абџьарқәа ахьдәықәырҵашаз,
заа анализ аҟаҵара иашамызт. Насгьы, урҭ излагәарҭаз ала,
афронт дуӡӡа аиҳабы тапанчак даԥсамкәа дыҟамызт, абригьы
иазхәыцтәын. Ажәакала, ауаа рацәа ахьеилагылоу ир­зым­
дыруагьы ианалацәажәо ыҟоуп. Аиаша дырны измоугьы,
дуа­ҩы бааԥсызар, сзашьҭоузеи ҳәа аҵәы нарылеиҵоит.
8

Амала, угәы еихьнашьыртә иҟан Гәдоуҭантәи ианаамҭаз аб­
џьар ахьаармышьҭуаз. Иҟалап уи знапы ианыз гхақәакгьы
рымазар. Аибашьра дуӡӡа анцо гхада аусқәа ыртатаԥшьны
иузанамыгӡозар акәхап. Убарҭ аҩжьрақәа ҟазҵо рыхьӡала,
изаҳауаз ирҳәеит, Гәдоуҭантәи абџьар ахьаармышьҭыз азы,
афронт адҵаҟаҵаҩ Кьышьмариа рациала уахь данцәажәоз
Ашықәс ҿыц иадҳәаланы «ахәы ԥхақәа рымҵеиҵеит» ҳәа.
Арахь ҳҭагылазаашьақәа злаҟоу ала, уи уақәшаҳаҭхартә иҟоуп.
Абар-абар егьрыгӡам ақырҭцәа ахықәахь ҳнарцарц, абри збо,
игәазҭо зегьы ҳгәыԥжәарақәа хыҵуеит. Ҳаҩны-ҳгәара зегь
ааныжьны, 50 хы раҟара абџьар ахьҳагыз иахҟьаны, иахьа
ҳқыҭа ныжьны абрахь ҳааскьеит. Ҵоуп, ақырҭцәа макьаназы
Аҭара ахи-аҵыхәеи иахылаԥшуа иҟам, аха заа урҭ рымҩақәа
аанаҳамкылар, уаҵәы ҳусқәа ма­џьа­нахоит. Шьоукгьы рациала
адырраҭара ҟарҵазшәа рҳәоит «Аҭара макьаназ алалашьа
амаӡам» ҳәа. Уи агәра угаратәы иҟам. Ара сзацәажәаз арԥарцәа
аӡәырҩы Аҭара аҩадахьы иҟоу еилыркаар рҭахуп. Тҟәарчалҟа,
Адгәыр Адлеиба иԥсыжрахь ицаны иҟоу Олег Енукиӡеи Бесик
Адлеибеи шыхынҳәлак ҳаргьы уахь амҩа ҳақәлозар акәхап.
Ианвар 3, 1993
Иаха хәыҷык ақәа ауит. Асы хьамҭа ишьҭоу хәыҷы-хәыҷла
аӡыҭра иаҿуп. Ашьжьымҭан ақәа леиуамызт, аха амш шәшьын,
алахь еиқәын.
Иахантәарак амҩаду аганахь ахысрақәа цон. Абар, иа­
хьа хымшуп Ҷлоуҟа аныҟәара саҿуижьҭеи. Нахьхьи, Отаԥ
салсны Ҭхьынатәи аҵәирҭа снахысхьан еиԥш, атрактор хәыҷ
«Таракан» ҳәа изышьҭоу сԥылеит, уи наҟ-ааҟ иақәгылан фҩык
раҟара ауаа, иҟан урҭ рхыԥхьаӡараҿы абџьар зкызгьы. Атрактор
хәыҷы иақәгылан асакаса, дааргон аибашьраҿы иҭахаз аӡәы.
Хыхь иқәыршәын аурыс одеалок, ихы-иҿы убарҭамызт. Ауаа
иақәгылазгьы рылахь еиқәышьшьы, агәаӷ рацәа рхы-рҿы иа­
ну­баалон. Ашьҭахь, Ҷлоу агәаҿы снеины санҵаа, издыруаз
изласарҳәаз ала, Лашькьындар аибашьраҿы иҭахаз Мушьни
Басариа иҷкәын иоуп рҳәеит. Ирҳәеит, иара убасгьы, дышҭахаз
Шота Бжьаниа иԥагьы.
9

Очамчыраҟа узго амҩаду ахь иааҟәымҵӡакәа танк хьамҭак
ахысра иаҿын. Ацентр аҿы сышнеиҵәҟьаз дсықәшәеит Џьон
Ануа. Уи акультура Ахан директорс даман Ҷлоу, аха уажәы
аибашьра иалагеижьҭеи комендантс дыҟоуп. Сшибаз еиԥш,
аԥсшәақәа ааибаҳҳәан, узыргәамҵуа ҳәа кыр умоума ҳәа
дсыз­ҵааит. Са сзыргәамҵуаз Аҭара алахьынҵа акәын. Уи сгәы
иҭыхон. Ҳаиманы акомандаҟаҵаҩ иҭыԥ аҿы ҳнеит. Ҷкәынак уи
изалхыз акабинет аилыргара даҿын, аурыс ԥечкакгьы гылан,
аха амца ҭарымҵацызт. Иара ауада ҳәа изалырхызгьы зынӡа
иҭшәан. Ара уаанӡа ахәыҷтәы баҳча ыҟан. Ҷлоу ақыҭа агәаҿы
мрагыларахьтәи афронт аштаб аҟаҵара аҭахымзар ҟаларын ҳәа
саазхәыцит. Макьаназы адҵаҟаҵаҩ Кьышьмариа иҭоурыхқәа
ҳәа акгьы сыздыруам, исарҳәахьан Афганисҭан дшеибашьуаз.
Ҳзызнеиз аниаҳҳәа акомандаҟаҵаҩ дазхәыцын, баша ҭынч
уаҩык иаҳасабала сыԥхьаӡаны: «Аҭара аерманцәа рҳабла ахәа­
даҿы аиҿахысрақәа цоит, ҳара ҳтәқәа ҵаҟа аҭалара иаҿуп, уахь
цашьа ыҟаӡам», – иҳәеит.
Дызусҭадаз ус еиԥш иҟаз адырраҭара ҟазҵаз? Сара
излаздыруаз ала, ақырҭцәа рҭыԥ иахымсыцызт. Аха, ус сҳәеит
ҳәа, иаалырҟьаны урҭ ақыҭа ныжьны ҳшахыҵыз еилкааны
ижәылазар?.. Слакҩакуа сышьҭахьҟа саагьежьит.
Сындәылҵуан еиԥш, СУ-25-қәа ҩба нхылеит. Хаҵакгьы
адәны еилагылаз ибжьы нарықәиргеит, абра иаԥырҵны ԥхьа­
кырҭакахь инаскьаразы. Маврик Кәыҵниеи сареи ҳхыԥхыԥуа
аихатәы цҳа ҳнырны наҟ ҳҿынаҳхеит. Аибашьыгатә ҳаирпланқәа
нахьхьи џьара абомбақәа карыжьын, ихәхәаӡа алҩа ныхчылеит
уахь. Урҭ даҽазнык иааҳхыкәшан, иласӡаны игҿаҵәиаан, еес,
инылахәаша ицеит рҭыҩрахь. Ашьҭахь излаҳаҳаз ала, Лакәыт
ихырӷәӷәарҭаҟноуп абомбақәа ахьагәыдырҵаз, аха машәыр
ҟамлаӡеит.
Ҳнаҩсшәа еилагылаз арԥарцәа гәамҵхамҵуа акы иала­
цәажәон. Урҭ зегьы еибашьцәан, рсмена иазыԥшын. Излацәа­
жәоз еилукаартә рыбжьы ҳара ҳҟынӡагьы иааҩуан.
– Зегьы дыжәдыруеит Салуман, – ибжьы гәоугәоу иҭирҟьон
еибашьҩык. – Салуман хҩык арԥарцәа заманақәа иааӡеит.
Аибашьра ианалага аҽны инаркны Салуман ихшара ахҩыкгьы
ааҳавагылеит. Аха ҳара иҳамузт, аиҵбы абџьар имхны иаб
10

иҩныҟа ддәықәаҳҵеит ишимуаз. Ашьҭахь, ишыжәдыруа еиԥш,
аишьцәа инхаз аҩыџьегьы ҳавыршьааит. Уажә ахԥатәигьы ишьа
иурц абџьар ааникылеит. Егьа ҳҳәандазгьы имуӡеит. «Уаҳа уи
аӡбахә шәагьаламцәажәан, сымч ыҟа, сықәра иаҵанакуа, шьоук
реиԥш схы сзыԥхьакуам. Ахаҵа дзиуа хьӡы игарцоуп!» ҳәа
дааи­ны дааҳавагылеит.
– Гәдиса ус ҟаимҵаӡеит, – даацәажәеит уи иҩыза.
– Ҩыџьа ихшара ахырӷәӷәарҭақәа рахь иҳацныҟәон. Раб
даакылсын, даарыҵалан, Нхыҵ Кавказҟа идәықәиҵеит, ус дук
азы ирышьҭ­уазшәа. Иахьа излаадыруала, Гәдиса иҷкәынцәа ача
ԥха иацҳауа атәымџьара иадыԥшылоит, арахь рҩызцәа есҽны
ашьакаҭәара иаҿуп. Нас мышкызны аибашьра еилгар, ҳара ҳтәы
иакыр, равтоматқәа разқәынҵа иааҳалагылоит, Гәдоуҭа аганахь
ҳаи­башьуан ҳәа…
Ҷлоу ҳшыҟаз Тҟәарчалынтә иааит ар рмашьына ӷәӷәа
«Урал». Уи азна аибашьцәа ҭан. Урҭ ирыцын солдаҭ маҭәала
еилаҳәаз амедиаҳәшьцәеи асанитаркацәеи. Абри амашьына
даанагеит Џьума Аҳәба. Уи ҳаниба дҳаигәырӷьаны аԥсшәа
ҳаиҳәеит. Нас иааркьаҿны иаҳзеиҭеиҳәеит Лабра ақырҭцәа
рмацәаз дышҭашәаз. Иҷкәын деибашьуеит ҳәа дахьдәықәыр­ҵаз
ахырӷәӷәарҭа ақырҭцәа иааныркылахьазаарын. Иаҳзеиҭеи­ҳәеит
урҭ ишакәым ишизныҟәоз, гыгшәыгҵас рхы шаадырԥшыз, нас
дганы Очамчыра дышҭаркыз. Ауаажәлар ашәҟәыҩҩы дахьдыр­
баандаҩыртәыз рыбжьы ақәдыргеит. Ашьҭахь, Очамчыра иааны
иҟаз абандит Иоселиании сареи аицәажәара ҳаман иҳәеит.
Қарҭ издыруаз шәҟәыҩҩык дицхрааит, уи иӡбахә далацәажәеит
ҳаицәажәараан. Ажәакала, декабр 30 ауха ҳаҭыр сықәҵаны,
исы­мырххьаз, сџьыба иҭаз снапҩырақәагьы иаламкьыскәа
идыргьежьын, Ԥақәашь аҳәааҿы снаганы соурышьҭит иҳәеит.
Дзыхҭаркааз иҷкәын аиҵбы Дауҭгьы абра дицын. Убригьы
аԥсшәа иаҳәо, идаҳныҳәалеит иаб деибга-дызҩыда иуаажәлар
рахь дахьыгьежьыз.
Адырраҭарақәа злаҟоу ала, Очамчыра араион афронтқәа
зехьынџьара рҿы ашәарҭара иҭагылоуп. Уи џьоушьартә иҟаӡам.
Абри аиҳабыра рыхшыҩ аҿы иааганы џьара хәшәык анарымҭа,
атрагедиа дуӡӡа ҳзыԥшыр алшоит амацәаз иҭаку, абрахьтәи
аган иаланхо ауаажәлар зегьы.
11

Уи еилкааны ирымоуп ҳара ҳаибашьцәа. Урҭ уажәы ирым­
беит иҟарҵаша, раԥхьаҟа ирзыԥшу еилыркаауеит, идыруп аӷа
ҳхы шимшьышьуа, уи уажәы-ушьҭан ҳнырҵәаразы джәы­лоит.
Наҟ-ааҟ абџьар хқәа ԥсаҟьаны еилаҵо, егьан имацәысып, егьан
идыдып.
Бесик Ԥоча-иԥа Кәыҵниа зхала иныҟәо абга ҳәа изышьҭоу
диҩызан. Ар рԥызацәа дразҵааны уи иҭахын реиҳа ицәгьаз
адҵақәа ихала инаигӡалар. Аӡә даницыз иаҳа игәы ҭынчмызт,
еидысларак ҟалар, иҩыза ихьрызеи ҳәа дгәаҭеиуан, зегьы
ихахьы иааигон, адҵа ирҭаз изынамыгӡар ҳәа дацәшәон.
Ҽакы иамусын ихала даныҟаз: ҭынч амҩа днықәлон, гәаныла
дазхәыцуан иҟаиҵашаз, ихы зықәкыз аҭыԥ аҿы дышнеишаз, нас
иҟаиҵашаз заа амҩа дықәлаанӡа иҳасабуан, уи инамыгӡакәагьы
дхынҳәыр иҭахымызт. Абри аан идыруан ихы шихьчашазгьы,
иус нагӡаны деибга-дызҩыда ишьҭахьҟа дшыхынҳәышаз. Ир­
дыруазаргьы ирзымдыруазаргьы, ишьҭахьҟа изыԥшын иан, иаб,
иашьцәа, иуаажәлар. Урҭгьы хәыцырҭас иман, иҭахын абри
иҿиаз аибашьра ду, уи иацыз апылҳаҭра, агәырҩа далҵны
деибга-дызҩыда идгьыл аҿы дынхар-дынҵыр. Аха урҭқәа зегьы
ҟалаанӡа досу илшо ҟаиҵароуп аӷа ааха ду иҭаны, наҟ ишьҭахьҟа
дыԥхаҵаны иҭыҩрахь иҭацалара.
Аамҭала иалҵны иҟаз аибашьцәа рышьҭахьҟа ишыхын­ҳәыз
еиԥш, раԥхьаӡа иҩызцәеи иареи злаз агәыԥ иааныркы­леит
Наа ахаларҭатәи ахырӷәӷәарҭа. Аха нас диԥшааит Давид Туриԥа Џьынџьал. Уи иҳәо иаҳахьан, аӷа иааникылахьаз Аӡҩыбжьа
ақыҭа уахьналало, Аӡынба инхарҭа аҿаԥхьа ишыҵаз амина.
Уи ыҵхны, иганы рхы иадырхәарц еицәажәеит Давиди иареи.
Ари аус анагӡара шыцәгьазгьы, аҩыџьегьы еиқәышаҳаҭхан,
амҩа иқәлеит. Ицон, ҳәарада, бнала мацара, шьҭак ахьыҟаз
ихымлакәа. Бесикгьы изымдыруа дыҟамызт арахьтәи амҩақәа,
аха Давид аҭарааи аӡҩыбжьааи рҳәааҿы дызланхоз ала, ара
мҩахәасҭас изымдыруаз ҳәа егьыҟамызт.
Ишаԥыз еиԥш, иналаршә-ҩаларшәны ахысбыжьқәа ааҩуан.
Иаҳарак уи аԥыжәара аман ақырҭцәа рганахь. Аԥшыхәҩцәа
наскьацыԥхьаӡа урҭ ахысбыжьқәа иаҳа-иаҳа ирзааигәахон. Ус
12

анакәха, амина ыҵоуп ҳәа ргәы иахьаанагоз ианазааигәаха,
иаҳа ишәарҭахо иалагеит. Иалшон дара рхы зықәкыз амҩа
иазааигәаны, иара Аӡынба инхарҭа акәшамыкәша рҽыҵәахны
ақырҭцәа тәазар. Убри аҟнытә, амҩа ианазааигәаха, иааҭгыланы
иӡырҩит, аха арахьҵәҟьа ҭынчразшәа рбеит, иара Аӡынба
аамҭала иҟаиҵаз аҩын хәыҷы аҿгьы аҭынчра ҟәызгаӡа иахатәан.
Нас, рус анагӡараз иаҭахыз амаҭәарқәа ирымаз рхы иархәаны,.
уи ахьыҟаз аҭыԥ ԥшааны амина аҵхра иалагеит.
Рус нагӡаны амина ааҵәа инҭарҵан, рышьҭахьҟа идәықәлеит
бнала мацара. Рнапқәа лаҳәны иҟан, шьамхахьы инахыҳәҳәо
асы ԥуа илеиуан. Раԥхьаҟа даҽа ускгьы рзыԥшын: Кәыдрыхықә
аҳаблаҿы ицаны ара иҵырхыз амина уа иҵарҵарц раҳасабын.
Арԥарацәа ибзианы еилкааны ирыман ари аҳабла арҳәразы
ақырҭцәа рхы ишамеигӡоз. Шьапыла усгьы жәларык инрыжьыз
амал рызгарымызт, рхы иадырхәон уажәазы ихадаз атранспорт
– атракторқәа.
Иааԥса-икараха арԥарацәа ирулак икылсит аҳабла уахь­
налало Бигәаа реиланхарҭаҿы. Иаанаԥшы-ааԥшын, атракторшьҭа знылахьаз амҩа аарыбӷьаҭын, анышәи ахаҳәи рыла
ирапаны иҟаҵаз амҩаду аҿы ижны амина ныҵарҵеит. Ашьҭахь,
уи ҩаԥхьа уаанӡа излахҩаз, иԥҟаны иамырххьаз асрапа
нақәҵаны ишыҟаз иааибырҭеит. Тракторла аӡәы дымҩасырц
дыҟазаргьы иҟаз ҳәа акгьы изеилыргомызт. Арԥарацәа рус
ианалга рышьҭахьҟа ихынҳәит излааз амҩала. Нас иццакны
абна рҽанарҭа, ԥыҭк ицахьан еиԥш, иааҭгылеит.
– Оҳ, гәышьаӡа! – иҳәеит Давид.
– Иҳазгәамҭаӡакәа ҳааԥсеит! – иҳәеит Бесикгьы.
– Угәы ишԥаанагои, акралҵру?
– Уи иаарласны еилаҳкаауеит. Уаҵәы ҳаап ҩаԥхьа…
Уаҵәы ҳәа изҿыз уи иахьоуп. Аха Давид ихаҭыԥан уажә
ԥшыхәра дахьцоз амҩа дицықәлеит Мима Кәыҵниа иаҳәшьаԥа,
Тутка ҳәа хьыӡшьаран измаз Ҷоҷуа. Акыраамҭатәи рныҟәара
ашьҭахь урҭ кылсит Кәыдрыхықә. Излагәарҭаз ала, иҵар­ҵаз
амина аус ауит: Т-16 ҳәа изышьҭоу атрактор ахаԥжәеит. Уи махамаха еиҿыжәжәаны иаршәит, ахәҭақәа ана-ара асы илажьын.
– Шәдырҩатә еиӷьхааит!– иҳәеит Тутка.
13

Амина ахьыԥжәаз иҵауланы адгьыл ажит. Шаҟаҩ ақәтәаз,
шаҟаҩ ашьыз аилкаара уадаҩын. Алафеҭ хәыҷы иацраҳәазгьы
агәышҵа хаххала џьара ишкажьыз рылаԥш ақәшәеит. Абас шры­
хьызгьы, ақырҭцәа ԥхашьомызт, дырҩегьых аимдарақәа мҩаԥго,
иҟалаз ахҭыс хьаас имкыкәа арҳәрақәа мҩаԥыргон. Уи ус ша­
кәыз еилыркааит аԥшыхәцәа, ҩнаҭацыԥхьаӡа бнала инеины
имҩаԥыргаз аилкаарақәа рыла. Аҵыхәтәаны, рышьҭахьҟа амҩа
ианықәлоз, хҩык ақырҭуа еибашьцәа еицәажәо амҩаду ала
инеиуан. Аха арԥарацәа ахысра азин рымаӡамызт, иаарласӡаны
жәылара дук мҩаԥыргараны иҟан аҭарааи аӡҩыбжьааи рба­
талион иалахәыз аибашьцәа. Иҟарҵахуаз, ргәы шыԥжәоз,
рышьҭахьҟа ихынҳәит.
Адгьыл сыла ихҩаны ишыҟазгьы, ари еиԥш аамҭазы
аҭа­ра­тәи абна улаланы убахҵәаӡа уныҟәаратәы иҟамызт.
Угәуҽан­ӡамкәа ушнеиуа, гәаҵаӷаранӡа асы унылашьшьны аӡы
уахьаанахәоз аҭыԥқәа ыҟан. Бесики Туткеи қьыԥаха, ибааӡаны
аҭаратәи аҳәаахьы ииасхьан еиԥш иаарԥылеит Гәыргьен Бҷиеи
Кәышә Ашәбеи. Урҭгьы ԥшыхәуан, инрыжьыз рыҩнқәа шыҟаз
аилкаарақәа рҭахын.
Бесик Ԥоча-иԥа Кәыҵниа диит 1963 шықәса рзы Аҭара
ақыҭан. Иаб Ԥоча унеишь-уааишь ҳәа ззырҳәо хаҵоуп, аколнха­
раҿы експедиторс аус иуан, алагаҩага мҩаԥигон. Иан шьҭрала
Лашәриаԥҳауп, еицырдыруа апоет Мушьни Лашәриа иаҳәшьа
лоуп. Далгеит абжьаратәи ашкол. Раԥхьаӡа аррамаҵура да­хысуан
Ленинград, «Полковаиа школа» ҳәа изышьҭаз аҿы ар рҵара
дахысуан. Нас сержантс ахьӡ анирҭа, уи диаргоит Казахсҭанҟа.
Аррамаҵура дахысуан ақалақь Баиканур. Уахьынтәи дхынҳәит
1984 шықәса рзы. Далгеит Аҟәа ПТУ. Далоуп Жәлар Рфорум.
1989 шықәсазтәи ахҭыс далахәын. Иара убасгьы аԥсуа гвардиа.
Аҟәатәи аеропорт зыхьчоз рхыԥхьаӡараҿы дыҟан. Аҭара
имҩаԥысхьаз аибашьратә хҭысқәа зегьы дрылахәын.
Ианвар 4, 1993
Иахьа иаҳа иҟәандароуп. Асы аӡыҭра иаҿуп. Аха макьа­
на­зы адгьыл иақәжьу ашкәакәара ахыҵны ицом, уи хьамҭаӡа
иахькажьу ага инаркны ашьхаранӡа улаԥш ақәшәоит. Аам­
14

ҭала иҟалаз аҟәандара усҟак анархагьы амам. Зны-зынла
иҿыҵәыҵәааӡа аԥша иқәсуа уцәа-ужьы иналҟьоит. Уи агәра
унаргоит ахьшәашәара аҳра иамоу, аӡынра шӡынроу ицарц
шаҭаху, ианвар мза ус аламала аҽырҭынчны имҩасны ишымцо,
ахьҭақәеи аҵаа цәгьақәеи аанагарц ишыҟоу, абри имҩаԥысуа
аибашьреиԥш иаргьы ижәыланы икшарц шаҭаху.
Ҷлоуҟа сымцаӡеит. Уахь амҩа иқәлеит Олег Енукиӡеи Бесик
Адлеибеи. Урҭ дрыццеит зыҩны ҳаҟоу аԥшәма Ваниа Џьопуа.
Амҩасцәагьы ҳгәы дырӷәӷәеит: аҭаратәи абаталион аҭаратәи
ахырӷәӷәарҭақәа аанкыланы иркуп рҳәоит. Ажәабжь ҳзааигеит
Ферзба Рауль. Уи иацы деибашьуан Мықәтәи асовхоз аҿы. Ҳаӷа
иршәыз аснариад хә-метрак изааигәаны икаҳазаап, инапы
ахыԥ­ҽыха алоуп, ахьаагьы имоуп. «Рациала ҳаицәажәон:
аҭаратәи аибашьцәа ԥасатәи рҭыԥқәа ааныркылан, аԥшыхә­
рақәа мҩаԥыргеит. Гәыԥк агазмҩаҿы инеины ахырӷәӷәарҭа
ныркылеит», – иҳәеит. Уи набжьоуаа роуп ҳәа агәыӷра соун,
саа­лахҿыххеит. Олеги Бесики макьана ихнымҳәыцт. Урҭ
Виктор Џьынџьал дыԥшааны иҟоу-иану еилыркаарц рҭахын.
Ус анакәха, схәыцуан сара, ҳар Аҭара иалалазар, хымԥада,
уахь амҩа иқәлатәуп, ара аангылашьа ыҟам, уахь ицатәуп, урҭ
ирыцхраатәуп. Уаха арԥарацәа шыхынҳәлак, ҳааицәажәаны
амҩа ҳақәлозар акәхап.
Ваниа Џьопуа иҭаацәараҿы, дара аԥшәмацәа налаҵаны,
жәохәҩык ҳаҟоуп акрыфацәа. Дара хәҩык, егьырҭ иахыҵны
иааиз. Кәтол, Џьгьарда, Ӷәада, Ҷлоу, Отаԥ уҳәа ақыҭақәа зегь ҭәуп
иахыҵны инеиз рыла. Ҩажәаҩык рҟынӡа ауаа зыдкыланы иҟоу
аҭаацәарақәа ыҟоуп. Зегьы рҿаҵа еиҩыршоит, уиадагьы ԥсыхәа
ыҟаӡам. Иҟоуп ашәарҭара зныԥшуа афронт. Аха ашәарҭара
ҿиар алшоит аҭынчуаа рахьгьы. Ас мацара ҳанца, ҳазхыҵыз
аҩна­ҭақәа рҿы ҳцақәа ирҭоу аџьықәреи ҭыганы абрахь иааганы
ҳхы ианаҳзамырхәа, амлашьрақәа ҿиар алшоит. Ари зынӡа уаҩ
дызмыхәо усуп. Апулемиот еиԥш амлашьрагьы ауаа архуеит.
Аха убранӡа ҳнеип ҳәа сақәгәыӷуам. Ҳаԥсуа жәлар, еибашьуагьы
ашьҭахь игылоугьы, еиқәырхатәуп. Аԥсны аԥсуаа рыда – иҭацәу
кәакьуп. Аԥсны даԥшәыманы дахагылазароуп аԥсуа дџарџаруа.
Ари адгьыл дамбароуп ақырҭуа ԥсымцқьа!..
15

Амш ахәлара иаҿуп. Аҿықәҿықәҳәа рыбжьы уаҳауеит акы
иацәшәаны адырра ҟазҵо ардәынақәа. Иныҵак-ҩыҵакны игоит
ахысбыжьқәа. Ажәҩан хәашьуп, аха маҷк иҵысыз аҟәандара
агәра унаргоит ҩаԥхьа асы шамуа ала. Иӷәӷәаны ақәа леир
иаарласны адгьыл хызҩаз асы хьамҭа наҟ иагарын. Аха ажәҩан
уаҵаԥшны макьаназы иузеилыргом амш шыҟалаша.
Габрушьа Кәыҵниа ихала ахәада дықәланы днеиуеит.
Арахь Аҭараҟа ихынҳәижьҭеи агәыԥқәа хазы-хазы рҽыршеит.
Аӡҩыбжьаа зегьы рҭыԥ ааныркылеит Кьамышә Быҭәба иҩ­
наҿы. Уи иҿаԥхьа инхо Митиа Быҭәба инхараҿы аԥшәмара
ааныркылеит Кәакәаа ргәыԥ. Набжьоуаа аамҭала зны итәеит
Нури Быҭәба иҩнаҿы. Уи Аҭара агәы иазааигәоуп. Аха ашьҭахь
илбааит ҵаҟа ашкол ауадақәа рҿы. Ҳәарада, ари аҭыԥ ашәарҭара
амоуп. Аха ҽеила аԥшыхәрақәа анымҩаԥыргалак ашьҭахь урҭ
ирыҳасабын ҩаԥхьа хыхь ихаланы Нури иҩны акәшамыкәша
ахырӷәӷәарҭа ныркыларц. Габрушьа иҩызцәеи иареи аибашьцәа
рҭыԥ ааныркылеит Ԥоча Кәыҵниа иҩнаҿы. Урҭ ари акәшамыкәша, аиҳараӡак Наа ахаларҭа налаҵаны, иахылаԥшуан.
Уажә Габрушьа аӡҩыбжьаа реибашьцәеи иареи еила­
цәажәарц раҳасабын. Кьамышә Быҭәба инхараҿы чарак анцо
еиԥш аибашьцәа рыла аҩны ҭәын. Акрыфа-акрыжәны еилгахьан,
аха инеиз иаҳаҭыр аҟынтәи ирымаз идыргалеит, аха егьи имуит.
– Акрыфа сыҟоуп! – иҳәеит Габрушьа. – Уи аҵкыс, сыз­
зааиз аус ҳалацәажәап.
Аказарма аҩнуҵҟа агәгәаҳәа амца еиқәын. Ара иҟан Бесик
Квираиа, Рауль Муцба, Едик Жьаниа уҳәа егьырҭ хар змамыз
аибашьцәа ӷьеҩқәа. Зҵаара хадараны ирзықәгылаз акызаҵәык
акәын: иаарласны имҩаԥгатәын ашықәс ҿыц ашьҭахьазтәи
ажәы­лара. Кәакәаа рхәы, нас Ар ртәарҭа, аӷа иникылаз
имхны дахцатәын. Ари ус амалагьы анагӡара мариамызт.
Аӷа ари аҭыԥқәа зегьы аанкыланы дырхылаԥшуан. Ақырҭцәа
рхыԥхьаӡарагьы рацәан. Уиадагьы, уи техникалеи уааԥсыралеи
иаҳа аԥыжәара никылон.
Ари аус иалацәажәарц еизаз зегьы анааизақәа, Габрушьа
Кәыҵниа аибашьцәеи ар рхадацәеи дрылаԥшуа ҿааиҭит:
– Шәгәы ишԥаанагои, иҳалшару ашықәс ҿыц ашьҭахь абас
иаарласны ажәылара амҩаԥгара?
16

– Ажәылара ҳалшоит, хымԥада, – ҿааиҭит Бесик Квираиа.
– Аус злоу, ҳжәылара ҽеила анализ азуны иҭҵаатәуп. Иҳалшои
иҳалымшашеи еидаҳкылароуп.
– Алшара атәы шыҟоу усоуп, – даацәажәеит Габрушьа, –
иҳалымшаша ҳалҳаршароуп. Ақырҭуа иникылаз ахырӷәӷәарҭа
Кәакәаа рхәы, Ар ртәарҭа уҳәа уи акәшамыкәша ишьҭоу
аҭыԥқәа рҿы хәыҷы-хәыҷла иҽырӷәӷәо, ԥыҭрак ашьҭахь абрахь
ҳара иаанаҳкылаз ахырӷәӷәарҭақәа ҭҵааны иара ихаҭа ажәы­
лара иҽазишәашт. Уи иҭахуп иаарласӡаны Аҭара аерманцәа
рҳабла ахәада аанкыланы, абри акәакь ҿахҵәаны дахылаԥшуа
инапахьы иааигарц. Уи иаанаго – Очамчыра араион зегьы им­
пыҵеихаларц ауп. Ари ашәарҭара ҳзаанагоит.
– Усоуп!– азгәеиҭеит Бесик Квираиа. – Ааи, аҩызцәа, аӷа
иҽирӷәӷәаанӡа, уи игәҭакы анагӡаха имҭакәа ҳара ҳаиҿагыла­
роуп. Ажәакала, сара сақәшаҳаҭуп ажәылара амҩаԥгара. Уара,
Рауль Муцба? – Бесик ихаҭыԥуаҩ иахь дынхьаԥшит.
– Сара мап ахысҳәаауам. Габрушьа ишазгәеиҭаз еиԥш,
иҳалымшаша ҳалҳаршароуп.
– Уара, Едик? – аштаб аиҳабы ихы наиқәикит Бесик.
– Ҳхыԥхьаӡара шԥаҟоу? – дҵааит Едик. – Иарбан гәыԥқәоу
ижәыло? – Габрушьеи Бесики рахь днаԥшуа ҿааиҭит Едик.
– Сара сгәанала, абас сахәаԥшуеит, – иҳәеит Габрушьа – ар
ртәарҭеи Кәакәаа рхәы ахырӷәӷәарҭеи анапаҿы аагара шымариам
саргьы издыруеит. Убри аҟнытә, абри ажәылара рҽа­
ладырхәроуп аӡҩыбжьааи аҭарааи ргәыԥқәа зегьы. Набжьоуаа
рыда. Урҭ рылаԥш ахызароуп Аҭара агәы. Аӷа ҳшымгәыӷӡо ари
аганахь ала иара джәылар илшоит.
– Ааи, ааи, Набжьоуаа ргәыԥ ахада Бесик Заабеи-иԥа
Кәыҵниа илымҳаҟынӡа инагатәуп иҟаҳҵаз, ҳазлацәажәаз аус
алҵшәақәа. Урҭ рхыԥхьаӡарагьы иацлеит.
– Бесик Кәыҵниа игәыԥ иацлеит аибашьцәа ҿыцқәа.
Хаҭа­ла даагап Мариал ҳәа хьыӡшьараны измоу Адгәыр
Виктор-иԥа Кәыҵниа. Уи дыхәны дыҟан, Гәымсҭа иареи сареи
ҳаицеибашьуан. Аибашьраҿы иаԥызго дмаҷуп, гәымшәак
иакәны ихы ааирԥшит. Ирацәаӡаны ахаҵарақәа ааирԥшхьеит
аамҭа кьаҿла, – дцәажәон Габрушьа. – Уажәы ихәрагьы ӷьеит,
17

иԥсгьы хәыҷык ишьеит, аакьыскьа иареи сареи ҳаицәажәон.
Иазхоуп, иҳәеит, заҟа аамҭа сымхысӡакәа адәы сықәижьҭеи,
шьҭа иаамҭоуп, иҳәеит, ақырҭуа сиҿагыланы ҳҩызцәа иҭахахьоу
ршьа кәапеишәа атара. Ани искыз, исыҵасырсуаз алабагьы
ырууаӡа исыршәын, маҷк иқәсыкшоз сшьапгьы сыриашан, шьҭа
сыҩыртәны схы збоит, иҳәеит.
Аҵх ԥыҭк ианырга ашьҭахь, реицәажәара алҵшәа шьа­
қәырӷәӷәо, ажәылара амшгьы алырхит: иааиуа амҽыша, ианвар
мза 7 рзы…
Уи ашьҭахь Габрушьа, аибашьцәа ашара шәзылԥхааит ҳәа
нараҳәаны, Кьамышә иашҭа дынҭыҵит. Асы ԥуа дызлааз амҩала
агәаҩара дынҭалеит. Иавтомат дышнаҵхара еиқәыршәаны
ижәҩа иахшьын. Агәаҩа дҭысын, нахьхьи Валикәа Быҭәба
инхарҭала ахәада дшықәыз акыргьы днаскьеит. Уажәы-уажәы
ӷәӷәала ихәны иҟаз иҷкәын ибла даахгылон. Ихшара ила­
хьынҵа дазхәыцуа даақәыԥсычҳаит. «Макьаназы дмаҷын,
иабаихәҭаз абасеиԥштәи агәамҵра, сара исыхьрауаз уи
ихаҭыԥан, сара исывсны иара ишԥеиӡываси ахы цаҳәцаҳә?!
– аҵанӡа даақәыԥсычҳаит ҩаԥхьа. – Аринахыс ҳашԥаҟалари,
жәларык шынеибакәу ҳҭархара илшарыма аӷа? Изеиԥшроузеи
уаҵәтәи ҳлахьынҵа, иҳазҳәода аиаша, иҟоума уи аиаша ҳәа
ирыԥхьаӡо, аиаша ыҟоума адунеи аҿы? Аиаша ыҟазар, ихәда
аша­ха захадмыршәи зхы зымакәачаны абри адунеи иқәу
Шеварднаӡе, иара убас иахьа амчраҿы зҭыԥ ӷәӷәаны изҳаз
аурыс ҳәынҭқар Ельцин? Урҭ зегьы зҿу хәмарроуп, атеатр аҿы
итәаны иԥшызшәа, иахьеи уахеи имҩаԥысуа ахҭысқәа ир­
зыӡырҩуеит, ираҳауеит. Шьоук рыԥсҭазаара аҿахҵәара дара
рзыҳәа егьаанагом, шьоукы икарҭәаз ашьа хьаас иҟамҵа ила­
гыланы инеиааиуеит, цәажәарақәак мҩаԥыргоит, нас инеи­
дыҵны ҽаџьара ицахуеит, уаагьы акы еибырҳәоит, аҩы
ржәуеит, ауатка ржәуеит, акрырфоит, иччоит, ихәмаруеит. Арахь,
асы хьамҭа илашәуеит ашьа ҟәанда, иԥжәоит аснариадқәа,
итҟәацуеит абомбақәа, аҳаирпланқәа ахагьежьаауеит, игоит
ҩаԥхьа аҵәаабжьқәа, аҳәҳәабжьқәа, иааҟәымҵӡакәа ахысра
иаҿуп апулемиот, нахьхьи џьара иқәгыланы танкк ахысра иаҿуп,
уи ахькаҳауа иԥжәоит ахы хьамҭа, еилаҳауеит иԥшӡаӡа игылаз
18

ахан хьыҵәцара, ибылуеит аҩнқәа, абарҭқәа зегьы ирылыҩны
иуаҳауеит игәыҿкаагоу асаби иҵәаабжьы, ихьзеи, рыцҳа, из­
дыруада, иԥжәаз ахыԥҽыха имахәар ҿжәаны иашьҭызар?..
– Оҳ, гәышьаӡа!.. – даақәыԥсычҳаит Габрушьа. – Оҳ,
гәышьаӡа!..
Ианвар 5, 1993
Ашьыжь шаанӡа ҳгылеит. Олег, Бесик, нас сара Аҭараҟа
амҩа ҳақәлеит. Асааҭ быжьба рзы ҳшьапы ҳақәгылеит. Ҳара
ҳаԥхьа игыланы ҳамҩаныфа амгьал рыӡхьан ари аҩнра
иеиҳабу Гьагьеи аԥшәмаԥҳәыс Светеи. Адәахьы еимагыланы
асоура иаҿын. Акрыф-акрыжә, асааҭ жәба рыбжазы аҩны
ҳдәылҵит. Ахәыҷқәагьы ирдыруан иахьа амҩа ҳшықәлоз,
урҭгьы ран илыдгыланы амҩа иқәлоз иаҳзыԥшуан. Нанашьа
иныҵакшәа слакҭа дҭаԥшуа, сцамҭазы даасыхәаԥшын, ак лҳәарц
шылҭахыз слырдырит, аха аԥшәмацәа дырцәыԥхашьаны ус
лҽаанылкылеит. «Уахь уахьцо уҽаанумкылацәан, иҟоу аиаша
еилкааны иаарласны уаҳзыхынҳәы!» – ллакҭа иҭызбаауан
исалҳәараны илҭахыз.
Асцырақәа ԥаҟьа-ԥаҟьаӡа схы-сҿы инықәыхәмарит, ихь­­шәа­
шәаӡа. Ажәҩан узаҵаԥшуамызт, иаҳагьы иарӷәӷәеит. Ҳҭагыла­
заашьа злаҟаз ала, уи уеигәырӷьаратә иҟамызт. Иаҳараӡак
иаҳџьабоз ҳаибашьцәа ракәын. Аҵла иалҟьаз амаҭ ицҳаит ҳәа,
абригьы рықәыӷәӷәон. Аха узықәшәо зегьы ухы анрааланы уи
ахьамҭара уаиааироуп. Уаҳагьы ԥсыхәа ыҟамызт. Шьҭахьҟа
ухьаҵыр жәларык зегьы ҭахар алшон. Уи еилыркаауан зегьы.
Абри ззымычҳакәа игәамҵуаз анарха змамыз иакәын.
Сааҭки бжаки рыла Ҷлоу агәаҿы ҳнеит. Ҳҽааҳаршәшәан,
маҷк ҳаԥсы ааиҭаҳкит. Акультура Аҩнаҿы еилагылаз иҳарҳәеит
иаха радиола, телехәаԥшрала ишырҳәаз аԥсуаа Аҟәа иалалеит
ҳәа. Ари ажәабжь ҳарлахҿыхит, хәыҷык иаҳцәыхараны иҟаз
агәыӷрақәа ҳзаанагеит. Уи амчра ҳнаҭан, амҩа ҳақәлеит. Асы
хкәомызт, ҳажәҩахырқәа ҟәашӡа ихнаҩеит иаразнак. Ҳхылԥақәа
ааҳхыхны уажәы-уажәы иҳаршәшәон. Ӷәада ҳнаӡаанӡа Иура
Коӷониа иԥеи иареи ҳԥылеит. Иуреи иашьцәеи сареи ибзианы
ҳаибадыруеит. Очамчыратәи араионтә газеҭ аредактор иха­
19

ҭыԥуаҩ иакәын. Урҭ ртипографиаҿ аус зуан саргьы. Иура – згәы
ҭбаау, иқьиоу, зеилкаара бзиоу журналиступ. Аамҭа шыцәгьазгьы,
абыржәы абра ҳахьеиқәшәаз сааигәырӷьеит. Аԥсшәақәа
ааи­баҳҳәеит. Аамҭа кьаҿла ҳаицәажәараҿы урҭ иҳарҳәеит
Ҭоумышьтәи аибашьраҿы (иԥагьы далахәын, аснаипер иҭирҟьаз
ахы ихылԥа кылблаа иагеит) ԥшьҩык аԥсуаа шҭахаз, иара убас
ԥшьҩык шырхәыз. Ақырҭцәагьы ӷәӷәала ааха рыҭан. Кәтолаа
рахьтә иҭахеит, рҳәеит, Касланӡиа Нури иԥеи Миқаиа Толик
иԥеи. Аԥсуаа рҭахара ҳгәы иалырсны ҳааиԥырҵит иҳацәа­жәо­
зи ҳареи.
Асааҭ ҩба рыбжаз Ӷәада агәаҿы ҳаҟан. Ҩаԥхьа уа хәы­
ҷык ҳаԥсы ааиҭаҳкын, дырҩегь амҩа ҳақәлеит. Асааҭ хԥа
рзы Џьгьарда ҳааит. Абра дҳақәшәеит Акакь Ҭемраз-иԥа
Кәыҵниа. Уи ирҵабыргит аҭарааи аӡҩыбжьааи рбаталион
иалоу аибашьцәа ԥасатәи рхырӷәӷәарҭақәа аанкыланы аӷа
ишиҿагылаз. Иҳаҳаз ажәабжь ҳгәы архаҵеит, аха иахьазы уаҳа
ҳамҩа иаҳзацымҵеит. Ҳааԥсеит. Уиадагьы, амла ахы ҳнардырын,
акрыфара ҳгәаҳәо ҳҟалахьан. Исыцыз арԥарацәа ааицәажәан,
уаха ԥшәымара ҳәа Кьынта Адлеиба ианшьа Кәама Ақаҩба иҟны
ҳамҩахыҵып ҳәа азгәарҭеит. Дара ирдыруан уи дахьынхоз.
Аха уахь ҳамҩахыҵаанӡа ҳашнеиуаз, агаражқәа рҿы ҳнаӡоны,
моторолерла еибашьцәак ҳахьӡеит бџьарла еиқәычаԥа. Уа иақә­
тәаз ҩыџьа аҳәса рыӡӷқәа цәыԥԥуа аҳәҳәара иаҿын. Ашьҭахь
излеилаҳкааз ала, ихьӡ, ижәла сгәалашәом, ҳаибашь­ҩык ахырӷә­
ӷәарҭа азааигәара сыԥсы сшьап ҳәа ихы ахьнықәиҵаз, дааԥсаны
дыҟамыз, иаразнак ацәа деимҵнаԥааит. Ԥхыӡла ақырҭцәа
ааиуазшәа ибазаап, – Иҳакәшеит, иҳакәшеит!.. – иҳәан,
алимонка иџьыба иҭганы аҭел анамих, аршәха дақәымшәакәа
импыҵатҟәацын, дашьит. Ари ахҭыс ӷәӷәалаӡа ҳгәы ҳнархьит.
Ахәлара ааигәахон еиԥш, Кәама Ақаҩба иҩны ҳнадгылт.
Ҳахьнеиз аԥшәма дыҟамызт, аха иаҳәшьа даҳԥылеит,
аҩныҟа шәааи ҳәа уахь ҳамҩахылгеит. Кәама изгылоуп ҩбаны
еихагылоу аҩн ду, хазы аказарма ҭбааҭыцәӡа. Убри аказармахь
акәын амаҵурҭа ахьыҟаз, амца агәгәаҳәа еиқәын ауаџьаҟ аҿы.
Ҳшыныҩналаз аҳауа ԥхаӡа иааҳалсит. Кәама иаҳәшьа лхаҵа­
цара дахыԥахьеит, аха уахьлыхәаԥшуа макьаназы лцәеи-лжьы
20

бзиоуп, лхы-лҿы цқьаӡа аҳалалра лнубаалоит, агәыцқьареи
ахыцқьареи лныԥшуеит, лцәажәашьа хааӡа, аказы дсыуандаз
ҳәа уаалеигәырӷьап. Ҩыџьа исыцқәаз – Олеги Бесики, лдыруан,
аха сара слыздыруамызт. Лашьа акырынтә дызбақәахьан Кьынта
иҿы, саргьы сидыруан. Ари ҳашнеиз еиԥш даасыхәаԥшын,
дсазҵааит:
– Ишәыцу ахаҵа дысзымдырит, – Олег лхы наиқәылкит.
– Ари ҳара дҳамаҳәуп, – иҳәеит Олег дыччо. – Шьыпа
Адлеиба имаҳә иоуп.
– Ҳоҳ, асас даҳҭазаап, – лҳәеит лажәа дазыгәдуны. –
Иухьӡузеи, нан?
– Катул, – сҳәеит сыԥхашьаԥхаҵо. – Катул Кәыҵниа!
– Зеиԥшыҟамоуп, – схаҵкы камыршәуа даацәажәеит.
Нас аҷкәынцәа иҵегь амца дырлахҿыхырц нарыдылҵан,
лара лычуан аибыҭара далагеит. Акрыфаны ҳаҟоуп, ҳара ҳзы
абысҭа бымун ҳәа усгьы аӡәгьы иҳәомызт, убри еиԥш аамҭа
ҳҭагылан. Иаразнак Олег Енукиӡе адәахьы дындәылҵын, амҿы
ԥҟаны иахьышьҭаз днеины, гәыдкылак ааганы амца амҽхак
ааирҭбааит. Бесикгьы дцан, убригьы амҿы иааигаз уа зымҩа
инышьҭеи­ҵеит. Абри ишаҿыз ауп аԥшәмагьы аӡлагараҟынтәи
ашыла иманы дшааиз.
– Бзиала шәаабеит! – иҳәеит ҳшибаз еиԥш.
– Бзиара убааит! – ҳҳәан, аӡәаӡәала ҳнеины аԥсшәа
иаҳҳәеит. Убригьы, иаҳәшьа леиԥш данаасыхәаԥш, сидырын:
– Асас дахь даҳҭазаап! – иҳәеит дысзыгәдуны.
Аԥшәма дазҵааит ақырҭуа-аԥсуатә еибашьраҿы аҭагыла­
заашьа зеиԥшроу. Ҳаргьы иаадыруаз ала инықәырԥшшәа
асахьа ҭаҳхит иахьатәи аибашьра алҵшәақәа, наҟ-ааҟ амчрақәа
зеиԥшраз. Аҵыхәтәаны инаҵшьны иазгәаҳҭеит, ашәара шы­
ҟоугьы, шьҭарнахыс ақырҭуа акымзарак шилымшо, наҟ-ааҟ
амчқәа шеиҟарахаз, насгьы аԥшәма идгьыл аҿы еснагь аԥыжәа­
ра шизынхо. Абри заҳауаз Кәамагьы агәра ҳиргеит ақырҭуа
ахааназгьы аԥсуа идгьыл аҿы иара ишизнымкыло амчра, уи
иаарласны иҭыҩрахь аҩра шиқәшәо. Кәама зеилкаара бзиоу
хаҵоуп, уи ихшыҩ еилагом, ииҳәо идыруеит, аиашеи ахәахәеи
еилиргоит. Асеиԥш иҟаз аԥшәма иацәажәара гәадураны исыԥ­
хьаӡеит сара.
21

Ҳшеицәажәоз иҳамбаӡакәа Кәама иаҳәшьа абысҭа луит,
уи ибзианы амца анаба икнылхит. Дук мырҵыкәа ауаџьаҟ
азааигәараҵәҟьа астол наҳаргылан, наҟ-ааҟ ҳаиҿаԥшуа ҳҩеи­
бар­тәеит. Аҵх акыр ицаанӡа ҳаицәажәон, ҳқьафқәагьы ҟаҳҵеит,
иҳамҵарҵазгьы пату ақәҵаны иаҳфеит. Кәама аибашьра иазкны
амшынҵа шызыҩуаз аниарҳәа, уи даараӡа деигәырӷьеит. Уи
исеиҳәеит, шьҭа шықәсыла акыр дышнеихьоугьы, дхәыҷы
аахыс апоезиа бзиа ишибоз, иаргьы ажәеинраалақәа шиҩуа,
аха акьыԥхьразы уаҩы ишимырбацыз. Сара сеигәырӷьеит
уи ҿырҳәала аԥсуа поетцәа ражәеинраалақәа рыԥхьара да­
налага, сеигәырӷьеит уи иуаҩра бзиа, аха сгәы еихьнашьуан
уи уажәраанӡагьы иара иқәнагахашаз ԥҳәыс ҟаимаҭк иашҭа
дахьҭанамгалацыз. Уи, ҳәарада, иара ивызбон, иара дшизыԥшыз
иаҳәшьагьы хаҵа дымцакәа ус даанхеит. Сара схәыцуан: ас
мацара данца иажәра ихьӡоит, ауаҩ бырг иԥҳәысаагара еснагь
илҵшәадахоит, ҵеи диԥымлакәа иԥсҭазаара мҩасуеит. Кәама
иргылаз аханчаԥа даҭахын аҭаца еилҟьа, аҭаца бзиа, быжьҩыааҩы ахшара зыхшашаз. Абри аҩнра идәылыҩуазар акәын
ахәыҷы ччабжьқәа, ахәыҷырацәа рыхәмар быжьқәа, ашҭа
ҭырҭәааны ааԥынтәи акәҷар реиԥш урҭ узрылымсуа рыҟазаара.
Абри хьаас ишсымаз, аха макьаназы уи дахьӡаратәы дшы­
ҟаз наиаҳәаны, ҳиқәныҳәаны, иашьеи-иаҳәшьеи еидкыланы
ҳрықәныҳәаны, ирыгыз иаарласны иахьӡо ҳәа нараҳәаны
ҳҩеибаргылеит.
Ианвар 6, 1993
Ашьыжь шаанӡа ҳгылеит зегьы. Сара аҩбатәи аихагылаҿы
сышьҭан хыхь, аԥшәма-аиаҳәшьа ҩба-хԥа хыза сықәылҵан,
сшаҳәшаҳәуа сышьҭан, ахьҭа самкӡеит. Адәахьы иҵааит хар
амамкәа, асоура иаҟәыҵхьан ианыхәла нахыс, ажәҩангьы
цқьаӡа излаҟаз ала, шьҭа амш еилгар ауан. Амардуан иаҿажьыз
асы ԥуа ҵаҟа сылбааит. Бесики Олеги гыланы саԥхьа амаҵур­
ҭахь инеихьан. Кәама ҳныжьны аӡлагарахь дцахьан. Амаҵурҭаҿ
саннеи аԥшәма-аиаҳәшьа акрура даҿын, ауаџьаҟ агәгәаҳәа ам­ца
ҭан, амаҵурҭа аҩнуҵҟа аԥхарра ыҟан. Сшыныҩналаз, шьыжьыб­
зиа­қәа ҳәа аԥсшәа нарасҳәан, иҭацәыз ҭыԥк аҿы снатәеит.
22

Ԥыҭрак ашьҭахь, ҳҿи ҳнапи анаҳаӡәӡәа, Кәама иаҳәшьа
абысҭа кнылхит. Астол ҳанынахатәоз, уи дысцәыԥхашьо слакҭа
дынҭаԥшын, ус лҳәеит:
– Аҩы ҳамаӡам, аха абра зынтәыршыра уаткак сымоуп,
цқьа иџьбарамзар ҳәа сшәоит, иахьудызгало сацәыԥхашьоит,
аха убранӡа агьама убар сҭахын.
– Ҳара ҳзы акымзарак аҭахӡам: иаха ибзианы иаажәит,
иаҳфеит, иарбан цәыԥхашьароу ибҳәақәо, – ҿаасҭит. – Саргьы
шьҭа абарҭ исыцу арԥарацәа реиԥш сыԥхьаӡа, наџьнатә аахыс
ҳаибадыруазшәа, – сааԥышәарччеит. – Насгьы, аамҭа цәгьа
ҳҭагылоуп, еибашьроуп, аԥшәма иҳадигало зегь бзиоуп.
– Аиеи, аха уеизгьы агьама убар сҭахын.
Арԥарцәа ҿымҭ иаҳзыԥшын, аха аҵыхәтәаны Олег ҿааиҭит:
– Катул, абысҟак анылҳәа агьама ба!..
Санақәшаҳаҭха, аҵәца хәыҷык нҭалҭәан, сара иаашьҭысхын,
снаҿыхәеит. Аиаша шәасҳәап, маҷк иԥсыҽын, аха афҩы хааӡа
иҟан, гьама ҷыдак амаӡамызт. Схы-сҿы аалашан, аҷкәынцәа
снарылаԥшит, нас аԥшәма иаҳәшьа схы налықәыскын, ҩаԥхьа
ҿаасҭит:
– Зеиԥшыҟам уаткоуп, ас тоннак ҵәахны исымазар ҳаи­
башьцәа қьаф дсыруларын. Анцәа биныҳәааит, бара ԥҳәыс
бзиак боуп! – лхы снагәӡит.
– Ус акәзар, шәтәақәа шьҭа, шәара шәзы исымоу сеигӡом!
– дааҳхагьежьын, ҳамаҵ аура далагеит.
Мыцхәы ажәа шәасыршьыр сҭахым. Аҩыжәга ҵәыцала
хԥа-хԥа аанаҳкылан, ҳқьафқәа ҟаҵаны ҳҩеибаргылеит. Ҩаԥхьа
аԥшәмацәа абзиара дырго, иныҳәаныԥхьаны амҩа ҳақәлеит.
Аерманцәа рҳабла Мандара ҳнаӡаанӡагьы Кәама Ақаҩба исас­
дкылара ахә ҳаракны ишьо азхәыцра саҿын. Акыр иаԥсоуп,
аӡә иҩны уаннеилак, иудигало ахәыҷы дазыразны, ила хтны
дануԥыло. Уи анарха амоуп, ԥсраҽнынӡа иухашҭуам. Иҟоуп
ҽа шьоукы, ржьы ҭжәаны иугазшәа, иумҵарҵо ианазыразым,
уҿаҵақәа зыԥхьаӡо. Шәгәы иаанамгааит зехьынџьара ргәы
аартны ишәԥылошәа, уи шыҟақәоу са исзымҳәаргьы абри
иақәшәахьоу ирдыруеит…
Аҭара аерманцәа рҿы ҳаннеи ҳнаҵаа-ааҵақәан, ԥаса
аштаб ахьыҟаз Ԥоча Кәыҵниа иҩнахьы ҳхы ҳархеит. Арантәи
23

уанӡа рацәакгьы бжьамызт. Амҩаду ҳшаныз ачаирҭақәа рҿы
ҳаахаҵәиаан, ҳхы зықәкыз аҩны ҳазааигәахеит. Олеги Бесики
ирҭахын аҭагылазаашьа шыҟаз еилкааны, дара зланхоз аҳаблахь
ицаны, иҟаз-ианыз гәарҭарц. Димер Џьынџьал дҳақәшәеит Ԥоча
иҩны ҳахьнеиз. Уи излеиҳәаз ала, урҭ зланхоз аҳаблахь анеира
шәарҭан. Уахь аԥшыхәцәа дәықәҵан. Иҟаҳҵахуаз, исыцыз аҷ­
кәынцәа уа иаансыжьын, сара сымала сҿаасхеит. Исҭахын
сызхыҵыз сыҩны хәыҷы иаԥеиԥшхаз еилыскаарц. Џьгьарда
исықәшәаз Саша Делал-оӷлы изласеиҳәаз ала, сыҩны иавагылаз
ақьала еилаҳаит. Убригьы сылала избар сҭахын. Хыхь ахәада
сшықәыз мацара Нури Быҭәба иҩны сааит. Иаргьы иҭаацәа
Џьгьардаҟа иныжьны дааит абыржәы. Ҳаԥхьа заанаҵ иааихьаз
аибашьцәа тәазаарын ара. Уи иаразнак игәоуҭартә иҟан. Аха
урҭ нас ҵаҟа илбаан, нахьхьи ашкол ахыбраҿы ахырӷәӷәарҭа
ааныркылеит аамҭала. Уи аадыруан. Усынтәи ҵаҟа сналбаан,
сгәыла Рауль инхарҭаҿы снеит. Ҩымш раԥхьа дааны иҩны да­
хылахьан уи. Сырахә-сышәахә дырхылаԥшуан, акырриҭон.
Снаԥшааԥшуа, агәҽанызаара сыманы уахь сылбааит. Азал
ашә ҟьаҟьаӡа иаартын. Саша ишсеиҳәахьаз еиԥш, аԥхынтәи
ақьала исымаз асы хьамҭа анақәҳа, иазымычҳакәа еилаҳаит.
Сбора ахыб кылыжәжәаны иҟан. Арахә срылаԥшызар, хык агын.
Снеимда-ааимдо сышнеиуаз избеит агараж ишыҵагылаз. Иагны
иҟан. Иҟалап акрааҵуазар уи арахь иааижьҭеи. Аҽнышьыбжьон
ишәарҭан уи аҩныҟа анацара, иааилахәлар ма арахь аԥҳә
ааганы иасҭап ҳәа насхәыцын, сышьҭахьҟа саагьежьит.
Рауль иҿы акраауит, акраҳфеит. Аухагьы уа сыԥхьеит.
Ахысбыжьқәа ҵыхәаԥҵәарак рымаӡам. Аӷа дгылоуп
Набжьоу аҳабла, Кәакәаа рҳабла, Ар ртәарҭа, Ҷанааи Адлеиааи
реиланхарҭаҿы, Кәыдрыхықә. Адырраҭарақәа зласымоу ала,
уаҵәы аԥсуаа ажәылара ргәы иҭоуп.
Аӡәык-ҩыџьак ракәымзар, ақыҭа аҭынч уаа уаҩ дахӡам.
Ақыҭа уаҩ данахымла аԥсҭазаара ҿыцәаазшәа угәы иунаҭоит.
Уи ԥсызшәа еиқәышьшьы иахьыҟаз салаԥшуан иахьа. Игылоу
аҩнқәа рҿы алҩаҵә ҩеиуам. Уи амцхәрас уажәы-уажәы игоит
аҳауа зырхәашьуа, аҭынчра еилазго автоматқәеи абзарбзанқәеи
24

рыҭҟьа быжьқәа. Ҩ-мчык еиҿагылоуп. Иаҳзаанагарызеи уаҵә­
тәи амш? Абри азҵаара ҭаха снаҭом, сахьцалакгьы убри саз­
хәыцуеит. Аибашьра макьана еиқәтәарц иҟаӡам. Очамчыра
араион зегьы ҭынчраӡам, зехьынџьара амца акуп. Ажәлар
ргәы ԥҵәеит, ажәлар уаҳа рылам. Иҿио ахҭыс ҵыхәаԥҵәарак
амамызшәа иахәаԥшуеит. Аха ажәлар иразҵаауада? Аибашьра
иаҳа аҽаҟьацыԥхьаӡа аҭахара иаҿуп ҳарԥарацәеи ҳаҳәшьцәеи.
Иахьа Џьгьарда ҳахьыҟаз иҳаҳаит Ниаз Амҷба иҷкәынзаҵә
ӷәӷәала дырхәит ҳәа. Уи ҳара дҳаҳәшьаԥоуп, Чапа Кәыҵниа,
зыхшара шыхәыҷқәаз Аџьынџьтәылатә еибашьраан иҭахаз, иӡӷаб
лыҷкәын иоуп. Усҟантәи аибашьрагьы уажәтәи аиԥш заҟаҩы
ашәеиқәаҵәа ргәы иакәнаршазеи? Ана-ара игоит аҳәҳәабжьқәа.
Аԥсуа ихыԥхьаӡара агхара иаҿуп. Анцәа иумҳәан, аха егьа убас
иҟаларгьы, ԥсыуа заҵәык дыҟанаҵы хьаҵшьа ҳамам!..
Бесик Адлеибеи Олег Енукиӡеи санырԥырҵ ашьҭахь,
сыҩныҟа сшааиуаз, сыԥхыӡ иаламшәацыз ссирӡак збеит.
Ахәы сықәланы, сыҵаҟа ишьҭаз сқыҭа гәакьа сшалаԥшуаз,
исымбаӡакәа снадгылеит Сасран Бақьаниа инхарҭа. Ихаҭа
аибашьра ишалагаз еиԥш, инхарҭа хәыҷы ныжьны Тҟәарчалҟа
дыҩит, уа аамҭала иуацәақәак рҿы даанҿасит, аха аҭагылазаашьа
данахәаԥш, ҽнак иеилаҳәарақәа аашьҭыхны Гәдоуҭаҟа ицоз
авертолиот дынҭалан, иҷкәынцәа рахь дцеит. Уинахыстәи уи
ихҭыс ҳәа аӡәгьы акгьы издыруа­мызт, ирдыруан Тҟәарчалнтәи
Гәдоуҭаҟа дшыԥрыз.
Абри аҭыԥ саавалон еиԥш, шьҭыбжьқәак сгәы инықәҩит.
Харантәи ианызбарҭаха, еилыскааит еибашьцәак ара ахырӷә­
ӷәар­ҭас рҭыԥ шааныркылаз. Аха макьаназы дара зусҭцәаз сара
сзы еилкаамызт. Амала, Сасран иқьала ашҭа саназааигәаха
ицәажәашьҭыбжьала деилыскааит Паташь Патаӡба, шьоукы адҵа
рыҭо ақьала абарҵа иҵагылаз иара шиакәыз. «Аферым, Паташь,
шьоукы-шьоукы реиԥш дыбналаны зымҩа ихы имырхеит,
иуаажәлар рыгәҭа даагылеит, аибашьра иҽазирхиоит! – гәа­
ныла сааиеигәырӷьан, агәашә аартны ишҟа сҿынасхеит. –Ари
ауаҩ баша абарбаррадагьы дхәарҭахеит!..»
– Ишәасҳәарызеи, абаақәа, ихәлаанӡа иҳалымшаша
ҳалҳаршароуп! – Паташь аҩны ашьҭахьҟа сара избарҭамыз
25

шьоукы драцәажәон. – Уаҵәы иалыршаны ҳхырӷәӷәарҭа
ҟаҵаны ҳалгароуп!..
Саниба, са сахь даахьаҳәын, инациҵеит:
– Бзиала уаабеит, Катул, ухынҳәыма?
– Ааи! – аҭак ҟасҵеит.
– Ҳара ҩымш ҵуеит ҳахылеижьҭеи. Сҩызцәеи сареи агәыԥ
еиҿаҳкааит, аԥшыхәцәа ргәыԥ! – даақәыӷәӷәеит аҵыхәтәан­
тәи иажәақәа. – Мрагыларатәи афронт адҵаҟаҵаҩ хаҭала
ҳааишьҭит абрахь. Ҳҿаԥхьа ишьҭоу ауснагӡатәқәа рацәоуп!..
– Аманшәалара шәыцзааит, иаарласӡаны аӷа дахцахааит
абри ҳадгьыл!..
– Абзиара угымзааит. Уара узҿузеи, Катул?..
Иаразнак уи иажәақәа рхы ахьхаз еилыскааит: «Сара
аибашьра сазыхиоуп, уара бџьаркгьы узымԥшаакәа аган уавоуп…
Жәлар рфорум аҿы ахадарақәа нышәкылон, ианцәгьараха
иеибашьуа ҳара ҳауп…»
– Саргьы акы саҿуп, аибашьратә хҭысқәа ашәҟәы иа­
нысҵоит!..
Уи агызмал сара сызҿыз изымдыруа дыҟаӡамызт, ахҿа
сгәыдиҵарц дашьҭан ус баша. Уажәы ас анысҳәа, деиҭаҵаахит:
– Аиҳабыра рҟынтәи шәҟәы ҳәа кыр уцума?
– Мап, ари аус насыгӡоит Жәлар рфорум ахьӡала!..
– Аа, иабаргәызеи, ҳаргьы џьара ҳаурбозар акәхап.
– Ҳәараҭахым, аибашьра иаҿу зегьы сыбла рхуп.
Ҳшеицәажәоз, иҩызцәа рышҟа ҳнеит. Абраагьы Паташь
гәыкала иҳәозу, ус дысхыччарц иҭахызу узеилымкаартә, урҭ
сҩызцәа ҳәа дызҿыз ҳанаарыдгыла, аԥсшәақәа анааибаҳҳәа,
сыдирдырит:
– Ари Катул Кәыҵниа иоуп. Ашәҟәқәа иҩуеит, журналистк
иаҳасабала абри аибашьра иалагаанӡа агазеҭ «Аԥсны» адаҟьа­
қәа рҿы дықәгылон лассы-лассы. Уи истатиақәа рыҟны иҿа­
ԥиҽуан ҳадгьыл ҳамазкырц згәы иҭаз ақырҭцәа рлидерцәеи, урҭ
рыҩнуҵҟа згәы ашҳам ҭаз афашистцәеи. Иахьагьы уи дызҿыз аус
камыжькәа ҳаибашьцәа рҭоурыхқәа зегьы ашәҟәы ианиҵоит!..
Паташь, асценахь дхаланы ажәа ирҭазшәа, иажәақәа ҳа­
ракны схықәкы дирдырит иҩызцәа. Аха адгьыл ырҵауланы
26

изжуаз иҩызцәа уиаҟарагьы хьаас сҟамҵакәа Паташь ириҭаз
адҵа анагӡара иаҿын. Паташь иҩызцәа Папучии Мамукеи
ақьала аҩнуҵҟа итәаны иааргаз абџьарқәеи аџьаԥҳани аилыр­
гара иаҿын. Паташь иаамышьҭахь, ҳәарада, урҭ ари агәыԥ
аҿы ахадара ныркылон. Егьырҭ арԥарацәа адгьыл зжуаз ара­
тәиқәамызт, ерманык дрыцын, уи иҟалап аҭаратәи аерманцәа
рҟынтәи дрыладырхәзар. Уи харантәи дыздыруан, дыздыруан,
иара убас, ҳара ҳҟынтәи арԥыс наӡак, уи уа ҳашгылаз деидараха
ашҭа дааҭалеит. Паташь уи иахь дынхьаҳәын, ҿааиҭит:
– Уара уахьҳамоу, Абзагә, акы ҳацәшәом. Ҳашьҭаларҭоума,
ҳакрыфара-ҳакрыжәра аума, зегьы унапы иануп, уаашьала,
уахагьы ҳурҭхаџьит ҳәа сыҟоуп!
Нас са сахь даахьаҳәын:
– Ара иеицу зегьы уск-уск рнапы иануп. Абзагә Ҷышәба
дызхәарҭаз аус иара ихаҭа иԥшааит. Дахьнеилак уаха иҳазхаша
афатә мԥшаакәа хынҳәышьа имам. Уажәы, ишудыруа, ари
ақыҭа иқәынхо зегь рыҩнқәа ныжьны ицеит. Аха, сгәанала, ари
ӷьычрам, аибашьцәа амла иакыр залшом. Уара уҟны, сара сҟны,
иԥшаалатәуп урҭ рымгәахә. Ишԥаҟаҳҵари!
– Уи азыҳәа дарбан ҽԥныҳәа шәызҭо, – сҳәеит сара. – Ааи,
аибашьҩы акриҿаҵатәуп. Аха абри аан аԥшәма дымгәамҵыртә
еиԥш ахымҩаԥгашьа аҭахуп.
– Ҳәарада, убас ауп Абзагәгьы дышныҟәо. Дахьнеиуа
ииҭаху шьҭихуеит, инамцхәны иаҳҭахым дашьҭалом. Уи азы заа
ҳиацәажәахьеит, ҳаауажәлар хынҳәыр ашәи ҳадырго саргьы
исҭахыҵәҟьам!..
Абзагә шықәсала ҩажәи аабаҟа ихыҵуеит. Са дыздыр­
уеижьҭеи ацәгьеи абзиеи рҿы уи дмаҵуҩуп. Еиҳарак акәац
арҽеира дадгылоуп. Ҵара дук иманы ҳәа дыҟам, еснагь арахә
дрызҿлымҳауп. Шықәсқәак уажәаԥхьа ақыҭаҿы цәаӷәацәк
ыӡын, уи згаз иаргьы дрылахәын ҳәа днаганы дҭаркит. Аха
нас изырҟаҵаз, уаҩ дуқәас зхы зшьоз, аԥара аҿарыжьын, наҟ
дҿырхит. Акгьы ихарамызшәа егьизшәа иусқәа ашша рхьыр­
шьит. Ихәдаџьал ҭчааны дшыҟаз иӷра ҭаҳаны абахҭа дҭыҵит. Ауаа
рахь ацәырҵра ицәымӷын. Абна дылазар еиӷьишьон. Ақәыџьма
сааӡоит ҳәа аҩныҟа иааугар абнаҟа иԥшуеит ҳәа, дшоурышьҭыз
27

еиԥш афермаҿы арахә рыхьчара инапы ианырҵан, урҭ дрыцын.
Иоура-иҭбаара наӡан, иааиланы дыҟан. Имахәарқәа шәпаӡа,
амч ӷәӷәа шилаз ҩашьомызт уааихәаԥшыр. Ихы-иҿы ҭҭәааӡа,
иҿырҟьара еснагь еихыхны, иқьышә жәпақәа бааӡаӡа, ахаан
рыцқьара зымбацыз ихаԥыцқәа аарԥшуа, дыччозу ус иара
иҟазшьоу узеилымкаауа иҿаԥшылара хәашьын дубацыԥхьаӡа.
Аха Паташь дигәаԥхан, игәыԥ дахиԥхьаӡалеит.
Абзагә дызҵаз аидара сара ахаангьы исзышьҭыхуамызт.
Еиларҳәны, иԥахӡа иҿаҳәаны изқәа икыдын ахызақәеи агәа­
банқәеи. Арахь иҩнапык ирзышьҭыхуаз акәытқәеи агәагәшь­
қәеи зҭаз амакәан ашьа аӷрыжжы иҟан, иара ихаҭагьы амарда
дахьхалоз дааԥсан, адәахьы ахьҭа шыҟазгьы, ихы-иҿы ҟаԥшьшьӡа
аԥхӡы илҵны ицон. Сышгәеиҭаз еиԥш, дыччозу, ҽырчча ҟаиҵозу
сзымдыруа, иҟәанчаӡа иҟаз иқьышә еихыхны даасыхәаԥшын,
аԥсшәа сеиҳәоу исеимҳәоу сзымдыруа акы ааипатҟалеин,
иаша уаҳа са сахь дымԥшӡакәа, Сасран иҩн хәыҷы ашьҭахьтәи
аҿаԥшьахьы деиханы иҿынеихеит. Иҟалап сахьибаз зынӡаск
игәамԥхазаргьы, избанзар изқәа икыдыз агәабанқәеи ахыза­қәеи
са сҟынтәи ишааигаз ҩашьомызт. Сара уи хырҩа асымҭеит. Сара
сҟны, ҽаӡәы иҟны еизырымгар рышьҭаларҭа зладырхиарыз!
Сасран иқьалаҿы гәыԥҩык ирызхашаз ацәарҭақәа макьаназы
имырхиацызт. Аамҭа-аамҭала ари анхарҭахь иԥшәмеи иареи
ракәын имҩахыҵлоз.
Абри ажәабжь акәын ишәсырдырырц исҭахыз. Ажәакала,
сынхарҭа рацәак иацәыхарамкәа, егьырҭ агәыԥқәа ирыламҩашьо
рҭыԥ ааныркылеит, машьынала наҟ џьарантәи иааргаз ақды
шәпақәа рыла адгьыл жны, урҭ ықәҵаны ахырӷәӷәарҭа архиара
иаҿыз Паташь Патаӡба иԥшыхәцәа.
Ианвар 7, 1993
Иахьа ныҳәоуп, ақьырсианцәа иазгәарҭоит Иаса Қьырса
имшира. Егьырҭ ажәларқәа реиԥш аԥсуаагьы ари амш азгәар­
ҭоит, аха иахьа аҭагылазаашьа злаҟоу ала, аибашьцәа аны­
ҳәа иаԥыларатәы иҟамызт. Урҭ зызхәыцуаз иаарласны им­
ҩа­ԥыргараны иҟаз ажәылара иалҵшәахоз акәын. Аӡын мшы
кьаҿуп, амра шыҩагылаз иҭашәоит. Адәахьы макьаназ ашьамхы
28

инахыҳәҳәо асы кажьуп, ахьҭа аҿоуп. Иҿыҵәыҵәааӡа знызынлагьы аԥша нықәсуеит, уи уцәа-ужьы иананырлак еилу­
каауеит аӡынра ишасакьаҳәымҭоу, иҵегьы аҽаҟьар шалшо.
Аха ҳара ҳҟны мчыбжьык-ҩымчыбжьа абас афарҭын ықәсуа
аҿаанахаргьы, иаалырҟьаны ҽнак зегь ааиқәтәоит, аԥшасра
иаҟәыҵуеит, амш шышәшьу инхаргьы, ԥхарак наҵаланы ақәоура
иалагоит, нас хәыҷы-хәыҷла, меигӡарах ишьҭоу асы шкәакәа
ӡыҭны аҩар хыҵны аҿынанахоит. Уажәазы ус еиԥш иҟам, асы
шьҭоуп, аҵаа амч амоуп, ԥхаррак аиааира агаанӡа ус ицалароуп.
Заа акрыфа-крыжәны зхы нықәызҵазгьы ҭынч дыцәартә
еиԥш аҭагылазаашьа имам. Зегьы ирымоуп гәҭыхак-гәҭыхак.
Рҭаацәа ирылатәам, ирзааигәам, иҟоуп наҟ Гәдоуҭаҟа инхазгьы.
Уаҵәы ижәылараны иҟоу илахьынҵа еилкаам, иаҳҳәап,
иара дыршьыр, ирԥеиԥшхарызеи ихәыҷқәа, иаԥеиԥшхозеи
Аԥсынра. Иҟоуп ҿыц аԥсҭазаара иаланагалазгьы, зызхара
зыԥҳәыс дымбакәа уи дылԥырҵны аӷа иҿагылаз. Дабаҟоу
лара уажәы, дзынхьуазеи, дзыжьжьода ҩызада? Дубап змал
иазхәыцуагьы, акыр шықәса џьабаала инхаз-инҵыз, имазара
ныжьны дызԥырҵыз, зыԥхӡаша алам агмыг дааины уи инхара
днахыкәша-аахыкәшо дазыԥшуеит, ихәаша амал еизыҳә­ҳәаны
машьынак инҭаижьуеит, нас амца нацраҵаны иццышәитәуеит.
«Аԥсуаа зегьы абри аҩны аблышьа шәыблышьахароуп!..» –
дшәиихуеит, иҟаиҵаз агәымхара азмырхакәа. «Ҳаҩны-ҳгәара
рыблызаргьы, ҳ-Аԥсынра еиқәхандаз!..» – абри хәыцырҭас
ирымоуп макьаназ згәы аҵәымӷ алзымхыц аибашьцәа. «О уара,
ассир збеит сылацәа анаахызҩа! – дынхықәтәалеит еибашьҩык.
– Ҳаи, уара, ассир збеит». – «Изакәызеи, уара, иу­баз?» – уи
изҵаауеит изааигәаны ииақәаз. – «Сыҩны ашҭа сахьын­ҭа­лаз,
еиқәаҵәаӡа машьына ласык ԥшӡаӡа иҭагылан…»
– Аибашьра ирлас еилгоит! – иҳәоит аӡәы.
– Ирлас сыздыруам, аха… – иажәа изынагӡом егьи.
Иахьатәи ажәылара амҽхак ҭбаауп. Аҭара иааны иҟоу аи­
башьцәа зегьы ршьапы иқәгылоуп. Набжьоуаа ргәыԥ лбаа­
тәи аҳәаақәа ирхылаԥшуеит, гәыԥҩык арԥарацәа уантәи
изыԥхьақәаз шыҟазгьы, аибашьцәа рӷьырак ацентр акәшамыкәша иахылаԥшуеит. Иара убас Наа аҭаларҭаҿ ԥыҭҩык
29

дыртәеит, зеиԥш ҟамло егьыҟам ҳәа. Иаанхаз ассамыссақәак
рыда, аӡҩыбжьааи аҭарааи еидкылоу рбаталион ажәылара
иазыхиан. Ҳаибашьцәагьы ари аамҭала ргәыԥқәа хадырҭәааит,
иҟоуп Гәдоуҭантәи иааз арԥарацәа, ихәны иҟазгьы рыԥсы
ршьан, абџьар ныркылартә еиԥш рхы рбо ианалага, рҩызцәа
иаарывагылт.
Ажәылара аамҭа акыр шагыз ршьапы иқәгылахьан ҳаи­
башьцәа. Знык-ҩынтә раҟара ҳаԥшыхәцәа цаны аҭагы­лазаашьа
гәарҭахьан. Абаталион ҩ-хәҭакны аҽеиҟәнашеит: мрагыларахь
ала Кәакәаа рхәы азқәа иаваршәны ижәылар акәын Бесик
Квираиа дызхылаԥшуаз ар, мраҭашәарахь ала Ар ртәарҭа
иаҵанакуаз ахәқәа рыла ажәылара раҳасабын иаанхаз егьырҭ,
ар рхадараҿы ари аганахь иҟаз иреиуан Габрушьа Кәыҵниа,
Едик Жьаниа, Рауль Муцба. Досу рнапынҵақәа рдыруан, гәыԥгәыԥла рҽеиҩшаны, ар рԥызараҿ иҟақәаз рҩызцәа аибашьцәа
иддырдыруан иахьтәашаз, ахырӷәӷәарҭа ахьааныркылашаз.
Ҩбаны ргәы ҭынчымызт аӡәырҩы аҭараа реибашьцәа:
Кәакәаа реиланхарҭа зегьы ақырҭцәа ахылаԥшуан, уи акәшамыкәша ахырӷәӷәарҭақәа ҟаҵаны, хыҵакырҭас иалырххьаз
аҭыԥқәа рыда егьырҭ аҩнқәа ԥырҽуан, иршәон, иамырхуаз
амаҭәахәқәа мҿыс ирбылуан. Арԥыс еиҿамс Иура Џьарнас-иԥа
Какоба хадара зиҭоз агәыԥ аҿы дара Кәакәаа рыҷкәынцәа зегь
алахәын хәыҷи дуи. Урҭ ирыцхраауан реиланхарҭа иаҵанакуаз
Митиеи, Каптои, Мамиеи Кәыҵниаа рыхшара, убас Џьалаӷониаа
аӡәырҩы. Иҟан, иара убас, Митиеи Валерии Быҭәаа рыҷкәынцәа,
зыӡбахә ҳалацәажәо ачаирҭақәа рыкәшамыкәша иаланхо
ҳашьцәа роуп. Егьирахь, Ар ртәарҭа аԥынҵаҿы ақырҭцәа
зхылаԥшуаз ахыӷәӷәарҭаҿы иҟан ҩыџьа рынхарҭа: аибашьҩы
Рома Вова-иԥа Џьынџьали Нодар Ԥангани. Аҵыхәтәаны
зыӡбахә ҳҳәаз Ԥанган ибетонтә ҩнаҿы урҭ ԥхьарҭас ирыман,
аха аҩнхарҭак рыкәшамыкәша ахырӷәӷәарҭақәа рацәан, уи
атәы шыҟаз ԥасашәагьы зны ишәасҳәахьеит, ари аҭыԥ аҭараа
рыҷкәынцәа ахылаԥшуан, аха ақырҭцәа ажәылара имҩаԥыргаз
аԥыжәара анырнаҭа ари акәакь дара рнапаҿы иааргеит.
Анаҩс ҩадаҟа иҟоуп Мамант Векәуа инхарҭа, Ҷыҷыкәеи Вовеи
Кәыҵниаа рынхарҭа, Захариаа рынхарҭа. Абарҭ аҭыԥқәа зегьы
30

уажәазы ишәарҭараны иҟоуп, ҵоуп, аҵыхәтәаны еиқәыҳаԥхьа­
ӡаз аҭыӡҭыԥқәа рҿы ақырҭцәа ахырӷәӷәарҭақәа нкыланы
ирыман, аха зны-зынла урҭ рахь «ишәарыцалоит», агәҽанызаара
умамзар, агмыгқәа рыцәҟьа уаҿашәар алшоит. Абри зегьы заа
иҳасабны, заа аԥшыхәцәа дәықәҵаны, аҭагылазаашьа ҭҵааноуп
уажәтәи ажәылара рыҽшазыҟарҵаз ҳаибашьцәа.
Еиқәаҳаԥхьаӡаз анхарҭақәа шҭацәыз еиԥш, ашәарҭара
анааигәаха, рыҩнқәа нрыжьит аиҩхаа уахьынҭысуа мраҭашәара
аганахьтәи ахәахьы еиланхо аибашьҩы Катата Џьынџьал,
уи иашьа Ирадион, иара убас, урҭ рҩадахьы еиланхо Родик,
Кәасҭа, Мамиа, Маврик, Едик, Хәмаскьа, Қарбеи, Ҷуҷ, Славик
Кәыҵниаа, Бесалҭан Сангәлиа. Урҭ рахьынтә аибашьра злымшоз
ахыҵны ицазаргьы, абџьар аанызкылоз маҷк наҟ инаскьан,
Витали Ваниа-иԥеи Ҷыҷыкәа Таииа-иԥеи Кәыҵниаа рынхарҭа
акәшамыкәша рхыӷәӷәарҭақәа нкыланы аибашьцәа ргәыԥқәа
хадырҭәаауан. Аӷа даап ҳәа иахьгәыӷуаз наскьа, ладаҟа амҩақәа
ԥыҵәҵәаны итәан. Уҩны амаҭ ҩнаҵаны узыцәараҳа, ргәы ҭынчмызт
ақырҭцәа гмыгқәа абарҭ акәакьқәа рҿы аԥшәымара анааныркылоз.
Ари ажәылара иалахәын жәаф-жәибжь шықәса зхыҵуаз
аҟатақәеи, хынҩажәа шықәса зхыҵуаз ахацәеи. Ҭаацәарак
иалҵыз аишьцәа џьарак еивагылан, урҭ ирԥыршәомызт зынӡа
иқәыԥшӡаз рыҷкәынцәа. Ас еиԥш иҟаз ахҭысқәа Аҭара мацара
акәӡамызт иахьуԥылоз, иҟалаз азалымдара ргәы иҵаххны
ахшарагьы еибашьуан Аԥсны ахьынаӡааӡоз егьырҭ аҭыԥқәа
рҿынгьы. Аӷа ицәымӷхара убасҟак рыгәқәа рҿы ашьҭа аннаҵеит,
аиҵбацәа, шәара шәаангыл, макьаназы шәаҭахым ари аус
аҿы ҳәа роуҳәаргьы, ихьаҵуамызт, иаҳагьы иҿыхон ақырҭқәа
рахь ирымаз агәаӷ, уи шуа ршьа-рда иҭаланы ицәқәырԥон,
ашьоурахьы ирыхон. Ари ус ирҽхәарашәа акәым изеиҭаҳҳәо,
иҟаз шыҟаҵәҟьаз ашәҟәы ианаҳҵар ҳҭахуп. Ула шааԥшуа, игылаз
ашьхыцқәа еилаҩынтуа, ауу рыхга ажәҩан ианалоу еиԥш, анаара ахқәа шәышәуа, агәызчызҳәа абомбақәеи агранатақәеи
уваԥжәо, аибашьра каамеҭха лабҿаба убла ианыхгылоу, абас
иҟоу аибашьра ду уҷкәынцәагьы аналахәу ачҳарақәа мариаӡам.
Шьоукы ас еиԥш иҟоу ахлымӡаах иаԥырганы рыхшара рҵәах­
уеит, ахара идәықәырҵоит. Даҽа шьоукых абри акаамеҭ иала­
31

гыланы, рыла ишабо рыхшара ҭахоит. Ҽырԥшӡаганы, абригьы
ҿырԥштәыс иаасымгеит, аибашьра иалагылаз абарҭ ацәаҳәақәа
дышрықәшаҳаҭу агәра згоит.
Ҳазлацәажәараны иҟоу ахҭыс аҿиарахьы макьана ҳамна­
ӡацт, иаҳа-иаҳа ҳазааигәахоит акәымзар. Аҵх ду ашара такә
шыбжьазгьы, аибашьцәа ршьапы иқәгылахьан, хәыҷы-хәыҷла,
гәыԥ-гәыԥла шьҭа анаскьара ргәы иҭан. Ишаанӡа рхы зықәкыз,
заа иазгәарҭахьаз аҭыԥқәа рҿы инеины рҽыԥхьакшәа икылатәар
акәын. Рышьҭыбжь мыргакәа, аӷа игәиҽанӡамкәа иԥсацарҭа
иасыр рҭахын. Ақырҭцәа изаҟаразаалак дыррак рыман ҳәа
иҟаӡамызт, амҩақәеи аҭшәарақәеи кны итәаз рыда, егьырҭ ак
ҟалаӡаргьы ишнаҵҟьара рҽырхианы, рҽырмазеины, аԥхарраҿы
рыхқәа ықәҵаны ихырҟәысуан. Аибашьраҿы агәҭынчра дар­бан­
заалак аӡәгьы имам, дара ақырҭцәагьы ирзымдыруа иҟамызт
изҿыз шҽеимыз, аиааира ргарашәа рыгәқәа дырӷәӷәон акәымзар,
цәгьагьы изымбақәоз ыҟан рышьҭахьҟа ихьаҵны ицар. Адгьыл
чашәрақәеи аԥсшьарҭа хазынақәеи ишрызхәыцуаз, акымкәаиҩбамкәа ааха ӷәӷәақәа рԥыло ианалага, изызхәыцқәоз
ԥхыӡызшәа иԥхьаӡаны, алакә дгьыл наҟ иааныжьны ршьапы
рҽадыргар зҭахқәазгьы аргама ирҳәо иалагахьан. Аха нахьхьи
Қарҭ итәаз, Сталини Бериеи раасҭа адунеи ирхыџхыџызшәа згәы
иаанагоз Ахышкәакәа, ианыцәгьарахалак, ар рформа ишәҵаны
Аҟәаҟа даалон, иеибашьцәа агәра диргон иаарласӡаны Аԥсны
инапаҿы иааганы, Шәачеи, Краснодари, Анапеи жәытәнатә
аахыс ақырҭцәа иртәызшәа алакә еиҭарҳәоз аԥсы ахеиҵарц
игәы ишҭаз, аимпериа маҷ амҵәыжәҩақәа ирызҳарц ишыҟаз.
Абри алакә ссир ргәы архаҵон абжеиҳараҩык, ихьӡ ҩада
ишьҭыхны иаҵәцахә ныркылон. Аха зхы аҟәышраҿы иҟаз
даҽа гәаанагарак рзааиуан, Анапеи, Краснодари, Шәачеи
рҟын­ӡа рнапқәа шьҭыхны ишыԥшуа, Очамчырагьы рмоукәа,
зымҩа рҭыҩра иҭарцалар алшон. Ари иаанагоз – бзиа ишыҟаз
рымбаӡакәа атышарахь иԥеит ҳәа акәын. Ааи, шьҭа, ус акәхарын:
«Ухы иазууа уаӷа иузиуам». Абас аҳәоит ажәлар ражәаԥҟа.
Аҵх агәазы, асааҭ ҩба инархыҳәҳәон еиԥш, мраҭашәарахь­
тәи ахәала зҽеизакны иааиуаз ар ааҭгылеит Мамка Кәыҵниа
иҩнаҿы. Еицыз гәыԥ-гәыԥла рыҽшаны, аҩныҟа имҩахыҵны
32

шьоукы ҵаҟатәи азал аҿы еикәшаны иаатәеит, даҽа шьоукых
аԥацхаҿы рҭыԥқәа ааныркылеит. Рхы зықәкыз аибашьратә
цәаҳәаҿы икылсаанӡа рыҽдырԥхар акәын, ар рԥызацәа
ҩаԥхьа иааилатәаны раԥхьаҟа ирзыԥшыз аус ду ишәаны-изаны
иԥырҟар акәын. Адәахьы, арахь ашҭа иҭалаанӡа, аҩадахьи
аладахьи, амардарақәа рҭаларҭаҿы иҟаз амҩақәа рхықәқәа
рҿы анаԥшааԥшыҩцәа дыргылеит, еицыз рхыԥхьаӡара рацәан
аҟнытә, Мамка иҩны ишыҩнатәаз аӷа игәеиҭар, граната мцала
дрылахысыр алшоит. Аӷа ихырӷәӷәарҭа ахьыҟаҵаз Рома
Џьынџьали Ԥанганаа рыҩни арантәи ҿуҭыр убжьы наӡаратәы
иҟан. Ари ааҵра унаҩсны, мрагыларахь ала агәаҩа унҭаланы
уахьынхало, амҩа ушану мацара километрак инаԥыҳәҳәо Ар
ртәарҭа ахәы унадгылон.
Ари аганахь иҟаз аибашьцәа рԥызара ааныркылон Рауль
Муцба, Едик Жьаниа, Габрушьа Кәыҵниа. Аха ари аҭыԥқәа
Габрушьа иаҳа иахьидыруаз азы лассы-лассы ар рхадацәа уи
иазҵаалон, игәаанагара иазыӡырҩуан. Ишаҳҳәахьоу еиԥш,
Габрушьа Кәыҵниа акыр шықәса аколнхара ахантәаҩыс
аус иухьан, арҭ аҭыԥқәа зегьы шьапыла мышкы знык-ҩынтә
данахысуаз ыҟан. Иара Габрушьагьы, ус шакәызгьы, аколнхара
аусқәа ҽаӡәы инапы ианҵаны иара даҽаџьара диаргеижьҭеи такә
набжьысхьан аҟнытә, уажәы-уажәы иарӷьажәҩаны идгылақәаз,
аибашьра иалагеижьҭеи Аҭара акәшамыкәша иҳәазаны мацара
акырынтә иахысхьаз Катата Џьынџьали Мурҭаз Кәыҵниеи
дразҵаауан, абри шԥаҟоу, абри шԥанагӡатәу ҳәа. Урҭ иаҳа
еиҳабацәақәан азыноуп рыгәра зигоз, дызразҵаауаз. Мамзар
егьырҭ аибашьцәагьы дара реиԥш Аҭара шьамхыла иакәшахьан,
аԥхӡи ашьеи карҭәахьан, аӡә шьҭахьҟа дургыло иҟамызт.
Уи еилкааны, дара Мурҭази Кататеи азҵаарақәа анроулак,
иаарласны аҭак ҟарҵаанӡа рашьцәа, рҩызцәа инарылаԥшны,
хьыӡҳәала иааизганы абри абас ами ишыҟоу ҳәа еизҵаауан,
хәыц-хәыц иршәон иҟаз аус, нас еиӷьыз авариант алырхуан.
Габрушьагьы уи ашьҭахь иоуз аҭак дазхәыцны, Аӡҩыбжьатәи
арԥарацәа ихы нарықәкны игәаанагара реиҳәон.
Дара изызцоз ақырҭцәагьы, рнапы-ршьапы еиқәҵаны
иш­тәамыз аԥсуаа иддырдыруашәа, лбаа рҩызцәа ахьтәаз
33

ишыҟарҵалоз еиԥш, инеимда-ааимдо равтоматқәеи рпулемиот­
қәеи ҿааихак рымамызт. Абри аибашьра иалагеижьҭеи
ишыҟарҵалац еиԥш, уажәы-уажәы иааиԥмырҟьаӡакәа хысран
изҿыз. Зны-зынла, жәылара дук мҩаԥыргошәа, убас амца
аурышьҭларын, ртәы зымҵацыз, иззымдыруаз ари ахысбыжьқәа
иаҳар иааицәымыӷхон, игәы наимҟьон. Ҳаӷацәа ус зыҟарҵоз –
даушла ҳаршәаны ҳшьамхқәа ҳаҵаҟәало ҳнарцар рҭахын. Ауаҩ
егьа иҭаххап, изынагӡом акәымзар. Ус акәу, егьыс акәу, ақырҭцәа
иаҳәац аҳәоит ҳәа, иҟарҵац ҟарҵон. Абжьааԥнеиԥш уахагьы,
аԥсуаа жәылараны иахьыҟаз акәакь аҿы инеимда-ааимдо
ахым­цақәа ыркаланы иахьаарымԥыхьашәаз иагәыдырҵон.
Ган­ка­хьала, ижәылоз рзы уи иаҳагьы еиӷьын: аӷа дахьтәаз
аҭыԥ унардыруан уизааигәахар. Аха уигьы агәрагара цәгьан.
Шьҭахьҟа итәаз анхысуаз, раԥхьаҟа еизааигәаны агәыԥқәа
тәаны, аҟыт рыхәламшәо иԥшны итәазар рылшон. Абри аусгьы
ҳаибашьцәа заа иалацәажәахьан, агәҽанызаара рыман.
Ақыҭа аҩадахьҟа инхоз инханы иҟаз рарбаӷьқәа рыбжьқәа
ааиларыԥсеит. Макьаназ ашара акрагын, аха ар рхадацәа
рсааҭқәа инарыхәаԥшын, иааиҿаԥшқәеит.
– Ҳдәықәларыма?..
– Ҳдәықәлап шьҭа!..
Габрушьа ибжьы аарылҟьеит:
– Аҳы, дадраа, шьҭа ҳҩагылап, жәа-минуҭк рышьҭахь
агәашә аҿы ҳҽеидаҳкылоит.
Кьамышә Быҭәба инхара акәшамыкәша итәаз ар рыбжаҩык
ажәыларазы рҽеибыҭаны заа амҩа иқәлахьан. Ишаԥыз еиԥш,
аԥшыхәцәа цаны Кәакәаа реиланхарҭа аҭыԥқәа зегьы гәа­
ҭаны, иҭҵааны иаахьан. Излагәарҭахьаз ала, зегь маншәаланы
ианыҟала, урҭ рҽеидыркыларц раҳасабын Борис Сармедиа
иҩ­наҿы. Уи амҩаду аҿықәан мрагыларахьтәи аганахь ала
иҭагылан. Аԥшыхәцәа аҩны ашьҭахьҟа иҟаз-ианыз гәарҭахьан,
аха ақырҭцәа арахьынӡа иааскьаны атәара рзыгәаӷьуамызт
макьаназ.
Абраҟагьы амҩа ианықәла, аҿықәқәа рыла ачаирҭақәа
рганахь ала еишьҭагыланы гәыԥ-гәыԥла инеиуан. Имҩаԥигон
ари аҳабла иатәыз ар рԥыза Иура Џьарнас-иԥа Какоба. Уи
34

ицхраауан иара иашьцәа – Ирадиони Валерии. Адгәыр Паатаиԥа Какоба егьи аганахь ала даҽа гәыԥк драԥхьагыланы амҩа
дирбон. Ари амҩаду ззымдыруаз дмаҷын, аха аӡҩыбжьаа ԥыҭҩык
уахынлатәи ари акәакь аныҟәара иашьцыламыз ыҟазар алшон.
Ажәакала, амҩа аганқәа рыҽрыҭаны, зны-зынлагьы амҩаду
ахь икылсны имҩаԥызгоз ишырҳәоз ала, анаскьара иаҿын.
Нахьхьи раԥхьаҟа, Џьалаӷониаа рынхарақәа ианраҩс, џьаракҩыџьара заа иаарышьҭхьаз аԥшыхәцәа рԥылон, урҭ ирарҳәон
макьаназы аҭагылазаашьа шыбзиаз, ақырҭцәа ишырзымдыруа
аԥсуаа рзааи­гәахара ишаҿу. Абас мацара, еицыз рыбжьык џьара
имеиҵыхкәа, иззыԥшыз аҩнаҿы ашҭа иҭалеит асааҭ ԥшьба рзы.
Рҵубжьы мыргаӡакәа аҩнаҿы рҽанеизырга, ар рԥызацәа
рхы ааиларкит. Урҭ иреиуан: Васили Жьаниа, Ерик Џьынџьал,
Аслан Акшба, Џьумбер Цецхлаӡе, Нури Ӷәынџьиа, Вианор
Канхәа, убас аԥхьан еиқәыҳаԥхьаӡаз аишьцәа Кәакәаа.
Шәгәы иаанамган абарҭ еиқәҳаԥхьаӡаз ракәушәа ар
рлахьынҵа зыӡбоз. Аибашьцәа зегьы ара иҟан, аха ас еиԥш аус
аҿы аиҳабацәа иразҵаауан, егьырҭ азыӡырҩуан, иԥырҟоз аус
заа ирыӡбахьан, аха, аа, зынӡа иааины аӷа иԥынҵаҿы ианааҭгыла
ҩаԥхьа иргәаладыршәон досу инапынҵақәа. Асовет мчра ахаан
германиаа ианрабашьуаз усҟан даҽакала аусқәа шьақәгылан, уа
асолдаҭ адҵа аниоулак, «Есть», «Слушаюсь» акәын иҟаз, уажәтәи
аҭагылазаашьа даҽакын, ахымҩаԥгашьагьы даҽакала иҟоуп.
Изхысҳәаауа, наҟ-ааҟ амца еижәырҵараны иҟоуп ҩ-милаҭк.
Абра иаҭахын аҟәышра, ачҳара. Насгьы, шә-метрак, ҩышә
метра аӷа дузааигәаханы уантәоу, сааҭк, ҩ-сааҭк рышьҭахь
иҟало анузымдыруа, ауаҩытәыҩса иԥсхакыра аҽаԥсахыр ал­
шоит. Аган аҿы игыланы ас еиԥш аусқәа ианрылацәажәо иаҳа
имариазшәа убоит. Аха уҿаԥхьаҵәҟьа аӷа дангылоу аԥсреи
абзареи уазхәыцыргьы алшоит.
Еицыз зегь раасҭа дрылыҳәҳәон Бесик Квираиа. Уи ибзианы
дыздыруа ицәаҩагьы ҭырҵаахьеит. Ахаангьы сара изыскыз ажәа
«дрылыҳәҳәон» иара идикыломызт. Иҩызцәа аибашьцәа рҿы уи
асысмҟаа даҩызан, ахӡыргара дашьҭамызт, иажәақәа рацәамкәа,
ииҳәашаз заа дрызхәыцны изыӡырҩуаз ирыдигалон. Иара
ииҳәоз амацара цандаз ҳәа иҭахымызт, зегь хык ианҭадыршәлак
35

иаргьы иҽрымеидон. Сара хаҭала уи сицымныҟәацызт, столк
аҿгьы ҳаидтәаланы ныҳәак мҩаԥаамгацызт, Аҭара дааижьҭеи
оумак шымҵуазгьы, уи агәаҿы ҳанааиқәшәалак ԥсышәақәак
еибаҳҳәоз ауп, уаҳа акагьы. Ҳааикәшаны џьара ҳаидтәа­ларгьы,
шьоукы-шьоукы ишырҟазшьоу еиԥш, акы ианалацәажәоз дҩа­
ҵ­ҟьа­ны ажәаҳәара далагомызт, мчыла уи рцәигарцгьы игәы
иҭеик­уамызт. Иара иазҵааны, угәы ишԥаанагои ҳәа, игәаанагара
анырҭаххалак, ахҭыс дшазхәыцуа реиҳәон. Ар рԥызарагьы ихала
дашьҭамлеит, наҟынтәи дшааиз еиԥш, ишиҟазшьаз еиԥш, Васиа
Жьаниа игәыԥ аҿы дрыдыркылан, деибашьуан. Аха хәыҷы-хәыҷла,
ахҭысқәа ҿиацыԥхьаӡа Бесик Квираиа деицгәарҭо иалагеит,
нас, аибашьра анымцоз амшқәа рзы, зегь ахьааидгылоз, иа­
хьеи­цәажәоз абри ахаҵа аҭарааи аӡҩыбжьааи рырқәа ааид­
кыланы аԥызара ирҭарц еибырҳәон. Сара излагәасҭоз ала,
аӡәызаҵәыкгьы абри аус мап ацәикуамызт, зегь лахҿыхӡа, уи
иеиӷьу дарбану ҳәа, изыгәдуны ицәажәон.
Квираиа Бесик Борис-иԥа диит 1963 шықәса ианвар мза
1 азы, Очамчыра араион Аӡҩыбжьа ақыҭан. Иқыҭаҿы ашкол
дҭалеит 1970 шықәсазы. Далгеит 1980 шықәсазы. Абжьаратәи
аҵара дшалгаз еиԥш иԥхьеит аррамаҵурахьы. Иуалԥшьа наигӡон
Ареспублика Афганистан.
Аррамаҵура анихига, 1982 шықәса рзы дхынҳәуеит иԥсад­гьыл
ахь. Иара убри ашықәсан дҭалоит Аԥснытәи аҳәынҭқарратә
университет, аҭоурых-иуристтә факультет латәарада­
тәи аҟәша. Иҵара иахьыгӡаны аус иуан Аԥсны КГБ амашьына
аныҟәцаҩыс.
Аџьынџьтәылатә еибашьра ианалага аҽны инаркны уи
ҳаӷа диҿагыланы деибашьуан Гәымсҭатәи афронт аҿы. Ҩымз
рышьҭахь, Мрагыларатәи афронт аҿы иҟаз аҭагылазаашьа
бааԥс дазхәыцны, аиҳабыра дрыҳәаны, уи даауеит амца ахьакыз
иуаажәлар рышҟа. Аӡәыс ҳәа деибашьҩы ӷьеҩны даарылагылеит
зыжәҩа еибызҭахьаз Аҭареи Аӡҩыбжьеи реибашьцәа.
Дҭаацәароуп, имоуп ахшара.
– Уажәшьҭа иаамҭоуп! – иеибашьцәа даарылаԥшит Бесик
Квираиа. Уаҳагьы ҿымҭӡакәа ишьаҿа анааихига, егьырҭгьы
агәырқьҳәа ршьапы инықәгылеит. Иара ишиҟазшьаз еиԥш,
36

дыш­иашаз Вианор Канхәа дааидгылеит, ижәҩа днас-насны
дааԥышәарччан, днеиҿаԥшит. Ихы-иԥсы еиԥш бзиа дибон
ари арԥыс, ҩызас ҳәа ихы дадкыланы диман. Макьанаӡа
иқәыԥшыз Вианор абџьар ашьҭыхра абаихәҭоу ҳәа дазхәыцуан
Бесик. Ҩажәа шықәса ирылгахьаз асеиԥштәи аӡыхәашьыреи
амцабз хәыҵҟьеи иҽахьалаижьуаз дақәшаҳаҭмызт, ак ихьыр
ҳәа дшәаны еснагь иааигәа дгылан, дихылаԥшуан. Уи усоуп
ишы­ҟоу: аиҳабы еснагь аиҵбы дрыцҳаишьоит, ак ихьыр ҳәа
дшәаны дихӡыӡаауеит. Уи иара Бесик ихаҭагьы еиликаахьеит,
Гәымсҭатәи афронт ааныжьны абрахь дгьежьиижьҭеи иаб Борис
еснагь илаԥш дыҵиршәауам, дивагылоуп шьаҿацыԥхьаӡа. Иара
уажәтәи ажәылараҿгьы Борис иҭаххеит иҷкәын дахьцоз иаргьы
агәыԥ иҽалакны деибашьыр. Нури Ӷәынџьиагьы шьҭа дбыргуп,
аха иҭахаз иҷкәын ишьа иурц уи иҩызцәа даарывагылеит,
иахьатәи аибашьрагьы далахәуп. Бесик иарҳәеит иабгьы дара
знылаз амҩа дықәларц шиҭаххаз, аха аԥа имуҵәҟьеит, ҳҩыџьегь
џьарак ҳаицҭахар аҵкыс, ушьҭан азы иаҭаххар, сшьоураан
уаргьы угылап ҳәа илакҭа иҭеиҳәеит. Борис иааицәымыӷхеит.
«Ицәажәашьоузеи ҷкәына мыжда, ҳҩыџьегь џьарак ҳаицҭахоит
ҳәа иазҳәада?!» ҳәа игәы дынҭахәыцит, аха ақәҿимҭӡеит. Ган­
кахьала уазхәыцыр, Бесик ииҳәаз иашан, аибашьра амцабз
уанаҿало аамҭазы узқәымшәо ҳәа егьыҟам. Ҩыџьа рҭахаракәым,
ҭаацәарак зегь ари апылҳаҭра ианахәлабго ыҟоуп. Ауаҩытәыҩса,
ишырҳәо еиԥш, илахьынҵа дзацәцом. Иаҳараӡак уи агәра
унаргоит ахымца уанаҿагыло. Аха, ус ҳҳәеит ҳәа, аӷа имчқәа
хԥатәны, ҳаирпланла, танкла, артиллериала, насгьы уааԥсырала
драцәаны данужәло, арахь иҿагыло бџьарлеи џьаԥҳанылеи
имаҷны, иеибашьуагьы рхыԥхьаӡара зынӡа иагны ианыҟоу,
амч ӷәӷәа уеилаԥыххаа уқәҵаны, иршьыз еиҳаны, иаанхазгьы
анырытҟәа ашьҭахь, иааидцаланы џьара тышак инхықәыргы­
лан, автоматҭырҟьаҩцәа аҿахсахҳәа рабџьарқәа науқәкны,
уаргьы абра урыланы аԥсра абла ушхыԥшыло, аҟәҟәаҳәа
ианнааиларҵалак ахы уқәшәазшәа заа уҭрысны шьҭахьҟа
еиларыжьыз унарылаҳауа, нышәк науқәырԥсазшәа иуԥырҵыр,
ари ахҭыс аӡәыр еиҭеиҳәартә иҟалар, иршьыз рахь уаргьы
урыԥхьаӡоит. Арахь уара уԥсы ҭоуп, зегьы ануԥырҵлак, аԥсы
37

мыжда ҵаами, сызгылозар ҳәа, аԥсцәа иуқәжьу унарыха-аарыхо
агылара уҽазукуеит. Уангылалак, унаԥшы-ааԥшуа, уаԥхьаушьҭахь уаҩ данумбалак, угәагәо уҿынаухоит, сара стәқәа
ахьыҟоу срыниозар ҳәа. Усҟан уара иҭахаз урхыԥхьаӡаланы
аԥсӡы дәықәырҵахьеит уҭаацәа рышҟа. Аибашьра анеилгалак
уҿыцҳҳараӡа уаацәырҵуеит. Абарҭқәа рҩызцәагьы ҟалахьеит,
убри зегьы лахьынҵоуп.
Вианор дааԥышәырччан, Бесик днаиҵаԥшит. Аурыла ар
рԥыза иара иаҵкыс деиҳан. Абар-абар, аԥшаӷьы насыр деимҵԥаа
дагап ааугәахәрын. Игын, чмазарак дарчалазшәа дҵыкәкәаны
дгылан. Арахь, агранат зыршәуа абџьар ижәҩа иахшьын, уи
иаҿарҵоз ахы хьамҭақәагьы рыҭра иҭаҵаны изқәа икыдын, урҭ
ҩаԥхьа ианиҭаххоз аамҭазы аҭыгара ырманшәаланы иҟаҵан.
Бесик ак иеиҳәарц иҭаххеит, аха ар рҽеибыҭаны аҩны
идәылҵырц рҿанынарха, Вианор аԥхыӡ иибаз иҳәарц шиҭахыз
ус даанхеит, дзахьымӡеит. Иаргьы ишьи-ишьи еиқәҵо ишьаҿақәа
ааихигеит. «Сара саҵкыс еиҳабыз ӡӷаб ԥшӡакы ԥхыӡ дызбеит
сызқәа ахьынкыдысҵаз, – дхәыцуан иара. – Лареи сареи
ҳаибаҭахижьҭеи акрааҵуеит. Ҳагәҭыхақәа еибаҳҳәахьеит. Абри
лакәын сылацәа анҭаа аԥхыӡ избаз. Лара деилаҳәан бырфын
ҵкы шкәакәала, уи акалҭахь иҭбаан, лшьаҿа анааихылгалак
иҵәырҵәыруа еилыԥхо аҽеиҵнахуан, ишәыршәыруа, леиҿ­
каашьа аныԥшуан иаразнак. Еиуеиԥшымыз шәҭыла дҩычаны
дыҟан, иҵакыз лыхцәы уи алаԥсан, лыџьымшь пақәа амзаҿеиԥш
ирхәаны, лӡамҩа ҟаԥшьқәа, нас лқьышә, ирныԥшуан анасыԥ ду.
Аҭацаагарашәа ҳәо уи дрыманы сашҭа инҭалеит. Сара зымҩа
сгыланы сылзыԥшуан. Аха абри аамҭаз хысбжьык сгәы иқәҩын,
саанарԥшит…» Ҵабыргны, аакьыскьашәа наҟ Кындыӷ шыҟаз
ахысрақәа ирҿын, уи акәхап Вианор даазырԥшызгьы. Уажәы
амҩа дахьықәыз дазхәыцуан иибаз аԥхыӡ: «Абыржәы уи аҳәара
сзахьымӡазаргьы, ажәылара ашьҭахь хымԥада Бесик днартәаны
иасҳәароуп абри ахҭыс...»
Иахьнеишаз ианнеи, гәыԥ-гәыԥла еицыз ааҭгылеит. Хәыҭ­
хәыҭла иааицәажәан, напышьашәала иҟарҵашаз ааибыр­
ҳәан, досу рҭыԥқәа ааныркылеит. Шьоукы атунгҭрала аԥхьаҟа
инаскьеит, даҽа шьоукых ачаирҭала иахыкәшаны Грышьа
38

Какоба иганахьала амҩақәа ркит. Иара Грышьа иҷкәынгьы,
Бесик захьӡу, урҭ дрыцын. Аԥшәма иҩны анеира дақәиҭмызт
макьаназы. Аамҭа ишьақәдыргылахьаз ала, ацәылашамҭаз,
асааҭ быжьба рзы, арҭ раԥхьаӡа ахысра нап шадырклак
егьырҭгьы ирымырдо еицәажәахьан. Аха уи аамҭа ԥыҭк шагыз
ргәырҽанӡамкәа аиҩхаа нырцә аҟәҟәаҳәа наҟ-ааҟ еихсыӷьрак
змамыз ахысрақәа ирылагеит.
Иныҵыҩ-ааҵыҩны ажәылара шыҟалоз саҳахьан, аха сара
ари аибашьра салахәымызт. Изхысҳәаауа, сзызҵаақәаз шьоукы
ажәылара аамҭа асааҭ фба рзы иазгәаҭан рҳәеит, даҽа
шьоукы – асааҭ быжьба рзы. Габрушьа Кәыҵниа излеиҳәаз
ала, асааҭ фба рзы аҩадахьтәи агәыԥ раԥхьаӡа ахысра аадыр­
тыр акәын, нас уи инақәырццакны арахьтәи агәыԥқәа амца
аурыжьырц раҳасабын. Аха аибашьраҿы заа аус иԥырҟо ина­
қәыршәаны ахҭысқәа анымҩаԥымсуа ыҟоуп. Аҭагылазаашьа
аҽаԥсахыр алшоит.
Ар ртәарҭа аханы наҟ-ааҟ еиҿаԥшуа игылоуп Капто
Ԥангани Рома Џьынџьали рыҩнқәа. Агәҭа амҩаду бжьысны
ицоит, уи лбаауеит рыҵаҟа ишьҭоу аԥсаатә фабрикахь. Ари
ахырӷәӷәарҭа аԥсуаа ианыркызгьы, ирӷәӷәаны адгьылқәа жны,
џьарантә ҽа хырӷәӷәарҭак ахь уиасуа иҟан иаацәгьарахар.
Анаԥшырҭақәа ҟаҵан, ақды шәпақәа еидсаланы. Уи ашьҭахь
ақырҭцәа ианааныркыла, урҭгьы дара ишрықәнагахашаз иа­
хәаԥшны рҭыԥқәа дырҽеизар акәхарын. Аԥсуаа ладаҟа акәын
аӷа иахьизыԥшыз, ақырҭцәа – ҩадаҟа. Убри аҟнытә уажә аҳәара
уадаҩын урҭ иарбан дгьыл ҿацәыз иаанкыланы иахьтәаз. Дара
рхыԥхьаӡара зларацәаз ала, шахмат ҳасабла итәазар рылшон,
ма цәаҳәа-цәаҳәала. Иааҟәымҵӡакәа ахысрақәа имҩаԥыргоз
урзааигәаны уанрызнеилак, инхык-ааихыкны зны ахысра
ҟарҵон ашьҭахьтәи ацәаҳәа, нас – аԥхьатәи. Ишымгәыӷӡоз, уажә
ҳарԥарацәа шнеиуаз, ақырҭцәа тәоуп ҳәа ргәы иахьаанамгоз
аӷа иҭыԥ ҳаны дгылан. Ианеиҿаҳа, асааҭ иахәаԥшуамызт, наҟааҟ амцақәа еиларҵеит. Анцәа иџьшьаны ҳара ҳтәқәа рахьтә
ԥсҭбара ҟамлеит.
Ахысбыжьқәа шгаз еиԥш иаразнак ршьапы иқәгылеит
зыԥсы зшьоз егьырҭ рҩызцәагьы. Ишҩаҵҟьаз еиԥш, аԥсуаа
39

ааип ҳәа ргәы иахьаанагоз иарбаны амца аурышьҭит. Убри
убасҟак иласхеит, амацәыс ашьҭахь адыд шыԥжәо еиԥш,
ԥхьаҟагьы шьҭахьҟагьы агәгәаҳәа иааилалеит. Шьҭыбжьқәакгьы
ааҩуан ахырӷәӷәарҭақәа шыҟаз, иҟалап аӷа имч дмырхозшәа
аниба, раԥхьатәи ацәаҳәаҿы ахы иаҿагылаз ацхырааразы
иҳәҳәазар. Аха макьана илашьцан, асы икажьыз еилкаамыз
сахьақәак унамырбозар, уаԥхьаҟа икылкааны изгәыдуҵашаз
аӡә ицәаара уахьыԥшуа иҟамызт. Анахьгьы арахьгьы ихысуан
иахьаарымԥыхьашәаз, аӷа дтәоуп ҳәа ргәы иахьаанагоз
ахырӷәӷәарҭақәа идырбаны. Автоматқәеи апулемиотқәеи
ҿааихак рымамызт, иаалашон агранат зыршәуаз абџьарқәагьы,
нас уи инақәырццакны агәыз ааҭгон, изықәкыз акәаԥ аҿы
ианынаӡалак, ма ишьҭасуан, ма ҵлакы ианҟьон, аӷьеҩаӷьеҩҳәа урҭ рышьҭыбжьқәа улымҳа ҵырхаауан. Аамҭа наскьа­
цыԥхьаӡа аибашьра заҵа еихымсыӷьрыз, уи амҽхак иаҳа-иаҳа
аҽарҭбаауан, иаҳа-иаҳа игон аӷьбыжьқәа, ацәҳарақәа. Арахьгьы
наҟгьы еиқәҿырҭуан, еибаԥшаауан аиҩызцәа, зшара ааигәахоз
аҵх иалҩуан ақьреи аӷызреи рышьҭыбжьқәа.
– Аҳаҳаира, ахьырԥар, шәгәы шәырхаҵа! – абри аила­
ҩынтра иалууаа бжьыкгьы рлымҳа иҭасуан аибашьцәа. –
Ақырҭуа ишьҭахьҟа днаскьеит, иҭацәит раԥхьатәи ацәаҳәа,
шәгәышәҽаныз, амарџьақәа!..
– Иҟоузеи анахьтәи ҳашьцәа рахь?.. Ак уаҳауа иҟам.
Аамҭа еимҟьарак иақәыршәаны аибашьцәа наскьаны
иаа­ныр­кылеит аӷа ихырӷәӷәарҭа раԥхьатәи ацәаҳәа. Уа­
жәыгьы ахысбыжьқәа уаҳауан, уи еиқәтәарц иҟамызшәа.
Ақәаршаҩыцәгьа анахысуа иаҩызан раԥхьатәи аидыслара.
Иааигәахарц иаҿын аҩбатәи ақәаршаҩ ду, уи иацлар алшон
аԥшатлакәи аурҭ ӷәӷәеи.
Ар ртәарҭаҿы акырцх еиԥш ахызаҵәқәа анеиларыԥса,
арахь игылаз еилыркааит аԥсуаа рнеира ақырҭцәа игәаҭан
рабашьра ишалагаз. Бесик Квираиа илаԥш зхыз аибашьцәагьы
ааибадырын, Вианор Канхәеи Ерик Џьынџьали агранатқәа
дыршәит Кәакәаа реиланхарҭа иарбаны. Агәызчызҳәа урҭ
шыԥжәаз еиԥш, автоматқәа зкыз аҟәҟәаҳәа инеиларҵеит. Абра
убас еиԥш изқәымгәыӷӡоз акаамеҭ рылалеит, ақырҭцәа азныказ
40

ахысра акәым, рхы ахьыргара рмоуа иҟалеит. Урҭ рыхдырраҿы
цқьа ирзаамгазаргьы ҟалап, нырцә рладахьы итәаз рҩызцәагьы
ара аҵкыс рҭагылазаашьа шеиӷьмыз. Аха, егьа убас иҟазаргьы, ари
ахырӷәӷәарҭа рзаанымкыларгьы, ма рхаҭақәа еибга-изҩда абри
ицәырҟьаз амца иалҵны, наҟ агәаҩа рыҽҭаԥсаны хыҵәахырҭак
роур. Ахырӷәӷәарҭа хәыҷқәа аанкыланы иҷаԥшьоз ақырҭуа
еибашьцәа, раԥхьатәи ааха зԥырхагамхаз, аҟәҟәаҳәа даргьы
ахысрақәа ирылагеит, ицәазгьы ҿыханы ршьапы иқәгылеит, аха
макьаназ ирыхьыз рзеилкаауамызт, ас иаалырҟьаны ҳазҭалаз
ашықәс цқьа агәыбылра ркаанӡа, иара иахьатәи Қьырса ныҳәа
иақәыршәаны аԥсуаа жәылоит ҳәа рыԥхыӡ ирзалаҵомызт. Зегь
реиҳа изықәгәыӷуаз, аибашьҩы Каман Какоба иҩнаҿы итәаз
ақырҭцәа «гәымшәақәа» ракәын. Аха агәгәаҳәа ишеилалаз
еиԥш, ари ахырӷәӷәарҭа иарбаны зҿаазхаз ахыԥжәарақәа
ира­наҳәеит бзиара шыҟамыз. Абзиара ыҟазҭгьы, урҭ гәоугәоу
ирцәажәо ирзықәгылаз апулемиот ҿааихак ҟанаҵарымызт, уи
амцхәрас ҿымҭ-ԥсымшьа уи аганахь иқәышәшәоз абылфҩы
рԥынҵақәа рҟынӡа инаӡахьан. Ԥшра ҟамҵакәа ихьаҵтәын,
аԥсуаа урҭ ахәымгақәа ирыкәшаны амацәаз иҭаркаанӡа.
Џьара еимҟьарак иақәыршәаны ршьапы рҽадмыргашаз,
урҭ ҵыхәаԥҵәара змамыз ахысрақәа ааиқәтәар. «Абасҟак
рхыԥхьаӡара зыррацәазеи аԥсуаа, иабантәааргеи ариаҟара
амч? Абри азакәызма зҿырымҭуаз ашықәс ҿыц ҳанҭалоз? Урҭ
цәыҵатәаны иԥшын амацәаз ҳҭакразы. Абар, ҳшымгәыӷӡоз
уи аамҭа ҳашҭадыргылаз. Рыԥсцәагьы рыбзацәагьы… аиҳа­
быра ҳәа иҳамоу, ҩымш рыла аԥсуаа нырҵәаны аиааира
ҳнапаҿы иҟалозшәа алакә ҳзеиҭарҳәон. Шәангьы шәабгьы
рхәы рымазааит, шәара ахҭыԥшшақәа!..» Аха аԥсреи абзареи
иҭаԥшыз урҭ иҽеимыз ахәыцрақәа акагьы ирыхәомызт, аус
злаз, рхы еиқәырхатәын. Абжаҩык, ари аҭыԥқәа аанкыланы
итәақәаз, амҟәыл анрылаҳа, шьоукы ахысра иаҿнаҵы ахшьыра
рҽарҭахьан. Кәакәаа реиланхарҭа ашьҭахьала аиҩхаа хәыҷы
ахы акуан, егьыбжьамызт. Иара ахәы ушықәыз уцаргьы ауан.
Аха ус иаҳа иуашәшәыразшәа рбоу сеидру, зегьы ахшьыра
шыҟаз акәын рыхқәа ахьхаз.
Ҵабыргны, ашықәс ҿыц аламҭалаз ара зшьапы зҳаз
ақырҭцәа рымԥан неишьа амамшәа рыҽдырӷәӷәахьан, аԥсуаа
41

рҽазыршәеит усҟан ари ахәы агара, аха илҵшәадан. Иаҳарак
амцақәа хәыҵҟьон Каман Какоба дахьынхоз аҩны аҟынтәи.
Иааиԥмырҟьаӡакәа уахгьы-ҽынгьы, ашьауардын аблақәа рхаз­
шәа, уи акәаԥ аанкыланы итәаз аибашьцәа ари аҩны ааха аиут
ҳәа, ма иблит ҳәа хьаас иркымызт. Ирҭахыз, рышҟа уаҩытәыҩса
дзықәымло, реибашьышьа уаҩ дацәшәартә еиԥш иҟазар
акәын. Аамҭала уи рылшеит, аԥсуаа жәылацыԥхьаӡа аҩбатәи
аихагылаҟынтәи зегьы рбарҭан, пулемиотла, автомат мцала,
иара убас агранат зыршәуаз абџьар афақь мцала ирҿагылаз
амч ааныркылон. Ари агәаӷ рыман дара Кәакәаа рхаҭагьы,
урҭ рыҩны ццышәны ицаргьы хьаас иркымызт, ргәы ԥызжәоз,
ирызхымгоз уа итәаны, иԥшьоу аԥсуа имца аԥсымыцқьақәа
неины иахьыҽҳәатәаз ауп.
Ари аҭыӡҭыԥ деиҳабын Кәти Какоба. Аибашьра иалагаанӡа
иара иԥсы шҭаз иҷкәынцәа рҩыџьегьы машәырла иҭахахьан.
Раԥхьатәи, Винор захьӡыз, Аҟәа аус иуан, амашьына ду ауаа
мҩанызгоз дақәтәан, ачеиџьыка змаз хаҵан, аха ҽнак Аҟәатәи
авокзал аҿы қырҭцәак, дзыхдырҟьаз еилкаамкәа, шьҭахьла
исын, ихьамҭаз амаҭәар Винор ихы ианааха, шьҭахьҟа дахьын­
каҳаз иԥсы ааихшәеит. Аҭараа реиԥш уи иԥсра ргәы иалсит
дыздыруаз иҩызцәеи иуацәеи. Абри ахьаа ахәра цқьа иӷьаанӡа
даҽа хҭыскгьы ҟалеит изқәымҿиаз аҭаацәараҿы. Винор иашьа
Колиа ахьӡ-аԥша змаз хаҵан, уи иԥшәмаԥҳәыс Иван Аџыр-иԥа
Кәыҵниа иԥҳа Ламара лакәын, рхәыҷқәеи дареи еиҵаҩҩы,
хар рымаӡамкәа ишааиуаз, 1978 шықәса февраль азыбжа
анааиҩнашоз, аҭаацәараҿеиԥш аҭараа зегь ҳшымгәыӷӡоз иҟа­
леит атрагедиа. Колиа дақәтәан аколнхара машьына, уи аҽны
агәабжьанытә сашьа, Шьыпа захьӡыз, иԥшәмаԥҳәыс Вера
даажуан. Ашьыжь шаанӡа Колиа ҳара ҳҟны дааин дҵәыуеит,
дҳадышшылеит аҭаацәа. Сашьа еиҳабы Шамили иареи акраамҭа
еицәажәеит, нас аҭамзаара шьҭаҵаны дцеит, Тамшьынтәи еида­
рак ааргараны иҟан, дымцар ауамызт. Ашьыбжьышьҭахь, ҳара
ҳаԥсгьы даамжыцызт, Колиа аихамҩаҿы адәыӷба исын, дашьит,
амашьына ицҭатәаз Тарас Ипыжә-иԥа цәгьала дыҟоуп ҳәа,
адырра ҟарҵеит. Уи ахҭыс шыҟалаз иҵегьы амахәҭақәа амазар
акәхап, аха ҳажәабжь Колиа иҭахара иазкуп аҟнытә, Кәакәаа
42

рхәахьы ҳаиасып. Колиа рыцҳа иҭахара даараӡа гәалас ирыман
изаҳаз, аамҭа анааи дыржит. Уи аҽны еиԥш амшцәгьа бааԥсы
ҟаланы исымбацызт. Аҽнынтәарак ахраӡагеиԥш икыд­ҵәаны
ақәа леиуан. Ажәакала, иахьа ашьаарҵәыра илагылоу Колиа
иҷкәынцәа Камани Рамзики усҟан ихәыҷқәан, урҭ ааӡатәын,
иныҟәгатәын. Абарҭқәа зегьы ирылаԥшыз аб Кәти адунеи
изылашьцаран адәы дықәын. Аха аԥҳәыс еиҿамс Ламара
лхәыҷқәа рааӡарагьы дахьӡеит, лыҩни лгәареи еиҵылхит, ашь­
ҭахь лабхәа иԥсызгьы ишихәҭаз еиԥш дымҩаԥылгеит. Абас ауп
иааркьаҿӡаны иахьа ақырҭцәа рыфҩы рҟьиуа амш зларго аҩны
аҭоурых шыҟоу.
Ихыҵыз арҩаш еиԥш, аԥсуаа жәыланы ари аиланхарҭа
рнапаҿы иааргарц егьрыгӡамызт. Ақырҭцәа ирызнымкылеит
амч ӷәӷәа, урҭ иаҳа-иаҳа ирықәыӷәӷәон, ирзынкыломызт уи.
Иаацәылашон еиԥш, иԥжәаз адамба иаҩызан урҭ рхьаҵра,
ааха ӷәӷәа рыман техникалеи уааԥсыралеи, игәыҭҟьаԥсыҭҟьаха,
ихәахәачахәаны ирцәыхарамыз амҩахәасҭала нырцәи аарцәи
ирыбжьысуаз аиҩхаа ибжьаланы ҵаҟа ахшьыра инҭалеит.
Мраҭашәарахьтәи агәыԥ иаҵанакуаз аӡҩыбжьааи аҭа­
рааи реибашьцәа шьҭа наҟ-ааҟ ахқәа еигәыдырҵоижьҭеи такә
набжьысит, ишырҳәо еиԥш, изҿыз аус иалашыҩкхьан, убри
аҟнытә рыхдырраҿы аԥсра захьӡыз аҭыԥ ааннакыломызт, ус
иаҭахны рҽадцаланы, хәмаррак иаҿызшәа иадӷьазкыланы,
дара ирызгәаҭомызт акәымзар, аибарԥсра иаҿын. Габрушьа
дырхылаԥшуан Семион Тули-иԥа Кәыҵниеи Џьынџьал Кататеи
ргәыԥқәа. Аҵыхәтәантәи агәыԥ иара игәаԥхарала Мурҭаз
Кәыҵниа ихьӡ иадиҳәалон. Ҵоуп, Мурҭаз уаанӡагьы Ар ртәар­
ҭаҿы иеибашьуаз арԥарацәа дырхыԥхьаӡалан, усҟан Нодар
Гәыӡбеи-иԥа хадара риҭон, уи хаҭыԥуаҩс Катата диман еснагь.
Аха Габрушьа Гәдоуҭантәи дхынҳәны Аҭара данааи, комендантс
ихьӡ анырҳәа, ԥсахрақәакгьы мҩаԥигеит, Нодар данычмазаҩха
ашьҭахь ари агәыԥ Мурҭаз иахь ихынҳәит. Убри аҟнытә,
Ашықәс ҿыц ашьҭахь, Џьгьарда ар рԥызацәак, Бесик Квираиа
ахадараҿы дыргыланы, аиҭакрақәа шыҟарҵазгьы, макьаназы
Габрушьа аҭараа рыҷкәынцәа дырхылаԥшуан, даргьы уи ииҳәоз
иазхәыцуан. Ажәакала, ари аибашьраҿы Габрушьа иааникылоз
43

ахадара аӡәгьы мап ацәикуамызт. Убри азы иаргьы уажәыуажәы иеибашьцәа илаԥш иҵмыршәо хлаԥшра риҭон. Мурҭаз
игәыԥ арахь Ар ртәарҭахь иааиуа амҩаду аҿықәан ахырӷәӷәарҭа
кны аибашьра иаҿын. Габрушьа – мрагыларахь ала аиҩхаа
аҭаларҭа иамаз амҩа аҿықәан аԥҳәаҟәа игылаз акәшамыкәша
итәаны ақырҭцәа амца рыжәырҵон. Ус ишыҟаз аамҭала маҷк
иааҭынчрахеит, убри инақәыршәаны Мурҭаз дахьтәаз шыҟаз
бжьык аагеит:
– Габрушьа, уааи, ассир уҳарбоит!..
Ассир уҳарбоит шырҳәоз, ассир иара даниар алшон.
Еиқәҿызҭыз егьрыбжьамызт, аха аҭынчра ашьҭахь аӷа маҷк
иҽааибыҭаны ахысрақәа ирҿыцыр алшон. Ус еиԥш аԥсеивгара
аӷа иакәмызт, ҳаибашьцәагьы ирҭахын. Ишьаҟьаны ишьҭаз
асы ахылҩаԥсылҩа ахылҵуан, иҭдырҟьахьаз апатронақәа
рыхәшәыблы шьаҿацыԥхьаӡа уԥынҵа иҭасуан.
Габрушьа дҳәазо уахь иҿынеихеит. Дахьнеиз ассир ҳәа
егьимбеит, ақырҭуа дышьны ҿыцха дкажьын. Ари ахьыҟалаз
урҭ рхырӷәӷәарҭа раԥхьатәи ацәаҳәаҿоуп. Ара уажәы аԥсуаа
хлаԥшра арҭон.
– Иарбан ссиру, уара, исшәырбо? – дҵааит Габрушьа.
– Ассир уаԥхьа ишьҭоуп, иумбаӡои? – иҳәеит Мурҭаз.
– Ауаҩы дышьны дышьҭазар, уи ссирума?
– Ааи!..
– Ассир сашәҳәоит. Ақырҭцәа ас шаҟаҩы шьны икажьу
жәдыруоу? – дҵаауеит Габрушьа.
– Уи аадыруеит.
– Нас, ари ишәшьыз ақырҭуа иаҳа атәыҩақәа ихагылоума?
– Ааи!..
– Абар ассир! – Габрушьа иааџьеишьоит. – Даба, итәы­
ҩақәа сшәырбеи!
– Дааурҳәыр, итәыҩақәа убоит.
Еибашьҩык днеины аԥсы икажьыз дааирҳәырц далагеит.
Аха Габрушьа имуит.
– Издыруада, амина иҵаҵаны диазар?..
– Мап, џьушьҭ!..
Уеизгьы агәҽанызаара рыманы, ҵәаҳәк иҿарԥаны даадырҳәит.
44

– Уажәшьҭа иубозар ассир?..
– Сишь, сишь, уара, ари Родик Иакәаба-иԥа иабхәында
иакәӡами?..
– Ихаҭа иакәҵәҟьоуп!.. Аԥсцәеирымга, иаҳәшьа Кәыҵниаа
даҳҭацоуп, иаҳәшьаԥа Анзор Кәыҵниа набжьоутәи агәыԥ
далоуп, урҭ иахьа Аҭара агәы акәшамыкәша рыхьчоит, ара
дҳалам…
– Адырра иҭазар акәын!..
– Уи иқәнага иоуит, ар рприказ даанашьҭзаргьы, саҳәшьаԥа
сиҿагыланы сышԥеибашьуеи ҳәа, ианамуӡах, ҽаџьара деи­
башьыр алымшоз. Мап, ус ҟаимҵеит ашәаныуа ԥхамшьажә.
Аҭараа нсырҵәароуп ҳәа дҳажәлеит. Ихәҭаз иаҭәеишьеит зегьы
збарҭоу анцәа ду!..
Габрушьа ари ахҭыс дазхәыцуа, асыкәаҳа дылаланы ҩаԥ­
хьа иҭыԥ ахь дгьежьит. Аамҭа шьҭа асааҭ жәаба рахь аусура
иалагахьан. Нахьхьи Кәакәаа реиланхарҭахь аибашьра цон.
Ҳарԥарацәа гәырҩас ирыман уахьтәи аҭагылазаашьа. Аха ахыс­
рақәа рыбжьы злаҟаз ала, иаҳа-иаҳа уи ари аиҩхаахь ааскьара
иаҿын. Ус анакәха, ақырҭцәа аԥсуаа рҳабла иахцаны абрахь
ахшьыра иҭалахьан. Иалшон, иҟаз ззеилымкааз иԥсы игарц,
абрахь дхаларц иӡбазар. Агәҽанызаара аҭахын.
Аамҭала аҭынчра иҟаз ааиларгеит, Ԥанган Капто инхарҭа
акәшамыкәша зҽеизызгаз абанда рҽеидкыланы ахысрақәа дыр­
ҿыцит. Уи инақәырццакны аибашьҩы Вова Џьынџьал иҩнала
амца аурышьҭит. Угәы иаанагарын, арҭ реибашьра зладыр­ҿы­цыз
ала, ацхыраара роуны ажәыларахь еихеит ҳәа. Инеибеиԥшны
зегьы еиларҵеит, ахысрақәа рышьҭыбжь цәгьахеит, харантә
иааигәахаз ақәыршаҩы жәылеиԥш уи уаршәаратәы иҟан.
Ҳаи­башьцәа азнаказы иааҭгылеит, ахҩахарҭа шрымамызгьы
рҽаа­­ныр­кылан, цқьа иӡырҩит. Ақырҭцәа рымчқәа рҿыцны
ижәылазар, иаҳа-иаҳа ахысбыжьқәа арахь иааскьон, ус иҟа­
мызт, ахысра иаҿын аҩадахьгьы аладахьгьы зҽеидызкылаз
агәыԥқәа, иҟалап урҭ рышьҭыбжь ӷәӷәала даушла ижәылазшәа
аԥсуаа ргәы рымырҟьарц рҭахызар. Ус анакәха урҭ шьҭа
аҵыхәтәантәи аԥышәара иахысуан, ацхыраара иазԥшызаргьы
ҟаларын, уи аныҟамла, аԥсуаа шжәылалак урҭ ирзыԥшын аҩра,
45

ршьапы рҽадыргар акәын. Аха макьана уанӡа иҟалаша сеидру
ҳәа агәаанагара рыман, иахьынӡалшоз алапҟьа дыршәуан,
иамыхәар, нас аусқәа еилкаан. Аха, ус ҳҳәеит ҳәа, нырцә
рҩыз­цәа рыхьӡар ҳәагьы агәыӷрақәа рыман. Хыхьгьы иҟаз
еилыркаахьан, уажәраанӡа урҭ рыцхыраарак аныҟарымҵа,
уахьгьы ҽеира шыҟамыз лабҿаба ирбон. Уахьтәи рхырӷәӷәарҭа
аанрыжьыргьы, аԥсуаа рышьҭаланы рыԥсы ацарҭа ишеиҩаӡоз
аҟарагьы рдыруан. «Ееҳ, аԥсуаа, аԥсуаа, ишатәаамбоз, ҳан
ла… иаԥырарҵарц егьрыгым. Ееҳ, алақәа, ианаамҭаз рыԥсы
шҭаз иаажыр акәын. Аха ус ҟалоит ҳәа иҟадаз!» – Ас ахәыцра
иаҿызгьы дыҟазар акәхарын. Аԥсра убла ианыхгылалак ҿаасҭас
иҟоу зегьы уаԥхьа иаацәырҵуеит.
Габрушьа рацәак дицәыхарамкәа диоуп Иура Аԥшыцба.
Иашьа Ревазгьы наҟ џьара аибашьра даҿуп. Арԥыс уажәыуажәы ихы шьҭацаланы, ахымҩасқәа еишьҭагыланы иахьааиуа
Капто иҩны акәшамыкәша иарбаны ахысра даҿуп. Уи дызҿыз
ахыршәрақәа данаҟәыҵлак Габрушьа имидоит. Аха макьаназ
ақырҭцәа жәыларатә еиԥш аҭагылазаашьа рбом.
– Ҳаи, ран лтәарҭа рыџьгәааит, иаархысхьоузеи! – иҳәоит
Иура. Габрушьа уи иаҳауам, иааҟәымҵӡакәа еиларыԥсаз
ахысрақәа илымҳа рган, ддагәахарц егьигмызт. Иура еиликааит
уи ииҳәаз Габрушьа ишимаҳауаз. Аха иавтомат апатронаҭра
ԥсахны аҿыц анахеиҵа, иҽырманшәалан, ҩаԥхьа ихысрақәа
ирыциҵарц ԥхьаҟа дынхьаԥшит ихы шьҭацаланы.
– Шәан ... иарбаны!.. – Иура инацәа ааирҵысит.
Ахқәа еишьҭагыланы ишәышәуа, адгьыл иқәчаразуашәа,
аибашьҩы иахьдәықәиҵаз аҭыԥ ԥшаауа идыркалеит. Иура
даҵхацыԥхьаӡа иҭҟьоз ахызаҵәқәа зегьы ақырҭцәа ргәаҵаӷара
кылблааны иагозшәа ибон. Урҭқәа зегьы игәы иахәон. Аха даҽа
гәырҩакгьы ахьаа инаҭон: «Абарҭ агмыгқәа изыргәаӷьызеи
ҳабашьра, жәытәнатә аахыс аԥсуа иџьынџь имхны дара уи
абзабаа рнаҭарц зырҭаххазеи?.. Ҳара ҳаҵкыс дара рыхқәа
еиӷьаршьеит. Ҳара адунеи ҳаныӡаара дара рзын инасыԥхон…
Ҳара анышә ҳанафо дара қьафла аишәа иахатәаны ҿырҭәыла
акрырфарц. Нас қьафла ршьапқәа еиҵыхны, абри џьанаҭ
дгьыл аҿы дара ирыԥсшьарҭаны, адунеи иамаз ахаара зегь
46

рна­пы иакырц… Мап, уи ахаангьы изалшаӡом, ус иҟалаанӡа
иҭаԥҵәароуп шәара шәқьышәқәа, шьаӡагәаӡала, аа, шәчала,
абри ҳамҭас ишәымаз сара сҟынтә!..» Апҟаҩ-апҟаҩҳәа уи
ихызаҵәқәа еишьҭаргыланы рҿынаиархеит, урҭ шәышәуан,
урҭ шьҭасуан, урҭ мацәысуан. Аха абри аамҭаз адунеи лашь­
цеит, адунеи кәымпылит, адунеи ааҳәын, Иура Аԥшыцба
дзықәиаз адгьыл хьшәашәа хыхь ишьҭыҵны ажәҩан агәахьы
аҿынанахазшәа ибеит. Иара Иурагьы, амҵәыжәҩақәа ирҭазшәа,
хыхь дышьҭыԥрааны ҵа змаӡамыз уи ажәҩан ахь ахалара даҿын.
Арахь сабацои сыдгьыл гәакьа ааныжьны ҳәа, хәыцрақәакгьы
изааиз­шәа ибахит, аха шьҭа уи азхәыцха инаҭомызт иаҳа-иаҳа
алашьцара иаҿыз ари адунеи. Иҩыҵхахаз амрагьы ацыԥхьқәа
ацәыӡын, аӡыхь ҵаулеиԥш инымҵәаӡоз ажәҩангьы алашьцара
ахаԥара иаҿын. Уи ашьҭахь иҿыцәааит зегьы, абри адунеигьы
асахьа ыӡит, иӡит наунагӡа ауаҩы еснагь ибла ихгыло ашәыгақәа,
урҭ рхаҭыԥан еилыргашьа змамыз наунагӡатәи алашьцара
нахатәеит. Убриалагьы наҟгьы арахьгьы ирзеиԥшыз аҭынчра
азыҟалеит, аха иара убригьы еилыргашьа амамызт.
Габрушьа аԥхӡы иқәнаҭәо ихы ҩышьҭихит. Еидара хьамҭак
дааҵыҵызшәа, иавтомат иҩнапык акәыршаны, уи ашьхәа ихы
нықәҵашәа иҽааирҭынчит.
– О Иура, иҟоузеи, еилымгаӡои иахьатәи ахысрақәа? –
дҵааит иара.
Аха аҭак имаҳаит.
Ашырҳәа ихы ҩышьҭихит.
–Иура, иухьзеи, Иура?
Аха Иура Аԥшыцба дцәажәаӡомызт. Иааицәымыӷхеит
Габрушьа, днеины днаихеит, дааирҵысит, аха егьи ахы цаҳәцаҳә
иааникылаз даманы ицахьан.
– Угәнаҳа рзымгааит!.. – иҳәеит Габрушьа, илаӷырӡқәа
рыцқьо.
Аԥсҭахьы илбаарцаз, аџьмақәа реиԥш, аиҩхаа рыҽҭарыԥсеит
ихьаҵны зшьамхы зҽазыргоз ақырҭцәа. Нырцәи-аарцәи еимаз­
доз, аибашьцәа амҩахәасҭала иҟарҵахьаз аграпара ҭшәахеит
уажәы, уи иашьҭадаз, иаарласны ԥхьакырҭақәак ԥшааны
рҭыԥқәа дырмазеир акәын. Аԥсуаа хыхь иԥшны ишымгылоз
47

рдыр­уан, хыхьынтәи амца рыжәырҵар иаҳагьы ишәарҭахон.
Аха иҟан аџьҵлақәа, ахьаца шәпақәеи ашәҵлақәеи ршьапқәа,
ирласны убарҭ ԥшааны рҽырҵәахыроуп, ирласны иахьхысша
аҭыԥ маншәалақәа ҟаҵатәуп. Аԥсуаа аӡхыҵреиԥш ишааиуа
ргәаҵаӷара иарбаны…Уаҳагьы ԥсыхәа ыҟамызт, уиакәын дара
еиқәзырхоз. Иҩны раԥхьаҟа рҿынархаргьы ишәарҭан, нахьхьи
нырцә аибашьра иаҿугьы рымч мырхакәа иалшоит урҭгьы
аиҩхаа иҭарцалар. «Убасҟан ауп акаамеҭ анаҳзыҟало, ԥхьаҟала
иахыкәшаны ҳамҩақәа ркыр, анахьгьы ҳзымцо, арахьгьы
ҳзымцо абра ҳанҭарҟәаҟәоит. Нас ҳабаҩқәагьы зыҟәшәаша
уаҩытәыҩса дҟаларым.»
Урҭ шхәыцуаз еиԥш иагьыҟалеит. Аԥсуаа еидырцалаз
ақырҭцәа, арҩашқәа ахьеилало аӡӷьыреиԥш, ҵаҟа аиҩхаа рҽын­
ҭарыԥса, ӷәарапара еизаны иҭрысыз арахә реиԥш ижәылеит. Иҟан
иаармарианы аҵлақәа рҿы зҽызҵәахыз, иҟан асы еимгәҳәаны
акәыкәымдрақәа рҿы зҽызҵәахуаз, иҟан зынӡа ирҳаны,
аӡышьҭрала агәаҩа ишаваз Ԥанган иҩны инаҵсны, Ар ртәарҭа
аҵыхәахь икылсырц згәы иҭаз. Еилаҩынтны иҟан, изызхәыцуаз
ар рхадацәагьы узыԥшаауамызт, зегьы ирҭахын ԥхасҭа рмоукәа
рхы рыхьчарц. Аиҩхаа хыхь ихықәгылахьаз аԥсуаагьы ргәы
рҭынчны иԥшымызт, арахь иҭарцалаз ашхырцәаӷьқәа абри
агәаҩа иҭандырҵәарц раҳасабын. Ҵы­хәаԥ­ҵәара рымамызт
урҭ иоурыжьуаз ахы цаҳәцаҳәқәа, ақәаршаҩы иалыҩны иа­
ны­дыдуа еиԥш, агранат зыршәуаз аб­џьарқәа анытҟәацлак,
улымҳақәа ҵнахуан уи иахылҵуаз абжьыцәгьа. Уи знык
акәмызт, уажәы-уажәы иҭадыдуан, уажәы-уажәы агәызчызҳәа
аиҩхаа ҭырцәажәаауа, абџьархқәа итҟәацуази ахысбыжьқәеи
еилзыргоз ҳәа уаҩ дыҟамызт. Убри адагьы, абра иҿиоз акаамеҭ
иагәылҩны уажәы-уажәы иуаҳауан аибашьцәа рыҟаабыжьқәа,
урҭ рқьыбжьқәа, урҭ рыцәҳабыжьқәа. Хыхь иҟазгьы, ҵаҟа агәаҩа
зыҽҭазыԥсазгьы ируаз-ирҳәоз хлаԥшра арҭартә аҭагылазаашьа
ыҟамызт, зегь хысран изҿыз, аангылашьа ыҟамызт, зны
еиқәҿырҭуан, аҿыҭбжьы ахьгаз иарбаны ахқәа тҟәацуан, ҩаԥхьа
уи иалыҩуан агәынқьи аҵәаабыжьқәеи. Аибашьра иалашыҩкыз
изҿыз ҳәа рзеилкааӡомызт, ахысрақәеи атҟәацрақәеи рыхқәа
рган, иахьцоз-иахьаауаз ҳәа рзымдыруа инанагахьан.
48

Гәыԥҩык аибашьцәа дрыцын Ерик Џьынџьал, аиҩхаа ары­
марахьтәи аган иҽаҭаны, ҵаҟа дҭамлакәа, хыхь ахәала, ицҟьа
ишьҭаз асышьҭақәа дырхыланы дааиуан. Иаԥхьаҟа инаскьахьан
Бесик Квираиа, Васили Жьаниа, Вианор Канхәа, аишьцәа
Адгәыри Џьумбери Цецхлаӡеаа. Арҭ ирҭахыз, ақырҭцәа агәаҩа
ирыцәҭысны Ар ртәарҭа аҵыхәахь икылсаанӡа раԥхьаҟа ицаны
рымҩа ԥырҵәарц акәын. Аха шьаҿацыԥхьаӡа ауадаҩрақәа
рԥылон, аҭшәарақәеи аимҟьарақәеи анаацәырҵлак ахыхьчара
аҭаххон, аӷа шьаҿацыԥхьаӡа дцәыҵатәаны дыԥшызар алшон,
агәҽанҵара аҭахын. Уажәыгьы аҭыӷьқәа еиԥыланы ианеиҿасуа
еиԥш, наҟ-ааҟ ақырҭцәеи аԥсуааи еидшыланы аиҿахысрақәа
мҩаԥыргон, макьаназы, минуҭк иадамхаргьы, ԥсеивгарак уаҩы
имамызт, уахьыԥшлакгьы улымҳа иҭасуан ацәқәырԥаӷь еиԥш
ҩ-рык реидыслара, рымақаррақәеи рыцәҳабыжьқәеи. Абри
аилаҩынтраҿы изакәызаалак рыцҳашьарак ыҟамызт, умч
унанамгакәа џьара унцәыҵаҳар аӡәгьы уизышьҭыхуамызт,
ақырҭцәа ишзалшоз рхыхьчара иашьҭан, икаҳазгьы ишьҭыхра
амцхәрас автомат игәы инадыргылан, агәызҳәа дышьны
диԥырҵуан. Аамҭа шаҟа рахь инеихьаз уаҩ дазҵаауамызт, аамҭас
иҟаз заҟа ухы узыхьчаз акәын, ухы узымыхьчакәа иаша ухахаӡа
уааҭгылар уршьуан. Абас гәыԥҩык аҽыҵәахышьа иақәымшәаз
ақырҭцәа даарылашәеит зыӡбахә ҳамаз Ерик Џьынџьал. Уи
иабџьар нҭарсны икны, ахықә даваланы дыҩуа дышнеиуаз,
дзыхьӡаз шьоукы аӡышьҭра азааигәара инаԥшааԥшуа игылан.
Аҵлақәа рыбӷьқәа каԥсахьан, ихаха-хахаӡа рымахәқәа еи­
ҵыхны еикәагылаз урылԥшны нырцә иҟаз убарҭан. Аха
ақырҭцәа нырцә игыламызт, ҩажәаҟа шьаҿа инацәыхарашәа
еилагьежьуа, иахьцара ишақәымшәоз, рханы агранат зыршәуаз
абџьар зкыз ицәаара ишнықәыԥшыз еиԥш, раԥхьаҟа имахәҭа
мацараха ахьаца икажьыз рҽаларыԥсеит, ҳаԥсы ҳазгозар ҳәа.
Ерик ҵлак ашьапы днадгылан, ақырҭцәа гәыԥҩык зҽызҵәахыз
идырбаны иабџьар данаҵха, аҵла агәыцә аҿы аӷьеҩ ааҭгеит.
Иаразнак ԥыҭҩык рыҟаабыжьқәа харцалеит, аха дук мырҵыкәа
Ерик егьырҭ иҩызцәа автоматла ахысрақәа анымҩаԥырга, уи
нахыс урҭ абыжьқәа наунагӡа иааиқәтәеит.
Уаҩы игәеиҭаратәы иҟоуп ҳаибашьцәа аԥыжәара шаа­
ныркылаз. Уи џьоушьаратә иҟаӡам: ҩ-жәларык ахьнибарҵәо
49

зны аԥыжәара аӡәы иааникылоит, нас даҽаӡәы. Аус злоу
анҵәашьоуп. Уеизгьы зымч мхакәа хәыҷы-хәыҷы ихьысҳахо
игәгьы имҟьоит, настәи иусқәа зегьы уашәшәыроуп. Ажәакала,
аԥшатлакә рыласызшәа ақырҭцәа иргәыдлаз амч анкылара
аныӷәӷәаха, гәыԥ-гәыԥла ахьаҵра иалагеит. Семион Тулииԥа Кәыҵниа игәыԥи иареи Рома Џьынџьал игәашә аҭаларҭа
ааныркылахьан, Катата Џьынџьал иҩызцәа: Џьон Кәыҵниа,
Гәырами Едики Жьаниаа, Реваз Аԥшыцба, Сулҭан Кациа, Гәына
Дочиа, Бесик Делба, Тити Ԥанҭиа уҳәа аибашьцәа ӷьеҩқәа
жәыланы Рома иҩны рҽазааигәартәуан. Раԥхьатәи ацәаҳәа
ааныжьны аандақәа рыҽрывакуа, ихысуа илеиуан Адгәыр
Қарбеи-иԥа, Гарик Данел-иԥа, Резо Ҷыҷыкәа-иԥа Кәыҵниаа,
Рауль Ԥанҭиа, Сосо Қарчаа, Рауль Муцба. Аҵыхәтәаны зыхьӡ
ҳҳәаз Ар рԥыза ихаҭыԥуаҩ иакәын. Уи илаԥш рхын иеибашь­
цәа, абжьгарақәа риҭон.
Габрушьа ажра дҭаланы Семион дизааигәахеит. Уажә хәыҷ­
ӡак ахысрақәа ааихсыӷьшәа иҟан. Аха ақырҭцәа ԥсеивгахак
анроулак рхы ааилакны, иҟарҵашаз еибыҳәаны ҿыц ижәылар
рылшон. Уажәазыҳәа ихьаҵит, рымч анымха. Издыруада, ацхы­
раараз ҵаҟа лбаа Кындыӷҟа адырра ҟарҵахьазар?.. Иҿио ахҭыс
урҭ азҿлымҳамкәа ҟалаӡом. Рациала адырра ҟарҵахьазар
акәхап. Аха аус злоу, ари ахәы аанкыланы ихьчатәуп. Уи
рылшома зхыԥхьаӡара маҷу ҳара ҳаибашьцәа?..
– Ԥанганаа рыҩнаҟны аӡәыр дтәоума? – дҵаауеит
Габрушьа. Ҵаҟатәи аихагылаҟынтәи аԥхьан ихысуан. Аха ҳаи­
башьцәа рҭыԥқәа ԥсахны арахь ишжәылаз анеилыркаа шьҭахьҟа
ицама, уа уажәыгьы итәазма, аӡәгьы издыруамызт. Ицеит шуҳәо
ахымцақәа уҿаҷҷар алшоит.
– Исыздыруам! – иҳәеит Семион.
Габрушьа дыԥаны, ақәыцаанда алаҟәыра дахыԥаны наҟ
ахкаара иҽҭаижьит. Аҟәҟәаҳәа ихы зықәкыз аган ахь дхысит,
аха аҭак ҟарымҵеит. Нас иаргьы дҳәазо иҿынеихеит, инапгьы
иҟьеит ишьҭаларц. Нахьхьи Рома дахьынхоз ахкаарахь
ахыс­быжьқәа гон, иаҳа-иаҳа арахь иааскьон ҳаибашьцәа.
Ус Габрушьа иҩызцәеи иареи аҩны рҽазааигәартәит, аха
ақырҭцәа ашьҭахьала агәаҩа рыҽҭажьны бжаҩык ҵаҟала ица­
50

хьан, егьырҭгьы аиҩхаа рыҽҭаԥсаны абнара рҽарҭахьан. Дук
мырҵыкәа, мраҭашәарахьтәи аган ахь иҟазгьы аҩны акәшамыкәша ахырӷәӷәарҭақәа рнапаҿы иааганы адырра ҟарҵеит
ақырҭцәа шахырцаз.
Жәытәнатә аахыс ахьӡ-аԥша змаз ракәын абра иқәынхо
Кәакәаа. О, иахьа шәарҭ ашьацқьақәа шәызқәымгәыӷӡоз аус
ӷәӷәа шәҭадыргылеит зшьа ҟьашьу, афыҩгара иаҩызаны шәын­
хара ҭыԥқәа зымпыҵазкыз агмыг шәиԥхьыӡқәа. Уи гәаҭаны
аӡә ишьҭахь шәымгылаӡеит, шәыгәқәа ҭаҷаҷаны, аԥсҭбара
шшәыр­ҭахьоугьы, аҳаҳаи, шәгәы еиҭамскәа, ахаҵа-ихаҵа
ишиԥу еиԥш, аӷа шәиҿагылоуп. Аишьцәа Ирадион, Валери, Иура
ахааназгьы ҳашшәмырԥхашьо аадыруеит, иаабоит аҵеи хазына
ишәыцәҭахаз Руслан Ахаҵа ишьоуразы шәхы шәшамеигӡо.
Фырхаҵарыла ишәывагылоуп егьырҭ шәашьцәа хазынақәа:
Адгәыр Паата-иԥа, Рудик Алиошьа-иԥа, Беслан Грышьа-иԥа,
Каман Колиа-иԥа, Рамзик Колиа-иԥа, шәаҳәшьаԥа, Аԥсынразы
зхы иамеигӡо Лазариа Џьумбер Ианкәа-иԥа уҳәа убас аӡәырҩы.
Еишьцәак реиԥш ишәывагыланы аӷьеҩҳәа ақәԥара иаҿуп:
Гено Чапагәуа, Иура Сократ-иԥа Адлеиба, Капитон Рема-иԥа,
аишьцәа Амерани Руслани Митиа иԥацәа Кәыҵниаа, Гәырам
Валери-иԥа Ҵәыџьба, Иликәа Шьалодиа-иԥа Ҵәыџьба, Нодар
Мамиа-иԥа, Едик Индикәа-иԥа Џьалаӷониа. Абри аҳабла
иаҵанамкуагьы аӡәык-ҩыџьак рыхьӡ ҳҳәазаргьы, урҭ шьҭрала
џьара ишәыларсуп, шәара шәгәаҟра даргьы иргәаҟроуп, зегьы
хьаас иҳамоу акоуп – абри адгьыл ԥшьа зшьапхыцқәа алаҵаны
изыбӷьаҭырц зҭаху амыцқьажә наҟ дықәцаны ҳ-Аԥсынра
наунагӡа ахақәиҭра азаагара.
Сишь! Еиқәысыԥхьаӡаз арԥарацәа рыгәҭагыла, ахаҵа
ихаҵа ззырҳәоз Иликәа Ҵәыџьба дызгашаз ахы иқәшәеит!..
Уи Мрагыларатәи агәыԥ дахыԥхьаӡалан. Ари ахҭыс ам­
рагьы аршанхазшәа, арахь иаршәуаз аразынтә шәахәақәа
рҽааныркылеит ашәы рхьыкәкәа. О, хара змаӡам Ан лысабицәа
аӡәаӡәала аҭахара иаҿуп!..
Иликәа Шьалодиа-иԥа Ҵәыџьба диит Ҷлоу ақыҭан 1961 шықә­са
рзы. Жәа-класск дрылгеит Очамчыра, уи ашьҭахь сле­сарс аус иуан
Очамчыратәи адепо аҿы. Абра аус шиуаз Қарҭҟа дрышьҭуеит
51

адәыӷба арныҟәара аҵаразы. Уи даналга машинистс дрыбжьан
Аҟәа–Самтредиа аидарақәа мҩанызгоз адәыӷбаҿы. 1989 шықәса,
ииуль мза 16-17 рзы иҟалаз аидысларақәа ирыхҟьаны дыз­ҿыз аусура
каимыжьыр амуит, ақырҭцәеи аԥсуааи ӷыӷибаго ианалага. Арахь
Аԥсныҟа дшааиз еиԥш, уи ҩаԥхьа аусура дала­гоит Очамчыреи
Аҟармареи ирыбжьаз арацәа аазгоз адәыӷбаҿы.
Аибашьра ианалагоз Очамчыра дыҟан, уантәи Кәтолҟа
диасны Кәтолынтәи Аҭара дааит, иаҳәшьа Нона дахьрымаз
Харитон Џьалаӷониа иҭаацәараҿы. Убринахыс аҳаблаҿы еиҿыр­
кааз агәыԥ далан, иахьа уажәраанӡа аҭараа аибашьцәа рыгәҭа
дгыланы имҩаԥыргоз аибашьратә усқәа дрылахәын. Уи далахәын
сентиабр мза 29-30 рзы Аҭара ицоз ашьаарҵәыратә хҭысқәа.
Еимгеимҟьарак иақәыршәаны ахысрақәа анааиқәтәа, аи­
башь­цәа иааԥсаха-икараха рыхқәа ҩышьҭырхит. Насҭхашәа
агәаҩахьала аибашьра иаӡрыжәхьаз аҩыҵатәи агәыԥгьы
ахысрақәа ааннакылеит. Ара иҟан агәымшәақәа, Заур Иваниԥа, Гиви Ӡиӡ-иԥа, Нодар Фома-иԥа, Гәырам Иликәа-иԥа, Инда
Иликәа-иԥа, Федиа Амтон-иԥа, Ипполит Нури-иԥа, Артиом
Фома-иԥа, Бесик Дур-иԥа, аишьцәа Ҭемыри Руслани Қарбеииԥацәа, Славик Володиа-иԥа, Асҭамыр Алион-иԥа, Џьумбер
Ҷыҷыкәа-иԥа, Бесалҭан Даҭикәа-иԥа. Абарҭ еиқәаҳаԥхьаӡаз
рыдагьы, нырцәи-аарцәи аҳабла иаланхоз бырги қәыԥши аӡә
дагмызт, иҟан ашәақьқәа зкызгьы, иҟан ус ирыцызгьы.
Мурҭаз Кәыҵниа ихы дҩахеит. Изааигәара равтоматқәа кны
рыхқәа ҩышьҭырхит иааԥса-икараха иҟаз Емзар Серапион-иԥеи
Ремзик Иван-иԥеи. Аиаша уҳәозар, Емзар зыхьӡыз дқәыԥшӡан,
уи иқәлацәа рацәаҩын, урҭ асеиԥштәи анибарҵәара ахьыҟаз
макьаназы ираҭәамызт абџьар аанкылара, аха, даба, ухаҵоуп,
аибашьра шәыхәҭаӡам ҳәа раҳәеи!.. Зқәыԥшра насыԥ шкәакәала
зшьапы нҭазыргылаз уажәшьҭа схаҵахеит ҳәа ихы иазиҳәон,
игәаӷьынгьы иузиаҳәомызт уара ари аус ҳазуаҭәашьом ҳәа.
Аибашьра иалагеижьҭеи Емзар Серапион-иԥа Ар ртәарҭа ахәаҿы
еиҿкааз агәыԥ дахыԥхьаӡалан. Уи деибашьхьан агазмҩаҿгьы,
ибахьан аиааирагьы, дақәшәахьан ахьаҵрагьы.
Мурҭаз иааигәалашәеит иахьа шарԥазӡа абра ианааиз
изын­иаз хҭыск. Габрушьа, Емзар, Ремзик, иара Мурҭазгьы
дрыц­ны рҿынархеит иҟоу еилыркаарц раԥхьатәи ацәаҳәа
52

шыҟаз. Ҷыҷыкәа Миха-иԥа ихкаара инҭысын, Ҷыжьман ҳәа
зарҳәалоз Чагәына-иԥа иаанда иаваланы илеиуан. Аҵх еимыгга
иалыԥшны игәарҭеит аанда аханы амҩа ахьааихуҵәо, Ԥанган
иаԥҳәаҟәа аҵаҟа апулемиот ықәыргыланы иштәаз ақырҭцәа.
Адгьыл хәыҵжааны иҟарҵахьаз аҭабиа ҭбаа лҩакгьы ахылҵуан,
аԥсуаа жәылоит ҳәа иҟамызт, аҽырԥхарҭагьы ҟаҵаны ирыман.
Ахырӷәӷәарҭаҿы итәаз агәаҩа иҭаԥшуан, зны-зынлагьы
пулемиотла ихысуан. Уи иаҿатәаз ақырҭуа ишкәакәаӡа акы
ихарԥан, иара убриалоуп дызлагәарҭазгьы. Ҩынҩажәа метра
раҟара ирзааигәан. Иеицыз ааҭгылеит. Ирзааигәаны агәаҩа
ахықәан иааихьан егьырҭ агәыԥ аҟынтәи Ирадион Какоба, Резои,
Џьумбери Кәыҵниа. Рышьҭахь игылан рҩызцәагьы. Арҭ зегьы
ԥшын ҭоумышьаа амина ыршәны Ар ртәарҭа ианаларыжьуа
ҳәа, убри инақәыршәаны Бесик Квираиа иганахь ала амцақәа
аурышьҭуа, нас арҭгьы ахысрақәа ирылаго еибырҳәахьан. Аха,
изыхҟьа рзымдыруа, аминақәа зыршәраны иҟаз ҿырҭуамызт,
арахь иаҳа-иаҳа ашара ааигәахон, ашара адәы иқәлар, ари
аганахь итәақәаз рцәаарақәа мааԥшырц залшомызт.
– Аҷкәынцәа ҳавыршьаауеит, иаарласны ҳгәарымҭар
ҟалаӡом, наҟ агәаҩахь инаскьааит, – иҳәеит Мурҭаз иныҵакшәа.
– Маҷӡак ҳааԥшып, абар, шьҭа аминақәа аарышьҭроуп! –
ҿааиҭит Габрушьагьы. Иубартә иҟан уигьы дышҭынчмыз.
– Аминақәа шьҭа иаарышьҭыр акәын, ҳгәарҭоит ақырҭцәа!..
Габрушьагьы дҳәацымыцуеит, шьҭа еибырҳәахьаз ажәылара
аамҭа ааигәахоит, арахь ҭоумышьаа ҿырҭуам. Иҟалазеи,
анаџьалбеит!..
Дара рҩыџьа рыда егьырҭ агәаҩахь рыҽҭарыԥсеит,
иҳәазаны, асы ԥуа. Ашьҭахь Мурҭази Габрушьеи ашара иаҿыз
аҵх рҽалакны, алакациа махәқәа рыҵаԥыҵәҵәо, асы рҽылакны
ишҩеиуаз, рцәаара гәарҭоу, ирыҵаԥыҵәҵәаз амахәқәа ир­
хылҵыз абыжьқәа рлымҳа иҭасу сеидру, ақырҭцәа арахь агә­
гәаҳәа амца аурышьҭит. Арҭгьы аҭак ҟарҵеит ишыцәгьарахаз
анырба. Убри инақәырццакны аминақәагьы рҿаархеит, ана-ара
Ар ртәарҭа иалаҳауа ианалага, ҩадагьы-ладагьы иааилалеит,
аибашьра иалагеит…
Адгьыл гәынқьуан, асеиԥштәи ахлымӡаах азымычҳауа.
Уажәы-уажәы наҟ-ааҟ еишьҭаргыланы иԥыржәоз ахы хьамҭақәа
анышьҭаслак, хаҳәи дгьыли еиларҩынтны идәықәнаҵон иаа­
53

ҭаргьежьаан. Хаҳәи-мҿыхәи хыхь ихагаланы иаршәуан,
нас иаакәыршаны харабӷьара икаԥсон. Уи џьарак акәмызт,
шьаҿацыԥхьаӡа ана-ара агәызчызҳәа итҟәацуан, урҭ
ирхылҵуаз абыжьқәа ажәҩан иалаланы ицон наҟ хараӡа,
иркыдсылон амардара ҳаракырақәа, шәаџьҳәара рурашәа.
Адгьыл ҵысуан, аҩнқәа хыџхыџуан, нырцәи-аарцәи урҭ
ашьҭыбжьқәа злымҳа иҭасуаз, иазыӡырҩуаз ирызцәырнагон
агәҭынчымреи, ашәарҭареи. Ара мацара акәмызт ус иахьыҟаз,
зехьынџьара амца акымыз, аха абра иаҳа иалкааны акаамеҭ
аҿиара иаҿызшәа ргәы иаанагон ари акәшамыкәша иҟаз ахҭыс
иазыӡырҩуаз. Арахь аамҭа ҟәызгаӡа иԥшын, уи ццакӡомызт,
макьаназы наҟгьы арахьгьы ирзеиԥшны еилкаак ыҟамызт.
Анахьгьы арахьгьы ирзеиԥшыз акызаҵәык акәын: еилых ҟам­
ҵаӡакәа ауаа рнырҵәара, идыршәыз ахызаҵәқәа шаҭара
рыздырамызт, изаахаз хәшәы имамызт, иԥсҭазаара ҿахнаҵәон.
Аха убригьы уажәы уазхәыцуа иҟамызт, узызхәыцуаз ҳәа акгьы
узеилкааӡомызт, еилукааӡаргьы, ухшыҩ аҿы наӡашьа амамызт,
ақырҭцәагьы, иӷыӷуа алацҳа еиԥш, аԥсуаа рцәаара рызгәаҭар,
ргәа­ҵаӷара кылырблаауан, аԥсуаагьы ргәаӷқәа хыҵны, ақырҭ­
цәа абри адунеи ианыӡаауа ршьырҭа иашьҭан. Уажәтәи
аилаҩынтраҿы иашас иҟаз, изҿыз аибарԥсра акәын, иаиааиз
дааԥшаанӡа анахьгьы-арахьгьы ихьаҵуаз ҳәа уаҩытәыҩса
дузыԥшааӡомызт.
Абри аӡеибафара иамаз ҩ-рык, аанкылашьа змамыз
аӡыцәқәырԥақәа реиԥш, хыхь иҟазгьы ҵаҟа зыҽҭазыԥсазгьы
убасҟак еилаҩынтит, уаӷа иакәзу, уара утәы иакәзу узеихсра
узымдыруа. Ар ртәарҭаҿы иҟаз ақырҭцәа рыбжаҩык, рҩызцәа
ирыцхраарц акәзу, ус рхы рыхьчарц акәзу узеилымкаауа,
ари агәаҩа ҭырҭәааны иааҟәымҵӡакәа еиҿахысуан. Абри
аан ақырҭ­цәагьы аԥсуаагьы еиқәҿырҭуан, дара-дара ртәқәа
бжьыла еибаԥшаауан, акы еибырҳәон, еибырҳәозгьы аилкаара
уада­­ҩын, адгьыл иҵыҩуазшәа улымҳа иҭасуан. Ишаԥыз
еиԥш, абраагьы иуаҳауан аҵәаабыжьқәа, аӷызбыжьқәа, иаа­­
ҟәымҵӡакәа ан дрыцәҳауан, абри аибашьра зегь лара ла­
кәызшәа изырҿиаз, ан жәымҭацәгьа.
Хьаҵра рымаӡам аӡҩыбжьаа реибашьцәа. Раԥхьатәи
амшқәа инадыркны еигәылацәоу ҩ-қыҭак рыжәҩақәа еибырҭан,
54

иаҳзеиԥшыз аус аҿы еицеиҩыршон иҳақәыӷәӷәоз ахьамҭареи
агәырҩеи. Иԥхьагылаҩцәан еснагь Васили Жьаниа, Леуа
Ӡаӡамиа, Вадик Дочиа, Омар (Аслан) Акшба. Ҳаи ануҳәалак
иџых-џыхӡа ршьапы иаақәгылон Вадик Лорҭқиԥаниӡе, Гено
Абыхәба, Славик Киласониа, Џьамал Шларба, Игор Трушкин.
Зегьы ирзеиԥшыз уск акәын имҩаԥыргоз, абри аус аҿы дар­
банзаалак исылшом ҳәа зҽыԥхьазкуаз иахьатәи аибарԥсра
далахәӡам. Абырг Нури Ӷәынџьиа иҭахаз иҷкәыни иӡӷаби ршьа
иурц абџьар хьамҭа даҵагылоуп, ақәыԥшцәа реиԥш иаргьы
аԥхьа дгылазар иҭахуп. Сааԥсеит ҳәа ахааназгьы ихы иазиҳәом.
Агәырҩа ду имоу инымԥшуашәа иҟәышраҿы даанханы, есшара
адәы ианықәло, уи аԥсуаа иаарласны аиааира рзаанаго ҳәа
дныҳәоит. Ашәирақәа издырӡомызт, аха иҟалаз аҭагылазаашьа
иднаҵеит иахьатәи арыцҳара иҟоу зхылҿиаауа ақырҭцәа
наунагӡа ишәины, аринахыс атәым дгьыл акәым, иара Анцәа
иранеишьаз адгьылгьы рымпыҵӡаауа, ирыцҳахәны адунеи
иалаԥсоу ауриақәа реиԥш, ауаҩы исахьа рсахьаӡамкәа, рнапқәа
еиҵыхны ауаа ирыҳәо, ԥсымшьҭыга ҿаҵак иашьҭаны адәы
иқәзаарцы. Ари аибарԥсраҿы ахаҵареи агәымшәареи аарԥшра
иаҿуп аибашьцәа ӷьеҩқәа Роман Қарчаа, Рамзик Муцба, Анзор
Ӷәынџьиа, Толик Бганба, Толик Борисов, Владимир Ахалаиа уҳәа
убас аӡәырҩы. Абарҭ зегьы еишьцәакны, аҭараа рыҽрымаданы,
иахьатәи ахҭыс иафырхацәаны уажәыгьы ақәԥара иаҿуп. Сара
ирзыскыз ацәаҳәақәагьы дара рзы ибаҟаны, иҭоурыхны ҳара
ҳажәлар ирзынхааит. Ари шыҟалаз абасоуп ҳәа, мышкызны
аиаша ааԥшуа, ҳаззымдыруа егьырҭ ажәларқәа сара сҭоу­
рыхқәагьы ирыԥхьо анцәа иҳәааит!..
Аха уаанӡа…
Ишыҟалаз иаргьы игәалашәом, Нури Ӷәынџьиа аиҩхаа
аган дшаваз иҩызцәеи иареи еицәҟьалеит. Асы еимгәҳәо,
иҽыԥхьакуа уи дырзааигәахеит гәыԥҩык ақырҭцәа, кылҳарак
рҽаҭаны ахысра иахьаҿыз. Аха, рыцҳарас иҟалаз, иара дааины
дахьтәаз аҭыԥ аҟынтәи урҭ ирықәкны ахысра мариамызт,
арахь еибырҳәақәо иаҳауеит. Рқыҭаҿы ақырҭцәеи дареи
еидтәалан, шамахамзар уи абызшәа ззымдыруа дмаҷуп. Амилаҭ
дуҭахымзаргьы, ибызшәа удыруазар цәгьаӡам. Нури Ӷәынџьиа
55

еиликаауан рбызшәа. Уажәы изааигәаны анҭ еидтәалаз ахы
ахьырыԥсаҟьоз, ихысцыԥхьаӡа идәықәырҵоз зегьы аԥсуа еи­
башьцәа ранацәа рхазынаҭра иҭашәозшәа имақаруан. Нури
иҭахуп рызынтәыкгьы ихымҭа иарганы, ани аҟьашь быз­
шәа зҭыҵуа рыбзқәа хыҵәҵәаны, ирапаны еиқәыжьу асы
хьшәа­шәа илаԥсазар. Ааи, шьыри, абра дааганы димазар
Вианор Канхәа, мамзаргьы Ерик Џьынџьал. Хлаԥшра змамкәа
ицәажәақәо урҭ абзқәа зегьы ҭҳәаны иахькажьыз ддырбарын.
Аха игәалашәараҿы иааигаз арԥарацәа анахь џьара ирццакырццакны, ахы хьамҭақәа ыршәны ақырҭцәа рылажьра иаҿын.
Иааузымычҳаратә урҭ ирхылҵуаз атҟәацбыжьқәа ԥжәон анаара. Нури акыраамҭагьы дахьтәаз дыԥшит, иара ишҟа ҳара
ҳтәқәа аӡәыр днеиуазар ҳәа, аха досу иалихыз аҭыԥқәа рҿынтәи
ахысрақәа мҩаԥыргон, Нури рааигәа дтәоуп, ацхыраара иҭахуп
ҳәа уаҩытәыҩса игәы иаанагомызт. Ақырҭцәа рыцәҳарақәа
ианырҟәамҵӡа, Нуригьы урҭ дрыҵамхакәа, ианизымчҳаӡа, на­
рықә­ҿиҭит: «Ацәҳарақәа шәырҟәаҵны, шәнапқәа шьҭыхны
шәшаҵахаз ҳшәырдырыр еиӷьуп!..»
– Уарбану абасала ҳацәажәара згәаӷьыз? – ҿаарҭит даргьы.
Аҿыҭракәым, рхымҭа дадмыргоз, аха уи дахь­тәаз иԥхьакырҭан,
ухысны дузаанкыломызт. Нури иҭыԥ иԥса­хырц иҭахын.
– Аԥсуаа шәыкәшан шәҭаркхьеит, шәаб шәиқәчхәрааит,
иҟоу ҳәа шәымбаӡои?..
– Аԥсуа ччиа, иаарласӡаны акнаҳарҭаҿы уҟалоит. Абри
еилкаа!..
Нури уаҳа ҿимҭӡеит. Аҳаԥшьа уҭаҟаар, иуҿаҟаауеит. Иаҳәац
аҳәоит ҳәа, урҭ ршьа-рда иалаҽхьоу ргәааанагара рзыԥсахуам.
Ацәажәара аҵкыс абра аус ҟаҵатәын. Иҽидмырбакәа изааи­
гәара игылаз аҵла шәпа ашьапаҿы дызнеир, ркәыкәыл ыҟамкәа
ихымҭа иаиргон. Аха дгәарҭар алшон. Акәараҷҷа рыбжьан,
дҳәазо иҿынеихар, дгәарҭар алшоит, аха ҿымҭӡакәа ԥыҭк
дааԥшыр, ари дыршьит ҳәа ргәы иаанаганы наҟ иҟәаҵыр рылшон.
Уи ихы иархәаны иара днаскьон иахьигәаԥхаз ахырӷәӷәарҭахь.
Ишихәыцыз дагьныҟәеит. Такәы анаабжьыс, еиқәыжьыз асы
кылжаауа, ацәышлампыр еиԥш иҿынеихеит. Изнапык ала авто­
мат икын, егьи ала асы ԥуа дыззыԥшыз аҵла ашьапаҿы днеирц
56

егьигымкәа дгәарҭан, ахызаҵәқәа еишьҭаргыланы рҿаадырхеит.
Ицаҳәцаҳәуа итәарҭа, нас ишьапқәа шыҟаз амца наицралеит.
Ииулакгьы, зынӡа илгаанӡа наҟ иҽынҭаижьын, дзызнеиуаз аҵла
ашьапаҟны дааизҟәыҿит. Раԥхьа, иҟалаз изеилымкаазшәа,
иҽирхаҵеит, аха амца ицралаз кьаҭашьа амамызт, иаҳа-иаҳа
ахьаа илаҽуан. «Иаууеи, сыршьит убама!..» – игәы иҭиҳәааит,
ихьыз ҽеилашәа даназхәыц. Аха уеизгьы, сыԥсаанӡа шәара
шәыхәҭаагьы шәымазароуп ҳәа, ааихәыцын, ишицәыхьанҭазгьы,
иавтомат игәы инадикылан, ахьаца ашьапы иҽнавырҳәҳәашәа
инацәа днаҵхеит. Уи ҳилгеит ҳәа аҟырҟырҳәа еибарччоз аг­
мыгқәа уинахыс рыбжьы имаҳаӡеит. Иаргьы иавтомат иарма
напы инакәыршашәа дааҳәын, зқәала днықәиеит. Иблахаҵ
аагьежьит, аха игәы аҟәышра иманы ус дааԥшит. Ара иааигәара
анрыла иашьа Вадик Дочиа дшеибашьуаз идыруан, сашьа
скажьны дышԥацари ааигәахәт. Егьырҭгьы иашьцәа ракәын,
аха уцәа иаду ухарԥ иаҳа иузааигәоуп рҳәоит ажәаԥҟаны.
Нури дкажьны ишымцоз аҟарагьы идыруан. Макьана аибашьра
еилымгацызт, ҟәыҵшьа змам асоуреиԥш ажәҩан лагон, адгьыл
гәынқьуан, жәҩанахь ихалаз амра абри зегьы гәанаҭон. Арахь
ихы ҩарханы дазԥшуазар акәхарын анцәагьы.
Катата Џьынџьал дызхылаԥшуаз агәыԥ иалаз: Дима Векәуа,
Рома Џьынџьал, Мераб Џьынџьал, Бесалҭан Сангәлиа, Резо
Кәыҵниа, Ҭыма Кәыҵниа, аишьцәа Дави Виталии Кәыҵниаа
анаара ахи-аҵыхәеи иакәшеит. Ақырҭцәа ари аганахь
еибашьуаз ршьамхы рҽадыргахьан. Аха рцамҭазы ӷәӷәала
ахысрақәа мҩаԥыргеит. Хыхьынтәи Ар ртәарҭа аҵыхәахь
иҟаз ракәхарын, ихарангьы игылаз, иԥсаҟьаны идәықәырҵаз
ахызаҵәқәа руак Џьумбер Ҷыҷыкәа-иԥа ишьҭахь иналалеит.
Иара усҟан ҵаҟа иҭаланы иҩыз ақырҭцәа рылахысра даҿын.
Бзиарас иҟалаз, ихысыз дхаран аҟнытә, АКМ ахы имаҭәақәа
ирылҟьаны ижьы иахьналалаз, дрыцҳанашьазшәа, уаҳа имык­
шаӡакәа аҽааннакылан, арахь иалыҳәҳәо иааԥшуан. Аибашьцәа
ирышьҭагыланы амаҵ зуаз амедеҳәшьа Земфира Ҳақыбеииԥҳа Кәыҵниа уи џьабаа лнамырбакәа икны даахан, арахь
иаллыршәеит. Ахәра ахьыҟаз аиод ақәҭәаны, астрепто­цид
ақәыԥсаны иҿалҳәеит.
57

Уи аамҭазы Ар ртәарҭа акәшамыкәша аӷа далырцан,
наҟ аҵыхәахь инхаз агәыԥқәа хысрақәак мҩаԥыргон. Аха
егьи аганахь Ешаа рқьаԥҭа аҵаҟеи аӡышьҭреи аганқәа рҿы
еиҿахысуан, аибашьрақәа цон. Габрушьа иҩызцәеи иареи
еимданы игәарҭеит Капто иҩны ҵаҟатәи аихагылаҿы ақырҭцәа
ирцәынхаз аџьаԥҳаны. Агранат зыршәуа абџьарқәа ҩбеи авто­
матки рыцәган аӷацәа. Ар рԥызацәа еиқәышаҳаҭханы урҭ
абџьарқәа аанызкылашаз аибашьцәа ирзыршеит.
Габрушьа ихала иҟоу збоит ҳәа адәахьы дындәылҵит. Уи
дишьҭаԥшуа дындәылҵит Карло Петиа-иԥагьы. Асы ԥуа аҩны
ашьҭахьҟа ишнеиуаз, рыҵаҟа аанда нырцә, ажци амӷи зхаԥаз
аҵла даавҵын, амҩахәасҭа иалдаз ала дааиуан еибашьҩык.
Габрушьагьы игәы рҭынчны уи днеиԥылеит. Аха ашьҭахь,
иааиуаз данааҭгыла, Габрушьа ҿааиҭит:
– Узусҭада?
Аҭак амцхәрас абардра аҵаҟа игылаз автомат днаҵхеит.
Аԥхьа игылаз Габрушьа шьҭахьла асы днылаҳаит. Ԥшь-хык
иқәшәеит, ишьапқәа рыҩбагьы хәын, ишьҭахь игылаз Карлогьы
имахәар иаахеит. Аха уи дгылан макьаназы. Ӷәӷәала дышхәызгьы,
Габрушьа автомат ишьапқәа ирыбжьакны инацәа днақәыӷәӷәеит.
Аҩны аҩныҵҟа иҩнатәаз акгьы раҳаӡомызт. Ақырҭуа днеиҭаԥан,
аҵла иҽнавакны алимонка иршәит. Карло дышгылаз аниба, –
«Уҽкажь, уиа!» – ҳәа диҵаҳәҳәеит. Алимонка ԥжәеит х-метрак
инарцәыхараны. Уи ахыԥҽыха Габрушьа ишьацәкьыс ду
инабыжьҟьеит, уаҳа ԥхасҭа ҟанамҵеит, аха ибызбызуа амца
ацран ихәрақәа. Убри ашьҭахьоуп ахысбыжьқәа раҳаны аҩны
иҩназ андәылҵыз. Славик Дуда-иԥа Кәыҵниа алимонка иршәит
ақырҭуа аҵла дахьаватәаз шыҟаз. Уи аныԥжәа ашьҭахьгьы
аҟәҟәаҳәа ахызаҵәқәа дәықәырҵеит уи аган ахь еишьҭаргыланы.
Габрушьа ишьапы ҿарҳәеит ҭелла. Ашьа илҵуан ӷәӷәала.
Иарӷьа шьапы ауаҭәа иақәшәаз ахы иҟатара иалҟьеит. Одеалак
рыԥшаан, дныларҳәан, дрыманы рҿынархеит.
***
Ақырҭцәа иаҳа-иаҳа ирықәыӷәӷәон аԥсуаа хыхьынтәи
иҟарҵоз агәыдҵарақәа. Ԥсеивгарак ҳаундаз ҳәа ҵаҟа ахыла­
ӷьара иҭаланы, аӡышьҭра хәыҷы кәараҵо зымҩа илгаз ахықә
58

ишаваз, хыхьчарҭак ҳзыԥшаауазар ҳәа, абри ирзыҟалаз акаамеҭ
алҵра рҭахны инаԥшааԥшуан. Аха раԥхьаҟа иахыкәшахьаз,
мраҭашәарахь ала Габрушьа Кәыҵниа игәыԥи аӡҩыбжьаа
реибашьцәеи идәықәырҵоз ахымцақәеи агранат ахқәеи
ирылҵәрааны, аӡәык-ҩыџьак рыԥсы ганы, ладаҟа рхы шхаз
агәаҩа иҭаланы ршьамхы рҽадыргазҭгьы, иаанхаз усала
уахь ацара шшәарҭаз ангәарҭа, усгьы ԥсроуп иҟоу ҳәа рҽаа­
ныркылан, аӡӷьыра иаҿагылазшәа, ҩаԥхьа рышьҭахьҟа
имҩақәланы ахысрақәа дырҿыцит. Ахысрақәа анаҳҳәа, уи
убасҟак аҽарӷәӷәеит, анаџьалбеит, иҟалазеи, ирызҭада аԥсуаа
арысҟаҩык аибашьцәа ҳәа, игәамҵхамҵуа, ицәҳауа, абри еиԥш
ахлымӡаах иҭазыргылаз ранацәеи рабацәеи рхәы рыҭо, хыла
асы рҽаҭаны апҟаҩ-апҟаҩҳәа рнацәақәа зҵакыз равтоматқәа
рыҵхара иаҿын.
Мрагыларахьтәи аган ахь еибашьқәоз Кәакәаа ргәыԥқәеи
егьырҭ аӡҩыбжьаа рыҷкәынцәеи, Бесик Квираиа икәшамыкәша
игылақәаз аибашьцәа дрыланы, аҟәҟәаҳәа агәаҩахь иавтомат
ахы рханы ахысрақәа дырҿын Инда Иликәа-иԥа Кәыҵниа.
Аибашьра далашыҩкхьан, игәаӷ ҵысны аӷа инапаҵаҟа иҟаз арҭ
аҭыԥқәа, адгьылқәа иара изы игәакьан, иаб инхарҭа, иџьынџь
ҩны иазааигәаӡаны игылан, уи Ар ртәарҭа мраҭашәарахьтәи аган
ахь иҟаз Аҩыҵаа рҳаблахь акәын. Ҵоуп, иара рацәак ҵуамызт
иаб инхара даҿыҵны, Набжьоу аҳаблаҿы ҿыц адгьыл нкыланы
дынхеижьҭеи, аха зегьакакәын ихәыҷра шықәсқәа арҭ аҭыԥқәа
ирыдҳәалан, уи агәыбылра хашҭшьа имамызт, иԥсы ҭанаҵгьы
ихдырраҿы иаанхоит. Абарҭқәа зегьы уажәы инеиҵыхны рыз­
хәыцха аамҭа имамызт, иаԥхьаҟа шьаҿацыԥхьаӡа аԥын­гылақәа
цәырҵуеит, ақырҭцәа агәаҩа рҽаҭаны ицеит ҳәа ишыԥшыз,
ҩаԥхьа рҽааныркылан, равтоматқәа рԥынҵа икылҟьоз амцақәа
ҩадаҟа рхы дырхан, ахызаҵәқәа ҵҩа рымамкәа, анышә
кылҵәа иҭыппны ицҳарц зҿаазхаз ашхырцәаӷь ссақәа реиԥш
аҿывсывҳәа, аибашьҩы дгәарҭазшәа, ихыкны икшон, иаԥхьа
ишьҭасуан, атса рҭәаны уи иацрыкәкәо ацәыкәбарқәа аӡы
хьшәашәа ианӡааԥсало абжьы иахылҵуа аманы. Ашәарҭара
иҟалаз азхәыцха иоуаанӡа, ижәҩахыр шыҟаз, ашҳам змаз
уи ашхырцәаӷь ицҳазшәа, ицәа-ижьы аабызбызит. Азнаказы
игәы дажьаз џьишьеит, аха иаразнак уиашьҭахь изыбжак
59

имҟьазшәа аниба, еиликааит ихьыз. «Сыршьит, убама, алақәа!..» –
иҳәеит гәаныла, деихеит дгәынқьуа, аха избжак иҟәыԥсааны,
дымчыданы данаанха, инацәа зҵакыз иавтоматгьы ахысра
иааҟәыҵын, ихы хьамҭаӡа ианыҟала, иааиқәлашьцеит.
Иҟалаз гәазҭаз иҩызцәа ааихаххит.
– Дыршьыма? – дҵааит аӡәы.
– Мап, иԥсы ҭоуп, аха ӷәӷәала дыхәны дыҟоуп! – иҳәеит
дгәазҭаз аибашьҩы.
– Абаақәа, ацхыраара иҭатәуп иаарласны!..
Инда аԥхыӡ далазшәа акы еидихәыцлон. Абри аминуҭазы,
аибашьра мца иалагылаз иҩызцәа-иашьцәа ааины иаԥхьа
игылазшәа ибо далагеит: Квираиа Бесик иаԥхьаҟа џьара дтәаны
дхысуазшәа ибоит. Ахы шиаахаз гәаҭаны, иаԥхьаҟа рхылԥақәа
рхыхны шьоукы ԥшуазшәа дрыхәаԥшуеит. Абар, лабҿаба
идгылазшәа ибоит аибашьра иаӡрыжәхьаз иашьцәа бзиақәа:
Адгәыр Виктор-иԥа, Анзор Родик-иԥа, Дима Дуда-иԥа, Славик
Дуда-иԥа, Габрушьа Ӡыкәыр-иԥа, Дамеи Данел-иԥа, Руслан
Габрушьа-иԥа, Рамзик Сергеи-иԥа, Ҭенгиз Вова-иԥа Кәыҵниаа,
иара убасгьы: Гәырам Минаиа, Нури Ӷәынџьиа, Рауль Муцба,
Валериан Ҳараниа уҳәа убас егьырҭгьы. Абарҭ дышрызхәыцуаз,
ацәа даалҵызшәа, деиханы дгыларц ақәикит.
Нас иааҳәызшәа ибахит ари адгьыл. Ԥыҭрак ашьҭахь уи
аҭыԥ аҿы иааҭгыланы еиқәтәазшәа аниба, ибла иаахгылт иан
Наҭела, иаб Иликәа, иашьцәа Гәырам, Славик, иара убасгьы ихыихшара. Иԥҳәыс Абрыскьылԥҳа Валина Џьамал-иԥҳаи иареи
еимоуижьҭеи ашықәс рацәа ҵуам. Уи иаҭәалшьеит ҷкәынаки
ӡӷабки. Аӡӷаб Альбина лыхьӡуп, аҷкәын – Алиас. Урҭгьы иҟалаз
раҳаны иааины, ихагыланы изыԥшуазшәа ибоит. Аха ԥыҭрак
ашьҭахь зегь ицәеилататеит, ибла иҵашәоз хәыҷы-хәыҷла
рцәаара ицәыӡуа ианалага, ӷәарапара ицәеимпызшәа иахьцаиахьааиз имбеит, иаргьы аԥхыӡ далазшәа, иҟалаз зегь ихашҭын,
игәы аҟәышра шимазгьы, дызмаз аӡеибафара дыршәны ҟәарак
дықәнажьызшәа ибеит…
Аиҩхаа аҭаларҭа аганқәа зегьы рыцқьо иааиуан ҳаибашьцәа.
Уажәыгьы аҟаабыжьқәа улымҳа иҭасуан, уажәыгьы адыжәсыжә­
ҳәа иахьцәыҵасуаз итҟәацуан ахы хьамҭақәа. Инашьҭарххны
60

абри аилаҩынтра ҩаԥхьа иналыҩуан аӷызбыжьқәеи агәынқь­
рақәеи. Аибашьцәа уаҳа нарылымшо иааԥсаны иҟан, аҩсҭаажә
агәҿыӷь иҽамырго абри атеатр далаԥшуан.
Наарак аҿы уаҳа нарылымшо иӷьазкны инатәеит Толик
Бганбеи Асҭамыр Кәыҵниеи. Толик, ишшәасҳәахьоу еиԥш,
инапқәа ҟазоуп, Ерик Џьынџьал иҩны аргылара дшаҿыз ауп
аибашьра ишалагаз. Иара Очамчыра дынхон, аха дзышьцылахьаз
ламысаа рҳаблаҿы инхоз зегьы дрышьцылахьан аҟнытә, абра
даангылан, еиҿыркааз агәыԥ аҿы аӡәыс ҳәа дрылагылан. Урҭ
иаамҩаԥыргоз ажәыларақәеи аибашьрақәеи иаргьы дрылахәын.
Асҭамыр Кәыҵниа макьана дқәыԥшӡан, абџьар иумыркыргьы
ауан, аха иара иламысмызт шьоук еибашьуа ганха дтәар. Иаб
Алион оумакгьы ҵуамызт инарцәымҩа дықәлеижьҭеи, имаз
ачымазара анҵыра инамҭеит акәымзар, макьаназы иабаихәҭаз
аԥсра. Иан Галиа шьҭрала Ҭаниаԥҳан, Очамчыратәын. Алион
ианхәеи иабхәеи мал дуӡӡак иахатәамызт, аха ауаа шынхоз
еиԥш даргьы нхон, рашҭа унҭалар, рчеиџьыка удымгалакәа ус
уоурыжьуамызт. Алион сицны саргьы убарҭ рашҭа сҭанагалахьан.
Аибашьра ианалага аҳаблаҿы арԥарцәа апартизантә гәыԥ­
қәа анеиҿыркаауаз Асҭамыргьы урҭ дырхыԥхьаӡалан. Артҟәац­
гақәа рыԥшаауан, амҩақәа ԥҵәаны уахынла-ҽынла иҷаԥшьон,
иаадырԥшуан агәымшәарақәа. Иаб иашьа иԥацәа Виталии
Дави еснагь дрывагылан, урҭ рыҩны ашықәс ҿыц ашьҭахь
ахырӷәӷәарҭа аиҿкаара иаҿын, ахырӷәӷәарҭа Кәышә Џьопуа
иҩнаҿгьы иҟан, аха уахьынтәи Витали иаб иашьа Ҷыҷыкәа
Таииа-иԥа Кәыҵниа иҩнашҟа аагара ргәы иҭан. Ажәакала, ари
ахәы иқәынхоз бырги ҿари абра еизаны иҟар­ҵашаз аусқәа
ирылацәажәон, дқәыԥшзаргьы, илшаратәы рбозар, агәыԥ
ахыԥхьа­ӡара даларҵон.
Асҭамыри Толики еибадыруан. Иҟалап урҭ реибадырра
Очамчыра иадҳәалазаргьы. Толик Бганба Очамчыратәын,
Асҭамыр иандуи иабдуи уа инхон, арԥыс лассы-лассы дцалон
ианшь­цәа рахь.
Амца шыра иалҵны аҩыџьегьы асы инылатәеит. Ахьҭа
шы­ҟазгьы, ианааибартәа ахылҩаԥсылҩа рхылҟьон. Икараха
иҟан, иааԥсаны. Рыҵаҟа еилачыран, ана-ара акәыкәымдрақәа
61

ирылыҳәҳәон ахәажәи абжьынҵ махәқәеи. Ирыԥхны еикәа­
гылан аҵлақәа, џьара-џьара икынхалан иҟақәаз ас ҽыҭхақәа
ахшьын акәымзар, аҵлақәа рымахәқәа ирықәыз аидара хьам­
ҭақәа ка­рыԥсахьан. Ҵаҟа амахә ҩақәа иԥыҵәҵәаны икаԥсази
абыӷьқәа икаԥсаны илеизи итатаӡа унылагылон, абри аан
амахә ҩақәа асы шрықәжьызгьы, иуҵаԥыҵәҵәа ицон. Ҩадантәи
арахь иҭаланы, уажә аибашьцәа ахьтәаз аҭыԥқәа ааныжьны, аӷа
дыԥхарсны ҵаҟа ахшьыра дҭарҵахьан.
– Асҵәҟьа иҟоуп ҳәа сыҟамызт аибашьра! –иџьашьо
даацәажәеит Асҭамыр. – Ҵоуп, харантәи салаԥшхьан аҭаратәи
аибашьрақәа, аха иахьеиԥш схаҭа абџьар аанкыланы абас
смеибашьыцызт.
– Сара сеиԥш иҟоу иоуп аибашьра зыхәҭоу, уара умаҷуп, –
иҳәеит Толик. – Аха иҟоуҵарызеи, ҳаԥсадгьыл еиқәырхатәуп!
– аҵыхәтәантәи ажәа днақәыӷәӷәеит.
Абригьы иҳәеит, нахьхьи рҿаԥхьа ишьҭаз аилачыра аҟынтәи
идыршәыз алимонка рҿаԥхьаҵәҟьа итҟәацит. Рҩыџьегьы
шьҭахьҟа иаршәит аграната иԥжәаз. Асҭамыр Кәыҵниа ажәакгьы
изымҳәеит, ихы-иҿы иадԥыххаалеит итҟәацыз, иара убраҵәҟьа
дынхьадышьшьит. Егьи, Толик, дааӷызыӷызит, аха агылара илшо
дыҟамызт. Уи иԥсахәага ҭан. Рааигәа иҟаз аибашьцәа иаразнакы
иаархаххит. Наҟ ҵаҟагьы аҟәҟәаҳәа иааиларҵеит, зҽыҵәахны
итәаз ақырҭцәа рыԥсымҭазы ицҳаны аԥсра иаԥылеит.
Иҭахазгьы ихәызгьы аашьҭырхын, хыхь инхаргалеит.
Бесик Квираиа аҭагылазаашьа данахәаԥш ибеит агәаҩара
зыҽҭазыԥсаз ус аламалагьы ихьаҵны, рхырӷәӷәарҭақәа ныжь­
ны ишымцоз. Наҟ Ар ртәарҭа казыжьызгьы рыбжаҩык урҭ
рыҽрымардан, иахьынӡарылшоз ақәԥара иаҿын, иаармарианы
рыҽрырҭарц иақәшаҳаҭмызт. Ԥасатәи аибашьрақәа имҩаԥыр­
гахьаз аԥышәа рнаҭахьан, ақырҭцәа знык ирҿагылаз амчқәа
рызнымкылакәа шьҭахьҟа ианыҭрыс аангылашьа ҟаломызт. Ара
ус иҟамлеит: иҟалап, рациала иҟарҵаз адырраҿы ирарҳәазар
иаарласны ацхыраара шрырҭоз. Уи ацхыраара иазыԥшыз арахь
идәықәлаанӡа арҭ иааныркылар акәын есминуҭ ирықәыӷә­
ӷәоз ахьамҭара.
Аԥсуаа рхы иақәгәыӷуан, рышьҭахьҟа игыламызт дара
рыԥсы дзыршьашаз даҽа мчык, даҽа цхыраарак. Абар уажәшьҭа
62

егьагмызт шьыбжьаарц, аха иуадаҩхеит ақырҭцәа ари агәаҩа
иахьҭатәаз рыҭцара. Убасҟан Бесик Квираиа гәыԥҩык аибашь­
цәа дзаԥхьагылаз адырра риҭеит, иаарласӡаны дара зхықәгылоу
ахәала иахыкәшаны агәаҩаҿы ақырҭцәа рымҩа ԥырҵәарц.
Аибашьцәа рӷьырак ҵаҟа аӡышьҭрала ижәыланы рҿаархар, хыхь
Ар ртәарҭа акәшамыкәша усгьы ҳара ҳтәқәа иааныркылахьеит,
Каптои Ромеи рынхарҭақәа иахьрыҵаркуа аҭыԥқәа зегьы
рылаԥш ахуп, уахь дара неишьа рымаӡам, акызаҵәык мҩас
ирзынхо аӡышьҭроуп, аҵла ршьапқәа рҽавакуа уи амҩала
ишааиуа ара итәақәоу амца рыжәырҵар, царҭа рмоуа акаҭа
инҭашәон. Бесик ииҳәаз егьырҭ иҩызцәагьы ақәшаҳаҭхеит, ари
аганахь еибашьуан Васили Жьаниа игәыԥ, ара иҟан аибашьцәа
ҟаимаҭқәа Ерик Џьынџьал, Вианор Канхәа. Урҭ агранат зыршәуа
абџьарқәа ркын, асеиԥштәи аибашьраан урҭ абџьарқәа
ирылшоз маҷӡамызт. Абри аҳасаб шьақәырӷәӷәаны ирыман
заанаҵгьы, аха абра даҽа ԥынгылакгьы раԥхьа ишьҭалеит.
Ихьаҵны зышьҭахьҟа иҩыз зегьы агәаҩа рыҽҭарымԥсаӡеит,
ари ахықәала зҿаазхазгьы рацәаҩын, шьаҿацыԥхьаӡа урҭгьы
ахьтәаз рҭыԥқәа рҟынтәи икылатәаны ихысуан, иаармарианы
агәаҩа ахықә арыцқьашьа изақәшәомызт.
Бесик Квираиа ҩажәаҟа метра иҩызцәа ныжьны ԥхьаҟа
дыҭрысит. Иаԥхьаҟа уи дазыԥшын аҵлақәа ирылыҳәҳәоз аџь ду.
Убри аҭыԥ иамариашаны днеиуан. Ишьҭахьҟа инижьызгьы инапы
ҟьаны адырра риҭеит, зымҽхак ҭбааз уи аџь амҵахь иццакырц.
Аха рыҵаҟа агәаҩахь еилаҭыруаз аруаа рцәажәашьала
ишақырҭцәаз дырны, урҭ идырбаны ахысрақәа мҩаԥыргон, наҟааҟ еиҿахысуан, дара ишырҭахыҵәҟьаз иццакны ԥхьаҟа цашьа
рымамызт. Ақырҭцәагьы игәарҭон хыхьала аԥсуаа рхыкәшарц
шырҭахыз. Убри аҟнытә, рбызшәала инапҟьашьапҟьо, иҳәҳәо
акы еибырҳәон, шьоукы, ранацәа рыхәқәа рыҭо, дҵақәак
рыдҵаны ҵаҟа илбааҟьаны идырыҩуан. Ажәакала, иҟазианыз ҳәа аилкаара уадаҩын, асеиԥштәи аилаҩынтраҿы
еилыхха иубарҭамызт акагьы. Убри аҟнытә ҳаибашьцәагьы
шьаҿацыԥхьаӡа иахьнеиуаз ишәарҭаз абнарақәа дрыцқьалар
акәын, аӷа иахьыманшәалаз аҭыԥ дақәшәар дцәыҵатәон,
иаразнакгьы дузгәаҭомызт. Асы икажьыз уажәаԥхьагьы ашьа­
пышь­ҭақәа иадыргахьан, уиалагьы ауаҩы ишьҭа ухыланы
63

акымзарак узеилкаауамызт, иахьаҭыԥӡамыз даҽаџьара унанагар
алшон. Иара аиҩхаа ахықәгьы уашәшәыраны иҟан. Ҵаҟантәи
уааԥшны ихықәгылаз дгәоуҭон. Аҵла рбыӷьқәа каԥсахьан, асы
иаузгьы маҷк ианԥсаси, амахәқәа ирылбганы ҽыҭҳа-ҽыҭҳаны
ҵаҟа илеихьан. Ажәакала, аҵла ршьапқәа урыхьчон акәымзар,
харантәыла, еилачырак уаԥхьа ишьҭамзар, угәазымҭоз ҳәа
егьыҟамызт.
Бесик раԥхьа дгыланы дышнеиуаз, ииулакгьы уи аџь
ашьапы дазааигәахеит. Иааигәасигәа уаҩ дыҟамызт, амала,
иаԥхьаҟа инахараны цәажәашьҭыбжьқәак илымҳа инҭасит,
аха ирҳәоз еиликааратәы дыҟамызт. Арахь агәаҩахь уажәыгьы
амцақәа ыҵҟьон, уажәыгьы еигәыдырҵон наҟ-ааҟ, ишаԥыз
еиԥш, абарҭқәа раан ацәҳарақәа агрыжьуамызт. Нахьхьи игоз
ацәажәашьҭыбжьқәа иаҳа-иаҳа арахь иааскьозшәа иаҳауан.
Иаарласны иҭыԥ имԥсахыр дгәарҭар алшон, аџь ашьапы дахь­
чап ҳәа ахьигәахәуаз аҭыԥ ашҟа днеиҭаԥеит. Убри аамҭазы
ишьҭахьҟа агәаҩарахьынтәи шьоук хысит. Иҟалап ари аџь
ашьапахьы харантәы иааԥшуазҭгьы. Ахқәа еишьҭагыланы
ишааи­уаз ишьҭахьала иналапҟеит, наҟ иаԥхьаҟалагьы хыс­
быжьқәак геит. Имахәаргьы бызбызуа иааицрахеит.
Иаразнак адунеи ҽакала иааҟалазшәа иааҳәит. Бесик
иҭахуп ихдырраҿы дкылсыр, аха мчык ижәланы ииуа-ииҳәо
дақәнаршәом. Еиликаазар акәхап мчымхарак дшақәшәаз,
ац­хыраара даҳәоит, аха арахь иҿы изеихыхуам, ибз ихәла­
хазшәа, аамҭа цацыԥхьаӡа мчы ӷәӷәак дҿанаҳәон, ихы дзақәым­
гәыӷуа дымчыданы даақәхеит. Улымҳа ҵызхуа ахысбыжьқәеи
атҟәацбыжьқәеи ицәыхараны игозшәа иаҳауан, ари аибашьра
дызлахәыз даԥырҵны хара-хара днаскьаны дацәцазшәа игәы
иабон. «Исыхьзеи, иҟалазеи? – ажәҩан хәашь даҵаԥшыр
иҭахуп, ахәлара иалагазшәа алашьцара далҵырц иҽазикуеит,
аха ҩаԥхьа ихы дызҩахом, иаҳа-иаҳа уи хьамҭахоит. –
Сыршьыма?.. Хымҩасума сызшьыз?.. Сгәарҭама ҳаӷацәа?.. –
даа­ӷызит, даагәынқьит. Шаҟа иҭахузеи дҩагыланы, урҭ алемсаа
идырбаны, рыгәқәа кылблааны ишьҭеиҵарц. – Иабацеи
сыуаажә­лар, дабаҟоу Вианор?» – игәы аҟәышраҿ дааиуа
далагеит ԥыҭрак ашьҭахь. Ани ицәыхараны игоз абыжьқәагьы
64

шьҭа иаҳа еиликааратә изааигәахара иаҿын. Абар, илымҳа
иҭасуеит зны ицәыхарахо, нас изааигәахо урҭ абыжьқәа.
– Бесик дабаҟоу, уара? – аӡә ҿиҭуеит.
– Ибжьы саҳаӡом. Дабацарыз?
– Ҩажәа шьаҿа даҳцәыхараны дгылан. Дабацарыз?
– Ҵаҟа дҭалазар?
–Ҵаҟа дышԥаҭалоз, ҳархыкәшаны агәаҩа аҵыхәахь рымҩа
ԥаҳҵәо еибаҳҳәахьан!..
Ак еибыҳәо арахь инаҭрысит шьоукы. Иаарласӡаны уи
иаҳаит урҭ рыбжьы.
– Аа, уара, ара дахьышьҭу, қәацара имаӡам.
– Ахы иқәшәазар ҟалап.
Аибашьцәа неиҭаԥаны иааихаххит. Даадырҵысын, даарҳә­
ны ихы ҩышьҭырхит.
– Бесик, уааԥши, Бесик, иухьзеи?..
Алашара зцәыӡуаз уи иблақәа аахитит.
– Шәымшәан! – иҳәеит, иааиз аибашьцәа даарылаԥшын.
– Акымзарак смыхьӡеит. Хык саахазар егьоурым, ахаҵа дзиуа
ахаҵаразыноуп! – даарылаԥшит ихагылаз арԥарацәа.
Ара иҟан хьӡи-ԥшеи згымыз иҩызцәа: Вианор Канхәа,
Васили Жьаниа, Вадик Лорҭқиԥаниӡе, Толик Борисов, Капто
Кәыҵниа, Ерик Џьынџьал.
Бесик ихагылаз рахь дынхьаҳәын, аарла даацәажәеит:
– Автомат иску, зегь раасҭа иҳаиҳабу Гено Абыхәба ишәҭ.
Снапы амацәаз иахоу Вианор Канхәа итәуп!..
Иубартә иҟан уи иаарласны дшыԥсуаз. Даашьҭырхын,
егьырҭ ирыхьӡаз арԥарцәа рыцырхырааны, амца шыра далганы,
нахьхьи иаха иахьеизаз Борис Сармедиа иҩны ианазааигәаха,
иԥсы ааихшәеит. Асааҭ хԥа ҟалахьан. Арԥарацәа даашьҭырхын,
аҩнаҿы днаганы ддырҽеит. Рхы рыкәаҽны, ацәажәараҵәҟьа
рзыгәаӷьӡомызт. Изаҳаз еигәныҩны иҭрысит. Аибашьра аих­
сыӷьра иаҿын…
Ари ажәылара аҵак ду шамазгьы, иреиӷьыз ԥшьҩык
ҳаибашьцәа аӷа ихымҭа иагеит: Бесик Квираиа, Иура Аԥшыцба,
Иликәа Ҵәыџьба, Асҭамыр Кәыҵниа. Ӷәӷәала ахәрақәа роуит:
Габрушьа Кәыҵниа, Толик Бганба, Нури Ӷәынџьиа. Егьыс
65

иҟәаҟәачаҟәақәаз ршьапы иқәгылан. Арҭ зегьы алгатәын, ахәра
зауз Тҟәарчалҟа идәықәҵатәын, иҭахаз иахьырҭыԥыз аҩнаҭақәа
рахь идәықәҵаны имҩаԥгатәын.
Нури Ӷәынџьиа акраамҭа дрызгәамҭаӡеит дыхәны дшышь­
ҭаз. Ихабарк анырымбаӡа, Вадик Дочиа, дызлеибашьуаз ам­
ҩақәа ҭҵааны дышнеиуаз, агәаҟра иаҿыз днеихагылеит. Нас
иҩызцәа рықәҿиҭын, урҭ еигәныҩны ахәы дхаргалеит хыхь.
Габрушьа Кәыҵниа акыраамҭа асы дықәырҳәазаны дыргон,
аха ус дырзымгошәа анырба, арԥарацәа аӷәӷәақәа рнапқәа
еиҿаршәны, инҭгыла-ааҭгыло дрыманы инеиуан. Амҩан иар­
ҳәеит Бесик Квираиа дыхәны дшыҟаз. Усҟан уи дымԥсӡацызт,
иаргьы Кәакәаа рхәала дрыманы ицахьан, настәи иҟалаз
ажәабжь рыздырӡомызт уи ихьыз ҳәа адырра аазгаз. Иара убас
аԥсцәагьы асакасақәа рзыҟаҵаны, ирыманы амҩа иқәлахьан. Ар
рӷьырак иҭахази ихәны иҟази ирыманы иандәықәла, аибашьра
иаҿагылоз рхыԥхьаӡара ланарҟәит. Иара убри аамҭазы аԥсаатә
фабрика шыҟаз атанкқәа гәынқьуа ахысрақәа ирылагахьан,
ақырҭцәа Ар ртәарҭахь иаарышьҭит амч ҿыц. Абарҭқәа зегьы
ианрыхәаԥш, иаанхоз ирызнымкыларашәа азгәарҭеит арахь
ахалара иаҿыз амч, ҵҩа змаӡамыз аруааи урҭ ртехникеи
оумажә ҟаҵо хыхь ахалараз амҩа иқәлахьан. Ирыхьыз чҳаны
аԥсуаа ахьаҵра иаҿын.
Габрушьа дрыманы гәыԥҩык Катата иҩны ихалеит. Ахә
абарҵаҿы даннарга, Земфира дихагьежьаауа уи ҩаԥхьа ихәра
гәалҭеит. Иеиқәа ааԥдыртлазар, ашьаршәы ҽыҭҳа-ҽыҭҳаны
ишыҟаз рбеит. Уи ашьаршәы иҭаҵәахны иаман афырхаҵа иқә­
шәаз ахы, уаҳа аҽазымҟьакәа, иҟанаҵашаз ҟаҵаны иҟатара
иахьналҟьаз уа иаанхан, ашьаршәы аныҟанаҵа иалахан, уажә
иеиқәа андыршәшәа ахьараҳәа инкашәеит. Земфира ахы аашь­
ҭылхын, ҳамҭас илҭозшәа, ахә инеилыркит. «Иҭабуп» ҳәа ажәа
ахиҳәааит Габрушьагьы.
Уи а-БМП дҭаҵаны аерманцәа рымҩаду аҿы данкылырга,
егьырҭ ахәцәагьы абра иаарган, ирзыԥшын. Абра дрыманы
иааит Бесик Квираиагьы. Бесик иаб Борисгьы адырра ирҭахьан,
ара дыҟан. Нас Ԥоча Цекә-иԥа Кәыҵниа Кәтолҟа адырра ҟаиҵан,
Зурик Санӡаа дзықәтәаз амашьына иазыԥшын. Уахь инеит
наҟ иргараны иҟаз ахәцәеи аԥсцәеи рыманы. Дук мырҵыкәа,
иззыԥшыз амашьына анааи, ирыманы Тҟәарчалҟа амҩа иқәлеит.
66

Нахьхьи Ар ртәарҭа ихалаз ақырҭцәа, аиааира згаз реиԥш,
аҟәҟәаҳәа еилаҵаны автоматла ахысрақәа ирылагахьан. Уи
ахәаҿы ихалаз атанк дуқәа ҳақьԥсықьуа, уажәыгьы аԥсуаа
реиланхарҭақәа идырбаны ахы хьамҭақәа аларыжьуан. Ахы
хьамҭақәа аларыжьуан Кәакәаа рынхарҭақәа рҿгьы. Уи иа­
хылҵуаз аҭҟьарабыжьқәа еихсыӷьрак амаӡамызт.
Аибашьцәа рыда ақыҭа уаҩ дахӡам. Ауаа ахьеиланхо уаҩ
данахымла аԥсҭазаара ҿыцәаазшәа угәы иунаҭоит. Уи ԥсызшәа
еиқәышьшьы иахьыҟоу салаԥшуеит. Уажәы-уажәы угәаҵӷа
кылнаҵәартә иҭҟьоит автоматқәеи абзырбзанқәеи. Ҩ-мчык
еи­ҿа­гылоуп. Ҩ-мчык еинышәом. Иаҳзаанагарызеи уаҵәтәи
амш? Абри сазхәыцлоит есымша. Аибашьра макьана еиқәтәарц
иҟаӡам. Очамчыра араион зегьы ҭынчраӡам. Ажәлар ргәы
ԥҵәеит, ажәлар уаҳа рылам. Аха иразҵаауада урҭ? Автомат аҿы
уҭаԥшуанаҵы аиаша ыҟаӡам.
Иҿыхаз амш хәыҷы-хәыҷла ицқьахо, амра жәҩангәахьы
ихалацыԥхьаӡа иахаԥаз ашьал шәшьы ахыҵны аҽарыцқьон. Аха
макьаназы уи аԥхара азаагомызт, иҿыхьшәашәаӡа иқәсуаз аԥша
ҭынч уцәа-ужьы иналапҟон. Уаха хымԥада аҵх ҵәцахоит. Аҵаара
иаҿуп. Ахәлара ааигәахо ианалага маҷӡак иааҭынчрахеит. Аха
уи зегь аамҭалоуп. Иҟоузеи ажәабжьс? Иҟарҵазеи ажәылара
мҩаԥызгаз Аҟәа, Аҭара?
Иахьа Қьырса ныҳәоуп. Сҩадахьы инхо Рауль иахь сха­
лоит. Иҳалшоз ала фатәы-жәтәқәак еидаагалеит. Ҩ-шьаҿак даҳ­
зааигәаны аӷа дыштәоугьы, уи аныҳәа ҳаԥыларацы ҳаҳасабуп.
Сара сцан, сымардараҿы адгьыл иҵаҵаны исымаз сҳаԥшьа
хәы­ҷык хсыртлеит. Еирыӡк азна сыманы саанӡа Рауль афатә
ирхиахьан. Ҳнатәеит наҟ-ааҟ ҳаиҿаԥшуа. Аԥшәма дҩагыланы
иахьа Аԥсынра зҭагылоу атәы далацәажәоит, иҳацәцаз, аӷа
ихымҭа иагаз ҳфырхацәа игәалаиршәоит, игәалаиршәоит
иҳацә­цахьоу зегьы. Саргьы сҩагыланы уи ииҳәаз еиҭасҳәоит.
Сааҭбжак аҟара цахьан еиԥш, Рауль иаб иашьа иԥа Џьон
Кәыҵниа дқьыԥаха дааҩналоит.
– Бесик Квираиа дҭахеит!.. – иҳәоит уи аарла.
– Ишԥа, уара?!. – иаҳзымбатәбарахоит.
– Кәакәаа рхәы, Ар ртәарҭа аибашьра ду мҩаԥысит!..
– иҳәоит иара. – Иҭахеит Иура Аԥшыцба, Иликәа Ҵәыџьба,
Асҭамыр Кәыҵниа… – еиқәиԥхьаӡоит иршьызи ирхәқәази
67

ҳарԥарацәа. Ихы-иҿы ҟаԥшьӡа, деицрашәаны дыҟан. Илахь
аҟьаҟьара бааӡаӡа аԥхӡы алҵны ицон. Ихылԥа ааихыхны
амаҭәакнаҳарҭаҿ инхишьит. Нас уи дантәа ашьҭахь, ҭынч
иаҳзеиҭеиҳәоит иахьатәи амш иаҳзаанагаз алҵшәақәеи агәыр­
ҩақәеи. Ԥыҭраамҭак ҿаҳҭӡом, ҳаиқәышьшьы ҳтәоуп наҟааҟ ҳаиҿаԥшуа. Ахҭыс иҟалази ахҭынҟьақәеи ҳдыршанхан,
иаҳҳәара ҳҿашәомызт.
Бесик Квираиа иҭахара хьаа ӷәӷәан. Аҭагылазаашьа еилыхха
еилзыргоз иара иеиԥш ар рԥыза дмаҷын. Абри хьааргон зегьы.
Дҳацәцеит ауаҩ ҟәыш, ахшыҩ змаз, зыԥсадгьыл азы зхы
иамеигӡоз Аԥсны аҵеи хазына. Наҟ-наҟ, аибашьра анеилгалак,
иҳаҩсхьоу ахҭысқәа еиҭарызхәыцны ашәыҟә дуқәа шырыҩуа
агәра ганы сыҟоуп. Аамҭа ахьсымам азы уи изыскуа ацәаҳәақәа
ахьмаҷу сацәыԥхашьоит.
Хәыҷы-хәыҷла ара рҽеидыркылоит ҳаибашьцәа. Ахәыл­
ԥазы Набжьоу аҳабла шыҟоу атанкқәа рыбжьы гон, иахьықә­
гьежьаауаз, аихатәы барбалқәа зықәныҟәоз аҿҿаҳәа ирхылҵ­
уаз ашьҭыбжь ҳлымҳақәа ирҭасуан. Ажәылара рҽазыҟарҵома
ҳәа агәаанагарақәа зауз ҟалақәеит. Ижәыларгьы, ҳарԥарацәа,
иааԥсаха иҟазаргьы, ирԥыларатәы иҟоуп.
Еизаз аибашьцәа акыраамҭа еилдыргон ажәылара иалнар­
шаз, иабзоурахаз. Инамҩатәны иазгәарҭон иҟарҵаз аҩжьрақәа,
абри аан рыгәқәа ԥнажәон, ақырҭцәа зегьы ҭаҟәаҟәаны,
инагӡаны иахьрылымшаз урҭ ахырӷәӷәарҭақәа раанкылара.
Иахьатәи Қьырса ныҳәа шьаарҵәыратә ныҳәахеит аҭараа
ҳзы. Ари амш ахааназгьы хашҭра арымҭароуп ҳашьҭахь
еиҵагылараны иҟоу абиԥарақәа.
Ианвар 8, 1993
Ауаҩытәыҩса еснагь игәы азыбылуеит дахьиз, дахьааӡаз,
ишьапы ахьықәиргылаз адгьыл. Аибашьра иқәнацаз ҳауаа­
жәлар рынхарҭа ҭыԥқәа ныжьны инаскьеит, аха гәыла-ԥсыла
уи иазааигәоуп, уаха инышьҭаланы ицәаргьы урҭ аҭыԥқәа
иреиԥхыӡуеит, ҽынла адәы ианықәугьы уи иазхәыцуеит,
игәынқьуеит, иџьабоит, аха мчыс ирымоузеи. Имариа усума
уџьабаа рацәа зду, уԥсҭазаара зегь зыдҳәалоу уџьынџь уара
68

иутәымызшәа уаԥырҵны ахара уангылалак. Зегьы иреицәоуп,
абасҟак уџьабаақәа здыз, атәым уаҩы даакылсны, амца қьоуқьад
нажәҵаны ишиблыз ануаҳалак.
Аамҭала ихьаҵны иҟаз ҳаруаа рҭыԥ ахь ианыгьежь,
хәыҷы-хәыҷла, икылԥш-кылӡырҩуа зынхара ҭыԥқәа рахь иҟоу
аилкааразы ицақәаз ыҟоуп. Ҳәарада, хадара ҟазҵоз ар рԥы­
зацәа иразҵааны. Убарҭ рхыԥхьаӡараҿы иҟан Кәышә Котик-иԥа
Ашәбеи Олег Елызбар-иԥа Енуқиӡеи. Урҭ шаанӡа амҩа иқәлеит
рыԥсы злаз Ҷанааи Адлеиааи реиланхарҭақәа рышҟа.
Ҭоурыхла ари аҳабла ахьӡ иашаҵәҟьа сара исзышьақә­
мыргылеит. Ажәытәӡа ари аҭыԥ акәшамыкәша инхоз а-Ҷанбақәа
ракәын. Самсон ду иаб Кәагә дызланхоз аҳабла. Анкьаӡа Чачаа
раҳҭынра ахьыҟаз Кәыдрыхықәгьы ара иаҵанакуан. Уи ԥыҭк
иацәыхароуп ҳа ҳзыхцәажәо анхарҭа ҭыԥқәа. Ашьҭахь ари
аган ахь нхара иааит Аҳәаа, Бигәаа, Адлеиаа. Урҭ раԥхьагьы
ара ирџьынџьын Гоџьуаа. Инхоит, иара убас, Џьынџьалаа.
Инеизакны аҳабла иахьӡузеи ҳәа адырцәа уразҵаар, аҭак
аҟаҵара рзымариаӡам. Ари аҭыԥ аҿы инхо Пата Ҷанба
агәаанагара имоуп Ламыс иҳабла ахьӡын ҳәа. Аха убригьы
макьана ирыдрымкылацт. Абарҭқәа ирыхҟьаны са сҩымҭаҿы
акырџьара иуԥылоит «Адлеиаа рҳабла», «Ҷанаа рҳабла»,
мамзаргьы «Адлеиааи Ҷанааи реиланхарҭа» ҳәа аҳабла ахьӡ.
Кәышә Ашәба изласеиҳәаз ала, аибашьцәа рҭыԥ ахь
ихынҳәны ишааиз еиԥш, раԥхьаӡа ари аҳаблахь аҭагылазаа­шьа
зеиԥшраз аилкааразы, Едик Жьаниа напхгара зиҭоз ҩажәаҩык
раҟара аибашьцәа ицны ԥшыхәра ҳәа, инрыжьыз аҳабла иаз­
цеит. Аҩынтәраан Ерик Џьынџьал Пушка Допуеи Тутка Ҷоҷуеи
ицны игәарҭеит анхарҭа ҭыԥқәа. Уажәы ҩыџьа ракәын еицыз:
Кәышәи Олеги. Раԥхьатәи икын автомат, егьи ус дицын.
Кәышә иаб Котик анхаҩ бзиа ҳәа ззырҳәоз хаҵан. Уи аррантә
дшыхынҳәыз еиԥш аҭаацәара даланагалт, ԥҳәысс дааигеит
усҟан Аҭара ақыҭан Кәакәаа рҳабла иаланхоз Смиал Габелиа
иаҳәшьа Емма. Аҭаацәа уаарыҵашьыцратә иҿиеит, 1958 шықә­
са рзы диит аиҳабы Кәышә, нас Гарик, Џьулета, Мадона, Рауль,
Анжела. Фҩык ахшара. Аԥсуаа рзы ари ҿырԥшыгоуп. Иахьатәи
аамҭазы Рауль захьӡу наҟ Гәымсҭатәи афронт аҿы абџьар кны
69

аӷа диҿагылоуп. Далахәуп агәыԥ «Шьараҭын». Гарик захьӡу
абџьар икым, аха, ақыҭауаа зегьы ишыҟарҵо еиԥш, ар ацхыраа­
ра риҭоит.
Кәышә дрылахәын Аҭара ақыҭан ицоз аибашьрақәа зегьы.
Абџьар аникымызгьы ианикызгьы.
Ҳқыҭа иаланхо аишьцәа Алеқсеии Ринели Латариаа,
Лиалиеи Костиеи Кәыҵниаа реиԥш, Славик Бигәаа аус иуан
Аҟәатәи аеропорт аҿы. Аибашьра ианалагоз аҽны аеропорт
аҿы Москваҟа иԥыруаз ареис аибыҭара ишаҿыз Славик Бигәаа
днеины иеиҳәеит аибашьра ишалагаз.
– Ишԥа, уара, иҵабыргну?!
– Ааи!
– Иҟаҳҵарызеи?
– Аеропорт ныжьны Аҭараҟа ҳцароуп. Уаала арахь, Гено
Ҭодуа ҳаибаанӡа. Уи анкьа ҳаиҭахызшәа акы иҳәақәон, аха
игәы ашҳам ҭаҵәахны иахьатәи амш дазыԥшын.
Аԥсуаа рыҷкәынцәа рҽааидыркылан, ашьшьыҳәа инеины
ауаа ахьыԥшуаз азал иныҩналеит. Гено Ҭодуа гәыԥҩык ақырҭ­
цәа идеизаланы ак реиҳәон. Еилкаан: аԥсуаа иҟоу аанкыланы
аус бааԥс иақәиршәар алшон. Зны-зынлагьы инапы рыххо
ҳа ҳахьгылаз азал ахь ак реиҳәон. Иаарласны аимдара иала­
гарц ргәы иҭан. Аха убасҟан урҭ аус рыцызуаз агырцәак
рыцырхырааны, Гено арахь дыҩналаанӡа ашьҭахьала, наҟ
мрагыларахь ала инаскьаганы урҭ аурышьҭит. Кәыдры ацҳаҿы,
иџьоушьаша, аӡәгьы иаанимкылаӡеит. Знык Аӡҩыбжьа ианкылс
Кәыдры аган иаваршәны, нас амҩаду ахь икылсын, рыҩныҟақәа
рахь ихынҳәит.
Олег Енуқиӡе иаб Елизбар ибзианы дысгәалашәоит. Уи
акрура бзиа избоз бзанхаҩын. Раҷантәи абрахь иааз ақырҭцәа
дреиуан. Адлеи Ӡыкәыр иԥҳа Чути дшизырҳәаз аҭоурых сгәа­
лашәом. Амала, иааџьоушьаратә ахшара рацәа рхылҵит. Рызегь
шынеибакәу арԥарцәоуп: Витали, Шьалуа, Нодар, Џьамал,
Олег, Иуза, Гәырам, Зураб. Иуза захьӡыз арԥыс Елизбар ишьҭ­
рахь ааӡара дырган, уахь дыҟоуп. Аиҵбыратәи акласс ахь
санныҟәоз Витали аҵара сыциҵон. Ашьҭахь, аррантәи саны­
гьежь, жәаба рҿы сандыртәа, Џьамали сареи ҳаицалгеит
70

абжьаратәи ашкол. Ашьҭахь уи амедицинатә институт даналга
аҭаацәара даланагалеит. Исгәалашәоит урҭ рчарагьы: иԥшәмеи
иареи вертолиотла рҳаблаҿы итәеит. Ашьҭахь аус иуан
Аҟәатәи аԥҭекақәа руак аҿы деиҳабны. Дызвиадистын. Аԥсуаа
ахьыԥшымразы ҳақәԥарақәа иқьышә инықәҵаны дахыччон.
Уи иаанагон: шәахьзымнаӡо шәызхалаӡом, уиаҵкыс убра
шәтәаз. Нодари Олеги Аҭара ран дызланхоз аҳабла иаланхон.
Арԥарцәа рӷьырак аԥсышәала ибзианы ицәажәон, ран лбызшәа
қәҿиарала ишьҭыркааит. Ақырҭшәагьы рдыруан, раб Елизбар
ибызшәа рхашҭыр ҟаломызт. Нодар иԥҳәыс Тониа лыхьӡын,
Пырма лыжәлан. Олег иԥҳәыс Нина лыхьӡын, иахьынӡаздруа, уи
лҭаацәа Дранда инхон.
Иааркьаҿӡаны абасоуп ишыҟоу Кәышә Ашәба дицны арахь
амҩа иқәлаз Олег Енуқиӡе иҭоурыхқәа. Излаздыруаз ала, уи
иан, Чути ҳәа зарҳәоз, аибашьра ианалагоз Аҭара дыҟаӡа­мызт.
Ирҳәоит шьоукы лыҷкәын иахь Қырҭтәылаҟа дыҟан ҳәа. Иҟалап
ара Аҟәа лыҷкәынцәа рҿы дыҟазаргьы. Уи азы ҳара гәыбӷан
лаҳҭоит ҳәа ҳаҿым.
Олеггьы иҭахын инижьыз аҳабла дналаԥшыр, иҩны днеины
иҟоу ибар. Убриазы, арахь Кәышә амҩа дшықәлоз анеиликаа,
иаргьы диҳәан, аҩызара изиуит. Ишаадыруа, асы шьҭан,
акыс, амҩа иқәлаз арԥарцәа бнала мацара иныҟәар акәын.
Абнараҿы имаҷын аграпара, арахь иныҟәахьаз рымҩа ихыланы
рҿаархаргьы рҭахымызт, уи аӷа игәеиҭахьазар џьара дкылатәаны
ицо-иаауа дырхаҩар алшон. Ажәакала, аибашьра ахьцо адгьыл
аҿы иамоу ашәарҭара араагьы иаман. Убри еилкааны, ҳасаб
азуны ршьаҿа еихыргон, иахьакәшатәыз, рымҩа еиҵнахыргьы,
иахыкәшар акәын, џьара абаарақәа рҿы аӡы иҭалар акәын,
иааԥса-икараха ишааиуаз, раԥхьаӡа иназыдгылаз Лимо Аҟәсба
лыҩны иазааигәаны иааҭгылеит.
– Аҭараа зегь аналҵуаз дзалымҵӡеит ари аԥҳәыс, дыҟоудыҟаму еилкаатәуп! – иҳәеит Кәышә.
– Ҳҩыџьегьы уахь ҳазнеиуам, уара сыхьчала, сара иҟоу
гәасҭоит! – иҳәеит Олег.
Кәышә дақәшаҳаҭхеит уи. Олег дкылԥшкылӡырҩуа Лимо
лаанда даваланы, лышьҭахь иҟаз лымхырҭа дҭаланы иҿынеихеит.
71

Днеины ԥшьаала днаԥшааԥшуа дӡырҩит, аха шьҭыбжьы ҳәа
акгьы имаҳаит. Уажәазыҳәа аҩны зтәыз аԥшәмаԥҳәыс дахы­
мызт. Иҟаиҵахуаз, ишьҭахьҟа дхынҳәит.
– Иубада? – дҵааит Кәышә.
– Уаҩ дыҟаӡам, – иҳәеит Олег ҭынч.
– Дыкны дыргазар?
– Сеидру.
Абраакәын иара Кәышәгьы дахьынхоз, урҭ раандақәа
еиларсын. Уахь рҿынархеит. Нахьхьи аҩны ашьҭахь иҟоу
амхырҭа хызкаауа аанда инадгылеит.
– Ара уҟаз, сара снеины сынхара снықәыԥшуеит! – иҳәеит
Кәышә.
– Азамана, – иҳәеит Олег.
Кәышәгьы днаԥшааԥшуа, игәы хыҭхыҭуа амхырҭала дааины
иҩны ашьҭахь дааҭгылан дӡырҩит. Араагьы Лимо лҟны еиԥш
еиқәышьшьы ҭынчран. Аха уи аҭынчра иаҳагьы уацә­шәа­ратәы
иҟан. Иудыруазеи аӷа дцәыҵатәаны Кәышә дшааиуа гәаҭо
диҳәынҷарц игәы иҭазар. Уи еиликаауан зыҩны иааины иҟаз
аԥшәма, аха, зегьакоуп, иҟаз еилымкаакәа ишьҭахь дхынҳәыр
залшомызт. Иавтомат дышнаҵхара еибыҭаны ишьаҿа
ааихигеит. Раԥхьа амҩаду ахь дыԥшуа амаҵурҭа дныҩналеит.
Ара уаҩ дыҟамызт. Ашьҭахь иҩны дныҩныс-ааҩнысны иҟаз
ибеит. Хылагәыла еилажьын. Ара ақырҭуа дааины дгәамчамуа
дыҩналахьан, илаԥш иҵашәаз ахазынақәа зегь еидыҳәҳәаланы
игахьан. Кәышә маҷк аҟара игәы ԥнажәазаргьы, уи хьаас
иҟамҵакәа инапы иҟьеит. «Аус злоу, ауааԥсыра еиқәхааит, ҳад­
гьыл еиқәхааит, амал нас иҳарҳап!» – иҳәеит гәаныла. Ииҭах­
қәаз маҭәақәаки маҭәахәқәаки ааизикын, имакәан инҭеиҵеит.
Нас игәы шхьаауаз иҩнра даԥырҵын, нахьхьи агәараандаҿы
изыԥшыз иҩыза иахь дааццакит. Олег дахьгылаз дышьҭыԥашьҭыԥо ишьапқәа рырԥхара даҿын. Аанда дхыҵны арахь
данкаԥа:
– Оҳ, гәышьа! – иҳәан, иԥсы ааивигеит.
– Иубазеи?
– Избахуаз, уаҩԥсы дыҟаӡам. Сылаԥш нахызгеит сынхара.
– Уигьы акыр иаԥсоуп! – иҳәеит Олег.
– Аиеи, шьҭа!..
72

– Ҳцома?
– Ааи, ааи, ҳдәықәлап.
Ҩаԥхьа абнара ишылаз, хара инаскьаанӡа абна иаалҵны
амҩаду ааихырҵәан, Мама Џьынџьал дахьынхоз иамариашаны
абна иагәылгаз амҩахәасҭа инанылеит. Абна ишылаз, Мама
ишьҭахьала агәараанда иаваланы рҿынархеит. Ауаа ша­
хымызгьы, иубон арахь ақырҭцәеи аԥсуааи шааихьаз, ашьа­
пышьҭақәа ладаҟагьы ицон, ҩадаҟагьы. Иҳахьлакгьы рҳәан, рхы
зықәкыз аҩны ианазааигәаха, убраагьы инеины иҟаз гәарҭеит.
Усынтәи амҩа ааихҵәаны Шьыпа Адлеиба иџьмаҭраҿы икылсит.
Аџьмаҭра аадыртит. Ашә аркны иахыҵзаап. Аџьмақәа иԥсхьаз
ыҟан, иаанхазгьы амла иакны ишыҟаз, ахақәиҭра анроу рыҭра
аанрыжьын, ҵаҟа иналбаан, асы зқәыжьыз ажыцреи амыӷқәеи
ахьааԥшуаз быӷьқәак инрыцрыхеит. Уантәи уи иҩны гәаҭаны
ҩаԥхьа ахкаарала нахьхьи Кьынта дахьынхоз иҩны аԥхьа
иаацәырҵит.
Инаԥшааԥшит, аха ҟытԥсыт ыҟамызт, аҩнра еиқәышьшьы
игылан. Харантәи, аӡәы дшыҟаз аҟара удырратәы, ауаџьаҟ алҩа
ҭыҵуан.
– Иҟаҳҵарызеи? – дҵааит Олег.
– Ҳанааи, ҳаршьуазаргьы, иҟоу еилаҳкаароуп, – ҿааиҭит
Кәышә. – Ари аҳабла изалымҵыкәа инхеит Кьынта Адлеиба, уи
иаҳәшьа ачымазаҩ Личка, Дукь Адлеиба, еицырдыруаз ашәа­
рыцаҩ Миха Адлеиба иԥҳәыс Нелли Занҭариа. Абарҭ зегьы
ирлахьынҵахаз еилкаатәуп.
– Рыԥсы ҭазар иҳарҳәо ҳаҳап, – иҳәеит Олеггьы.
Ргәырҽанҵаны ирулакгьы аҩны ашә инадгылан, иӡырҩит.
Ақырҭцәа ыҟаӡамызт. Уи агәра анырга, ашә аадыртын, иныҩ­
налеит. Личка усгьы аиарҭа дамеижьҭеи акрааҵуан. Аха ихьзеи
ауаҩы замана Кьынта? Уи ихы кны ауаџьаҟ дыҽҳәатәан,
аарлаҳәа иԥсыԥ леигаҩеигон, дубар дудыруа дыҟамызт. Шьоукы
шыҩналаз аниба, аарлаҳәа ихы ҩышьҭихын, днарзыԥшит.
– Шәтәа! – иҳәеит Кьынта, аарлаҳәа ибжьы нҭицан. Нас
ирҭааз уаҳа лаԥшыла еимымдакәа, ихы иқәыжьны дшыҟаз ак
иҳәақәеит. – Ишәылшозар абри саҳәшьа далыжәга, сара стәы
ҳәа шьҭа егьыҟам усгьы!..
73

– Угәы рыӷәӷәа Кьынта, ус умцәажәан, – иҳәеит Олег. – Ишы­
дыдуа қәа ауам, ишнеиуа зегь бзиахоит.
– Абзиара аныҟаз аамҭақәа цеит, шьҭа уи хынҳәып ҳәа
шәақәымгәыӷын. Ақырҭцәа алақәа ҳақәырхырц иаҿуп!.. – уи
хәыҷҵас игәы ԥшаауазу, ииааихьаз амлакреи ахьҭакреи ус
инарҳәозу аилкаара уадаҩын.
Нелли ачымазцәа рҩыџьегьы рымаҵ аура даҿын. Аха иара
убригьы уахьлыхәаԥшуаз аарлаҳәа дшыҟаз убон. Ишлылым­
шозгьы, лгәы иамукәа дааины, мҿыки мцаки рзеиқәҵаны,
ирымаз афатә ҟаҵаны ирҿалҵон. Арԥарацәа излаԥшыз иааи­
ҵанарӷәӷәеит. Аха урҭгьы уажәазы ирылшоз ҳәа егьыҟамызт.
Ара ирацәаҩын, ар аҭахын, ачымазцәа алугозар изыхьчашаз,
ирхылаԥшыша абџьар кны зымҩа игылазар акәын.
Нелли даацәажәеит:
– Сыҷкәын Бесик дыжәбозар исызиашәҳәа салигаразы, –
лҳәеит лара. – Сара сымацара сакәӡам, зегь алгатәуп.
Личка ацәажәараҵәҟьа лылшомызт. Аҳабла ахыҵаанӡагьы
уи акырынтә илабжьыргахьан лалгаразы, аха лара илуамызт.
Дызныԥшылоз аилкаара уадаҩын, аха илҳәоз еснагь акакәын:
далҵны џьарамзар џьаргьы дшымцоз, иамуӡозар абра лыҩны
дыԥсыр шылҭахыз. Убри иахҟьаны аҳабла ныжьны ианцоз иара
даанҿасит, иаҳәшьа дныжьны дабацарыз. Уи еилкаан.
Арԥарцәа уаҳа изыԥшуамызт. Адәықәлара рҽазыркит.
– Иахьазы ҩыџьа ҳауп иааиз, – иҳәеит Олег. – Ушьҭан
ҳанааиуа шәалаагоит, шәгәышәҽаныз…
Уаҳа ҳәатә рымамызт, рҿынархеит.
Уантәи ишиашаз Дукь Адлеиба лыҟны имҩахыҵит. Ара
иааи­гәаӡан уи дахьынхозгьы. Ашә аартны ианымҩахыҵ
Дукь дыҟаӡамызт. Уи лхаҭыԥан амаҵурҭаҿы Быдга Адлеиба
аӡҩыбжьатәи анапыӡлагара ыргьежьуа алагара даҿын. Уигьы
илахь еиқәҵаны, аарлаҳәа ихы ҩышьҭыхны иааиз дырзыԥшит.
– Дукь дабаҟоу? – дҵааит Олег.
– Уи арахә рборахь дыҟоуп… Шәааԥшы, уажәыҵәҟьа
даазгоит.
Уи данца Олеги Кәышәи ааиҿаԥшит.
– Аусқәа ҽеиӡам, – иҳәеит Кәышә. – Иаарласны арҭ
алгамзар ирызхымгар ҟалап!
74

– Амлеи ахьҭеи рзычҳаӡом, – иҳәеит Олег. – Умбои
ишыҟақәоу?
Дгәамҵхамҵуа дааҩналеит Дукь. Уи ашықәс змаз ԥҳәысын,
аха макьаназы алымшара лҽалҭар лҭахымызт. Лыбжь гәаҩа
иаглырхар лҭахымызт. Ллаба ду нкыдлыргылан, арԥарацәа
днарзыԥшит.
– Шәаазгазеи? – дҵааит.
– Иҟоу аабарц ҳааит! – иҳәеит Олег.
– Иҟоу умбои, ԥсҭазаара ыҟам. Кьынтеи Личкеи ҳа­
дыԥсылоит. Арахь мыч ҳамаӡам, иааурызеи?
– Шәалаагар ҳҭахуп, баала, ибҭахызар!..
– Мап, мап, – лҳәеит Дукь. – Сыршьуазаргьы, сыҩнра
ныжьны џьаргьы сызцом. Убас рашәҳәа шәахьнеиуа. Насгьы,
ҳара аҭакәажәцәа урҭ ҳалакьысӡом.
– Ишбыламкьысуа агәра бызгару?
– Уара умсааит, иҳалырхрызеи иҳалакьысратә? Мап, мап!..
Ԥыҭраамҭак ҭынчрахеит. Ҩаԥхьа Дукь даацәажәан:
– Шьҭа ирласны иаар рылшоит, наҟ шәца! – лҳәеит лара.
Аамҭа инахәаԥшит. Хԥа ҟаларц егьагмызт.
– Шәца, шәца! – лҳәеит ҩаԥхьа. – Урҭ ашьыбжьышьҭа­
хьоуп ианаауа!..
Иҟарҵахуаз, ҳаар жәбап ҳәа нараҳәаны, рышьҭахьҟа
игьежьит.
Нас дырҩегь излааз амҩа инанылан, рҿынархеит. Абнара
ишылаз мацара амҩа ааихырҵәан, амҩаду ныжьны ҩаԥхьа
абнара рҽарҭеит. Дук мырҵыкәа Кәышә Ашәба дахьынхоз
инаҩсын, Лимо лынхара инадгылеит.
– Лимо лахь инеитәуп, дахьыҟоу еилкаатәуп! – иҳәеит
Кәышә.
Уи уахь дцарц ишьаҿа ааихигеит. Аҳәатаҳәа асы леиуан.
Аанда днадгылон еиԥш, излааз амҩахь даныԥшы, ауаҩы дгылан.
Ашырҳәа иавтомат даахеит. Ҩажәаҟа шьаҿа ирцәыхарамкәа
Кәышә иаанда дадгыланы арахь дааԥшуан. Адублионка ихар­
ԥаны ихы-иҿы ҭаҳәҳәан.
– Уарбану? – Кәышә дхысырц иҽырхианы ҿааиҭит
иныҵакшәа.
– Умыццакын! – уи дааникылеит Олег. – Сыԥҳәыс лакә­
зар ҟалап!
75

– Ниноу? – иааџьеишьеит Кәышә. – Ара иҟалҵоз?
Абри шеибырҳәоз ларгьы арахь лҿаалхеит. Данаарыд­
гыла дааҭгылан, лхаҵа лыбжьы наиқәлыргеит.
– Олег, – лҳәеит лара, – уан дыԥсит, адырра ҳарҭеит,
Қырҭтәылантәи даагатәуп арахь!..
– Ишԥа, бара?! – иааицәымыӷхеит Олег. – Данбаԥси,
дышԥаԥси?!
– Аиашаҵәҟьа сызуаҳәом, аха дыԥсит ҳәа аарыцҳаит. Абра
дааганы дыжтәуп!..
Олег ихшыҩ ааилаҩынтит. Дабацои, дышԥацои, иашьцәа
абаҟоу?..
– Ииашаны ибҳәома, быржьазар?
– Мап, мап, срымжьаӡеит: уашьцәа саарышьҭит!
«Иҟасҵарызеи, изурызеи? – дыгәжәажәо хәыцрақәак
ааизцәырҵит. – Сан рыцҳа, лџьынџь аҿы дыржырц даҳәазар
акәхап. Илыхьзеи, мшәан, дычмазаҩӡамызт, илзыҟалазеи?..
Сашьцәа зегь уахь иҟоуп… Сара схала арахь саанхеит…
Сашьцәагьы ргәыбылра сымоуп, саншьцәагьы… Аха мышкызны...
Иҟало сеидру… Иаҳҳәап, ҿаҵак иҟам аԥсуаа аҵахар?.. Ачарҳәаҩы
ҳәа сынкыдҵаны сыршьуазар акәхап… Ҩ-мчык сыргәылакны
сыркуп, иҟасҵарызеи? Изакә аамҭоузеи ҳазхаанхаз, арахь, сан
рыцҳа… Дыԥсызар, даагатәуп, нас, ишԥа!..»
– Уалга, Олег, уласны уаала! – ҿаалҭит Нина.
Олег дкәанызануа дгылан.
– Иҟоу жәдыруама? – дааҵҟьеит убри аамҭаз Кәышә. –
Шәҩыџьегьы абра шәышьны шәкасыжьуеит. Шәызҿу змааноу
сзеилкаауам, ахәмарра шәаҿума? Аибашьра цоит, шәымбаӡои?
Нина ҿылымҭӡеит. Автомат аҿы данҭаԥшы дааиҵанарӷә­
ӷәеит. Лшьапы шьҭшьуа дышгылаз дааҭынчхан, дӡыӷәӡа дӡырҩуа
дгылан.
– Иҟоу бдыруама? – ҿааиҭит Олег. – Бара бхынҳәы, сара
сышьҭахьҟа схынҳәны ар реиҳабыра ирасҳәоит сзықәшәаз
арыцҳара. Урҭ азин сырҭар снеиуеит, шәысзыԥшыз!..
Абри рҳәан, иааиԥырҵит.
Рышьҭахьҟа игьежьны аштаб аҟны ианнеи, ар реиҳабыра
нартәаны ирарҳәеит ирбаз-ираҳаз. Олег иан лыԥсрагьы нац­
76

ҵаны. Олег иреиҳәеит доурышьҭуазар, иан даныржлак ашьҭахь
ҩаԥхьа арахь дшыгьежьуаз. Аилацәажәарақәа рышьҭахь Олег
азин ирҭеит дцаразы. Дхынҳәыр бзиан, дааины ианшьцәа
днарылагылан, деибашьыр, аиаша дадгылеит акәын иаанагоз.
Уаҳа арахь дыхнымҳәыр, мышкызны иудыруазеи иҟало, аԥсуаа
аԥыжәара ааныркылар, ари адгьыл ишьапы алихуан.
Аҭагылазаашьа шыҵару инхоит. Ақырҭцәа мжәылаӡеит,
аха игәоуҭартә иҟоуп рымчқәа еизакны, рымчқәа рҿыцны акы
ишазыԥшу. Издыруада, урҭ иацтәи ҳжәылара ашьҭахь иахьа
Набжьоу аҳабла шыҟоу ҳжәылоит ҳәа иԥшызар? Убриазакәхап
ртанк хьамҭа ықәыргьежьаауа ари аган ахь изааскьаргаз.
Уажәы-уажәы Аҭара агәы иазааигәаны ахысрақәа ирҿуп.
Алион иҷкәын Асҭамыр иаб диваржит. Уи зынӡа изааигәаны
алимонка иҿатҟәацит. Зегь реиҳа ихәуп ҳәа рзырҳәоит Габрушьа
Кәыҵниа, Нури Ӷәынџьиа, Толик Бганба. Габрушьа Тҟәарчал
даннарга, ацхыраара изыҟаҵаны, Гәдоуҭаҟа ддәықәырҵараз
Ҭхьынаҟа дрышьҭит. Ара иҟан аҳаирпланқәа ртәарҭа. Уаанӡа
ирхәхьаз аҭараа ҳарԥарацәа Вадик Бигәааи Каман Какобеи
абра аҳаирплан иазыԥшны Шоҭа Сабекьиа иҩны ишьҭан.
Габрушьагьы урҭ дырҩызахеит. Иазыԥшын «Кукурузник». Уи
аҳаирплан ныҟәцаҩцәас иаман зыхьӡ сзеилымкааз Герзмаа, нас
Лиалиа Ҩыкьа-иԥа Кәыҵниа. Уи ара ишдыртәалак еиԥш, ахәцәа
Гәдоуҭаҟа идәықәырҵаран иҟан.
Иацтәи атрагедиа ианыԥшит ҳарԥарацәа ргәымшәара,
рфырхаҵара. Аԥхасҭа ҟамлар ауӡом аибашьраҿы. Ҳәарада,
аибашьцәа бзиақәа анувыршьаалак угәы канажьуеит, угәа­
лаҟазаара аҽаԥсахуеит, аха ҟазшьала иаҳагьы уӡрыжәхоит,
ашьоурахьы иухоит. Ашьыбжьышьҭахь аштаб аҟны сыҟан, аха
сзыргәырӷьашаз акгьы смаҳаит. Ԥоча Кәыҵниа иҩнаҟны сшыҟаз,
дыццакы-ццакуа Лионик Иликәа-иԥа Кәыҵниа днеит. Ҳганахь
ала ижәылеит ҳәа адырра ҟаиҵеит. Аха ашьҭахь излеилкаахаз
ала, жәылара ҳәа акгьыҟамызт. Ақырҭцәа иацы ирыцәҭахаз
рыԥсцәа ирышьҭан. Урҭ рҳаичеибыжьқәа уаҳауан. Ҳара ҳаиԥш
ҳаӷацәагьы ргәы ҭынчӡамызт.
Иааигәаӡаны ахысбыжьқәа ааҩуеит. Уи убасҟак ҳашь­
цылахьеит, хымҩаск шааиуа иҳаахап ҳәа ҳаҟаӡам. Ахыхьамҭақәа
77

ԥжәацыԥхьаӡа иаахыџхыџуеит ҳаҩнқәа, урҭ ирхылҵуа ашьҭыбжь
бааԥсы ҳгәы аҵәымӷ аланаҵоит, уи знык акәым, ҩынтә акәым,
ҵыхәаԥҵәара амаӡам.
Раули сареи ҳҟәыд ажәра иаҿуп. Ҳзааигәара абнахь ҳцаны,
араса шәпақәа ԥҟаны, хәархьла ихыхны, иааганы аплита аганахь
ишьҭаҳҵеит. Иаанхаз амаҵурҭа абарҵаҿы ирыԥхны еиваҳҵеит,
ҩымш-хымш раҟара иҳазхозар акәхап.
Ауаа ирызкамцаз рырахәқәеи ркәытқәеи анҵәара иаҿуп.
Амандаринақәа сынтәеиԥш имарымажаханы иҟало сымба­
цызт. Урҭ асы анрықәнау рымахәқәа хьыдшьшьы, ирҿаз
амандаринақәа аҵаа шрысхьазгьы, иҩежьҟанҭалеиуа иахьаҿаз
улаԥш иҵашәон. Изакә малузеи иԥхасҭахо. Ауаа рымаҭәақәа
абора ахыбрақәеи абнарақәеи ирылажьуп салафанла ихҩаны.
Иахьазны, икылыхха асы хьамҭа икылнажәаз сыжәҭра саҵаԥшуа
сахьыҵагылаз, ҳамаҭәақәа ахьеиқәыжьыз саназыԥшы, ҳәынаԥк
аҳаҳаираҳәа акьантыжәқәа рыҟаҟара иаҿын. Ақырҭуа дахь­
ӡаанӡа дара иҟарҵаша ҟарҵахьеит. Аҳәынаԥгьы ақырҭуа иеиԥш
угәы ԥнажәоит!
Инханы иҟаз сыжә ҵҟьан, уажәыгьы ҳааигәара агараж
ахыбра иҵагыланы иахнагоит. Гәыдкылак азна аԥҳә наганы
иазкасыжьхьан. Аха уаха иааигәаӡаны ахысра ианалага,
уахь анеира шәарҭаны иҳаԥхьаӡеит Раули сареи. Уиадагьы,
ишааилахәлалак ақырҭуа ԥшыхәҩцәа, ԥсыуак дҳазкуазар ҳәа,
арахь иааигәаӡаны икылаԥшкылӡырҩуа, ҳааҵрақәа иреиҩаӡо
идәықәлоит. Арахә рзынгьы аибашьра цоит. Ақырҭцәа шаҭарак
ҳәа ҟамҵаӡо урҭ иреихсуеит, рышьра иаҿуп. Изакә ԥхасҭоузеи
иаҳзыҟарҵо, мышкызны уи зегьы шьаны ирҿыҵып!
Амш шәшьуп, асы аӡыҭра иахьаҿу, аҩнқәа рхыбрақәа
ирылыкәкәаны иахькаҭәо акәаԥқәа рышьҭыбжь слымҳа иҭас­
уеит. Уажәыгьы аҵх лашьца иалыҩны иуаҳауеит аҟәҟәаҳәа
еишь­ҭаргыланы ажәҩан ахь идәықәырҵо ахызаҵәқәа ирхылҵуа
аҟьаԥ-аҟьаԥҳәа абыжьқәа. Нас уи ашьҭахь 21 инаркны 23-нӡа
«Град» дәықәырҵеит. Сымҩашьозар, уи гылан Ахалдаба.
Идәықәырҵон ҳаибашьцәа гылоуп ҳәа ргәы иахьаанагоз
ахырӷәӷәарҭақәа идырбаны. Аҭараагьы ҳаргәалашәон, арахьгьы
ахы хьамҭақәа агәызчызҳәа ҳамхырҭақәа ирҭаҳауан. Иаҳарак
78

агаз мҩа инахыкны икаҳауан дара. Уи зынӡа ҳара иаҳзааигәаӡан.
Амаҵурҭа ҳзыҩнатәаз иацәыхарамкәа икаҳазшәа анааба, ҳала
шааԥшуа ҳаршьуеит ҳәа азаҳаԥхьаӡан, Ваниа Бырӷашьыл
дахьынхоз ҳабжьараҿы иҟаиҵахьаз аҭабиа аҟынӡагьы ҳнаӡеит.
Уи ашьҭахь иааиқәтәахит. Уаҳа ахысрақәа аныҟарымҵа ҳаргьы
аҩныҟа ҳааит.
Ианвар 9, 1993
Ишаадыруа еиԥш, Габрушьа Кәыҵниа комендантс Аҭара
даман. Анхамҩатә усқәа рыдагьы уи инапы ианын ар хадара
рыҭара. Аҩбагьы еилеигӡон. Уи данырхә ашьҭахь Котик Цекәиԥа Кәыҵниа анхамҩатә усқәа еиҳабыс дарҭеит. Ар рԥы­
зареиԥш ихьамҭан аибашьцәа рыфатә-рыжәтә ахылаԥшра, уи
аиқәыршәара, аиҿкаара. Котик изласеиҳәаз ала, ҳа ҳаамҭазы
ар рхадареи анхамҩатә усқәеи зегьы аӡәы инапаҿы ашьҭыхра
еидара хьамҭан. Аибашьҩы – деибашьуазароуп, иус даналгалак
дҭәы-дыԥха акриҿоуҵароуп, ахьҭа даумыркыроуп, атехника
былтәыла еиқәуршәароуп, «Ҳаит, абаақәа!» анырҳәо аамҭазы
иабџьар шьҭыхны аӷа диҿагылартә.
Дызусҭада зыхьӡ рҳәаз Котик Цекә-иԥа Кәыҵниа?
Диит 1931 шықәсазы Аҭара ақыҭан. 1948 шықәсазы далгеит
усҟан ақыҭаҿы иҟаз аашықәсатәи ашкол. Уи ашьҭахь аҵара
иҵон Аҟәа, аиндустриатә техникум аҿы аргыларатә занааҭ ала.
Аҩбатәи акурс аҿы дыштәаз арра иԥхьеит. Аррамаҵура дахысуан
Ахалцихе, Нахичеван. Уахьынтәи даныхынҳә уахынлатәи ашкол
далгеит. 1957 шықәсазы дҭалеит Аҟәатәи аҳәынҭқарратә
арҵаҩратә институт афилологиатә факультет. Арра дшыҟаз
апартиа далалахьан азы, иҵара дшалгаз еиԥш дрыдыркылеит
апартиа Аҟәатәи араиком инструкторс. Уантәи диаргоит
Очамчыратәи апартком аҿы инструкторс. 1965 шықәса рзы
уантәи диаргоит Гәылрԥшьтәи апартиа араиком аҿы, аги­
тациеи апропагандеи рыҟәша аиҳабыс. Аҵыхәтәаны, 15 шықәса
инеиԥынкыланы аус иуан уи араиком аҟны аиҿкааратә аҟәша
аиҳабыс. 1989 шықәса рзы аԥсуааи ақырҭцәеи рыбжьара иҟалаз
аидыслара иахырҟьаны ихы дақәиҭыртәит. Уинахыс Аҭара
дшыҟаз ауп аибашьра ишалагаз.
79

Аԥсреи абзареи иҭагылаз аԥсуа жәлар еиқәырхатәын.
Ахәыҷы инаиркны аду иҟынӡа аибашьра ицоз аус иадгылан. Котик
аҭынч аамҭа аныҟаз аԥышәа имаз ихы иархәаны ар реиҿкаара
аус дацхраауан, иҟаиҵон еиҳабык ишихәҭаз еиԥш абжьгарақәа,
иешьара далҵны џьаргьы дымцеит, еиҿикаауан ахыхьчаратә
постқәа, иашьцәеи иареи уахынла-ҽынла иқәгыланы иҷаԥшьон.
Иахьаҭахыз амҩақәа рҿы ажрақәа жны аҭабиақәа рзыҟарҵон
ҳаибашьцәа. Тҟәарчалынтәи ироуаз абылтәы, Ҷлоунтәи ироуаз
акәац, аџьықәреи уҳәа аруаа ирзыршон. Гәдоуҭантәи иаауаз
аибашьцәа иаҳа иахьшәарҭаз ахырӷәӷәарҭақәа рахь идәы­
қәырҵон бџьарла еибыҭаны. Абарҭқәа зегьы уажәраанӡа ишыҟаз
еиԥш уажәгьы иара хлаԥшра аиҭалар акәын.
Дҭаацәароуп, иԥшәма Аҩӡԥҳауп, Лена лыхьӡуп. Имоуп ҩыџьа
ахшара: ӡӷабки ҷкәынаки. Урҭгьы ҭаацәароуп, рыхшареи дареи
хар рымаӡам. Уажәтәи аамҭазы гәдоуҭатәи аган ахь иҟоуп.
Ашьыжь шаанӡа ҳгылоит. Какалк анаҳк ашьҭахь ҵаҟа
сыҩныҟа сналбааит. Раули сареи 100 метрак ҳабжьоуп. Ҩ-кылак
аԥҳә сыманы сцан, агараж иҵагылаз ажә акраҿасҵеит. Уажәазы
аӡәгьы дысмеихсит, маҷк иҭынчрашәа иҟан. Агәҽанызаара
сыман. Дук снымхакәа, уантәи саб иашьа иԥҳәыс Лида Аԥшь­
лааԥҳа лыжәқәагьы акыррыҭаны еилсыргеит. Урҭқәа рышьҭахь
аҩныҟа сгьежьит. Ҳаҩн хәыҷы гылан ԥсҭазаарада еиқәышьшьы.
Исҭахқәаз ахәыҷқәа рымаҭәақәа ааидыскылан, ҩаԥхьа Рауль
иахь схалеит хыхь. Нури Быҭәба иҩны итәаз аибашьцәа гәыԥҩык
ара иҟан. Урҭ зегьы агәынамӡара рныԥшуан. Ахәы сынхаланы
аштаб ахь сышцоз анеилыркаа, руаӡәк ҿааиҭит:
– Изҿу закәызеи аштаб аҿы итәақәоу: иациижьҭеи фатә
ҳамамкәа, жәтәы ҳамамкәа, амла ҳакны ҳтәоуп. Ирласны абрахь
дааны иҟоу гәеиҭааит ҳаиҳабы, мамзар егьҳагӡам ҳачҳара
хыжжырц!..
– Рлымҳаҟынӡа иназгоит шәҭагылазаашьа! – сҳәеит сара.
Ахәы сықәланы снеиуеит. Қарбеи Маҳаид-иԥа Кәыҵниа
дахьынхоз сааҭгылан, сыҵаҟа ишьҭаз сқыҭа ахи-аҵыхәеи
ааимыздеит. Ақыҭа шьҭан ишьхныԥсыланы, ԥсҭазаара ахы­
лымҵуа. Иналак-ҩалакны ана-ара ақырҭцәа рхысбыжьқәа
ааҩуеит. Ҳара ҳаибашьцәа уи хьаас иҟамҵакәа, рпатронақәа
иреиҷаҳаны ихысӡом.
80

Аштаб аҿы санааи Димер Џьынџьал сиазҵааит ҳҭагы­
лазаашьа зеиԥшрои ҳәа. Аха иҿыцыз жәабжь ыҟамызт.
Уи аҽны шьапыла Џьгьарданӡа сааит. Ихьамҭаз аидарагьы
саҵан. Асааҭ 17 рзы Ӷәадаҟа узгоз амҩаду снангылт, аха тракторк
ма машьынак сықәымшәаӡеит. Кәачара уахынла алсра шәарҭоуп
ҳәа, уахь сдәықәлара иақәшаҳаҭымхеит сызбаз. Иаха хаҵеиԥҳәыси ршьызаап уи аган ахь. Изларҳәаз ала, урҭ ашәанцәан.
Иҟалап џьара бнарак аҿы рҽыҵәахны иштәаз, ҳаҩны-ҳгәара
аабоит ҳәа рҿанаарха раџьал рыхьӡазҭгьы. Саргьы сааԥсаха
сыҟан, уаха шьҭа сабацарыз, ҳамаҳә Ксениа Амҷба ара ааигәа
дынхон, ишҟа сымҩахыҵит.
Ианвар 10, 1993
Ксениа Амҷба сыиашьара иашьагәыҭыз Қәаса Кәыҵниа
иаҳәшьа Лидиа ԥҳәысс диман. Уи дыԥсхьеит. Иааиқәшәаны
Ксениа дицәыԥсхьан иҷкәынзаҵәгьы. Изынханы имаз ҩыџьа
иԥҳацәагьы хаҵа ицахьан, иҭаацәаран. Уажәазы аҩны дахын
аԥшәма ихала.
Иахантәарак «Град» ала ихысуан. Лабра шыҟаз
аиҿахысрақәа цон. Ашамҭазы урҭ ахысрақәа ааихсыӷьит.
Шаанӡа сгылеит. Акрымфакәа симышьҭит Ксениа. Амҩаду
аҟынӡагьы дсыцнаскьеит. Сара шьапыла амҩа сықәлеит.
Ԥыҭк снаскьахьан еиԥш, ахыуаа рырахә раԥцаны иахьцоз
снарыхьӡеит. Ишәарҭахар ҳәа иацәшәаны Ҭхьынаҟа рымҩа
хан. Ара иҟан Ваниа, Валери, Мима Кәыҵниаа. Урҭи сареи
аԥсшәа ааибыҳәаны снарыԥҟьеит. Снараҩсны аӡы сахьнырыз
машьынак сыхьӡеит. Сгәырӷьаҵәа сааҟалеит. Санԥшы
кәтолаа, аҭараа аӡәырҩы ақәтәан хыхь. Аха арныҟәаҩ, снапы
сышҩахазгьы, даанымгылаӡакәа днасывҟьеит. Муџьа Аҳәба
саниба, ашофер иахь атрышә дасит, инапы иҟьеит, аха уаҳа
умԥсит. Агәгәа ихырга дниаҟьеит. Иҟасҵахуаз, сгәы ԥыжәжәо,
смидагәидаха сҿынасхеит. Ацҳа сырны Кәачара салалаанӡа
санынаԥш, ани сышьҭызымхыз арныҟәаҩ имашьына ак агхан,
дгыланы аҟаҵара даҿын. Саргьы снарыхьӡеит. Сыуаажәлар
санырба, исыцхрааны хыхь сынхаргалеит. Ара иҟан, Муџьа
идагьы, Раиса Ҷыҷыкәа иԥҳәыс, Флора Қәачахьиаԥҳа уҳәа
81

убас егьырҭгьы. Раиса ислырбеит Ар ртәарҭаҿы ианеибашьуаз
лыҷкәын ирхәыз илырхыз ахы, АКМ. Дук мырҵыкәа амашьына
ҳзықәтәаз дәықә­леит. Аха ԥыҭк днаскьахьан еиԥш, абарбал
иакәыршаз азынџьыр ԥытланы иамшәан, ҩаԥхьа даанҿасит.
«Дызусҭоу сыздыруам, аха аӡә ишәи сықәшәеит», – иҳәеит
арныҟәаҩ, са сахь даахьаԥшын, дгәамҵхамҵуа. Сара сакәхарын
уи зыгәра имгоз, аха илаҿысымҭӡеит. Сҿаҳәатәы ҟало сыҟандаз
аасгәахәт, аха ус еиԥш иҟаз амч сымамызт.
Ӷәада амарда ҳахьынхалаз, аҳәҳәабжьқәа ҳаҳаит. Ацентр
аҿаԥхьа ҩадахьҟала раԥхьатәи аҩнаҿы иаха иҭахаз ҷкәынак
иашҭа дынҭаргалеит. Лабра дҭахазар акәхарын, уи аган ахь иаха
акаамеҭ ыҟан.
Сзықәтәаз амашьына Ҷлоунӡа снанагеит. Шьҭа исыбар­
гәызеи. Егьи исзаанхаз амҩа шьапыла сахыст. Асааҭ 13 рзы Отаԥ
сыҟан. Абра сааины сыштәаз ауп, зыҟны снеиз Ваниа Џьопуа
ашәаџьҳәаҩ дшиҭааз: иԥшәмаԥҳәыс Света Тыҩԥҳа ланшьа иԥа
Черқьезиа Ԥақәашь иахьеибашьуаз дҭахан, адырра ҟарҵеит.
Ааи, Очамчыра араион аԥсуа қыҭақәа рҿы гәырҩа ахьымнеиц
ҩнаҭак ыҟам.
Ианвар 11, 1993
Иаха ажәҩан ҵәцеит. Аеҵәақәа кәеицеиуа иаацәырҵит.
Иаразнак уаҩы игәеиҭаратә ахьҭа аҿалан, аҵаара иалагеит.
Ашьыжь шаанӡа сгылеит. Ҵаҟа амаҵурҭаҿы саннеи, сыԥшә­
маԥҳәыс Нанашьеи уи лаб иаҳәшьа Гьагьеи ауаџьаҟ амца
ҭарҵахьан. Какалк анааск, сдәықәларазы сҩагылеит. Ара­
саӡыхьҟа сцарц сыҳасабын. Аполлон Ратиа ҳара дҳамаҳәуп.
Рауль иаҳәшьа Галиа уа дыҟоуп, ирыԥсҭазаашьаз аилкаара
сҭахын. Иара Аполлон иакәзар, иҷкәынзаҵәи иареи Ҭоумышь
ахырӷәӷәарҭаҿы игылан. Аҭараа иаҳцәыхарамызт. Ианаҭаххоз
аамҭазы арасаӡыхьааи ҳареи ҳаимадан.
Санындәылҵ Нанашьагьы днасышьҭалан, амҩаду аҟынӡа
снаскьалгеит. Уи акы лгәы иҵхон, лаб иаҳәшьа ишлаҳауаз
аҳәара лҭахымхеит. Ак салҳәарц шылҭахыз аҟара сацәымҩа­
шьо избон.
– Крыбҭахызма? – слызҵаауеит агәашә аҿы ҳанааҭгыла.
– Уаха ухынҳәуама? – дҵааит лара.
82

– Ус сыҳасабуп.
– Аказы суазҵаашан, – дналагеит лгәы иҵхоз, – угәы
ишаанаго сыздыруам акәымзар, ҽнак Аҭараҟа суццар сҭахуп!..
– Аҭараҟоу?.. – иааџьасшьеит. – Иҟабҵозеи Аҭараҟа?..
– Снықәыԥшырц сҭахуп. Ҳаҩны гәхьаазгеит, еснагь сыԥхыӡ
иалоуп!..
– Макьаназы уи залымшар ҟалап, – сҳәеит сара. – Хәыҷык
иааҭынчрахап. Иҟало аабап…
– Сара издыруеит макьана аибашьра шеилымго, – ҿаал­
ҭит Нанашьа. – Иаҳҭааны иҟоу асас еиқәаҵәақәа ус мариала
рышьҭахьҟа изыхынҳәуам. Макьана ҳаԥхьаҟа акаамеҭ ҳԥеиԥш­
хар ҟалап!..
– Акаамеҭ дара ирԥеиԥшхааит, ус бгәы изаанагозеи?
– Аибашьра иаҳа-иаҳа амҽхак аҽарҭбаауеит, уи анарха
иацнамҵозар иагнархом. Ҳарԥарацәа рыжәҩахыр иқәҳаз
ахьамҭара ӷәӷәоуп. Наҟ-ааҟ анҵәара иаҿуп аибашьцәа. Ари
каамеҭӡами?..
– Ааи, гәышьа! – аҵанӡа саақәыԥсычҳауеит. – Бца аҩныҟа,
схынҳәыр ҽеила ҳаицәажәап. Аҭаранӡа ацара краҭахума, аха
машәыр быхьыр ҳәа сацәшәоит, сеилыбкаауоу?..
– Ааи, ааи, уеилыскаауеит. Аха, ишыдыдуа қәа ауам ҳәа,
сзыбжьҟьар иудыруазеи?.. Ирласны ухынҳәы, нас ҳаицәажәап!..
Уи даансыжьын, сымҩа сықәлеит. Аныҟәара уажә избама,
сашьцылахьеит. Ҩ-сааҭки бжаки амҩа сықәхеит.
Ҭхьына дсықәшәеит акультура аусхк аҿы аус зуа аклуб
аиҳабы Никәала Шьынқәба. Уи дицын Сергеи Агындиа. Никәала
исеиҳәеит џьгьардатәи акультура Ахан адиректор Шьалодиа
Ашәба дышҭахаз.
– Ишԥа, уара, иаба? – иааџьасшьеит. – Ианбаҟалеи ари?
– Декабр 3, 1992 шықәсазы. Ишубо еиԥш, егьҵуам.
– Дышԥаҭахеи?
– Акультура Ахан дазааигәаны дышгылаз «Град» ала
ахыс­рақәа ианрылага, ахы хьамҭа шааиуаз изааигәараҵәҟьа
иԥжәеит. Аҽыԥхьакра дзахьымӡеит.
Ҳаигәылацәоуп, аха иахьада исмаҳацызт ари ажәабжь.
Даара сгәы далсит. Шьалодиа Ашәба ззанааҭ бзиа избоз хаҵан.
Очамчыра асеминарқәа анҳаулоз активла ихы рылаирхәуан.
Аганахь игылоз уаҩымызт, длахҿыхын, аусура игәы ацԥыҳәо
83

дыҟан еснагь. Иареи сареи абраауп ҳахьеибадырыз, еишьцәак
реиԥш ҳахьеишьцылаз. Аԥсны аԥеиԥш, уи алахьынҵа даз­
ҿлымҳан. Ҳаԥхьагыла Кәыри Ҵәыџьба икабинет ҳныҩналаны
ажәабжь ҿыцқәа еибаҳҳәалон. Ирацәаҩын акультура аус азыз­
уаз арԥарацәа, сгәалашәараҿы аҭыԥ бзиа ааныркылоит Заур
Гындиа, Давид Ҵәыџьба, Шоҭа Мерцхәлаа, Аниа Малиновскаиа,
Џьоџьеи Оҭари Ферзаа, Водик Џьынџьал, Џьон Ануа уҳәа
ирацәаҩны.
Ратиаа рыҩны саннеи, аԥшәмацәа налаҵаны, Аполлон
иԥшәма Белла лхәыҷқәеи лареи Галиеи рыҩны иҟан. Урҭ ирас­
ҳәеит рашьа Рауль деибга-дызҩыда аҩны дшаху.
Аԥшәмацәа ршьапы инықәгылан, акрысҿарҵеит, акрыс­
дыржәит. Ҳазхара ҳанеибаба, ҳанеицәажәа ашьҭахь, абзиала
ҳәа иаансыжьын, сышьҭахьҟа амҩа сықәлеит. Асааҭ фба рзы
Отаԥ сыҟан. Иахьа иаҳа иҭынчрашәа иҟан, арахь уиаҟара
ахысбыжьқәа ааҩуам.
Ирҳәоит иахьа Заур Лабахәуа Кәтол ақыҭан актив реизара
мҩаԥигеит ҳәа. Мыцҳәаҩ иԥа гәырӷьара дагеит ҳәа, уигьы
гәыӷрак риҭеит еизаз ажәлар.
Иаашар Аҭараҟа амҩа сықәлоит…
Ианвар 12, 1993
Ҷлоу аштаб аҿы сахьынкылшәаз Аҭарантәи машьынак
сықә­шәеит. Сгәырӷьара ҳәаак амаӡамызт. Аҭараа рацәаҩын.
Аџьаԥ­ҳаны иазыԥшын. Ара дыҟан Гәырам Кокаиа. Тҟәарча­
лынтәи иаараны иҟаз амашьына иазыԥшын зегьы. Уи ааит асааҭ
хԥа реиԥш. Ҳарԥарцәа ззыԥшыз анроу, амҩа ҳақәлеит. Иааи­
лашәшәуаны Аҭара ҳааит.
Санхәыц, шьҭа аҩныҟа ацара исзаԥсамызшәа збеит.
Аибашь­ра анцо бџьарда аныҟәара иаԥсам. Сахьынхоз аганахь
ишәарҭан. Аӷа иԥшыхәҩцәа уаарылашәар, умш аабзиахеит.
Данел Кәыҵниа иҩныҟа сымҩахыҵит. Иаргьы ихала дыҟан,
акриун, акраҳфеит-акраажәит. Ауха уа сыԥхьеит.
Ианвар 13, 1993
Иахантәарак пулемиотла ихысуан. Аҭара агәахьы уанкылс­
лак усоуп ишыҟоу, иаразнак аибашьра ахыԥша уааимнадоит.
84

Адыд-мацәыс агаҿаҟа иҭадыдуа арахь ианааскьо еиԥш, урҭ
ахысбыжьқәа еихсыӷьрак рымаӡамкәа зны арахь иааскьоит,
зны наҟ инылабга ицоит.
Ашьыжь шаанӡа Рауль иҟны сааит. Иаҳәшьцәа рыҟны
снеины ишызбаз иасҳәеит. Имаҳәи иаҳәшьаԥеи дразҵааит, аха
Арасаӡыхь саннеи урҭ ахырӷәӷәарҭахь иҟан.
– Зынӡа дсабиӡоуп Бесик, сицәшәоит, – иҳәеит Рауль.
– Иаб хлаԥшра ииҭоит, дивагылоуп, – игәы аасырӷәӷәеит.
– Аибашьраҿы иага уивагылазаргьы ауаҩы дузыхьчом, –
ҿааиҭит Рауль. – Ауаҩы илахь иану дзацәцом.
– Аиеи, гәышьа! – снаиқәшаҳаҭхеит. – Уԥсраны уҟазар,
иузалырхыз ахы уқәшәоит уҽуҵәахыргьы. Ишԥаҟаҳҵари, ҳаԥш­
лап, иҟало аабап!..
Хәыта Допуа аибашьҩы Арсен Ажьиба даашьҭихын, Мышьа
Аҟәсба дахьынхоз инықәыԥшырц рыӡбеит. Мышьа Аҟәсбеи
Хәыта Допуеи ҩыџьа аишьцәа ирыхшаз роуп. Аха Мышьа
Кыгә Аҟәсба ааӡара ҳәа дааиган, ара изҳаит, арра дшыҟаз иаб
даныԥсы, дааны анышә деиҭеит, диџьабеит. Ашьҭахь аҭаацәара
даланагалт. Мышьа Бинагә-иԥа Кәыҵниа иԥҳа Светеи иареи
рыԥсҭазаара еиларҵеит. Кыгә Аҟәсба иԥҳа Деучка ҳәа зарҳәоз
илхылҵыз иоуп Арсен Ажьибагьы.
Хәыта аԥхьа дгылан, Арсен днаԥшааԥшуа уи дишьҭагыланы
днеиуан, автомат дышнаҵхара. Урҭ рҿаԥхьа инхоз ашәаныуа
Тариел иҩны инеины ауп амҩа ааихҵәаны уахь ишдәықәлаз.
Абжьааԥнеиԥш Мышьа иҩны иамаз агәырӷьара ыҟам уажәы,
еиқәышьшьы, ҵутбжьы ҩныҩуам. Инеины аҩны гәарҭеит,
инаԥшааԥшит, аха шьҭыбжь гомызт. Арсен амаҵурҭа дшыҩнатәаз
Хәыта адәахьы дындәылҵит. Ауҭра днакәша-аакәшаны иҟаз
ибар иҭаххеит. Арантәи рацәакгьы ихарамызт иаргьы дахьынхоз.
Аҳәархкаара ҳәа ахьӡ зхырҵахьаз ачаирҭа аҵыхәахь Ҭаба­ҟәыр
аӡыҷҷа уахьныруа игылан иҩнра. Хәыта убрахьынӡагьы днеины
дыҟазар иҭаххеит. Агәашә ааиртын, ауҭра сынҭысп иҳәон еиԥш,
данынаԥш, иабџьар кны дааиҿагылеит ақырҭуа.
Иҟаиҵахуаз, дыҩны ишьҭахьҟа ддәықәлар шьаҿакгьы
изыҟаҵомызт. Ақырҭуа дхысыр илшон. Дааԥышәарччан, Хәыта
ишиҟазшьоу еиԥш, инапы нышьҭыхшәа ааҟаиҵан, «Привет» ҳәа
85

аанаго аԥсшәа иҳәеит, иаԥхьа игылаз диҿаԥшуа. «Уприветгьы
уаргьы шәысҭахым, наҟ усыдҟьаны уца, акәымзар…» – аанаго,
ақырҭуагьы инапы иҟьеит Хәыта ишьҭахьҟа дцаразы. Арахь
ашҭа ианҭалоз урҭ дырзыԥшны дкылатәазар акәхарын ақырҭуа.
Уи игәеиҭахьан Арсен бџьарла дшеибыҭаз, наҟ-ааҟ аиҿахысра
ҟалар аҵыхәтәы ҽеимхар ҳәа дацәшәаноуп Хәытагьы ушьҭахьҟа
уца ҳәа зиирбазгьы. Хәыта ишшәарҭахаз еилкааны, шьҭахьҟашьҭахьҟа мацара днаскьо, амаҵурҭа аԥхьа днеит.
– Иухьзеи? – дҵааит Арсен, Хәыта дцәышӡа даниба.
– Ақырҭцәа!.. – иҳәеит аарлаҳәа, напыла ауҭра аҵыхәахь
инапы рыххо.
Ашырҳәа Арсен даақәҵәиаан, Хәыта аԥхьаҟа днаиргылан,
иавтомат дышнаҵхара уигьы аанда иҽавакны, шьҭахьла дныҟәо
днеиуан. Ақырҭуа ицәаара рбарҭамызт. Агәашә иҭысны ақәыц
аанда инавалан, амҩаҟынӡа инеит хысра ҟамҵакәа. Уантәи амҩа
ааихырҵәан, ашәаныуа Тариел иашҭа инҭысын, аҩны ашьҭахьҟа
инавалеит.
– Дабаҟаз ақырҭуа? – дҵааит Арсен.
– Избаз аӡә иоуп, ауҭра агәашә анаасырт, саԥхьаҵәҟьа
даасҿаҳаит. Иҩызцәагьы ыҟазар ҟаларын, аха урҭ сара исым­
баӡеит.
– Уаала наҟ, ҳшыбзиоу бнала ҳцап! – иҳәеит Арсен. Арахь
шьҭа абна ааигәан, инаԥшааԥшуа уи рҽарҭан, рышьҭахьҟа
ихынҳәит. Арахь ҳа ҳахь ианхала ари ажәабжь ҳарҳәеит.
Убри ашьҭахь дук мырҵыкәа уи аганахь ақырҭцәа ҩнык
амца адыркын, алҩа хәхәаӡа хыхь ажәҩан ахь инхалеит. Зегь
уахь иԥшуан. Нури Быҭәба дахьынхоз ахәы ҳхаланы игәаҳҭон
уи: ма Хәыта, ма Мышьа иҩны абылра иаҿын. Иҟалаз ушьҭан
еилыркаап ҳаԥшыхәцәа.
Аҭагылазаашьа аҽарӷәӷәо ианалага, Рауль ижәхьақәа ҩба
аерманцәа рҳаблахь џьара иаанижьыр иҭаххеит. Уажәы уахь
дцеит абри аус аилкааразы. Ара Рауль иҿы аамҭала дыҟан
Сергеи Гәада-иԥа Кәыҵниа. Сергеи ижәқәа ара Роланд ихкаара
иҭан, уаҵә иаашар иманы Ҷлоуҟа игарц иаҳасабын. Саргьы
сыжәхьеи сықаблеи сыманы уи сиццо еибаҳҳәеит.
86

Ианвар 14, 1993
Асааҭ быжьба рзы амҩа ҳақәлеит. Сергеи арахә раԥхьа
дгылоуп, сара ашьҭахь. Иааулакгьы иқәаагеит. Ақырҭцәа фатәыс
израҳҭарызеи! Маҷ ықәырххьоума. Ар ртәарҭа дара ахцаны
Ԥанган дахьынхоз ҳар аннеи, уи аганахь еиланхоз аԥсуаа
рырахә зегьы ндырҵәахьан. Арахә шьны рымгәа иҭдырбгоз
иахьтәаз, акрахьырфоз аҩны аҩныҵҟа икарыжьуан, адәахьгьы
ахара ишәаны ицомызт, ааҵраҿы иҟарҵашаз ҟарҵон. Уахынла
агәабанқәа наганы аҳәаҭрақәа рҿы ииауан, агранат зыршәуаз
абџьар ала аҩны иагәыдырҵар ҳәа ишәаны. Ашәаразыҳәа
урҭ хәба рымоуп. Агәамсиҭқәа, абасоуп иааркьаҿӡаны рхым­
ҩаԥгашьа шыҟоу.
Иахьазы ақырҭцәа жәылар ҟалап ҳәа агәаанагара ыҟан.
Убри еилкааны ҳаццакит. Сергеи ԥшь-хык имоуп, сара –
ҩба. Иҵҟьаз сыжәхьа амҩа иқәугалартә иҟамызт, уи хәыҷык
аҽеибнаҭар, Нури иҩны акәшамыкәша итәаз ҳаруаа ишьны
ишәфа ҳәа расҳәеит.
Асааҭ жәиԥшь ҟалахьан Џьгьарда ҳаннеиуаз. Ԥыҭк ҳаԥсы
ааиҭакны амҩа ҳақәлеит. Даҽа ҩ-сааҭк рыла Ӷәада ҳнеит. Уаҳа
џьаргьы ҳаанымгылаӡакәа, амра нӡаалоны, асааҭ хәба рзы Вова
Сангәлиа дахьынхоз ахәы ҳхаланы ҳнеихьан. Уи ахәы ҳшықәыз
мацара Ҷлоу ҳналалеит. Ахәлара ҳахьӡеит. Ҳашнеиуаз, Сергеи
сықәҿиҭит арымарахь иҟаз агәаҩара дышҭалоз.
– Уажәшьҭа егьҳагым, сааҭбжак ала сабхәа Ианкәа
Қацәба иҩны ҳҟалоит! – сыгәгьы ааирӷәӷәеит. Аиашазы, уаҳа
наҳалымшо ҳааԥсаны ҳаҟан. Амлагьы ааины, «аа, сахьыҟоу»
аҳәозшәа, ахы ҳнардырхьан. Аха амла аҵкыс аԥсшьара ҳҭахын.
Хәыҷык ҳҽаарбаны, аԥхарраҿы ҳнеиндаз ҳәа уи азхәыцра
саҿын. Ахәы ҳҭаланы заҟа аамҭа амҩа ҳақәыз сгәалашәом,
аха ԥыҭрак ашьҭахь санԥшы, аԥшаҳәаҿы ҳашкылсыз гәасҭеит.
Сергеи ҿааиҭит:
– Лаганиа ахәы ҳалбааит. Уажә ҳазҭысраны иҟоу аӡиас
Қәмарҷа ахьӡуп. Уи шнеиуа Ҷлоу агәаҿы Дәаби иареи еилалоит.
Абра ҳшырлак ааигәаӡа дынхоит сабхәа. Уи иаанаго – иахьатәи
ҳныҟәара абра ихыркәшахоит!..
– Оҳ, гәышьаӡа, анцәа иџьшьоуп! – сҳәеит сара. – Уаҳа
сылаӡам!..
87

Арахә амҩа дырбаны аӡы дынҭалеит. Саргьы сишьҭагылоуп.
Ишызбоз, Сергеи ижәқәа амҩа идирбаз ала хыхь инхалеит.
Сшыԥшыз, сықаблагьы урҭ инарышьҭалеит. Сергеи ибжьы иргеит:
– Сара унасышьҭаланы уҿааха!..
Уи хыхь дынхалан, ирахә раԥхьа днагылеит. Аха сыжә­
хьа иазааз сеидру, хыхь ахалара аҭахымхеит. Шьҭахьла
иаақәгьежьаан, иҩны аӡы ахьыгҿасуаз аҩадахьҟа иамаз аԥаҩ
ахь иҭрысит. Саргьы сыҩны уи снашьҭалеит. Сергеи ибжьы
саҳауеит:
– Иҟалеи?
– Инеиуам! – иқәҿысҭит.
Уи аԥшәмацәа рықәҿиҭит ацхыраара ҟарҵаразы. Быжьқәак
сгәы иқәҩит, аха еибырҳәаз цқьа исзеилымкааит. Ахусуҳәа
ишуа иааилалеит аҳабла алақәа. Сыжә ашьҭахь сеиарханы аԥаҩ
ицәыҵагылоуп. Снаҵаҟьеит:
– Иаи!
Уи ахы аҟьан, шьҭахьҟа иҭрысит. Сара аӡы сӡаагылан.
Сабхәында исиҭахьаз амагә сышьан, «иаловыи» ҳәа изышьҭоу.
Ҟаимаҭк акәын, аӡы ҭалаӡомызт. Аха ахьҭа алсын, сшьапқәа
хьшәашәаӡа иҭан. Уажә сыжә еиханы шьҭахьҟа иандәықәла,
уи снашьҭалеит. Сшыԥшыз, егьырҭ арахә злацаз ахаларҭахь
имнеикәа, арахь ҳазлааз амҩа иангыланы иҩаҵҟьеит. Саргьы
сыԥсахы еиҟәыҷҷо уи снашьҭалеит. Иара цоит, саргьы сыҩуа
ашьҭахь сгылоуп. Иахьынтәааз ашьҭа ихыланы Аҭараҟа сцап
ҳәа агәы иҭанаку сеидру. Иансыцәца, Аҭара ахаангьы иабараны
иҟамызт, гәашәк инадгылон, аԥшәмагьы ашҭа инҭацаланы,
атәыҩа иакәыршаз ашаха па данахәаԥшлак, шьоукы ишрыцәцаз
аҟара дырны ижәҭра инҭаирԥалон. Уи иаанагоз, схәыҷқәа рҿаӡы
ҭыкәкәа хышхырҵәыда инхон. Абри сазхәыцны иахьынӡасыл­
шоз сыҩуа сашьҭан. Арахь хазы, исшәыз агәабанақь иадҷабла­
хьан сыхәда иалҵны сыкәа иҭалоз сыԥхӡы. Ажә аангылара
аҭахымызт, иаҳа-иаҳа аныҟәашәа иацҵаны, абар, егьагӡамызт
амҩа ишаныз ахәы ихаларц. Знык уахь ианхала сышьҭахьҟа
сгьежьыр акәхон, сзахьӡаӡомызт. Сгәы ԥыжәжәо, абгақәа
урҿаҵахәхааит ҳәа ашәира саҿын. Нахьхьи ҿызҭуаз Сергеи
ибжьы сгәы иқәыҩуан, аха ииҳәоз сзеилкаауамызт. Шьҭа
Сергеигьы дсыхәарҭамызт, сгәы каҳахьан. Абри аамҭаз ҩ-мҩакы
88

ахьеидыҵуаз ҳнанагеит. Сыжәхьа арыӷьарахь инанылеит. Ари
збаз сара арымарахь ала сыҩны снахыкәшан, сыжә аԥхьа
сааҭгылеит. Иаргьы иҟалаз еилнакаан, ашырҳәа инхагьежьын,
ҩаԥхьа ашьҭахьҟа иҭрысит. Издыруада шьҭа разҟык сымазар
ҳәа, сыҩны уи снашьҭалеит. Ҳашиашаз ҩаԥхьа ҳааины Қәмарча
аӡиас ҳныҽԥынгылеит.
– Серге-е-и! – ҿысҭит.
Аӡнырцә дгылан хаҵак. Сымҩашьозар, Ианкәа иакәхарын.
Уи изласеиҳәаз ала, аӡы ирыз арахә иманы ашҭа иҭеицалеит,
арахь ааира даҿуп иҳәеит. Сыжә ҭрысын, аҩадахьҟала
царҭа ахьамамыз аӡы иалаланы џьара иныҽԥынгылеит. Уи
сашьҭаланы смагә иахыҵәо иахьыҟаз аӡы сынҭалеит. Сырны
ажә ахьгылаз сазааигәахеит. Атәыҩақәа ирыкәыршаз ашаха
па сзаанкылар уаҳа крысҭахызма. Аха ашьҭахь насеианархан,
ахы шьҭацаланы инасзыԥшит, иусырбап ҳәа аанаго. «Ԥшьшьеи,
ԥшьшьеи!» – ҳәа иарахьы сшьаҿа анааихызга иҩаҵҟьан,
ҩаԥхьа иҭрысын, аԥшаҳәа инавалеит. Анцәа иџьшьаны, ҳазлааз
амҩахь ахы амырхаӡеит. Сшыԥшыз, иҩны мацара аӡышьҭра
ишаваз, уи ацәаара сцәыӡит. Сергеи дҳақәшәан, излацаз ашьҭа
дхыланы дыҩит. Сара сҭыԥ аҿы сгылан. Ианкәагьы дгылаӡамызт
сааигәара, иҟалап уи аҩныҟа дцазар. Акыраамҭа аӡы смыркәа
сҭыԥ аҿы сгылан. Шаҟа аамҭа цаз сеидру, ԥыҭк анҵы Сергеи
сышҟа дааит.
– Арахь ур! – иҳәеит иара.
– Ажә? – уи иалахьынҵахаз еилыскаар сҭахын.
– Уи кны ашҭаҿ инаганы аанда иадҿасҳәалахьеит! –
сиргәырӷьеит.
– Закә уадаҩроузеи иаҳзаанагаз, – сҳәеит сара. Излоукызеи?
– Агәарабжьараҿы царҭа анамоу снапаҿы иаазгеит. Уаала!
Аӡы снырын, уи снаишьҭалеит. Иҭбааҭыцәӡа шҭа дук
ҳанҭалеит. Иӷьазӷьазуа, еихачаԥа ҩын дук ҭагылан. Аԥшәмацәа
дәылҵны иаҳԥылеит. Аԥсшәақәа анааибаҳҳәа, агәгәаҳәа амца
ахьеиқәыз ҵаҟатәи аихагыла иамаз ауаџьаҟ ахь исыԥхьеит.
Сшыныҩналаз еиԥш аԥхара сааимнадеит. Сгәабанақь сшәысхын,
исдырбаз атәарҭахь снеит. Иаразнак ахылҩаԥсылҩа схыҵны
ацара иалагеит.
Сергеи иԥшәмаԥҳәыс Сусана даҳхагьежьуа ҳамаҵ аура
даҿын. Иаҳшәаҳхыз ҳамаҭәа, ҳхылԥа уҳәа ҟәардәқәак ирхыр­
89

шьын, арбара иалагеит. Иаразнак аӡырԥха ҳзаарган, алагьан
ҳшьапқәа ӡааргыланы арԥхара ҳалагеит. Сқалԥадқәа смагә
иалҵыз акрем рылашәын, ашәытақәа иаганы иҟан. Ацәа­
жәараҵәҟьа ҳалшомызт.
Ԥыҭк ҳаԥсы анҳалала, иқәыргьежьааны, ирҿыцны абысҭа
ҳзыруит. Ҳамлагамлаҵәо ҳшыҟазгьы, уи ҳныԥшырц ҳҭахымкәа,
иҳадыргалаз афатә пату ақәҵаны фырџьанқәакгьы аанаҳкылеит.
Аҭаацәара ду хадас дамоуп Ианкәа Қацәба. Излеилыскааз
ала, уи хынҩажәи жәаҩа шықәса ихыҵуеит. Мыцхәы даум,
аха иааиланы, ихы-иҿы ҭҭәааны, иӡамҩақәа ашьа рылыԥхоит.
Иаԥхьаҟа иқәҵхьаз ихахәы аҟьашра иуанаҳәон аԥсҭазаараҿы
ацәгьеи абзиеи акршихигахьаз. Макьаназы имаз агәамч азин
инаҭон дыӷәӷәаӡа уажә дшыҟоу еиԥш акыр шықәса иаԥхьа­
ҟа анҵыра ду шизыԥшыз. Ихи-ихшыҩи еимадан, хәанчарак
инымԥш­ӡо, иҭаацәара ду дызхадаз дахылаԥшуан, ииҳәоз
ажәагьы акраҵанакуа дыҟан.
Иԥшәмаԥҳәыс, Лиуба захьӡыз, шьҭрала Ҭемыроӷлы,
лхаҵа иаасҭа быжьшықәса деиҵбын. Аха уахьлыхәаԥшуаз,
ахшара рацәа шылааӡахьазгьы, уи аҳкәажәҵас дгылан, анкьа
илымаз аԥшӡара иахьа уажәраанӡагьы илныԥшуан, лықәра
иазыҵәахуамызт. Лцәажәашьеи лнаалашьеи бзианы, еицамкыз
лыԥшӡара уанахәаԥшлак, фҩык ахшара лыхшахьеит ҳәа угәы
иаанагомызт. Зегьы дреиҳабын лыӡӷаб Ира, 1948 шықәса рзы
ииз, аҭаацәара даланагалахьан, ҩыџьа аҷкәынцәа дранын, лхаҵа
Шьакаиа ижәлан, Заур ихьӡын. Уи илышьҭанеиуа, Толик захьӡу,
макьаназы дҭаацәарам. Иқыҭауаа ахырӷәӷәарҭаҿы абџьар зку
лассы-лассы дырҭаауеит, афатә-ажәтә рыгижьуам, акырынтә
ирызнеигахьеит ашьтәақәа шьны. Уимоу, ахьҭа рылнацоит ҳәа
уахынла ачаи ршны, атермосқәа ирҭаҭәаны уахь ирызнеигоит.
Ирҭаху ацхыраара рыгижьуам. Уи ишьҭанеиуа Витали диит
1953 шықәса рзы. Дҭаацәароуп, хҩык ахшара драбуп. Ихаҭа
дсахьаҭыхҩуп, Қарҭтәи асахьаҭыхратә Академиа далгахьеит.
Аибашьра ианалага аҽны инаркны Гәымсҭатәи афронт аҿы
деибашьуан. Кавказ иқәынхо ҳашьцәа рахь ааԥхьарақәа ҟаиҵон,
абри аус аиҿкааразы уахь идәықәырҵоз иаргьы дрылахәын.
Аԥшьбатәи рыҷкәынгьы дҭаацәароуп, хҩык ахшара драбуп.
Аибашьра ианалага уигьы Гәдоуҭаҟа дагеит, деибашьуан, аха
90

ашьҭахь, ноиабр мзазы Ҷлоуҟа арациақәа иманы дааит. Мықә
Аџьажә ахырӷәӷәарҭаҿы иашьцәа ҷлоуаа дрыдгыланы деи­
башьуеит. Ахәбатәи рыхшара Заира лыхьӡуп, диит 1958 шықәса
рзы. Дҭаацәароуп, ҩыџьа арԥарцәа дрануп, лхаҵа Џьопуа Гиви
араатәуп. Аиҵыбӡа Сусана Кәыҵниаа даҳҭацоуп, ҩыџьа ахшара
ҳзырааӡоит Сергеии лареи. Амреи Ахреи нап рыгрыжьуам,
аибашьра ианалага арахь Ҷлоуҟа, рандуи рабдуи ахьынхоз,
иааны иҟоуп.
Абас иҟоуп зымҽхак ҭбаау Ианкәеи Лиубеи рыхшареи
рмоҭацәеи. Аԥсуаа зегьы абас дацла-ԥашәла ҳаҿианы
ҳҵеицәа ҳазрылмыҳәҳәо ҳаҟазҭгьы, иахьа иҳақәыӷәӷәаз
аӷацәгьа иҭыҩра дҭыҵны ҳадгьыл чашәрақәа дреиҩаӡо арахь
дқәыларц дзаарымызт. Уанӡа ҳазцои, аҭаацәараҿы ҷкәынак ида
дахьыҟам ихы иқәсырц иалагоит, дҳапҟоит ҳәа. Хҩык-ԥшьҩык
аишьцәа ахьыҟоу ус аҟаҵара рзыгәыӷьуам, арԥыс ишьҭахьҟа
игылоу иашьцәа ирыцәшәаны. Убриазоуп аҿиара зыбзиоу,
аҳәынҭқаррагьы ашьапы иқәыргыланы изамоу. Абри азхәыц­ра
аҭахуп!..
Ианвар 15, 1993
Сергеи иааицаз ажәқәа ишеит: иабхәа иҿы ҩ-хык нижьуеит,
хык – имаҳәыла иҿы, егьи иаанхаз Тҟәарчал иан илзигоит.
Ашьыжь ҳшыҩагылаз еиԥш, акрыфа-крыжәны, сара сга­
нахьала аԥшәмацәа иҭабуп ҳәа нараҳәаны амҩа ҳақәлеит
Отаԥҟа. Уажәазы сыжә ахы иақәиҭны амҩа ианысымҵеит, иахатәи
Қәмарча аӡиас акәшамыкәша иҟалаз ахҭыс саназхәыцлак
сцәа сааҭаӡыӡон. Ааԥынразы ихьараны иҟаз сыжә ахьеиқәхаз
сгәырӷьаҵәа сыҟан. Атәыҩақәа ирхаршәыз ашаха па снапы
аларԥсны искын. Аха иара азхара аԥсы анашьа, ԥыҭкгьы анафа,
акәатаҳәа исышьҭагыланы иааиуан. Афермақәа ҳраҩсны амҩа
ахьеидыҵуаз ҳаннеи, ҩадаҟа ҳаахаҵәины ҳҿынаҳхеит. Ԥыҭк
ҳнаскьахьан еиԥш, Сергеи дааҭгылеит.
– Абра аӡиас сахьыруа дынхоит сымаҳәыла. Џьопуа
ижәлоуп. Иҟалап уа уаха саанхаргьы. Нас сыжәхьа сыманы
Тҟәарчалҟа сцоит!
– Ус акәзар, абзиала! – сҳәеит сара. – Иаарласны Аҭара
ҳаибабап!
91

– Арахьтәи ҳусқәа ҳашрылгалак.
Уи ҵаҟа ицоз амҩа дынҭалеит, сара сзышьцылахьаз ашьха
мҩа саныланы ацара саҿын. Уаныццакуа игәыԥҵәагоу уи амҩа
нҵәара ақәӡам. Аха егьа ус иҟазаргьы, асааҭ акабжазы схы
зықәкыз агәашә снадгылеит. Харантә сышгәарҭаз еиԥш, Ваниа
Џьопуа ихәыҷқәеи схәыҷқәеи иҩны исԥылеит. Ашҭа санҭала
агәараандаҿы сыжә нҿасҳәан, сықабла ус ашҭа инҭасҵеит.
Нанашьа иласҳәеит амҩан сзықәшәаз ауадаҩрақәа ртәы.
– Сергеи иабхәеи иареи ракәымзар ахы ахьынахоз ицон
ҳзықәгәыӷуа ҳажә, – сҳәеит сара. – Аха анцәа даҳхылаԥшуан!..
– Дида, иуҳәо закәызеи, уи ауп гәыӷырҭас иҳамаӡоу, –
ҿаалҭит.
Ҳшеицәажәоз, ақырҭцәа «Град» ала Ҷлоу иалахысит.
Ахы хьамҭақәа ҳаҩсны ҳазлааз афермақәа рыкәшамыкәша
иалаҳаит. Ахәылԥазы уахьынтәи иааиз аԥшәма Ваниа иҳаиҳәеит
ахқәа икаҳауаз ԥхасҭа шыҟарымҵаз, ауааԥсыра акгьы рмыхьит.
Убри анаҩсангьы ҳзыргәырӷьашаз даҽа жәабжькгьы ҳаиҳәеит:
ҭоумышьааи аҭарааи ҳҳәааҿы, арасаӡыхьаа ахырӷәӷәарҭа
ахьрымаз абомба-ракетатә ааха ҟанаҵарц ихылаз авертолиот
ларышьҭит. «Теплушка» ҳәа изышьҭоу ахы хьамҭа зыршәуа
абџьар зкыз доурысын, иҳәеит.
– Ижәла уазҵаазар? – уи сазҿлымҳаны сҵааит сара.
– Сымҩашьозар, Виктор ихьӡуп, Стро… убасшәа ижәла
ыҟоуп, исзышьҭымкааит.
– Виктор Строи! – сҳәеит сара сгәырӷьаҵәа. – Уи ҳахьынхо
иазааигәаӡаны ахәаҿы дгылан, аҳаирпланқәа дреиҩаӡо. Нас
уантәи Ҭоумышьҟа диаргеит ҳәа сарҳәахьан.
Дызусҭада Виктор Строи?
Хатәгәаԥхарала Украинантәи Аԥсны дааны, аԥсуаа дрыд­
гыланы иеибашьуа дыруаӡәкуп. Уи дицуп иара иеиԥш ҳаӷа иҳаир­
планқәа ирышьҭашәарыцо Владимир Виктор-иԥа Ходаковгьы.
Уи ҳҩымҭаҿгьы џьара даҳԥылахьеит, Аӡынбеи Ҭарбеи дрыцны
Аӡҩыбжьа ақырҭуа вертолиот деихсын, амца шахылббуаз
аеропорт аҿы идыртәеит. Виктор арахь Мрагыларахьтәи аф­
ронт ахь аҳаирпланқәа рышьҭашәарыцараз даарышьҭаанӡа
Мраҭашәарахьтәи афронт аҿы деибашьуан. Аԥсуаа Гагра
92

ақалақь анырга адырҩаҽны, Виктор Строи теплушка кны
асанаториа «Украина» дышгылаз, ақырҭцәа рвертолиот аԥсуаа
ирылахысырц ианхала, уи иагәыдиҵаз ахы иԥыххаа иқәнаҵан,
хланҵы илаишьҭит. Абарҭқәа рышьҭахь, Виктор Строи излеиҳәо
ала, Бесик Квираиа дицны Тҟәарчалҟа даарышьҭуеит. Уантәи
дышиашаз Аҭара дааит. Аҭарантәи Кәтол деибашьуан, Ҭоумышь
ахырӷәӷәарҭаҿы дгылан. Уахынла ҳаибашьцәа дрыцны ԥшыхәра
дцон, аминақәа ыҵарҵон.
Ашьҭахь излеилкаахаз ала, Виктор Аԥсны дахьеибашьуаз
рхы иалнарҟьозаарын Украинатәи анационалистцәа. Украинатәи
аибашьцәа рӷьырак Қырҭтәылаҟа идәықәҵаны аԥсуаа иҳажәыр­
ҵон. Уи атәы зныкымкәа-ҩынтәымкәа иҳаҳахьеит, аӡәырҩы
ирҭаслымны аԥсуаа итҟәаны иргоз аукраин милаҭгьы рылан.
Аиаша иадгылоз, Виктор иеиԥш иҟаз агәымшәақәа, Аԥсныҟа
рхатәгәаԥхарала иаауан. Уи еилызкаауаз абар, дара рхаҭақәа
агазеҭ аҟны иқәгыланы ирыҩуаз астатиақәа.
«Наемники из Антрацита
Краснолучским ГО УСБ по Луганской области выявлены
факты участия жителей города в боевых действиях на терри­
тории Абхазий. На основании полученных материалов, в
соответствий с Законами Украины, в отношений Ходакова
Владимира Викторовича, 1967 года рождения, проживаюшего
в поселке Крепенский, осуществлено профилактическое
воздействие. Другой участник вооруженного конфликта в
Абхазий Строй Виктор Васильевич, 1953 года рождения,
проживающий в Антраците, находится сейчас за пределами
Украины, вне территорий правовой компетенций органов СБ
Украины.
Учитывая, что наемничество осуждено мировым сооб­
ществом как явление антигуманное, указанные деяния наших
сограждан наносят ущерб политическому имиджу Украины.
Пресс-центр горисполкома.»
Ианвар 16, 1993
Ақырҭцәа декабр мзазы иҟарҵахьаз ажәыларақәа раан
Ҭоумышь азбжак ахырӷәӷәарҭақәа рнапаҿы иааргахьан. Иахьа
кәтолаа, ҭоумышьаа, арасаӡыхьаа еидгыланы иҟарҵаз ажәылара
93

иабзоураны ақырҭцәа амацәаз иҭаркын, ԥаса ирымырххьаз
ахырӷәӷәарҭақәа ааныркылеит. Абри аан иҟоуп ирытҟәаз,
егьырҭ зегьы ндырҵәеит.
Ерик Џьынџьал дызлаз агәыԥ Кьамышә Быҭәба инхара
акәшамыкәша ахырӷәӷәарҭа ркын. Хыхь ианаҳҵаз ахҭыс ашьҭахь
уи илаԥш иқәшәеит Аҭара аҳәааи Ҭоумышьи еиҟәызшоз аиҩхаа
дааҭыҵны арахь зҿаазхаз еибашьҩык. Харантәи дузгәаҭомызт
уи дызусҭаз. Амала, уацәымҩашьо иубарҭан уи бџьарла
деибыҭаны дшааиуаз.
Ерик иԥсы ӡаны иааиуаз аибашьҩы дизыԥшын. Данизааи­
гәаха цқьа дихәаԥшит, аха дизеилымкааит. Ерик, иҟало збап
иҳәан, иҽыҵәахны дахьтәаз иҭыԥ даахысын, иааиуаз иабџьар
наиқәикит.
– Узцом! – иҳәеит ибжьы ҿацаӡа. – Узусҭада?..
– Сара сшәаныуоуп! – иҳәеит егьи, иабџьар дымҩахакәа.
– Арахь уабацои?
– Аԥсуаа сыҽрысҭарцны саауеит. Ана Ҭоумышь ақырҭцәа
рацәаҩӡаны иҭарҟәаҟәеит. Сара урҭ ақырҭуа еибашьцәа сыр­
цәыбналаны абрахь саауеит. Сабџьаргьы наҟ ишәысҭоит, сыԥсы
еиқәшәырха!..
Егьи иабџьар анышьҭеиҵа, Ерик игәиҽанҵаны дизааигәахеит.
– Уџьыбақәа ҭыршәшәа!..
– Итҟәацуа агранат сымаӡам, савтомат шьҭасҵеит усгьы.
– Арахь усаԥыза! – иҳәан, ишьҭеиҵаз абџьаргьы
аашьҭыхны, Ерик итҟәа диманы аруаа рыштаб аҿы днеигеит,
иҟалаз реиҳәеит. Ашәаныуа ихы-иҵыхәа ҭҵаауа иазҵаара
иалагеит…
Иаха хәыҷык асы ауит. Иахьа амш каххаа иҟоуп, аха ахьҭа
аҿоуп. Зны-зынлагьы уцәа-ужьы иналҟьо ԥшакгьы ықәсуеит.
Ашьхеи агеи неибеиԥшны асы ықәжьуп, арахь лбаа бардрақәак
рҿы асы нханы иҟоуп, аҵлақәа рымахәқәа дрыцқьахьеит.
Адгьыл макьаназы асы ықәжьуп.
Уаҵәы иаашар Аҭараҟа амҩа сықәлоит.
Ианвар 17, 1993
Ашьыжь асааҭ жәба рзы Отаԥынтәи Ҷлоуҟа амҩа сықәлеит.
«Таракан» ҳәа изышьҭоу тракторк сықәшәан, Ҷлоу агәаҿы
94

сааннажьит. Адәахьы еимагыланы асоура иаҿын. Ацҳа ду
снықәсын, аангыларҭа ахыбраҿы ԥыҭраамҭак сааԥшит, аха
сшьапқәа рыда сызгоз анысымбаӡа, сдәықәлар акәхеит.
Аангыларҭаҿы сара сеиԥш ирацәаҩын машьынак, ма тракторк
ҳақәшәандаз ҳәа иԥшыз. Аха адәықәлара рзыгәаӷь­уамызт. Ҳцас
иҟанаҵозшәа, жәҩанынтә ихәмаруа ҵаҟа илеиуаз асы ԥаҟьаԥаҟьаӡа ихкәарц аҭахымызт. Ас мацара хәлаанӡа ишлеиуа
ҟәыҵшьа аныҟанамҵа ҳусқәа уадаҩхон. Иҟасҵахуаз, шьҭахьҟа
ахынҳәра сҭахымызт, иаахәлаанӡа зегьакакәын Аҭара сҟалон.
Схьаҵыр аасҭа ажәылара еиӷьуп сҳәан, ахыбра сааҵыҵын,
сышдәықәлоз расҳәеит уа исыдгылаз сымҩанызаҩцәа.
Сышдәықәлаз анырба хәҩык раҟара ацара зҭахқәаз, иццакқәоз
насышьҭалеит. Иззымгәаӷьыз уа иаанхеит икәанызануа.
– Иахьа иҳамбеит аныҟәара, уажәыҵәҟьа Ӷәаданӡа ҳнаӡап,
нас ҵаҟа ҳанҭагьаланы Џьгьарда ҳнеип, – ҿааиҭит хаҵа патазк.
Еицыз ахацәа избахьаз шьоук ракәын, аха абри абри иоуп
ҳәа уаҩ дсыздыруамызт. Агәаанагара зласымаз ала, шьоукы
Џьгьардатәқәан, егьырҭ Кәтол ицақәоз ракәын. Ажәакала,
тәымуаҩык дҳаламызт, ҳқыҭақәа ҳазҵазкуаз хазызаргьы,
ҳаигәылацәан, уи ҳаиднакылон. Иаҳцәыуадаҩыз раԥхьатәи
ашьаҿеихгара акәын, ԥыҭк ҳзынаскьар, нас иара амҩа
ҳатәнатәуан, ҳшеицәажәоз мацара иҳамбаӡакәа иахьаҳҭахыз
аҭыԥ аҿы ҳкылнагон. Хыхь ԥыҭк ҳанхала ани ахаҵа патаз
ҿааиҭит:
– Хыхь Лаганиа ахәала ҳдәықәлару, арахь ҵаҟа иаваршәны
Кәачарала ҳахыкәшару?
– Кәачарала ҳаикәнаршоит, – иҳәеит ахаҵа патаз ива­
гыланы инеиуаз, зоура лаҟәыз, аха иааиланы иҟаз ахаҵа.
Егьырҭ еицыз ҿаҳҭуамызт.
– Кәачарала ҳаикәнаршаргьы, амҩа иаҳа еиӷьуп.
– Ишышәҭаху!..
Аныҟәараз еицыз ахаҵа кьаҿи ахаҵа патази иҳаԥыргон.
Аибашьра иалагеижьҭеи саргьы ныҟәаран сызҿыз, сашьцыла­
хьан, аха шьҭа сықәрахь снеихьан, аҿар сызрацлабуамызт.
Ус сҳәеит ҳәа, ҳашьҭахь иааиуаз арԥарацәа ракәын ҳашьҭахь
инхоз, сара аҩхацәак аԥхьа игылақәаз срыхьӡома уҳәаратәы
95

рышьҭахь сыҟан. Ԥыҭк ҳнеихьан еиԥш, ахаҵа кьаҿ дааҭгылан,
иҩыза днеизыԥшит.
– Умыццакын, Сандра, арҭгьы ҳаарԥеиԥшлап, зегьы
ирылшом ирццакны аныҟәара.
– Саҭамыз! – иҳәеит Сандра захьӡыз. – Сашьцылахьеит.
Ҳашьҭахь иааиуаз ҳаарзыԥшит. Ҳхылԥақәа хьамҭаӡа иҟа­
лахьан, асы иақәнауз, иааҳаршәшәеит иҟьаны. Иубартә иҟан
иаарласӡаны уи шыхкәоз. Агаҿахь иаалашан, аԥсҭҳәақәа
унарылԥшны ажәҩан аеҵәара ааԥшуа иҟалахьан. Иаарласны
амш еилганы ажәҩан цқьахар, уаха хымԥада иҵаар алшон.
Кәачара ҳаназааигәаха Сандра захьӡыз ҿааиҭит:
– Ишуҳәара, Мамиа, абарҭ иҳабашьуа Сталин ихааназгьы
ирдыруазу иахьатәи аибашьра ҿиараны ишыҟаз?
– Аибашьра ҟалоит ҳәа агәҩара рымамзаргьы, аԥсуаа
мышкызны ҳхақәиҭразы ҳашжәылоз рдыруан.
– Ус угәы изаанагозеи? – дҵааит Сандра.
– Ани Бериа ҳәа иҟаз ацәыбзахша ахара инаԥшуаз аӡә
иакәын, ҳара ҳзы ҽеи ихәыцуамызт. Сталин аԥсуаа рах­
ҵара дзақәшаҳаҭымхаз, урҭ ақырҭуа жәлар ирылаӡҩаны
ассимилиациа ҳәа изышьҭоу ҳзиур иҭахын.
– Ааи, ааи, Қырҭтәылантәи иааргаз ахҵәацәа шахмат
ҳасабла ицҟьаны иҳаландырхеит. Уи аус Очамчыра араион
қәҿиарала инарыгӡеит. Шәахәаԥш ишыҟарҵаз: аӡҩыбжьааи
аҭарааи царҭа рымамкәа ахалдабаа рымҩақәа ркит. Кындыӷаа
– Кындыӷ ҿыц рыландырхеит. Тамшьгьы убас, Кәтолгьы
убас, Ӷәадеи Мықәи зымқәацо иҟарҵеит. Мышкызны аԥсуаа
гыларгьы, рымҩақәа зегь шәаҳаны ахықә ҳанхықәгылеит. Иара
ассимилиациа ҳәа изҿугьы анарха аиун, Очамчыранӡа иаахьан.
Гал атәы усгьы салацәажәом.
– Аҵабыргазы, усоуп ишыҟоу.
Ԥыҭк ҳнаскьахьан еиԥш, ажәабжьҳәареи ажәабжьқәа
рзыӡырҩреи иазҿлымҳаз Сандра захьӡыз ҿааиҭит:
– Уара, Мамиа, уҵарауаҩуп, сеиҳа еилукаауеит. Аказы
суазҵаарц сҭахын!..
– Иабатәи ҵарауаҩу, сара сынхаҩуп, – ҿааиҭит. – Ҵоуп,
институтк салгахьан, аха исҭахыз аҭыԥ ансырымҭа, сзанааҭ
касыжьын, аколнхараҿы бригадирс аусура саладыргеит. Изаа­
96

ӡари, Асовет ҳәынҭқарра иаҳнаҭазгьы маҷӡам. Зхы иахәоз
дынхартә дыҟан, амуча усҟангьы уажәгьы акрура ицәымӷуп, ауаа
рҿаҵа дазыԥшуеит, ма аӷьычра далагоит. Нас, нас, узсазҵаарц
иуҭахыз?
– Абри Бериа абасҟак аԥсуаа зиҭахымыз? – дааччашәа
ааҟаиҵеит Мамиа захьӡыз.
– Уи ахәыҷқәаҵәҟьагьы ирдыруеит, иухьзеи, Сандра?!
– Уара умсааит ишысзымдыруа!..
– Дцәыбзахшан азы!
– Уи шԥеилкаатәу?
– Ари аҭоурых иныҵак-ааҵакшәа ирҳәоит, мамзар, ишу­
дыруа, уи уареи сареи ҳахааным.
– Ажәабжьны ирҳәозар рхы иҭырымҳәааит, аиаша иазааи­
гәоуп. Иҳәа уара ишуаҳахьоу!..
– Бериа иаб Павле Гыртәылантәи Аԥсныҟа иааз дреиуан.
Иара инагаз аӡә иакәмызт, дӷарын. Нхара ҳәа Мархьаул
днанагеит. Усҟантәи аамҭазы Мархьаул адгьыл зымпыҵакыз
аҭауад Лакрба иакәын. Уи ихьӡ, иабхьӡы сарымҳәеит.
Иреиӷьыз адгьыл чашәрақәа зымпыҵакыз аҭауад ихәура
дҭан Павле Бериагьы. Маҵуҩыс аҳҭынраҿы дахьыҟаз акри­
ҿарҵон, акридыржәуан, ихатәы ҩны изгыламызт, имамызт, иара
убас, дахьықәаарыхуаз адгьылгьы. Уи зегьы ԥхӡашала ирҳатәын.
Аҭауад Лакрба иаҳҭынраҿы ахацәа реиԥш ирацәаҩын
ара амаҵ зуаз аҳәсагьы. Убарҭ дыруаӡәкын агыруа ԥҳәызба,
Марҭа захьӡыз. Изларҳәо ала, уи аԥсабара илнаҭаз аԥшӡара
атәы ҿыки-бзыки ирзымҳәозаап. Соуп зҳәоз арԥарацәа
рылаԥш дыҵашәахьан, аха ус аламалагьы имариамызт уи лгәы
ацаԥха аартра. Згәы ҿылкаахьаз арԥарацәа аӡәырҩы лҩызара
иашьҭаланы илызнеихьан, аха дарбанзаалак урҭ рахьынтәи
аӡәгьы ажәа илҭомызт. Иҟалап лара лгәы иақәшәахьаз урҭ
дрылазаргьы, аха инеибеиԥшны зегь мап рцәылкуан. Маӡак
лгәы иҭаршәны иҵәахны илыман, уи амаӡа дақәиҭымызт аҳәара.
– Изакә маӡахарыз? – иааизымычҳаит Сандра.
– Умыццакын. Исымҳәар ҳәа ушәома. Уӡырҩла. Иҟалаз уи
ауп, аҭауад Лакрба бзиа дибозаарын, уи азмырхакәа маӡалагьы
длыҿцаауан. Иахьа-уаҵәы наҟ сылҟәаҵып ҳәа игәы иҭеикхьан,
аха зхы икыз аҵыхәанӡа инаумыгӡар ҟалом ҳәа иарҳәахьазшәа,
97

ус иаармарианы анхаҩ ԥҳәызба лкажьрагьы изымариамызт. Урҭ
реиниара аҵыхәтәы шыҟалашаз здырхуадаз, аха арахь иара
ҳаҭауад, зыжәла дууз иара иеиԥш, ԥҳәызба ссиркгьы дизҳәаны
дыҟазаарын. Урҭ рчарагьы аҿҳәара ԥырҵәахьан. Ҩ-мцабзк
дрыбжьаханы дшыҟаз, ҽнак илаԥш дааҵашәеит иаҳҭынраҿы
маҵуҩыс имаз Павле Бериа.
Аҭауад аҳаҷаҳәа ихы иааҭашәеит абри агыруа ихәуҩы
ацхыраара ииҭар шалшоз. Имаҵуҩцәа рхада дааиԥхьан, хәыл­
ԥазы иусқәа данрылагалак Павле сышҟа днашәышьҭ иҳәазаап.
– Павле, аҭауад дуԥхьоит, уҽаарышәшәаны, уҽрыцқьаны
ишҟа унеи, уск аҵыхәала уиҭахуп! – ҳәа иарҳәеит.
Павле даахәыц-хәыцит. Жәаха ҽнак имариа ибан, игәаӷьны
аҭауад диҳәеит дгьыл ҿаҵак ииҭаразы. Нас қәацәк иргыларц
иаҳасабын.
– Макьана ус уҟаз, нас ҳахәаԥшып аҳәара иҟауҵаз! –
иҳәазаап аҭауад.
«Издыруада уиазы акәзар дызсыԥхьаз?» – хәыцрак
дынҭанагалеит Павле дгәырӷьаҵәа. Иаразнак иҽааибиҭан, имаз
наишәҵаны аҭауад ишҟа дынхалеит. Амаҵуцәа рхада аҭауад
адырра ииҭеит Павле дааины дыҟоуп ҳәа.
– Даашьҭы! – иҳәеит аҭауад.
Исаҳарызеишь ҳәа дааҩналеит Павле.
Амаҵуцәа рхада аҭауад илақәа аниирба, ашә аркны
шьҭахьҟа дындәылҵит.
– Уааины абра саԥхьа утәа! – иҳәеит аҭауад.
– Мап, ухаҵкы, сгылазааит!
– Уара, исгәалашәоит, аакьыскьа адгьыл усҭаразы аҳәара
ҟауҵеит. Ус акәӡами? – дҵааит аҭауад.
– Ааи, ухаҵкы, убас аҳәара ҟасҵеит.
– Сара избоит уара гәык-ԥсыкала саҳҭынраҿы аус шууа, –
даацәажәеит аҭауад. – Саргьы гәыкала исзыҟоу гәыкала дызбар
сҭахуп.
– Уара унапы сануп, ухаҵкы!..
– Исгәаԥхар, ухы уеигәырӷьо, ауаа уҵашьыцуа аҭагыла­
заашьа бзиа усҭоит, – ҿааиҭит аҭауад. – Ус акәӡами?
– Уара иуҳәо зегь закәануп, ухаҵкы!..
98

– Ани аӡыԥшаҳәаҿы адгьыл чашәроуп, иумбахьеи?
– Ааи, ухаҵкы!..
– Убри адгьыл уанасшьар ишԥоубои?
– Ааи, аха уи ҩны хәыҷыкгьы ҭагылоуп, – ҿааиҭит Павле.
– Издыруеит. Уи инхоз аҭырқәа дықәҵын, иԥсадгьыл
Ҭырқәтәылаҟа дхынҳәит. Сара исираахәеит уи адгьыл, иҩны,
ирахә-ишәахә. Унеины, амца ааиқәҵаны анхарада зегь ҟаҵоуп.
Убас еиԥш аразҟы соуп ҳәа зныкыр уԥхыӡ иалашәахьазу?
– Мап, сыҭауад, ухаҵкы. Абри исоуҳәо зегьы ԥхыӡу
џьысшьоит!..
– Уи ԥхыӡым, лабҿабоуп, усоума?
– Усоуп, ухаҵкы?!
– Абри еиԥш адгьыл чашәра, абри еиԥш анхарҭа бзиа
дамазароуп уара уҩызара иаԥсоу аԥҳәыс. Унацәа зқәукыз уара
дутәуп!..
– Усхыччома, ухаҵкы!..
– Уаҳа ус сымаӡамкәа ара стәам. Сара исҳәо зегь ҵабыргуп.
– Усоуп, ухаҵкы!..
– Дышԥоубои ҳаҳҭынраҿы маҵуҩ ԥҳәысс исыдкыланы
исымоу Марҭа? Марҭа аԥшӡа, думдыруеи?
– Ааи, ухаҵкы!..
Павле иблахаҵ аагьежьит Марҭа лыхьӡ аниаҳа. Аҳҭынраҿы
хаҵарԥыс дыҟазар зегь лара илҿынҵәаауеит.
– Уақәшаҳаҭзар, иахьа инаркны уи уара уԥҳәыс лакәхоит.
– Ишԥа… Марҭоу?!
– Ааи, Марҭа!..
– Аҭауад ухаҵкы… – ихшыҩ ааилаҩынтит. – Аҭауад
ухаҵкы, Марҭа сара дсыԥҳәысхону?..
– Амала… – инапы иҟьан, ишҟа дааигеит. – Амала… –
илымҳа дынҭахәыҭхәыҭит. – Аусқәа убасоуп ишыҟоу!.. Лара
гәыкала дузыҟалартә иҟасҵоит. Уақәшаҳаҭха!..
– Уи еиҳау насыԥ соураны сыҟаӡам, ухаҵкы!.. Сара
сақәшаҳаҭуп. Слакҩакуа сҟалом. Уи сара бзиа… – иажәа
изынагӡомызт.
– Ус анакәха, уахаҵәҟьа шәус аҿҳәара ԥаҳҵәоит. Уҭахызар,
абра ушгылоу слыԥхьап!..
99

– Уара ишуҭаху, ухаҵкы!..
Аҭауад аԥашьақәа ишыҟарҵо еиԥш, хынтә инапы ааини­ҟьеит.
Ауада дааҩналеит длашалашо аҳәса амаҵуҩцәа рхадас иҟаз.
– Ара сыҟоуп, ухаҵкы!
– Марҭа дбыманы бааи!
– Уажәыҵәҟьа, ухаҵкы!
Иаарласны Марҭа длыманы дааҩналеит. Павле уахь дын­
хьаԥшын, дааҭрысит. Ичҳара ҵәахуа Марҭа дналзыԥшит.
«Зегьакоуп, уи илеиӷьу са дсыԥшаараны сыҟам. Макьана уахь­
лыхәаԥшуа илнымԥшыц. Аха иабаԥырхагоу. Сыҩны-сгәара,
сыдгьыл ҟалоит. Ари ԥхыӡ избаргьы ихасҵомызт».
Аҭауад Марҭа лахь дынхьаҳәын, ҿааиҭит:
– Павле хаҵа бзиоуп. Маҷк дбеиҳабызаргьы, бҩызара
даԥсаны исыԥхьаӡеит. Бақәшаҳаҭхар, уахаҵәҟьа ачара шәзыз­
уеит. Шәыҩны-шәгәара зегь хианы игылоуп. Саҳҭынраҿы
шәымҩа ҟьаҟьаӡа иаартуп. Бақәшаҳаҭзар…
– Сақәшаҳаҭуп, ухаҵкы! – лҳәеит Марҭа.
– Шәынасыԥ сеигәырӷьоит! – ҿааиҭит аҭауад. Нас амаҵуцәа
рхада ԥҳәыс иналыдиҵеит:
– Лышәҵатәы-лҟәынҵатәы еиқәшәыршәа уажәыҵәҟьа.
Шәцаны анхарҭа ҿыц аҿы шәаақәгьежьааны иаҭаху ҟашәҵа.
Амаҵуцәа зегь адырра рышәҭ! Ухы уақәиҭуп, Павле!..
Мамиа иажәабжь даналга ҿымҭӡакәа ихы лаирҟәын, ишьҭахь
игылақәаз амҩанызаҩцәа дааҳзыԥшит. Асоура иаҟәыҵхьан,
аха ана-ара цырақәак аҿыҵышәшәон, амш аилгара иаҿын.
Ҳара Кәачара аган ҳаваланы ҳашнеиуаз агәаҩара ҳанҭалан,
иаарласны хыхь ҳхалон. Нас уинахыс асфальт мҩа ҳшаныз
Ӷәада ҳнеиуан.
– Аԥсыуала уазхәыцуазар, Лавренти дцәыбзаԥоуп, дҭауад
шьҭроуп, – ҿааиҭит Сандра. – Убри азакәхап, даныҩеидас,
дзакәыҵәҟьаз анеиликаа, иан чарҳәара ахьылзыруз гәынганы
аԥсуаа зиҭахымызгьы, – иҳәеит иара.
– Ааи, шьҭа ус акәхап, – ҿааиҭит Мамиа захьӡызгьы.
Ԥыҭк ҳнаӡахьан еиԥш, хыхь ҳанынхала, ҳаԥсы ааиҭаҳкып ҳәа
ҳааиқәшаҳаҭхан, амҩаду аҿы иҟаҵаз ақьала-чаԥа ҳныҵалеит.
Амҩан ҳахьныҟәоз ҳшын, ҳажәҩақәа ибааӡаз ахылҩаԥсылҩа
100

рылҵуа ҳҩеибартәақәеит. Смагә бааӡаӡа иҟан, аха сшьапы ахьҭа
иакуамызт, маҷк ацәаакыра шалсыз гәасҭон, аха уи ԥхӡын, џьара
ҩнык аҿы снеиааинӡа исызсышьхуамызт. Азныказы, ҳаштәаз
еиԥш, ҳашьҭыбжь ааиқәтәан, аӡәгьы ацәажәара ҳҭахымызшәа,
досу ҳхәыцрақәа ҳаманы, ус ҳаиҿаԥшуан. Аха нас иаалыр­
ҟьаны схы ҩышьҭысхын, еицыз аҩызцәа саарылаԥшит.
– Сара ҽакала исаҳахьеит уи ахҭыс, – ҿаасҭит.
– Уароу?! – иааџьашьаны даасыхәаԥшит Сандра. Уажәа­
кәыз­шәа уи саниба, схы инаркны сшьапаҟынӡа сааимидеит. –
Ишԥауаҳаи, нас, уара?..
– О, уи шәасҳәар сыгәра шәымгаргьы ҟалап!..
– Избан, ус угәы изаанагазеи?
– Саргьы иансаҳа исызхамҵеит, аха ашьҭахь…
– Удинаныс ишҳауҳәара! – ихы ҩышьҭихит Сандра.
– Аиеи, аиеи! – дазҿлымҳахеит Мамиагьы. Егьырҭ ар­
ԥарацәа ҿымҭ-ԥсымшьа иаҳзыӡырҩуан, ааигьы рҳәомызт,
мапгьы рҳәомызт.
– Исазҳәаз доурысуп, ихьӡ сгәалашәом, аха исгәалашәо
иԥҳәыс д-Џьынџьалԥҳауп, – сналагеит. – Иареи сареи ҳаиба­
дыруеит, аԥсшәа ҳзеилоуп!..
– Дҳамаҳәызаап, – иҳәеит Сандра. – Аха изеиԥшроузеи
ажәабжь иуеиҳәаз?
– Аԥхьан иҳаҳаз иазааигәаӡам.
– Ҟаи, џьушьҭ!.. Ассир уҳәоит!..
Сандра захьӡыз игәы иаанагаз сызшәаҳәом, аха Мамиа
сахьихәаԥшуаз цқьагьы сыгәра имгозшәа збеит. Иара иеиҭеи­
ҳәаз ажәабжь аԥыжәара шамоу агәра схаирҵозшәа, сара
инаганы ирыласыжьыз уиаҟара дшазҿлымҳамыз сырдыруа,
дахьтәаз, «Уара ҳаужьарц уаҿуп, аха меҳ умоуп» иҳәарашәа
дсыхәаԥшуан, ихы-иҿы ачча нықәҵаны. Уи ангәасҭа смыццакӡо
саргьы схы ласырҟәын, анҭ смагәқәа ааидысыкшалан, ирыхьта­
таз агәамсам сызкажьуазар ҳәа аамҭа агара саҿын. Сандра
захьӡыз изымычҳазт, ҿааиҭит:
– Ажәабжь ҳауҳәозар ҳәа ҳаԥшуп!..
– Ааи, ааи, уажәыҵәҟьа салагоит, – сҳәан, схы
ҩышьҭыхшәа Мамиа захьӡыз снеизыԥшит. Уи иблақәа уажәыгьы
ицәыҵыԥшуан, сыгәра рзымго.
101

– Ани аурыс Агәыӡера аус иуан, имаӡоу ҳәынҭқарратә
наплакык аҿы. Иаалырҟьан дычмазаҩхеит. Днаганы днышьҭар­
ҵеит дара рхәышәтәырҭаҿы. Ауаҩы ачымазара анииааилак,
икәшамыкәшаа ишьҭақәоу ихшыҩ аҿы изаагаӡом, аха иԥсы
анҭар­ҵалак, дшьақәгыло ишьараҿы данааилак аҩызцәагьы
иҭаххоит, ацәажәарагьы далагоит, ихаҵгылақәазгьы иҭабуп
ҳәа реиҳәарц иҽазикуеит. Убас дахьышьҭаз ахәшәтәырҭаҿы
еибадырит Ашот захьӡыз Чолокиан ҳәа ерманыки иареи. Ашот
дышьҭан аурыс ипалатаҿы, ҩыџьа рҭыԥ змаз акәын иаргьы.
Ианеибадыр, аҳәынҭқар ирҿеиҵоз афатә адагьы, дара аҩнынтә
ирзааргоз кәтыжьк, кәацк, сыӡбалк зҳәаз еиԥш, инеидтәаланы
ианырфа, рыгәра анеибага ашьҭахь рыгәҭыхақәагьы еибырҳәо
иалагеит.
Ҽнак, ишыҟалах сеидру, абри ҳара ишцәыраагаз еиԥш,
Бериа иҭоурыхқәа аацәырыргеит. Ашот заманалаҵәҟьа идыруан
ани аурыс ахәшәтәырҭаҿы ицшьҭаз КГБ аҿы аус шиуаз. Ари
ҟалеит 1973 шықәсазы. Ашот захьӡыз аерманы усҟан 73-74 шықә­
са дырҭан. Аурыс иакәзар, макьана дқәыԥшын, ҩажәи жәаба
шықәса дреиҳамызт.
Ишысҳәаз еиԥш, аурыс иӡбахә анцәыраага, Мархьаул
ҳнанагеит. Уантәи Бақәа, Қарҭ, Москва уҳәа, Аҟәагьы налаҵаны,
ақалақь дуқәа ҳнархысит.
Чолокиан даацәажәеит:
– Шәарҭ ашәарҭадара акомитет аҿы аус жәуеит. Адунеи
аҿы маӡас иҟоу шәара шәаԥхьа уаҩы издырӡом. Шәара ирышәҭо
адырраҭарала аҳәынҭқарцәа шәырцәажәоит, иҟоу-иану урҭ
рҟынтәи ажәлар ирыладырҵәоит. Ус иаҭахны иҟазар.
Аурыс дыԥшын ари ахаҵа ииҳәо закәызеи ҳәа. Ажәабжьҳәаҩ
днеиԥыҩлан, ус ҿааиҭит:
– Маӡас иҟоу зегь рдыруеит КГБ аусзуҩцәа. Уи мап-чап
узахҳәаауам. Усоума?
– Ааи, усоуп, аха зны-зынла КГБ аусзуҩы ианизымдыруа
ыҟоуп, аҳәынҭқарра аусзуҩы иҭоурыхқәа агәыла ишидыруа
еиԥш, – ҿааиҭит Чолокиан.
– Ҵабыргну?! – иааџьеишьеит аурыс – Ассир соуҳәеит!
– Ааи, уи Бериа иаби сара саби еигәылацәан. Иҵегьы
ҳа ҳаиԥш Мархьаул еицынхақәоз рацәаҩын, аха аҭоурых
сазҳәаз сабгьы дыргәылан. Уи излеиҳәо ала, Павле захьӡыз
102

иҵабыргыҵәҟьаны иԥҳәыс лаасҭа иара деиҳабын, Марҭа
захьӡыз ихы дадкыланы имаз аԥҳәыс. Павле дхандеиуан, круран
дызҿыз, аха иԥҳәыс аԥшӡара шлымаз еилкааны лхы ҳаракны
илкын, аҩнытә усқәагьы уиаҟара хьаас ианлымамыз ыҟан.
Усҟан лассы-лассы Ҭырқәтәылантәи ахәаахәҭцәа-ҭуџьарцәа
ӷбала Аԥсны иаакыдгыланы амаҭәаҩыҭәа, афатә уҳәа, амаҷсаҷ
инаркны иаарымгоз ҳәа егьыҟамызт. Урҭ анаауаз лдыруан Марҭа
захьӡыз, лхаҵеи лареи еиднагалеижьҭеи оумак шымҵуазгьы,
иара иҩны, ма данырашәоз, ма уск данаҿыз инақәыршәаны,
иреиӷьыз лымаҭәақәа лышәҵаны иааиз аӷба даԥылон.
Уи аҭырқәа иӷба анааӡыхгылалак, Марҭа лакәым, ажәлар
рацәаҩны уи иадеизалон. Ҽнак сабгьы даԥылеит уи аӷба.
Аҭуџьарцәа рымаҭәақәа дәылганы ауаа иахьырбарҭаз иазалхыз
ҭыԥк аҿы иқәырҵон. Аӷба еиҳабыс иамаз аԥашьа, иԥаҵа цәышқәа
инапы нарылшь-аарылшьуа, адәахьы дынҭыҵны днаԥшааԥшуа,
иҭааз аахәаҩцәа дрылаԥшуа адәахьы дцәырҵуан. Саби иареи
ибзианы еибадыруазаарын. Ишуасҳәаз еиԥш, саб аахәатәқәак
иман, иусқәа дрылган, аҩныҟа сцап ҳәа дышгылаз аӷба зтәыз
аҭырқәа ҭуџьар дааидгылан, ус иеиҳәеит:
– Самвел аԥашьа, уцхыраара сҭахуп, – иҳәазаап.
– Иухьзеи, сԥашьа? – дҵаазап сара саб.
– Дызусҭада ани аԥшӡа? – схьаирԥшит асқьала анаҩс
ишеишеиуа игылаз Марҭа лахь.
– Уи сара дысгәылоуп, сԥашьа, ухаҵкы!
Ишызбоз ихаҿы аалашан, инацәкьыс шәпа наганы иԥаҵа
иналишьит.
– Иҟоу удыруама, – иҳәеит уахь дыԥшуа, – иулшару лареи
сареи ҳаиԥылартә аҟаҵара?
– Сымч-сылшара зегь азыскып, сԥашьа ухаҵкы!..
Иџьыба дынҭасын, қьасак азна аԥара аасиркит.
– Унеины сышҟа дааиратәы исзыҟаҵа. Шәызбо гәҩарас
иҟарымҵартә, акы аалхәошәа егьиуашәа аӷба аҩнуҵҟа шәынҭал.
Нас са сҭыԥ ахьыҟоу данноугалак, шәхы шәақәиҭуп. Иусҭаз
аҟара аԥара разны унапы иасыркуеит!
– Ишуҳәо иҟалоит, сԥашьа ухаҵкы! – сҳәан, уи снаидҟьаны
наҟ сҿынасхеит. Дрыцҳахәха, зегьы лыԥсы рылахәхәа игылаз
Марҭа сналыдгылеит. Санылба дгәырӷьаҵәа аԥсшәа аасалҳәеит.
103

Аамҭа мгакәа ллымҳа сынҭахәыҭхәыҭын, имӡакәа иласҳәеит
аӷба зтәыз инапынҵа.
– Схаҵа сишьуеит! – лҳәеит дыҭрысын, – иаасыҵихыр
ԥсҭазаара соуам!
– Бымшәан, са бымҩаԥызгоит! – сҳәеит сара. –
Бсышьҭаланы баала!
Сара сцон, лара дсышьҭан. Зны-зынлагьы ҳааҭгыланы
маҭәақәак ҳрыхәаԥшуан. Нас ҩаԥхьа ауаа ҳнарылс-аарылсны
аӷбахь ҳанҭалеит.
Аԥашьа иԥаҵа инацәкьыс алшьуа дышгылаз, ҳаниба
икаиутахь дҳаԥхьеит. Инапы анеиниҟьа, имаҵуҩԥҳәыс иаԥхьа
дынхырхәеит.
– Ирласны афатә хазынақәа ааганы ҳастол рхиа! – иҳәеит
иара. Егьи амаҭ еиԥш дқьақьо, шьҭахьла мацара дахьца-дахьаа
ҳамбо дныҵашәкәеит. Аха иаразнак дхынҳәны дааины ҳа­
маҵ луит.
– Сара усқәак сымоуп, адәахьы сыбзыԥшуеит! – сҳәеит
сара. Марҭа, исҳәаз лмаҳаӡазшәа, аҭырқәа ҭуџьар дизыԥшуан.
Сыла ишабоз аразын ԥара лыкәа инҭеиҵеит. Сара сыхәҭаагьы
ансоу, рҩыџьегьы еизныжьны адәахьы сындәылҵит. Уаҳагьы
снымхаӡакәа сыҩныҟа сцеит.
Убри ашьҭахь ашықәсқәа цеит. Зны сшымгәыӷӡоз аҭырқәа
ҭуџьар иӷба шыӡхгылаз гәасҭеит. Иџьоушьаша, лара Марҭа
лхаҭагьы уи дшааиз лцәа иалашәаны асқьалаҿы дыԥшын.
Аҭырқәа сшибаз еиԥш ихы-иҿы ааихаччан, аԥсшәа сеиҳәеит.
– Сԥашьа ухаҵкы, анахьхьи игылоу дубома? – асқьалахьы
снапы сырххан, Марҭа дисырбеит. Акы ицәа иналашәан, уахь
дынхьаҳәит.
– Марҭа? – иааџьеишьеит.
– Илыдгылоу аҵеи?
– Аҵеиу? – иԥаҵақәа қәацқәацо инапы нарылишьит. –
Дызусҭада?
– Цқьа уизыԥши?
– Сыла дазеилыргом!..
– Ушәама?
– Иуҳәо сзеилкаауам!..
104

– Хәышықәса ҵуеит Аԥсныҟа умааижьҭеи. Ани ахәыҷгьы
хәышықәса дырҭоуп. Уара ухы аахҵәаны ихагылоуп. Лавренти!..
– Ассир саҳауеит! Арахь дысзаага!..
– Илымур ҟалап!
– Избан!..
– Иаб гәҩарақәак иоуит..
– Иара дшитәым алоу?
– Ааи!
– Нас, иҟаҳҵари?..
– Даазгап, аха…
Иџьыба дынҭалан, иразын ԥарақәа ааирхьархьарит. Уи
ансиҭа, иажәа анагӡаразы наҟ сҿынасхеит.
– Бзиала баабеит, аҳкәажә Марҭа! – аԥсшәа ласҳәеит.
– Иара иоума иааины иҟоу?
– Ааи. Бибар иҭахуп!..
– Снеирыма?
– Ааи.
– Ацхыраара ҳаиҭозар. Аԥара саргәаҟуеит!..
– Еилыскаауеит. Баала!..
Еиманы рҿынархеит. Инкыдыԥшыло-аакыдыԥшыло ишнеи­
уаз, аӷба зтәыз аԥшәмагьы даарԥылеит. Инапы ирххеит икаиутахь.
Нас аҟьаԥ-аҟьаԥҳәа инапы еиниҟьеит. Дышьҭасуа, дҳәа­зошәа
дааины, лхы шьҭацаланы иаԥхьа лыҽкалыршәит маҵуҩык.
Аҭырқәшәала ак леиҳәан, дыԥрит лышьҭахьҟа. Дымнаӡац
иҳәо­наҵы ҩаԥхьа дхынҳәын, астол лырхиеит. Сара адәылҵра
сҽазыскит.
– Аԥашьа Самвел, – иҳәеит уи дгәырӷьаҵәа. – Ԥсраҽнынӡа
исхашҭуам исзууз абзиара. Ахәыҷы уааихылаԥшла. Иаарласны
аҵара дҭалозар акәхап!
– Уи иқәлоу аҵеи саргьы дсымоуп, – иҳәеит саб. – Урҭ
бзиа еибабоит, школк ахь иныҟәо иҟалар сҭахуп.
– Марҭа лхаҵа, аԥара сымам ҳәа, иҷкәын аҵара дизҭамҵар
алшоит. Уи иҵара аԥара сара иахысшәаауеит ҳәа узыҟаҵар уаҳа
исҭахузеи?!
– Ус иагьыҟасҵоит, уара аԥара лызныжь уаҳкәажә!..
– О, уи уацәымшәан! – иҳәеит иара.
105

Урҭ еиԥырҵит, саб излеиҳәо ала, уи уаҳа Аԥсныҟа ихабар
ҟамлаӡеит.
Ахәыҷқәа ианрызҳа, сара сыбзоурала аҷкәын дҭаҳҵеит
Аҟәатәи иреиҳаӡаз алагарҭатә училишьче. Нас уи ашьҭахь
ихы дахәо даныҟала, Бақәаҟа аҵара дҭалоит. Нас… нас…
Данҳәынҭқарха, ицхраауаз игәылацәа амш мыжда ҳҭаирԥшит.
Ҳахирҵәеит алаԥынҵа икылҟьаз Бериа… Уи даҽа ҭоурыхуп.
Инеихәаԥшы-ааихәаԥшит сажәабжь ҳәаны саналга. Иахыр­
ҳәаарыз рыздыруамызт. Ҳантәоз ҳаиқәышьшьы, ари ақьалачаԥаҿы ҳҭыԥ шаанаҳкылаз еиԥш, иара уажәгьы ҿымҭ-ԥсымшьа
ҳахқәа ларҟәны ҳтәан ус ԥыҭраамҭак. Нахьхьи ихараӡаны
игәыргәыруа, адыдра иаҿызшәа, абзырбзанқәа рыҭҟьабжьы
ааҩуан. Уаҵәы иаҳԥеиԥшыз иахьа аҳәара уадаҩын. Абри
аибашьра зегь хыҵхырҭас иамаз Сталини Бериеи ҳрықәшәиуа
ҳтәан. Ҳрықәшәиуа ҳҩагылеит ҳамҩа иацаҳҵаразы.Ҩыџьа
ахәымгақәа ирыхҟьаны, дара шыҟамгьы, иахьа урҭ иларҵаз
аарыхроуп абас ҷанҷаны ҳаибафо ҳҟазҵазгьы. Урҭ аҩыџьа
ыҟамызҭгьы, дҟамлар алшон Шеварднаӡе. Аӡәи-аӡәи рҵыхәақәа
еиԥшьны, иахьанӡагьы урҭ ирҟьаз ажәла адацқәа ҳаны ауаа
рыгәқәа рҿы инеихьеит. Уи адац аҵжәаразы аԥсуааи ақырҭқәеи
аибашьра иаҿуп. Уи аибашьра ахыԥша аныԥшуеит абра ҳахьтәоу
аҭыԥгьы. Ақырҭцәа ирымпыҵакыз Кәачара ақыҭа ахи аҵыхәеи
зегь былны абаа хыжәжәареиԥш еилажьуп анхарҭақәа.
Ҳҩагылан, ҳаиқәышьшьы амҩа ҳнықәлеит.
Асааҭ жәеиза рзы Ӷәада ҳнеит. Уа машьынак ҳақәшәан,
Џьгьарданӡа ҳнанагеит. Исыцыз срыцрыҵын, сымала шьапыла
сдәықәлеит. Мандара схалеит асааҭ ҩба рзы. Уантәи амҩа
ааихҵәаны ачаирҭақәа снарывсын, агәаҩа сынҭалан, Манча
икәара снырны хыхь сахьыныхшәаз, Кьамышә Быҭәба дахьынхо
ииасуа амҩа ааихҵәаны аҭаратәи амҩа сналалеит. Данел
Багаҭелиа инхарҭа аган снаваланы ҵаҟа агәаҩа сынҭалон еиԥш,
Кындыӷынтәи бзарбзанла ахысрақәа ирылагеит. Ақырҭцәа
иаарышьҭуаз ахы хьамҭақәа Кьамышә Быҭәба дахьынхо
акәшамыкәша иҟоу ахырӷәӷәарҭақәа рҿы икаҳауан. Ссааҭ
сна­хәаԥшызар, ҩажәа минуҭ хәба рахь аус аухьан. Ахысра
иаҟәыҵӡомызт, уажәы-уажәы ана-ара аӷьеҩ-аӷьеҩҳәа ахқәа
ахьцәыҵаҳауаз иԥжәон.
Сеилысны сааит Рауль иҟны.
106

Ианвар 18, 1993
Иахьа ашьыжь иҟәыбаса еилажьу акультура Аҩны саҭааит.
Х-уадак инханы иҟаз рышәқәа ҿыжәжәаны, хыла-гәыла
еилажьны иҟан. Адиректор икабинет аҿы ашә ԥҽны шьоукы
ҩналт. Уеизгьы-уеизгьы уа иҩнамызт ауаҩы ихы иаирхәашаз
мал дук. Ауада ԥшӡа аханы игылаз астол амгәа исызҭан сусураҿы
схы иасырхәоз ақьаадқәеи ажурналқәеи. Урҭ зегьы ҭыхны ҵаҟа
адашьма иқәжьын иԥсаҟьаны. Арантәи акгьы дәылрымгеит, аха
ар анахыҵуаз аӡә дныҩналаны илаԥш иҵихит, инапы нахьишьит
ҳкультура ахәышҭаара иамаз-иахыз. Угәы ԥнажәартә иҟан абри
уааҭгыланы уазыԥшыр. Ҳаӷа ҳаирпланла дынхылан, ахан дуӡӡа
ԥыххаа еилаижьит, иаанхазгьы, аӡәы игәы ԥнажәазар акәхап,
варварҵас дазныҟәеит.
Ахысра иаҿуп зегьынџьара. Ақырҭцәа ҳхырӷәӷәарҭақәа
ахьыҟоу адырра роузар акәхап, уажәыгьы иалахысуеит
Кьамышә Быҭәба инхарҭа акәшамыкәша. Ҿааихак амаӡамкәа
агәыргәырбжьы ааҩуеит Наа ахаларҭа шыҟоу, хыхь аиҩхаа
ахықә иқәынхо аерманцәа рыҩнқәа идырбаны. Алҩа еишьылӡа
еиҵыхәхәа ажәҩан ахь иахьхалаз арантәи иубарҭоуп. Ахы
хьамҭа шааиуаз ерманык иҩны инақәшәан, амца ацралеит. Убра
дук иацәыхарамкәа ҳаруаа рхырӷәӷәарҭа ҟаҵаны иҟан. Иҟалап
урҭ нырцәынтәи иааԥшны игәарҭазар аԥсуаа ахьтәаз. Нахьхьи
Кәыдырхықә аҳаблаҿгьы иҭынчраӡам, Муџьа Аҳәбеи Вахтанг
Аҳәбеи рынхарҭа ҩнқәа амца ркызшәа аабоит.
Адырраҭара ҟарҵеит ашәарҭара шыҟаз: ақырҭцәа ажәылара
аҽазырхиара иаҿуп ҳәа агәаанагара ыҟоуп.
Асааҭ жәабанӡа ахысрақәа еихсыӷьрак рымаӡамызт. Ахы
хьанҭақәа каҳауан исзааигәаӡаны, «Град» ала иаарышьҭыз
Мандара аҭаларҭа иалаҳаит. Абасҟак ашәарҭара шыҟазгьы,
анцәа иџьшьаны ԥсҭбара ыҟамызт. Аха инеизакны уахәаԥшуа­
зар, аҭагылазаашьа даараӡа иуашәшәыроуп.
Аҭара инхо Дора Кәыҵниа иҭаацәеи иареи кны ирымоуп.
Иацы ихаҭа даарышьҭит, Ҭоумышь икаҳаз аԥырҩы иҩызцәеи
иареи аԥсцәа Дора Кәыҵниа иҭаацәеи реиҭныԥсахларазы. Дора
Кәыҵниа ишьҭахьҟа дыхнымҳәыр, иара дахьынхо аҳаблаҿы
иалаханы иҟоу ашәҟәыҩҩы Сергеи Кәыҵниа дшыршьуа ҳәа ажәа
107

инырҵеит уи арахь данаауаз. Абри аус ақырҭцәа рганахьала аус
азиуан Мурман Конкава, арахь уи диԥылараны дыҟан Џьумбер
Цецхлаӡе. Урҭ реиԥылара лыҵшәас иаиуз макьана иҳаздыруам.
Ахәлара шааигәахаз еиԥш ахысрақәагьы ааиқәтәеит.
Ҳаибашьцәа адырра сырҭеит, Наа нырцә игыланы танкла
аерманцәа рҳабла ишалахысуаз, ахы шааиуаз ерманык иҩны
инақәшәан, иԥыххаа ишагаз. Абри аан иҭахеит аҩны иҩнатәаз
хҩык аҭаацәара иатәыз.
Ианвар 19, 1993
Иахьа Аҭара ақыҭан, иналак-ҩалакшәа имхысуазар, аи­
башьра ыҟаӡамызт. Ашамҭазы Набжьоу аҳабла шыҟаз равто­
матқәа ҭырҟьо амбатә ҟарҵон ақырҭцәа, аха ус дара ирҟазшьоуп,
аԥсуа дырба-дрымба ихыслароуп, уи ҳара аҭараа ара инханы
иҟоу ҳашьцылахьеит.
Ашьыжь амра хааӡа инкаԥхеит. Иаха уиаҟарагьы имҵааӡеит,
ашьыжьгьы иааузымчҳаратәы ихьҭаӡамызт, уи амцхәрас аҳауа
ҟәанда ықәсуан. Адунеи аҟны, иаха арадио аҟынгьы ирҳәон,
зехьынџьара иҟәандарахеит. Ҳара ҳзы уи бзиагәышьан: ирлас
асы ӡыҭыр ҳаибашьцәагьы ԥыҭк рыԥсы ааивыргарын, мамзар
абар мызкы ирықәуп иааҟәымҵӡакәа асоура иаҿуижьҭеи.
Ҭынчран, џьаргьы игомызт ахысбыжьқәа. Ус ҳшыԥшыз,
иаалырҟьаны, иҳаракӡаны СУ-25-қәа аахылан, наҟ Аҭара
мраҭашәарахь абомбақәа ланашьҭит. Уахь ҳаибашьцәа уаҩ
дтәаӡамызт. Усҟан асааҭ жәаҩа ҟалахьан. Даҽа сааҭк ашьҭахь
аҳаирпланқәа ҩаԥхьа иаахылан, ҳара инаҳхыкны Мыркәыла
шыҟаз, Лакәыт Зарандиа ихырӷәӷәарҭақәа абомбақәа рылажьны
инылахәаша ицеит.
Ҳханы, Нури Быҭәба инхара акәшамыкәша иҟоу ахырӷә­
ӷәарҭахь, аҳаирпланқәа ҳхаԥырны ишцаз еиԥш, иҟоу ажәабжьк
ҳзеилкаауазар ҳәа уахь ҳанхалеит. Ҳахьнеиз, еицырдыруа
ҳаибашьцәа Даур, Баҭал, Мариал (Адгәыр), Руслан Џьгәыз-иԥа
уҳәа Кәыҵниаа, Набжьоу аҳабла иалаханы иҟоу Дореи Сергеии
рацәажәара иаҿын. Итҟәаны ирымоу ҳаҷкәынцәа аарышьҭит
ақырҭцәеи дареи реиҭныԥсахларазы. Арҭ рнаҩсангьы аҳаб­
лаҿы итҟәаны ирыман Славик Ԥанта-иԥеи Федиа Сандраиԥеи рҭаацәа. Акыраамҭа аиҿыхара цон. Аҵыхәтәаны урҭ
еиқәышаҳаҭхеит асааҭ ԥшьба рзы ашьыбжьышьҭахь Аҭара
108

агәаҿы ҳаибашьцәа рхаҭарнакцәеи (Даур, Мариал) ақырҭцәа
рхаҭарнак Мурман Конкавеи еиқәшәаны аицәажәаразы. Дореи
Сергеии абри ашьҭахь рышьҭахьҟа Набжьоуҟа ихынҳәит.
Сара аҩныҟа сылбааит, ҳбораҿы иҵәахыз сымаҭәақәа
рыԥхьакразы. Аамҭагьы такә набжьыст. Асааҭ хәба рыбжа
рзы ҳаибашьцәа рцәажәабжь саҳауан амҩаду аҿы. Аҟәҟәаҳәа
еишьҭаргыланы автоматлагьы ихысит дара. «Аҭараа зегь
алҵны ицаз џьышәымшьааит, ара ҳашәзыԥшны ҳаштәоу
жәдыруазааит!» – аанагон ҳарԥарацәа ари рхысыбжь.
Асааҭ хәба рзы Рауль иахь санхала, Галиеи Беллеи – Рауль
иаҳәшьцәа – Арасаӡыхьынтәи иааны иҟан. Ара дыҟан, иара
убас, ҳаибашьцәа рҿы медеҳәшьаси еибашьҩыси ирылаз Ута
Кәыҵниаԥҳа. Уи афатә архиара даҿын. Акыраамҭа иаҳамфацыз
ачашә ӡны (ачашыла иалхны), ашьақар аҭаны ачаи ҳдыржәит
ҳаҳәшьцәа.
Ианвар 20, 1993
Ақырҭцәа итҟәаны ирымоу Дора Кәыҵниа излеиҳәаз ала,
Ипполит Кәыҵниа дахьынхо амҩаду аҿаԥхьа ҳпартизанцәа
ацҳаҿы иҵарҵаз атанк ԥызжәо амина ақырҭцәа ртанк хьамҭа
анықәла, иԥыххаа иагеит. Иҭахаз ртәы егьимҳәеит, уи усгьы
еилкаан. Ари ҟалеит иҳаҩсхьоу абарҭ аҩымш рыҩнуҵҟала.
Иахьа аӡҩыбжьааи аҭарааи рбаталион аштаб аҿы сыҟан.
Исҭахын ианвар мза 7 рзын, ашьаарҵәыратә Қьырсазы, иҭахази
ахаҵара аазырԥшызи рзы еилкаақәак. Иҭахази ихәызи ртәы
зҳәоз аилкаа сзыҟалҵеит ари аибашьраан медеҳәшьас ирыцыз
Земфира Кәыҵниаԥҳа. Уи длыцхраауан егьи амедиаҳәшьа Ута
Кәыҵниаԥҳа.
Абра аштаб аҿы сшыҟаз, ацхыраараз Тҟәарчалнтәи иаҳ­
зааит ҩажәаҩык еиқәных иҟаз аибашьцәа. Урҭ раашьа злаҟаз
ала, угәы иаанагарын иаарласӡаны ажәылара мҩаԥыргарашәа.
Арахь имҩахыҵыз аибашьцәа ирыцын ҩыџьа аӡӷабцәа, ҩыџьа
ачеченцәа. Иҟоуп Гәдоуҭантәи иаақәазгьы. Урҭ хықәкыс ирымаз
сара сзы аилкаара уадаҩхеит.
Ҭоумышь иларышьҭыз авертолиот иахьанӡа уи ааигәа
уаҩ дымнеицызт. Уи ианвар 16 рзы Виктор Строи илаишьҭыз
аҳаирплан акәын.
109

Едик Жьаниа иҩызцәа иманы, ари аҳаирплан ахькаҳаз аҭыԥ
агәаҭаразы иахьа амҩа иқәлон. Уи кажьын Борис Сармедиа
дахьынхо ишьҭахь агәаҩараҿы. Аҳаирплан иҭаз ҩыџьа рбеит.
Руаӡәк ихәдеи ихи роуп инхаз, егьи – маҟҿаҳәаранахыс хыхь.
Апулемиот апатронақәеи иареи трофеик аҳасабала инхеит.
Уаҵәы урҭқәа зегьы раагаразы агәыԥ цараны иҟоуп.
Ианвар 21, 1993
Иахьа шьыжьы инаркны амш шәшьит, ақәоура иалагеит.
Ҩаԥхьа уи иаанагон аҟьаҵәыреи ахьҭеи. Егьа убас иҟазаргьы,
уажәшьҭа иубаратәы иҟоуп аӡынра амч алӡаауа ааԥынрахь
ахы шхоу. Ҳәарада, макьаназы урҭ рыбжьара аиқәшаҳаҭхара
зыҟалом, аӡынра иаҭахуп иара анапаҿы амчра ҟалар, ақәеи аси
ацны ахьҭа кшалар, рахәи уааи ргәаҟуа ауаа ргәы ԥнаҵәалар.
Аха уи агәҭакы еилкааны ааԥынрагьы аҽаҟьоит, аҟәандара
ааганы, аси аҵааи ырӡыҭны адгьыл хнатыр аҭахуп. Аха, адгьыл
хыстын, шьҭа агәырқьҳәа аԥхара ҟалоит ҳәа ишыԥшу, ҩаԥхьа
аԥша хьшәашәа наҵаланы асы аур алшоит, аҷыхь ҟалар ал­
шоит. Абас мацара ишеибашьуа, ишеинымшәо, иаалырҟьаны,
иахьца-иахьаа умбаӡо, аӡынра ашьҭа ырӡны акыраамҭа зааира
ҳазыԥшыз ааԥынра ҳгәашә инҭалоит. Бзиала уаабалааит!
Асааҭ ааба рзеиԥш ҳгәылаԥҳәыс Милиа Маклецова дааины
иҳалҳәеит Аҟәантәи Џьгьардаҟа ицоз урыс ԥҳәыск дшылҭоу.
Уи – аԥхынразы Кәыдры аӡиас иҭаршьыз Амҷба иԥҳәыс лоуп.
Акырынтә Аҟәа иалаханы иҟоу аԥсацәа рахь дцалоит, даалоит,
ажәабжьқәа аалгоит. Иаха Набжьоу ақырҭцәа рыштаб аҿы
дыҟан. Илыламкьысӡеит, амала, аԥсуаа рахь дышцоз анылҳәа,
уа бахьнеиуа быршьуеит ҳәа лыршәара иалагеит. Ашьыжь
доурышьҭын, арахь данаауаз Дора Кәыҵниа длыцырҵеит.
Уи иҭаацәеи иареи реиҭныԥсахларазы аԥсуаа рыштаб ахь
даашьҭуп. Рауль аштаб ахь дцеит, абри аус ҽеила аилкааразы.
Ианвар 22, 1993
Асааҭ акахьы аусура иалагон еиԥш, аҵхыбжьон Аҭара
иалахысит танкла. Уи ахы хьамҭа тҟәацит ацентр иазааигәа­
ӡаны џьара.
110

Ақәоура иалагеит, шьыжьнаҵы уи аҽарӷәӷәеит. Ахьҭа злаҿоу
ала, хымԥада, ҩаԥхьа асоура иалагар ҟалап. Амала, асы ишьҭаз
арӡыҭит акырӡа.
Декабр мза 27 рзы Кәакәаа рхәы аибашьра ахьцоз
хаҵарыла дҭахеит Гарик Ҳаџьым. Уи Борис Сармедиа иҩны
ақырҭцәа ахьыҩнатәаз адыд-мацәыс еиԥш дрылагьежьны
дрылахысит, рабџьар шьҭаҵаны рнапы иҩахарц рыдиҵеит аӷа
хәымгақәа, зҽыԥхьакны абраҟа итәаз. Ақырҭцәа апулемиот
ықәыргыланы изыԥшын, аԥсуа хаҵа ибжьы ҿацаӡа ииҳәоз
ажәақәа хызаҵәҵас рлымҳа иҭасуан. Уи змацәа аҵаҵаны
изкыз аибашьҩы игәы ԥжәаны данаҵха, Ҳаџьым дырӷӷаны
днықәиҵеит. Ақырҭцәа уи азмырхакәа, иркыз абџьарқәа зегьы
рхы иархәаны аԥсуаа ианрыларҵа, шьҭахьҟа ихьамҵыр ада
ԥсыхәа рымамкәа инҭагылеит. Акыс, ҳара ҳтәқәа алаҟәырахь
иҟан, егьырҭ хыхь аҳаракыраҿы рхырӷәӷәарҭа ҟаҵан. Ахы
заахаз аԥсуа фырхаҵа дахьгылаз дкаҳаит, уи иааигәара унеины
дузалымго аҭагылазаашьа дырцәгьеит ақырҭцәа.
Убриижьҭеи Ҳаџьым ихырхарҭак уаҩы изымдыруа иҟан.
Аԥсуаа ргәы иаанагон, уи дыхәны дшыҟаз ақырҭцәа дыт­
ҟәаны дыргеит ҳәа. Аԥсцәа реиҭныԥсахлара ахьыҟарҵоз
уи иӡбахә џьаргьы иарбамызт. Дыӡны дыҟан арасаӡыхьтәи
афырхаҵа. Ара иҟалаз уи ауп, Ҳаџьым даныршь аҽны, уи ауха,
уи ашьҭахьгьы ҟәыҵшьа амамкәа ас ду каҳаит, иԥсыз, зхаҿы
еицакыз асы даҵәахит, ақырҭцәагьы дырбарҭамхеит, аԥсуаагьы
дырцәыбжьаӡит.
Иацы афырхаҵа дрыԥшааит Иура Какоба игәыԥ иалоу
аибашьцәа. Иҭынхацәагьы ааны иҟан. Уи дрыманы аштаб аҿы
иааит.
Излагәаҭоу ала, иахьа Ҭоумышь иларышьҭыз аҳаирплан
аҿы иҭахаз аекипажи аҭараа итҟәаны ирымоуи реиҭныԥсахлара
ыҟоуп. Агентцәа излаарыцҳауала, аиҭныԥсахлара ашьҭахь
ақырҭцәа провокациак аҳасабала жәылара хәыҷык мҩаԥыргар
рылшоит. Ари гәарҭахьеит аҭараа. Ус анакәха, уаҵәы агә­
ҽаны­заара ӷәӷәа аҭахуп. Ҳаибашьцәа уи шеилыркаауагьы,
ргәырҽанҵоуп.
Макьаназы ҭынчроуп, абар, асааҭ жәаба ҟалахьеит. Ақәа
аԥжәара иаҿуп.
111

Асааҭ жәаҩа рзы ақырҭуа еибашьцәа аҳаирплан аҿы
иҭахази, Набжьоу аҳаблаҿы итҟәаны иргази реиҭныԥсахлара
ыҟан. Аҭараа рганахьала ари апроцесс иалахәын: Бесик
Изаабеи-иԥа Кәыҵниа, Вахтанг Ҳараниа, ақырҭцәа рганахь
уи хадара аиҭон Мурман Конкава. Уи ицын ҩыџьа ақырҭцәа.
Руаӡәк урысбызшәала дцәажәаӡомызт, қырҭшәала изеиҭаргон
еибырҳәоз. Аҳаирплан аҿы иҭахаз рхәамцқәа ацелофан
илаҳәаны иҟан. Аҭараа рганахь аиҭныԥсахлара иаҵанакит
аибашьреи аџьеи рветеранцәа: Изаабеи Никәала-иԥа Кәыҵниа,
Ладмер Мачагәа-иԥа Ҷанба, уи иԥҳа Марина. Изаабеи Кәыҵниа
аколнхараҿы мбатәы шықәса ҵуеит атрактор ныҟәицоижьҭеи,
ашәаҳәареи акәашареи рансамбль «Кәыдры» далахәын. Ладмер
Ҷанба ԥасатәи аибашьра ду даветерануп, махәҿеилыхла
аколнхара аус азиуан, атәанчара данца Очамчыра араион аҿы
еиҿкааз абыргцәа рансамбль «Нарҭаа» далахәын. Арҭ рытҟәеит
1992 шықәса декабр мза 26 рзы, ақырҭцәа жәыланы Аҭара
ианалалаз аҽны ахәылԥаз. Иҭакны ирыман иахьа уажәраанӡа
Агәыӡера. Изаабеи Кәыҵниа 75 шықәса дырҭоуп, Ладмер Ҷанба
– 80 шықәса. Набжьоу аҳаблаҿы итҟәаны ирымоу макьаназыҳәа
рус аанкылоуп. Уи зыхҟьаз атәы ҳарымҳәеит.
Ахақәиҭра зырҭаз Изаабеи Кәыҵниа Раули сареи даҳҭан.
Ианвар 23, 1993
Ԥыҭк ихкәашәа ҳнарбеит ақәоура изҿыз. Иахантәарак
аеропорт, Дранда, Гәылрыԥшь шыҟаз атҟәацбыжьқәа уаҳауан.
Ари уамашәа иубаратәны иҟам, аԥсуаагьы маҷ-маҷ аҽеибыҭара
иаҿуп, мшынгәыла ижәыланы аӷа ааха ирҭоит. Ари ахҭыс
ақырҭуа еибашьцәа архәыцыр рылшоит, аха са сгәаныла,
зхы зымакәачны, зхы зымаԥагьаны иҟоу ҳаӷацәа рыԥхыӡ
иаламшәозар акәхап аԥсуаа лшарак роуп ҳәа, ақырҭцәа ир­
ҟьашьуа абри адгьыл мышкызны иқәырцар шалшо.
Ашьыжь асааҭ быжьба рзы, абри еиԥш ахәыцра ҟәыкы
ухаҿы ишԥааугеи рҳәарашәа, наҟынтәи танкла ихысын, ахы
хьамҭа шааиуаз иаҳцәыхарамкәа Аҭара иалаҳаит. Атҟәацбжьы
игаз ҳаанарԥшын, ҳшьапы ҳнықәнаргылеит.
112

Ианвар 24, 1993
Иахантәарак ақәа шауаз иаашеит. Ахәлара ишалагазҵәҟьа
Гәылрыԥшь аганахь ақырҭцәа рыбзарбзанқәа ҿааихак рыма­
ӡамызт. Аҭара ақыҭан ахысрақәа маҷын.
Асааҭ жәаҩа рзы Риурик Миха-иԥа Кәыҵниа дааит ҳара
ҳҿы. Иан Шьашькәа Набжьоу аҳабла далаханы дыҟоуп. Аиҭ­
ныԥсахлара иҟаз аҿы лыхьӡ ҳәан, аха уахь иҟоу излаарыцҳаз
ала, уи дышьҭоуп, илыцхраауаз ҳәа уаҩ дҟамлаӡеит. Аснариад
итҟәацыз ахԥҽыха дашьын, дыржит ҳәа ҳарҳәеит Сандра
иаҳәшьа Лиуба Кәыҵниаԥҳа. Дыԥсит рҳәеит аибашьцәа
Валериани Вахтанги ранду Таранџьиа. Дыржхьоу дрымжхьоу
атәы еилкаам.
Мышьа Аҟәсба дахьынхо аганахь сааҭк ахысрақәа мҩа­
ԥысуан абыржәы ааигәанӡа. Уахь иҟоу крысзеилкаауазар ҳәа
аклуб аҟынӡа снеины сааит.
Аԥшасра иаҿуп. Амш ахаҿы ааԥшшәа иҟоуп, аха, ишырҳәо
еиԥш, макьаназ ажәҩан лагоит, ашьа аҿыҵуеит.
Асааҭ ҩба инаркны хԥанӡа ақырҭцәа аԥсаатә фабрика
аҟынтәи танк хыла Аҭара иалахысуан. Аԥсуаа уи аҭак ҟарҵаӡо­
мызт. Итҟәацуаз ахқәа уаҩы ԥырхага ирымҭаӡеит.
Ахәылԥазы ҳҭаацәара иацлеит ҩыџьа. Хьрыԥс Сиса-иԥа
иԥшәмеи иареи, рыҩны инхаз рырахә-рышәахә гәарҭарацы
ҳара иаҳҭааит.
Ианвар 25, 1993
Арҭ аҩымш сывара акы иҿнакаан, исыхьуан. Иҟалап сыжә­
ҩахыр аҵаҟа ахьҭа алалазар. Сзымқәацо сыҟан ҽнак. Банка­қәак
ҳаԥшаан, исықәрыԥсеит. Аибашьҩы Ута дсықәшәеит. Уи дыц­
цакуан, аха сымаҵ луит.
Иахьа хәыҷык сыԥсы еивгашәа сыҟоуп. Хьрыԥс дсы­
ҳәеит иҩныҟа сиццаразы, ирахә ахганы игар иҭахуп. Мап
шԥеицәыскуаз. Ашьыжь шаанӡа ҳҩагыланы ҳдәықәлеит иара
иахь. Агазмҩа ацәаҳәа дазааигәаны дынхоит. Даҳцәыхараӡам.
Уи анаҩсшәа ауп ақырҭцәа ахьтәоу. Аха рхысыбжь ыҟаӡам.
Ҳаргьы дара рыгәхьаа мкӡакәа ҳлеиуеит. Амш цәгьоуп, ҩаԥхьа
ақәа кыдҵәаны илеиуеит. Аҳәынҵәа узылсуам. Аусҳәарҭақәа
113

ҳнараҩсын, рыҩны ҳазааигәахоит. Ҳкылаԥшкылӡырҩуа ашьҭахь
ала рашҭа ҳанҭалоит. Абарҵа аҿаԥхьа аҳәақәа еимдо иҵоуп.
Агәашәқәа аартуп. Амаҵурҭа ахышәқәа ԥҽны иҟоуп. Арҳәцәа
араагьы иааихьеит. Хьрыԥс иԥшәма Заира оумашәа илбоит
абарҭқәа зегьы. Аха ҩнуҵҟала лҽырӷәӷәаны дыҟоуп, ҿылҭӡом.
Аҩны аҩнуҵҟа агәабан, ахыза – акгьы нымхеит. Ашкаф ашәқәа
ҟьаҟьаӡа иаартуп. Ана-ара аҩнымаҭәақәа ԥсаҟьаны икажьуп.
Илбом ахәыҷқәа рметрикақәа, иҟам Хьрыԥс атракторҵара
дызлалгаз адиплом. «Урҭқәа зегьы ҳхаҵкы ицааит, аибашьра
еилгандаз! – лҳәоит лара. Еизылцоит лгәагәышьқәеи лкәытқәеи.
– Ақырҭуа ишьны ифар аҵкыс ҳаибашьцәа хәарҭас ирзыҟалааит.
Ҩажәа гәагәышь ахьсымаз хәба роуп инхаз. Акәытқәа ҵҩа
рымаӡамызт сашҭа иқәыз. Иабаҟоу урҭ иахьа? Ҳажәхьақәа
ԥшьба ыҟаӡам. Ҳхаҵкы ицааит! Иаанхаз ма иаҳзынхандаз!
– днарыҵаҟьоит. Саргьы срыцхрааны ҳҿынаҳхоит. Мамзар
ақырҭуа ԥшыхәцәа аакылсыр, мшымыжда ҳҭадырԥшуеит.
Хышәҟа метра ҳабжьоуп дареи ҳареи. Ҩаԥхьа ҳхьаԥшкәаԥшуа,
цәҟьа бааԥсык ҳаҿашәаанӡа анаскьара ҳаҿуп. Ажәқәа гәынқьуа,
аҟаара рҭахуп. Изҭагылаз аамҭа оумашәа ирбозшәа, рхы на­
ҟьа-ааҟьо Хьрыԥс ишьҭагыланы инеиуеит. Ҳшеибарххоз, арахә
аацаны ҳахкаара инҭаҳҵеит. Нас даҽазныкгьы рыҩныҟа ҳцоит.
Инхаз ахәыҷымаҭәа еидыркылоит, афатә-ажәтә шьҭырхуеит,
иркыз ааҵәақәа ирҭажьны. «Сынтәа 150 калаҭ аԥш ҭаҳаԥсеит
аца, – иҳәоит Хьрыԥс. – Аа, абар, ҳца ҭәуп ипеипеиуа. Изфо
даҭахуп. Арахь, ҳхәыҷқәа нахьхьи Тҟәарчал ҳауацәақәак
рҿы иныжьны ҳааит. Уаагьы жәларык рныҟәгара рылшом.
Аԥш рҭахуп. Аха излоугои? Иҟам абылтәы, иҟам амашьына.
Атрактор дефицитхеит. Уи уоуӡаргьы, алгашьа амам. Иныжьны
ҳцоит. Иаҳҿаҵахәызар, ҳхынҳәуеит еиҭа, иаҳҿаҵахәымзар
– млашьроуп иҟоу. Ас мацара ааԥынранӡа ҳанынха, ҳусқәа
уашәшәырахоит,
лаҵарада
ҳаанхоит.
Амлашьраҵәҟьа
убасҟаноуп ианыҟало. Убранӡа ҳаиҳабыра акы азырыӡбароуп
ҳара ҳус!»
Иахьагьы уиаҟара хысра ыҟаӡам. Ҵоуп, асааҭ 19 рзы
атҟәацбыжьқәа ҳаҳауан Кәакәаа рхәы шыҟаз, мамзаргьы Кәтол
шыҟаз. Амш аныцәгьоу уи аилыргара цәгьоуп.
114

Хьрыԥс иԥҳәыси иареи уаҵәы ашьыжь шаанӡа рырахә
рыманы Кәтол шыҟоу амҩа иқәлоит. Уаха сара сҿы иԥхьоит
дара.
Ианвар 26, 1993
Иаарыцқьаны, иахьа мызкы нҭыкәкәа ицеит ақырҭцәа
зымҽхак ҭбааз ажәылара ҟарҵеижьҭеи. Абри иҟарҵаз
ажәылараан Аҭара ақыҭа злеибарку аҳаблақәа: Кәакәаа рҳабла,
Ар ртәарҭа, Набжьоу аҳабла, Ҷанааи Адлеиааи реиланхарҭақәа,
Кәыдырхықә, Наа ахәы уҳәа неибаркны амч рацәа аҿа­дыр­
гылеит. Ҳәарада, урҭ ирҿагылаз аԥсуаа рхыԥхьаӡара шмаҷызгьы,
аӷа илымшеит Аҭара шеибгаз инапаҿы аагара. Ҭыԥқәак рҿы
шьаҿақәак иааскьеит дара, ԥаса аасҭа иаҳа рыҽдырҭбааит.
Ар ртәарҭа, Набжьоу аҳабла, Ҷанааи Адлеиааи реиланхарҭа,
Кәыдырхықә рнапаҿы иааргеит, иццы­шәыртәит аҩнқәа
рацәаны, иҟоуп ҳауаажәлар итҟәаны иргаз. Инеиԥынкыланы
акәымзаргьы, уиижьҭеи аиҿахысрақәеи аибашьрақәеи ыҟан,
иаҳҳәап, Қьырса аныҳәа аҽны, ианвар 7 рзы Бесик Квираиа
иԥызарала имҩаԥгаз ажәылараан Кәакәаа рхәы, Ар ртәарҭа
ахырӷәӷәарҭақәа аԥсуаа иааныркылеит. Аха ҳмаҷра рхы
иархәаны, дара амч рацәа ҳгәыдҵаны ҩаԥхьа рхырӷәӷәарҭа
ааныркылеит. Абри аан Кәакәаа рхәаҿы ирымаз ахырӷәӷәарҭа
аанрыжьит. Абас иҟан иахьанӡа.
Аԥсуаа ирбон Ар ртәарҭа наҟ-ааҟ еибашьуаз рзы аҭыԥ
шыманшәалаз, ар рбызшәала иуҳәозар, астратегиатә ҵакы
шаан­накылоз. Ақырҭцәа рымч рдуны арантәи ишиашаз
Аҭара аерманцәа рҳаблахь изхалар, ахәы ҳаракыра аҟынтәи
ирзымариан Аҭара ҿахҵәаны рнапахьы аагара. Уи ҟамларц азы
аиҩхаа нырцә Ҭоумышьтәи ахырӷәӷәарҭа ԥынгылас ирыман,
раԥхьаҟа ицәырҵуан Иура Какоба ԥызара зиҭоз ахырӷәӷәарҭа,
Васиа Жьаниа хадара зиҭоз ахырӷәӷәарҭа. Ицәгьарахар,
урҭ рыҽрымардон арҭ аибашьцәа ирцәыхарамкәа рганахь
амраҭашәарахьала итәаз Катата Џьынџьал, Ринель Латариа
рхырӷәӷәарҭақәа.
Иахьа ҩаԥхьа Ар ртәарҭа рнапаҿы иааргарц аҭарааи
аӡҩыбжьааи иакыз рбаталион ажәылара мҩаԥнагараны иҟан.
Урҭ ирыцхраауан Тҟәарчалнтәи иаашьҭыз аибашьцәа ргәыԥ.
115

Аҭаратәи абаталион аштаб гылан Валери Андреи-иԥа
Кәыҵниа инхарҭа ҩнаҿы. Ажәылара ҟалаанӡа, ишаԥыз еиԥш, ар
рԥызацәа рхы неидкыланы ирыӡбеит иҟарҵашаз. Мрагыларахь
ала Ар ртәарҭахь иааскьон ианырҳәаз аамҭа инақәыршәаны
Васиа Жьаниеи Иура Какобеи ргәыԥқәа, урҭ рыҽрымардон
Ҭоумышьынтәи аибашьцәа ӷьеҩқәа. Егьырҭ иаанхаз агәыԥқәа
Наа аҭаларҭеи Аҭара агәы акәшамыкәшеи иахылаԥшышаз
ар ааныжьны, ахәылԥазы заа Акакь Ҭемраз-иԥа Кәыҵниа
иҩны акәшамыкәша рҽыԥхьаркит. Арсынтәи иаҳа иааигәан
Ар ртәарҭахь анеира. Ашьжьымҭан асааҭ жәба рзы ажәылара
иалагараны иҟан.
Абжьааԥнеиԥш, ар рхадацәа имҩаԥыргоз аус дуқәа
зегь Мрагыларахьтәи афронт аштаб аҿы иалацәажәаны
ишьақә­дырӷәӷәон. Уи азыноуп Тҟәарчалнтәи ацхырааҩцәа
заарышьҭызгьы. Абри зегьы убасҟак имаӡаны еиҿыркааит,
аибашьцәа рыда шамахамзар иҟалараны иҟаз ахҭыс аӡәгьы
издыруамызт. Абри ацәаҳәақәа анызҵозгьы сгәы рҭынчны
сыҟан, изакәызаалак ажәылара иадҳәалаз ажәак аӡәы иҟынтәи
сара исмаҳаит. Уи хыс измадаз, аус злаз, иҟалараны иҟаз
аибашьра алҵшәа акәын.
Бесик Ԥоча-иԥа Кәыҵниа адҵа ӷәӷәа иман: ԥшыхәра дцаны
аӷа имҩақәа рҿы аминақәа хԥа ирҭаз ыҵеиҵар акәын. Ауха
ишылашьцаз амҩа дықәлеит, ҩызас дышьҭихит уи аганахь
инхоз Зурик Шамил-иԥа Қәачахьиа. Зурик Аҩыҵатәуп, арахь
иҟоу амҩақәа зегь ихәнацәкьарак реиԥш идыруеит. Аибашьра
иалагеижьҭеи аҩыҵаа ргәыԥ далахәуп, дыҷкәына еилҟьоуп,
имч-илша зегь азикуеит иаарласӡаны абри адгьыл иқәнагалаз
ақырҭуа гмыг иқәцараз. Бнала мацарала, ишылашьцаз аԥсаатә
фабрикахь узгоз амҩала инахыкәша-аахыкәшо иазааигәахеит
рхы зықәкыз аҭыԥ. Шьҭа арантәи уԥшны афабрика акәытҵарақәа
рхыб уқәыԥшуан, абраагьы дара џьара икылатәамкәа иҟамызт,
асынтәи акәын Аҭараҟа узгоз амҩа ахы ахьакуаз. Иара абри
амҩаҿы раԥхьатәи амина ыҵарҵеит, зеиԥш ҟамло егьыҟамызт,
иахьа ма уаҵәы ари амҩала аӷа дҵысыр дахаԥжәап ҳәа. Аҩбатәи
амина ыҵаҵатәын арантәи шә-метрак раҟара набжьаны Ар
ртәарҭахь ухазгалоз аӡиас хәыҷы ихыз ацҳаҿы. Ари аус ԥыҭкгьы
116

иуашәшәыран, уажәы-уашьҭан афабрика аҩнуҵҟала, мамзаргьы
Ар ртәарҭа ахырӷәӷәарҭа аҟынтәи ақырҭцәа итәаз неиааирҭас
изларымаз абри амҩала акәын, иааиҿаҳар алшон. Убри аҟнытә,
ацҳаҿы ианнеилак руаӡәк амина аныҵеиҵоз, егьи днаԥшааԥшуа,
иабџьар дышнаҵхара дыҟазар акәын иҽырхианы. Иҟарҵашаз
ааибырҳәан, аӡышьҭра ахықә иаваланы рхы зықәкыз ацҳа
ианазааигәаха, цқьа иӡырҩит, аӡәгьы дшыҟамыз ангәарҭа, дук
иадымхалакәа амина ыҵаҵаны рышьҭахьҟа ихынҳәит. Амҩаду
иазааигәаны абна иҟаз рҽаҭаны иааилацәажәеит.
– Уара шьҭа ушьҭахьҟа ухынҳәыроуп, – иҳәеит Бесик.
– Уцаны Акакь иҩнаҿы итәоу ҳаибашьцәа адырра рыҭ шьҭа
ижәылар шыҟало!..
– Ус еибыҳәаны шәыҟоума? – дҵааит Зурик Қәачахьиа.
– Ааи. Ирласӡаны ухынҳәыроуп!
– Уара?
– Сара, зхала иҟоу абга сыхьӡызар, иҵегь иҟасҵаша ыҟоуп.
– Уеизгьы?
– «Род. стада» ҳәа изышьҭоу абра ҳазгәыдыԥшыло акәыт­
ҵарақәа ураҩсны Ԥшьхаӡы ацҳаҿы ахԥатәи амина ыҵаҵатәуп.
Уа ҩыџьа ҳамцхәуп, схала сыҟазар еиӷьасшьоит.
– Анахь адырра ҟаҵатәуп акәымзар, ухала усышьҭуамызт!
– ҿааиҭит Зурик. – Уманшәалахааит!..
– Абзиараз! – иҳәеит Бесик.
Уи ихала, бнала мацара, афабрика иаҿыкәыршаз асвальт
мҩа дазааигәаны, ашара ихьӡар ҳәа дшәаны, нахьхьи ихы
зықәкыз аӡиас даназааигәаха дааҭгылан, цқьа дӡырҩит. Абра
амҩа еихҵәаны наҟ афабрика дҭалар акәын. Днаԥшааԥшит. Уаҩ
дыҟамызшәа аниба, иҽыларҟәӡаны, иеидарагьы иавтоматгьы
шимаз ацҳа даавсны ҵаҟа дынҭалеит. Дырҩегьых днаԥшааԥшит.
Уаҩытәыҩса дыҟамызт. Уи ашьҭахь ииулакгьы наҟ дахыҵын,
аӡышьҭра днавалеит. Арантәи дукгьы ихарамызт уи ихы зықәкыз
егьи ацҳаҟынӡа.
Шьаҿацыԥхьаӡа иԥылон ашәарҭара: аӷа дахьцәыҵатәаз
еилкаамызт, џьара иааигәаӡаны зоура дууз акәтааӡарҭа
ахыбраҿы рҭыԥ алхны ирыман, уи иарбан хыброу анцәагьы
издыруамызт. Абар иаарласны ашара иалагоит, ақырҭцәагьы
117

ҿыханы шьҭа индәылҵ-аадәылҵны иҟоу гәарҭар акәын,
мамзаргьы, ишырҟазшьаз еиԥш, автоматла ахысрақәа
ианрылагоз ыҟан. Аха, цас ируазшәа, абри аҽны Бесик урҭ
рааҵрақәа рҟны даваланы иус данаҿыз хысбыжь ыҟамызт.
Уи ыҟазҭгьы, инардыруан аӷа дахьцәыҵатәаз. Бесик урҭ
дырзымԥшӡакәа, дыззааиз иус анагӡара даҿын. Ацҳаҿы даннеи,
ҩаԥхьа днаԥшааԥшын, уаҩ данимба, амина аҵаҵара нап аиркит.
Дызҿыз даналга, шьҭа усгьы иҟало збап ҳәа дзыԥшуамызт, ишьҭа
ирӡыр акәын. Ашарагьы адәы иаақәлеит. Дызлааиз амҩала
дааҳәын, ԥыҭк днеихьан еиԥш, аҳаракыра иқәтәаз аснаипер
дгәаҭаны иеихсра далагеит. Ашхырцәаӷь абжьы еиԥш, апывчывҳәа ахқәа анивыҟьҟьа дышгәарҭаз еиликааит. Иаразнак
аӡы дҭаланы иҽиҵәахит. Ақырҭуа адыррақәа ҟаиҵаанӡа Бесик
деиханы, ианаҭахыз аӡы дҭало, аӡышьҭра иамаз абна дылсуа,
машәыр имыхькәа абетон аанда дынхыҵын, амҩа ааихҵәаны
ирласны абна иҽеиҭеит. Уи агәахьы ԥыҭк данынаскьа џьара
иахьыманшәалаз ҭыԥк аҿы даатәан, иԥсы ааивигеит.
Хыхь Ар ртәарҭаҿы макьаназы ахысрақәа ирыламгацызт.
Катата Џьынџьал игәыԥ иахыԥхьаӡалаз аибашьҩы Маврик
Панџьа-иԥа Кәыҵниа, ҳазлацәажәо ахҭыс ҟалаанӡа, иан Пашьа
Ҷлоу дахьыҟаз дычмазаҩуп ҳәа рациала адырра ирҭеит.
Иаразнак иҽааибиҭан, амҩа дықәлеит. Дахьнеиз, лшьа халаны
иҟазаарын, цхыраарақәакгьы лырҭахьан, зынӡа улыцәшәаратәы
дыҟамызт. Иаашар Аҭара ажәылара шыҟалозгьы идыруан.
Дааԥсаха-дкараха дыҟан азы, ауха уа даангылеит. Ашамҭазы
амҩа дықәлеит. Акакь Ҭемраз-иԥа Кәыҵниа дахьынхоз иҩны
итәаз аҭарааи аӡҩыбжьааи рбаталион иалахәыз аибашьцәеи
Тҟәарчалынтәи ацхырааразы иааны иҟаз аибашьцәеи рҽеи­
быҭаны ашҭа иааҭыҵуан еиԥш иаргьы даарылагылт.
Ишазгәаҳҭахьоу, Васиа Жьаниа игәыԥ, Иура Какоба игәыԥ,
мрагыларахь ачаи плантациақәа ирыбжьгоу амҩаду ала арахь
иааскьахьан, Кәакәаа реиланхарҭа шыҟаз. Хыԥхьаӡарала
еиҳа еиҳаны, егьырҭ иаанхаз аҭарааи аӡҩыбжьааи рбаталион
иалахәыз аибашьцәеи, Тҟәарчалнтәи ирзааны иҟаз агәыԥқәеи
рыҽшаны, руак Ар ртәарҭа ахәала иааскьаны, аибашьра ҟала­
раны иахьыҟаз иазааигәаӡаны инхоз Ҷыҷыкәа Кәыҵниа иҩны
118

акәша­мыкәша рҽеизганы ажәылара иазыԥшын. Даҽа гәыԥк,
мраҭашәарахьтәи аганахь ала, Катата Џьынџьал дахьынхоз
ахәала, аԥсаатә фабрика иаҳа иазааигәаны амҩақәа ркит. Асааҭ
жәба рзы ажәылара ҟалеит. Ақырҭцәа лымҳаҭаск рымаӡамызт,
аха агәҽанызаара рыман. Ар ртәарҭа ахырӷәӷәарҭаҿ, иахьатәи
аибашьра налаҵаны, хынтәуп ажәыларақәа мҩаԥысуеижьҭеи.
Иахьатәи ажәылара амҽхак дуун, ахысрақәа ишрылагаз еиԥш,
ақырҭцәа ирдырит амч ирыжәлаз шырзаанымкылоз. Иаразнак
урҭ рышьҭахьҟа адыррақәа ҟарҵеит аԥсуаа шрықәлаз. Ақырҭцәа
усгьы шаҟа рҭахыз ауааԥсыра рыман, амца ахьакыз иаразнак
атехникеи зыԥсы шьаны иҟаз аибашьцәеи аҿарыжьуан. Амч
ду шырҿагылазгьы, ус иаарласны шьҭахьҟа ахьаҵра ргәы иҭа­
ӡамызт ақырҭцәа, уажәы-ушьҭан арахь ихалап ҳәа иззыԥшыз
ацхырааҩцәа рыбзоурала ари ахырӷәӷәарҭа карыжьырц
ргәы иҭаӡамызт. Аха иззыԥшыз амчгьы ус иаарласӡаны раа­
ра рзеиҿкаауамызт. Амашьына ду «Урал» азна ақәтәаны
аԥсаатә фабрика иҭаланы рҿаархеит. Уажәы-уажәы адырра
ҟарҵон иаарласны ацхыраараз аибашьцәа шрызнеиуаз, иԥсыинха, уаанӡа ахырӷәӷәарҭа ааныркылар акәын хьӡи-ԥшеи
змоу ақырҭқәа еибашьцәа ҳәа, рациала ргәы дырӷәӷәон. Аха
ишааиуаз ацҳаҿы атҟәацбжьы анга, амашьына «Урал» иақәтәаз
аибашьцәагьы рмашьынагьы ажәҩан ахь ихалеит, иҟәыбаса
иқәнаҵеит, ацҳагьы уаҳа машьынак зықәымсуа хылагәыла
инеиланажьит. Ари аҩыза атрагедиа иазыԥшымызт ақырҭцәа.
Ари иҟалаз ахҭыс еиҵанарӷәӷәеит. Ар ртәарҭаҿы ахырӷәӷәарҭа
зкызгьы ргәы рымнаҟьан, шьҭахьҟа ршьамхы рҽадыргеит. Абас
иаармарианы аԥсуаа Ар ртәарҭа рнапаҿы иааргеит.
Наҟ ақырҭцәа рган ахь иҟаз ацәыӡ атәы уаҩы издыруамызт,
аԥсуаа рахь ԥсҭбара зыҟамлеит, уи уаргәырӷьартә иҟан. Ақырҭ­
цәа ахьахыҵыз аԥсуаа рҭыԥқәа ааныркылан, уинахыстәи ахҭыс
иазыԥшын. Ҩба-хԥа сааҭ аҭынчра ыҟан. Анахьгьы арахьгьы
уаҩ дхысуамызт. Ус ҳҳәеит ҳәа, ас иаармарианы аиааира згаз
аԥсуаа ргәы рҭынчны итәамызт, ақырҭцәа ирыхьыз рычҳарц
рҭахӡамызт, ареванш ргар рҭахын. Ҩба-хԥа сааҭ иҟалаз аҭынчра
рхы иархәаны, урҭ ртехника ирымаз рхы иархәаны, арахь
ааскьара иаҿын.
119

Ишыԥшыз, мраҭашәарахьтәи аганахь ала, аибашьҩы Резо
Ҷыҷыкәа-иԥа Кәыҵниа ицәыхарамкәа ҩ-снариадк каҳаит. Анцәа
иџьшьаны, ахы хьамҭа итҟәацыз аӡәгьы ԥырхага инамҭаӡеит.
Резо деибга-дызҩыда далҵит ари ақашь. Абри ашьҭахь иҵызар
ҟалап жәабаҟа минуҭ. Аха хысрагьы ыҟамызт, жәыларагьы
ыҟамызт. Уеизгьы аӡәгьы игәы рҭынчны дтәаӡамызт, ақырҭцәа
жәылар рылшон уажәы-уашьҭан.
Аҭагылазаашьа ишазыԥшыз, иаалырҟьаны аԥшасра ан­
цәырҵуа еиԥш, Ар ртәарҭа ахи-аҵыхәеи неибаркны, аҳарҭ
андыршә­шәо ишыҟало еиԥш, агәгәа-гәгәаҳәа ахы хьамҭақәа
акаҳара иалагеит. Уи аанҿасшьа амаӡамызт, афарҭын рыла­
сызшәа еишьҭагыланы иаарышьҭуаз ахқәа каҳауан шьаҿа­
цыԥхьаӡа, адгьыл хыџхыџуан, хаҳәи-мҿыхәи ажәҩан иалан,
ҭынч ухы ҩышьҭыхны ԥхьаҟа узыԥшӡомызт, иаразнак иҟалаз
ахҭыс уаӷеимшхараны ирыдыркылеит аибашьцәа, аӡәы уиаз­
ҵаауа, егьи аҭак уиҭо иҟамызт, уи ахаҭыԥан иго иалагеит аӷыз­
быжьқәеи ақьрабыжьқәеи. Уҩагыланы, џьара унеиҭаҵны иа­
хьыманшәалаз, ухы злоухьчашаз ҭыԥк узыԥшаауа изыҟамлеит,
унеиҭаҵны уҿынаухаргьы, ахыԥҽыха уеихыхны унықәнаҵон,
хык анкаҳалак ҽа хык уи иашьҭагыланы аҿаанахон ишәышәуа.
Аӷа ихы иаирхәеит «Ураган» ҳәа изышьҭаз абџьар. Аиашазы,
ари аҩыза иақәгәыӷуамызт аԥсуаа, иаарласны ак хәыцтәын,
аибашьцәа еиқәырхатәын, ижны иҟаз аҭабиақәагьы урыхьчо
иҟамызт, аӷацәа танкла, миномиотла, иӷәӷәаӡаз абџьарқәа ихы
иархәаны, ахы хьамҭақәа ари акәацәра иарбаны иаарышьҭуан,
аҭыԥ усгьы еилкааны ирыман, Ар ртәарҭа ахи-аҵыхәеи зегьы
еилаҩынтуан, ихтәалаз алҩа анаҩсангьы ахқәа аныԥжәалак
ишьҭыҵуаз адгьыл хәашхәаша ажәҩан ахь иаршәуан, аа,
шьҭа иааиқәтәеит шуҳәоз, даҽаџьара еицәаны иԥжәон, ҵы­
хәаԥҵәара амаӡамызт. Абарҭ атҟәацрақәеи аԥжәарақәеи
ирылыҩны иуаҳауан ауаа рышьҭыбжьқәа, еиқәҿырҭуан анаара, еизҵаауан иҟарҵашаз, аха абраагьы аӡә ииҳәоз егьи
иаҳауамызт, иуаҳаратәгьы изыҟамлеит аҭагылазаашьа, уи иаҳаиаҳа ихьамҭахон акәымзар, ари акризис аибашьцәа ирыхәартә
еиԥш аманшәалара иацәыхаран, уи алҵшьас иамаз аилыргара
уадаҩын. Ари акаамеҭ иацәцарцы зышьҭахьҟа идәықәлоз
жәабаҟа шьаҿа аныҟаиҵалак, ахы хьамҭа атрышә иасуа
ианихалалак, ҿыцха иҽкаижьуан, нас ҩаԥхьа дгыланы иҭыԥ
120

иԥсахуан, деиҭаҵны ма агәаҩара иҽаиҭон, мамзаргьы ҵлак
ашьапы ибар иҽаваижьуан.
Гено Мшьелиеи Маврик Кәыҵниеи ари анхарҭа зтәыз Капто
иҩны ашьҭахь рыҽнаварыжьын, адгьыл рҽаласаны иԥшуан. Аха
инархыкны ахқәа каҳар, дара зыхьчо ыҟамызт. Арахь, рцас
иауазшәа, иаҳа-иаҳа аҽарцәгьон ирыласуаз афарҭын, иаҳаиаҳа иааскьон ашәарҭара. Акызаҵәык иҟаҵатәыз, аруаа рҭыԥ
ааныжьны, наҟ инаскьаны, Ҷыҷыкәа Кәыҵниа ихкаара аган
ахь аҭыԥ аанкылатәын. Ус адҵа рмоургьы, рҭыԥ рымԥсахыр
ада ԥсыхәа усгьы иҟамызт. Аха аибашьцәа џьара еихсыӷьрак
зыҟалозар ҳәа иԥшын, минуҭк иадамхаргьы уи аҩыза аҭагы­
лазаашьа роур инеиҭаҵ-ааиҭаҵуа наҟ инаскьарын, ршьапы
рҽадыргон, аха макьаназы ус еиԥш ирыхәашаз егьыҟамызт,
агәызчызҳәа аԥжәара ишаҿыз иаҿын, урҭ атҟәацрақәа
ирхылҵуаз абыжьқәагьы уаӷеимшхаран, улымҳа ҵнахуан,
ажәҩан хәашьӡа узаҵамԥшуа, алҩа ҵәыҵәӡа уԥынҵа иҭасуан,
иҟәызгаӡа хыхь иахатәан.
Наҟынтәи идыршәыз аснариад шааиуаз Капто иҩны ахыб
ианааха итҟәацын, агәақьсақьҳәа уи ахыԥша иамнахыз аҩны
ахаҳәҵәаҳәқәа харабӷьара ажәҩан ахь иаршәит, иаархыџхыџит,
аха макьаназ ашьапы иқәгылан. Аҩбатәи аснариад уажәраанӡа
ишәсырдырыз аибашьцәа ирыватҟәацит, ирҿасыз уи ахыԥшеи
атҟәацра ашьҭыбжьи иаразнак рыхдырра архәашьын, изеиуаз
рзымдыруа иҟанаҵеит. Маврик ҿыцха адгьыл иҽалацалан
дыш­иаз, ахыԥҽыха шааиуаз итәарҭа ианалала дааҭрысит, маҷк
иҽеиҵихырц данышьҭыԥа, аҩбатәи аснариад, ирзааигәаӡаны
итҟәацыз ахыԥҽыха аҿывҳәа ишааиуаз иеиқәа аџьыба ааҿҳәаны
имгәацәа инаҵсын, ивараҿы ииаз Гено Мшьелиа иуаҭәа абаҩ
аҟынӡа ирҟьаны наҟ ицеит. Маврик ари аниба дҳәазаны иҩыза
дааихаххын, инапала ихәра ажьашәра ааидиҵан, ԥыҭраамҭак ус
икит. Иара Гена ихаҭагьы Маврик итәарҭа ҟаԥшьӡа ашьа алыжж
ианиба инапы наганы инадикылеит. Ашьа ԥхаӡа иҟан, адгьыл
иҵыҵуа аӡырԥхеиԥш аанкылашьа амамызт.
Арҭ аҩыџьа абра еилыхо ишиаз Заур Ваниа-иԥа Кәыҵниа
дрыхьӡеит. Маҷк иҟалаз аҭынчра ихы иархәаны уи игәеиҭон
ауаа ихәыз шаҟаҩ ыҟаз, урҭ зегьы иаарласны иалганы ацхыраа­
ра рыҭатәын.
121

– Шәымшәан, уажәыҵәҟьа шәалаагоит, – иҳәеит уи. –
Анахь шәара шәаҵкыс еицәаны ихәқәоу ыҟоуп, урҭ ацхыраара
рыҭаны нас ҳааиуеит шәара шәахь!..
«Ус анакәха, ҳаруаа аԥхасҭа роуит, – иааицәымыӷхеит
Маврик. – Анаџьалбеит, ӡәыр дҭахама?.. Изусҭцәада ҳара ҳаҵ­
кыс еицәаны ахәра зоуқәаз?.. Ирацәаҩума дара?» – Маврик
ихьаа аҵкыс еицәаны изыҟалеит иаҳаз ажәабжь.
Изусҭцәада, нас, дара?
Хыхь ишазгәаҳҭахьоу еиԥш, аԥсуаа ржәылара амҽхак ҭбаан.
Уаҵәы ижәылараны еиԥш уаха, мраҭашәарахьтәи аганахьала
Аҩыҵа ҳәа изышьҭоу аиланхарҭа иаваланы, гәыԥ ӷәӷәак аҵх
рҽалакны заа рҽадырхалеит Ар ртәарҭа. Аибашьра иалагеижьҭеи
ари аҳаблаҿы зхы еидызкылаз аибашьцәа хлаԥшра рырҭон
Ринель Латариеи уи ихаҭыԥуаҩ Заур Иван-иԥа Кәыҵниеи. Уи
иалахәыз рхыԥхьаӡара акырынтә еиқәаҳаԥхьаӡахьеит, аха
уеизгьы еиҭашәсырдыруеит: Ринель Шьыма-иԥа Латариа, Заур
Ваниа-иԥа, Гиви Ӡиӡ-иԥа, Нодар Фома-иԥа, Артиом Фома-иԥа,
Гәырам Иликәа-иԥа, Инда Иликәа-иԥа, Ипполит Нури-иԥа,
Федиа Антон-иԥа, Толик Баграт-иԥа, Бесик Дур-иԥа, Ҷыҷыкәа
Таииа-иԥа, Нодар Иура-иԥа Кәыҵниаа, Зурик Шамил-иԥа
Қәачахьиа. Агәыԥ иахыԥхьаӡалаз абарҭ зыӡбахә ҳҳәаз рыда
иҵегь ауаа рыцын уаха, ара иҟан Аҭара аибашьра иалагеижьҭеи
зых иамеигӡоз арԥыс еибашьҩы Арсен Никәала-иԥа Ажьиба,
Аӡҩыбжьатәи аибашьҩы Џьамал (Тафа) Жьаниа, тҟәарчалтәи
аибашьҩы Ҭамаз Ҷкадуа. Агәыԥ иахыԥхьаӡалаз Зурик Шамилиԥа Қәачахьиа аԥшыхәҩы-аибашьҩы Бесик Ԥоча-иԥа Кәыҵниа
ацхыраара ииҭон, аха аԥшыхәра иадҳәалаз русқәа ианрылгалак
рҩызцәа рыҽрымардо еибырҳәахьан.
Еицыз агәыԥ иҟарҵашаз еибыҳәаны, Алықьса Михаилиԥа Кәыҵниа Аҩыҵа ахахьы иргылахьаз аҩнаҿы заа иааины
ашара ҟалаанӡа абра рҽыԥхьаркын, рыԥсы ааиҭаркит. Ашам­
ҭазы аибашьцәа рҽааизырган, амҩа иқәлеит. Ар рыҵаҟа
ииасуаз акәара аӡышьҭрала инаскьеит аԥсаатә фабрика «Род
стада» ҳәа изышьҭаз абаагәара аҭӡамцқәа ирзааигәаӡаны.
Наҟ аҩнуҵҟа аԥсаатә ааӡарҭа иамаз ахыбра ду акәшамыкәша
иҷаԥшьоз ақырҭуа еибашьцәа рыбжьқәа раҳауан. Ус ишыԥшыз
122

аҵх ааимыггеит. Шьҭа иаарласны имҩаԥгахон ажәылара.
Арҭ ԥшын рҽырхианы, хыхь рханы Ар ртәарҭа ахырӷәӷәарҭа
амина шалаҳалак ахысрақәа нап адыркырц. Иԥшит, иԥшит,
аха ахысра ҳәа егьыҟамызт. Иззыԥшыз амина адырра
аныҟанамҵа, ҳаруаа уи иазымԥшӡакәа ажәылара ҟарҵеит.
Иаразнак Ар ртәарҭа иахатәаз аҭынчра ааиларгеит, мҽхакы
ҭбаала иҟалаз агранатомиотқәеи абзырбзанқәеи, иара убас
хкы рацәала ирымаз абџьарқәа зегь рҭырҟьара ианалага уи
иахылҵыз ашыкьбжьы уаӷеимшхарахеит, ақырҭцәа ирыхьыз
рзымдырӡо иааилахеит, иааилаҩынтит. Ҳәарада, зҽырхианы
ахырӷәӷәарҭа знапаҿы иҟаз даргьы амцақәа аурышьҭит, аха
егьырҭ рҽеибырҭаанӡа зегь акоуп ирцәыӡит ахылаԥшра,
иҟарҵо иақәымшәо иааилахеит. Арахь лбаа иԥшызгьы, рҩызцәа
аибашьра ахы анадыркы, даргьы аҵамхакәа ахқәа дәықәырҵеит,
наҟ-ааҟ еиҿахысит. Абра маҷӡак аҭагылазаашьа рзыцәгьахеит:
арҭ ахьгылаз аҭыԥ аҟынтәи ианхыслак, хыхь иҟаз еилкаамызт,
рҩызцәа ирԥырхагахар ҳәа иацәшәеит. Ганкахьала, иаҳҳәап,
ақырҭцәа хьаҵыр, хыхь ахәадалагьы ацарҭа рыман, аха уахь
изымцаз арахь ала ахшьыра иҭаланы ршьапы рҽадыргарц
рҿанаархалак, цәҟьарак аҳасабала ирзымариан рнырҵәара. Аха
аибашьраҿы иҟало уаҩы издыруам, есминуҭ аҽарҿыцуеит ахҭыс
ицо, уи азхәыцха, уи азыԥшра аамҭа змадаз, аӷа дықәцатәын,
аӷа дҭархатәын. Убри аҟнытә, ари агәыԥ маҷк ҩадаҟа инаскьаны,
рҩызцәа иаҳа рыҽрымаданы аибашьра иалагеит.
Уаанӡагьы ишазгәаҳҭахьоу еиԥш, даарагьы оумак аамҭа
мгакәа аԥсуа еибашьцәа ахәы ргеит. Ақырҭцәа еиҳараҩык
амч ирыжәлаз рызнымкылошәа анырба, Ар ртәарҭа аладахьҟа
рҽаҭаны аԥсаҵлақәа ахьеилагылаз инашьҭыз амҩапала ршьапы
рҽадыргеит. Ихьаԥшкәаԥшуа иахьнеиуаз, заа уахь инеихьаз
рҩызцәа хҩо, ахысрақәа ирҿын, аха уи акы рнаҭо ҳәа иҟамызт,
ус баша иаԥуп ҳәа меигӡарах ирымаз апатронақәа рҭырҟьара
иаҿын.
Ҵаҟа итәаз агәыԥгьы ақырҭцәа ирылахысуан, агранат
зыршә­уаз абџьарқәа рхы иархәаны, ахырӷәӷәара ныжьны
шьҭахьҟа иҩыз рцәаара иарбаны ахысрақәа мҩаԥыргеит,
даргьы ирылахысқәеит, аха макьаназы ахы заахаз уаҩ ды­ҟа­
123

мызт, рааишьа бзиан, иҟалаз ахҭыс ргәы шьҭнахын, ахырӷә­
ӷәарҭа анааныркыла зегь гәырӷьаҵәа еиԥылан, апатро­нақәа
ишреиҷаҳауазгьы, аҟәҟәаҳәа инеиларҵеит. Уи иаҳагьы игәы
канажьуан абас иаарласны зҭыԥ иахырцаз аӷа. Иаарласны
рнапаҿы иааргаз ахырӷәӷәарҭа ианахыла, инакәша-аакәшаны
игәарҭеит иҟаз-ианыз, ар рԥызацәа ааилацәажәан, досу иаа­
ныркылашаз аҭыԥқәа рҿы инахәаԥш-ҩахәаԥшны, уинахыстәи
аҭагылазаашьа иазыԥшны инатәеит. Еиҳарак рылаԥш иҵазар
акәын наҟ-ааҟ еиҿаԥшуаз Вова Џьынџьали Капто Ԥангани
рыҩнқәа рыкәшамыкәша. Уи маҷк иацәыхараны наҟгьыарахьгьы еимаздоз аҭабиа-жрақәа ҟаҵан. Уи раԥхьатәи ацәаҳәа
акәын. Иара хтын, нахьхьи аԥсаатә фабрика аҩны ҳаракырақәа
рҟынтәи аснаипер дхысыр аибашьҩы игәаҵаӷара кылиблаар
алшон, убри аҟнытә ргәырҽанырҵеит раԥхьатәи ацәаҳәаҿы
уоура шынаӡоу уҽеиҵыхны аныҟәара шыҟамлоз.
Ԥыҭрак анҵы, зшьапы зҽазыргоз ақырҭцәа, уажәраанӡа
ишырҟазшьаз еиԥш, аҟәҟәаҳәа хыда имҩаԥыргоз ахысрақәа
ирҟәаҵын, уахьгьы арахьгьы иааҭынчрахеит. Ари рхы иархәаны,
арԥарцәа рҽырмазеины иԥшын. Ақырҭцәа хьаҵны ицеит ҳәа
ҳаруаа ргәы рҭынчны изтәомызт, ирдыруан урҭ техникалеи
уааԥсыралеи ишеиқәшәаз, уажәазыҳәа ихьаҵзаргьы, иаар­
ласӡаны иааигәныҩны, рымчқәа рҿыцны дара жәылар рылшон.
Убри аҟнытә, аамҭала иҟалаз аҭынчра уеигәырӷьаны, унапқәа
угәыҵаԥсаны утәар ауамызт. Блаҵарыла ихьчатәын, блаҵарыла
иԥшлар акәын.
Ихтыз адәынаараҿы, маҷк аҭабиа-жрақәа инархысны ииан
еизааигәаны Бесик Ԥоча-иԥеи Руслан Қарбеи-иԥеи Кәыҵниаа,
Џьамал Жьаниа, Ҭамаз Ҷкадуа, Дима Векәуа уҳәа убас егьырҭгьы.
Ҭамаз Ҷкадуа зынӡа дқәыԥшӡоуп, жәаа-зеижә шықәса дреиҳам,
ҷкәына ԥшӡакы, макьана ахацәа рус – аибашьрахь икылгара
заацәоуп ҳәа изуҳәар улшоит, аха унаидгыланы ус иоуҳәар
игәы нурхеит ауп. Абас ақәыԥш цәа шихьыкәкәогьы, уи
шьҭа аибашьра аԥышәа ду шинаҭахьоу удырратәы ихы-иҿы
ианубаалоит, иҽырхаҵаны, аӡә ишьҭахь сгылап ҳәа дыҟаӡам,
иаарласӡаны абри ҳадгьыл ԥшьа ԥышә мыцқьала изҟьашьырц
зҭаху агмыг, ақырҭуа абра даныӡааны, аԥшәма дшаԥшәымоу
зегьы ирдыруа иҟалар иҭахуп. Ари еиԥш агәаанагара змоу Ҭамаз
124

имацара иакәӡам, ари еиԥш агәаанагара рымоуп аибашьцәа
зегьы, ҳауаажәлар зегьы. Абри аҩыза ахәыцрақәа шрымаз,
мамзаргьы уаҵәтәи амш шыҟалашаз иазхәыцуа ишеицәажәоз
ахқәа рҭаауа иалагеит, уи заа ишазгәаҳҭахьоу еиԥш, аҭынчра
ааилаганы акаамеҭ икылҟьаз ари акәшамыкәша зҽырхианы
итәаз ҳаибашьцәа ршьапы иаақәнаргылеит, ируа-ирҳәо иа­
қәым­шәо ахлымӡаах иҭанаргылеит.
Арсен Ажьиба излагәеиҭаз ала, аӷа ихы иаирхәеит еиуеиԥшы­
мыз абџьар: абзарбзанқәа, атанк хьамҭа иаршәуа абџьар, амина
зыршәуа абџьар, иара убасгьы, аӷба иақәыргыланы ахы зыршәуа
абџьар РБУ ҳәа изышьҭоу налаҵаны. Иаразнак Ар ртәарҭа ахиаҵыхәеи зегьы алҩа ныхчылеит, еишьҭагыланы ана-ара иԥжәон
ахқәа, уажәы-уажәы уи аҽарҿыцуан, икаҳауан – иԥжәон,
икаҳауан – иԥжәон, уи ҟәыҵшьа амаӡамызт, ишаҳҳәахьоу еиԥш,
иаҳа-иаҳа аҽарҿыцуан.
***
Амцашыра шьҭа еиқәтәап ҳәа агәаанагара шыҟаз ауп
аҭагылазаашьа аҽанаԥсах. Зны-зынла аҽырцәгьаны зҿаазхо
ақәаршаҩы аԥшатлакә еиԥш, аԥхасҭа ҟаҵаны, адгьыл иахҟьаны
ицоит ишааиз еиԥш, аха ара ас иҟамлаӡеит: иаҳа-иаҳа аҽаҟьон
ицәырҟьаз ахлымӡаах, хҩахашьак ыҟамызт, адгьыл зҽаҭаны
иԥшыз ирҭахуп аӷа дааигәаны дырҿагылазар, уи хаҵаҵас
иԥылар. Аха ара уи дубаӡом, нахьхьынтәи инахараны ар ртехника
цәыҵаргыланы хы хьамҭас иҟоу зегьы арахь идыршәуеит, урҭ
атҟәацра иаҿуп аанҿасшьак рымаӡамкәа.
Ара зны иаԥшәымаз Вова Џьынџьал инхарҭа иазааигәаӡаны
итәоуп Беслан Делба дызхылаԥшуа агәыԥ. Ара иҟоуп Виктор
Џьынџьал, Омар Акшба, Амиран Акшба, Бесик Адлеиба, Кәышә
Џьопуа, Бесик Мышьа-иԥа Бигәаа, Валери Бигәаа. Арҭ зегьы
аӡи амцеи иргәылсны аибашьра иаӡрыжәхьоу рԥарцәоуп, ар
рус аҿы ирбахьан ахьанҭарақәа, аха иахьатәи аибашьра еиԥш
агәыҭҟьара зцыз ианымиацызт. Уҭыԥ узахысуа иҟамызт, аха
убас ишыҟазгьы, зегь акоуп ирыԥшаауан еимҟьарак, ахьаҵра
шаҭахызгьы, агәаҟра ианиаз рҩызцәа ӡәыр дыҟазар ацхыраара
ширҭашаз иазхәыцуан.
125

Зыхьӡ ҳҳәақәаз ирцәыхарамкәа аҩыҵаа ргәыԥгьы иа­
зыԥшуан ари «ақашь». Лымкаала дара ирџьынџьын ари акәакь,
рынхарҭа ҭыԥқәа ааигәаӡаны иҟан, убриазоуп хәыҷгьы дугьы
ршьапы изықәгылаз иахьа. Уи агәыԥ иалоу наҟшәа џьара
еиқәысыԥхьаӡахьеит, аха абра лымкаала дазгәасҭарц сҭахуп
зегь раасҭа еиҵбыз Едик Пата-иԥа Кәыҵниа. Аибашьра ишалагаз
еиԥш, адуцәа дырҿыԥшны раԥхьатәи амшқәа инадыркны
иашьцәа даарылагылеит. Иарҳәеит уи макьаназы ишихәҭамыз
абџьар аанкылара, уиадагьы, аҭаацәараҿы дԥазаҵәын,
иаҳәшьцәа ҩыџьа Наиреи Ельвиреи дреиҵбын. Ахшара ран
Лиулиа Муцԥҳа Аӡҩыбжьатәын, ианшьцәагьы ирацәаҩӡаны
иалахәын ари аибашьра.
Едик ухәыҷуп ҳәа иоуҳәар игәнигон. «Сара исықәлоу иоуп
аибашьраҿы иаҳагьы ихәарҭаны иҟоу, – иҳәон иара. – Аду
дахьзымнеиуа са сынхәыҵкәраа-аахәыҵрааны, сыԥшыхәны
саар сылшоит!..» Аамҭа наскьацыԥхьаӡа, хәыҷы-хәыҷла иаҳаҭыр
бо агәыԥ дахырыԥхьаӡалеит, дышнеи-шнеиуаз абџьаргьы
ааникылан, ашьҭахьҟа ҳазнысхьаз аибашьрақәа зегьы
дрылахәны агәымшәарақәа ааирԥшуа далагеит. Иашьцәагьы
игәадура рыманы изырҳәон: «Ихәыҷымкәа идухахьада,
иҟазшьагьы аӡрыжәит аибашьра, иаԥхьаҟа анҵыра ду иманы,
игәахәтәы дахьӡааит!»
О Анцәа ду, жәҩанынтә улбааԥшны улаԥш хаа рхьыгӡа
хәыҷгьы дугьы, абри ахлымӡаах иагәылаханы иамоу хара
змаӡам ҳара ҳаибашьцәа!..
***
Ари ахҭыс ҿиаанӡа, Арсен Ажьибеи, иҩызцәа Џьамал
Жьаниеи, Ҭамаз Ҷкадуеи еизааигәаны еиваиан, аха иҟалаз
амчымхара ирнаҭомызт аҭабиа-жра иҟаҵаз ашҟа иҩаҵҟьаны
анеира. Иаартыз адәышкәаӷьаза иқәнакын, инеиҭаҵны рҭыԥ
рзыԥсахуамызт, уажәы-ушьҭан аҭагылазаашьа еиӷьхап ҳәа
ишазыԥшыз, заҵа уи аҽеиҭанамкрыз, излаҟаз аҵкыс еицәаны
ахы унарбон, сыҩны салҵны сцап ҳәа азхәыцха унаҭомызт,
ухы шьҭацаланы ишуку, уи аҩахаха унамҭакәа ана иԥжәон,
ара иԥжәон, уажәы ма ушьҭан иааиуаз ахы хьамҭа сахьтәоу
126

ианбатҟәацри ҳәа аԥсра иазыԥшын. Царҭа анырмоу иҟарҵарыз,
ҭаҭынк адыркын, уи ахара иалагеит. Ҭамаз Ҷкадуа згәы
ӷәӷәаз арԥысын, исыхьлакгьы сыхьааит иҳәозшәа, аҭаҭын лҩа
игәаҵахь ишьҭны, аҟармаҵыс даҿыԥшуазшәа дшәышәуа, ашәа
хаак ибзи ихаԥыцқәеи ирывҵырҟьаны аҳәара даҿын. Ишыҟаз,
иргәазырԥхаз уара идыр, еимга-еимҟьарак инақәыршәаны
рҭыԥ рыԥсахын, иахьтәаз хәбаҟа-фбаҟа метра инахысны,
ҩадаҟа инаскьеит. Инеины, уиаҟара идумыз ҵлак ашьапаҿы
рыҽкарыԥсеит. Урҭ уахь рнеира иазыԥшызшәа, идыршәыз ахы
хьамҭа кәлаауа ишааиуаз дара зҵатәаз аҵла ианалаҳа итҟәацит.
Уи убасҟак ирласны иҟалеит, рыхҩыкгьы ирыхьыз рыхшыҩ аҿы
ирызнамго рыхдырра аршаҟәан, азныказы ирзеилымкааит дара
зыниаз. Зымч ӷәӷәаз ахыԥҽыха шааиуаз Арсен иармарахьтәи
аган ианааха, избжак имнахит. Даҽа хыԥҽыхак ирԥҳа
иалсны ҵаҟа ибӷашшараҿы иаангылт. Ахԥатәи ижәҩашәаҟьа
кылжәаны уа иаанхеит. Рыхҩыкгьы аҭҟьабжьы акантузиа
рнаҭеит. Раԥхьаӡа Арсен ихьыз изеилымкааит, ахыԥҽыхақәа
шиаахазгьы изеилымкааӡеит. Арахь иарма напгьы ажьашә
ҭжәаны абаҩ иамаахакәа иалҟьаны ицахьан. Игыланы зҿаазхаз
ашьа инардырит иусқәа шҽеимыз. Уеизгьы игәаҟәышра иманы
иҩызцәа рахь дынхьаԥшит. Ҭамази Џьамали ихәхәа-хәхәаӡа
ииан. Урҭ ирыхьыз еиликаарц, иҟалазеи ҳәа дҩагыларц
иҽааибиҭеит, аха имч мхеит. Убасҟаноуп иангәеиҭа уи ӷәӷәала
дышхәыз. Даанаԥшааԥшын, аарла ибжьы наиргеит:
– Изылшо аӡәыр шәыҟазар арахь, арахь! – ацхыраара
даҳәеит.
Анҿиҭ ашьҭахь, арԥарцәа рыхьӡаанӡа Арсен данынаԥш,
игәеиҭеит Џьамал иарӷьарахь ала ӷәӷәала дышхәыз. Уи
азмырхакәа, ахыԥҽыха ихгьы ӷәӷәала иахәт, иҭарффаланы уа
иаанхеит. Ганхашәа дықәиан, дыԥсу дыбзоу узеилымкаауа. Егьи
Ҭамаз, азнаказы иҟалаз изеилымкаазшәа, игәы хыхь иҩарханы
дышиаз, ҳаи ҳәа даахықәтәалан, даанаԥшааԥшит. Абар, абар,
илақәа ҭыҵны ицап уҳәарын, Арсен иибахьаз иакәымкәа,
иҿаԥшылара ԥсахны дыҟан, дзеиуаз издыруамызт. Абас хәбаҟа
секунд дшыҟаз дынхьыдышьшьын, ҵаҟа дынкаҳаит, уаҳагьы
дзымгыло ихдырра ицәыӡит. Илаԥш џьарак икыдхаланы да­
нынха, Арсен еиликааит уи дшыԥсыз.
127

Арсен Ажьиба диит 1964 шықәса, ииуль 29 рзы Аҟәа. Ихәыҷра
шықәсқәа ихигеит ианшьцәа рқыҭан Аҭара. Абжьаратәи ашкол
далгеит ара. Уи ашьҭахь аҵара иҵон Москватәи авиациатехнологиатә институт аҿы (МАТИ). Аҩбатәи акурс аҿы
дыштәаз арра иԥхьеит. Аррамаҵура дахысуан Москва. Уи
даналга ашьҭахь уаҳа иҵара изацымҵакәа Аԥсныҟа дхынҳәит.
Аибашьра ианалага аҽны инаркны аӷа диҿагылоуп. Аҭараа аҵеи­
цәа дрылагыланы аибашьрақәа зегьы дрылахәуп.
Арсен ӷәӷәала дыхәны дшыҟазгьы, аарлаҳәа игәалашәоит
Руслан Қарбеи-иԥа Кәыҵниеи Дима Мамант-иԥа Векәуеи
дшалыргаз. Егьырҭ арԥарцәа, уи акәшамыкәша итәақәаз, ахәцәа
рыманы, амца ду иалганы, нахьхьи Ҷыҷыкәа Миха-иԥа Кәыҵниа
иҩны аҿы еиқәханы иҟаз игараж аҩнуҵҟа рышьҭаҵара иаҿын.
Уажәраанӡа зыӡбахә ҳҳәахьоу ирхәқәази иршьызи даҽаӡәгьы
дырзацлеит – уи Игор Кәышә-иԥа Џьопуа иакәын. Уи илымҳа
ашьа ҭыҵны ицон. Иҟалап иааигәаӡаны аснариад иваԥжәазар,
мамзаргьы ахыԥҽыха иӡывасызар, макьаназы уи аилкаара
уадаҩын. Аибашьцәа ҩаԥхьа ахырӷәӷәарҭақәа рахь ицаны уаҳа
ӡәыр дшьызу, дхәызу аилкаарақәа ирҿын. Аилаҩынтра хьанҭа
иҟаз еилкааны акы еилурго иҟамызт, макьаназы ишаҿыц иаҿын
атҟәацрақәа, аснариадқәа акырцх еиԥш ана-ара икаԥсон, урҭ
ирхылҵуаз ашьҭыбжь бааԥсқәа ирылыҩуан аҳаичеибыжьқәа,
ирымбоз ихьӡ ҳәаны ҿырҭуан, еилаҩеиласуан, шьоукы аҩада
еиханы ицон, даҽа шьоукы алада. Ихәыз рыда згәы рҭынчны
игылаз ҳәа уаҩ дубомызт.
Тҟәарчалнтәи иааны иҟаз аибашьцәа ирыцыз амедиаҳә­
шьцәеи, нас ҳара ҳҭыԥҳацәа Утеи Земфиреи Кәыҵниаԥҳацәа
иааргоз ахәцәа рыхәрақәа ҿыӡәӡәааны раԥхьатәи ацхыраара
рырҭон, агәырқәа рыларҵон. Урҭ зегьы иаарласны наҟ иалганы
Тҟәарчалҟа рдәықәҵаразы аусқәа рымҩаԥгара иаҿын.
Тҟәарчалнтәи иааны иҟаз ар рԥызацәеи аибашьцәеи:
Оҭар Ломиа, Гена Шьынқәба, Сергеи Ачба, Валери Џьопуа,
Валери Ԥимԥиа, Сергеи Аршба уҳәа аҭарааи аӡҩыбжьааи
рба­талион аԥыза иҩызцәеи иареи алархәны, аҭагылазаашьа
шыбааԥсызгьы, аилацәажәара мҩаԥыргеит. Иаарласӡаны
арантәи дук ирцәыхарамыз аиҩхаа иҭысны мраҭашәарахьтәи
128

ахәы ааныркыларц рыӡбеит. Аҭагылазаашьа злаҟаз ала, уи
ирнаҭоз маҷын: уа ахырӷәӷәарҭа шааныркылаз аӷа иангәеиҭалак,
имаз атехника ихы иархәаны, иаҳагьы еицәаны амца рыжәыр­
ҵон. Ԥыҭҩык уи рыдрымкылеит, ахьаҵра еиӷьуп ҳәа азгәарҭеит.
Уеизгьы рымч ԥыршәарц гәыԥҩык аибашьцәа, ҩажәиаӡә­
ҩык зхыԥхьаӡара наӡоз, рҽазыршәеит мраҭашәарахьтәи
ахәы ааныркыларц. Еицыз аибашьцәа дрыцын амедеҳәшьа,
Кәакәасқьырԥҳауп ҳәа агәаанагара ыҟоуп, аха еилкааны уаҩы
исеимҳәеит. Арациа даҵан Мурҭаз Кәыҵниа. Уи ацхыраара
ирҭахьан, ихәра ҿарҳәахьан, аха уажәтәи аус хьанҭаҿы иара
дымцхәын. Гәаныла, исыхьрызеи хыԥҽыхак сӡывасызар ҳәа
азгәеиҭеит иара. Ҵаҟа инҭаланы, агәаҩа иамаз аӡышьҭраҿы
ирсны егьи аган ахь ианиасуаз Маврик ицрыҵуаз ашьа гәазҭақәаз
ҟалеит, аха иара ишьҭахьҟа дхынҳәуамызт, исычҳаратәы сыҟоуп
ҳәа хьаас имкит. Абри аӡышьҭраҿы урҭ ыраанӡа ирбеит, жәохәҟа
метра еиҵыхны, аҭел быжьганы алимонкақәа, унарыхьҳәазар
ишытҟәацра икнаҳаны ишыҟаҵаз. Уи наҟ иамхны, арахь ҳаруаа
иреиуаз аӡәыр даауазар ирԥырхагамхартә ианыҟарҵа, рхы
зықәкыз ахәы инхалеит. Ар ртәарҭаҿы усҟангьы ахы хьанҭақәа
ралажьра иаҿын, аха уажәшьҭа иаҳа ирмаҷны.
Инхаланы иаанаԥшааԥшын, рҭыԥқәа ахьныркылашаз ина­­­­
лацәа­жәеит. Арҭ еицыз агәыԥ неит Алықьса Михаил-иԥа
Кәыҵниа инхарҭа аҭыԥ аҟнытә ладаҟа узго амҩаҿы. Аҳаҷ­
ҷақәа рымҵан иааҭгылеит. Ар рбызшәала иуҳәозар, Ар
ртәарҭа мраҭашәарахьтәи аган, аԥсаатә фабрикала Аҭараҟа
ибыжьгоу амҩа иацәыхарамкәа. Ишыҟалаз аилкаара уадаҩуп,
арантәигьы наҟ уԥшны ақырҭцәа ахьтәаз аӡә дубогьы иҟамызт,
даргьы ааԥшны инеиз агәыԥ гәарҭаратәы иҟамызт, аха рнеира
иазыԥшызшәа, рышҟа ахы рханы «Ураган» ала ахысрақәа
ирылагеит. Иҟалап аԥсаатә фабрика иамаз аҳаракыра аҟны аӡә
дықәтәаны, ахараԥшыга ихы иархәаны ҳаибашьцәа рцәаара
дахьыԥшызар. Убас еишьҭаргыланы ахы хьанҭақәа рҿаархеит,
уажәраанӡа инрыжьыз Ар ртәарҭаҿы ишыҟаз аҵкыс еицәаны.
Маврик Кәыҵниа ҵлак ашьапы дадгыланы аҭагылазаашьа
дазыԥшуан. «Иҟалап арахь аара иақәшаҳаҭмыз ргәааанагара
иашазаргьы, – дхәыцуан уи. – Иахьалымҵуа уавсроуп, ауаа
ҳацәҭахар алшоит!» – иҳәеит гәаныла.
129

Иԥсҭазаараҿы уи имаҷымкәа амыҟәмабарақәа ихигахьан.
Иаб Панџьа егьи иаҳхысхьоу Аџьынџьтәылатәи аибашьра Ду
далахәын. Дхынҳәит уахьынтәи динвалидны. Миро захьӡыз
иашьеиҳаб аррамаҵура ахьихигоз Бақәа дҭахеит. Иан Пашьа
шьҭрала Мерцхәлааԥҳауп, Маврик идагьы, илыхшеит даҽа
ҩыџьа аҭыԥҳацәа – Галиеи Ламареи. Урҭ зегьы ааӡатәын,
ршьапы иқәыргылатәын.
Диит Маврик Аҭара 1948 шықәса рзы. Абжьаратәи ашкол
далгеит 1966 шықәса рзы, 1972 ш. рзы далгеит Аҟәатәи
аҳәынҭқарратә арҵаҩратә институт. Уи ашьҭахь аррамаҵзура
дахысуан Мурманск. 1973 шықәса рзы длеитенантны дхынҳә­
уеит Аԥсныҟа. 1978 шықәсанӡа уи рҵаҩыс аус иуан Аҭаратәи
абжьаратәи ашкол аҿы. Убри ашықәсны уи диаргоит Самсон
Ҷанба ихьӡ зху аколнхара ахантәаҩы ихаҭыԥуаҩыс. Игәам­
бзиара иахҟьаны акыр агәамҵрақәа ихигахьан. 1987 шықәса
инаркны аибашьра иалагаанӡа Аҭара акультура Ахан аҿы иаар­
тыз еиуеиԥшы­мыз ақыҭанхамҩатә занааҭқәа ручилишьче
еиҳа­быс даман.
Уи дҭаацәароуп, иԥшәмаԥҳәыс Аника Ҵәыџьԥҳа ԥшьҩык
ахшара дрануп, урҭ зегьы: Сарида, Мадина, Кристина, Камила
ҭыԥҳацәоуп, анцәа иаҭәеишьаз дрызгәдууп, рызегь Аҭаратәи
абжьаратәи ашкол аҿы аҵара рҵон.
Агәгәаҳәа ахысрақәа ирҿуп. Уажәы-уажәы ахәы иқәҳауа
ахы хьанҭақәа рытҟәацбыжьқәа ҿааихак рымаӡам. Маврик
уажәыгьы аҵла ашьапы дадгылоуп, ахҭыс иҿио иахиҳәаара
издыруам. Ибоит лабҿаба иҩызцәагьы иаргьы абра иҭахар
шалшо. Иганаҿы, ҩажәаҟа шьаҿа инаицәыхараны, Сергеи
Ԥимԥиа ҵлак ашьапы дадгыланы, ҳәызбала амыӷқәа хыҵәҵәо
арыцқьара даҿуп. Уи, арахь Маврик ихы наиқәикын, ҿиҭит.
– Уа уахьгылоу иаҳа ишәарҭазшәа збоит, ирласны сара
сахь уеиха!..
Иаҳаз даақәшаҳаҭхан, Маврик уахь иҿынеихеит. Днеины,
Сергеи захьӡыз иалихыз аҵла ашьапы днавалеит. Убасҟанҵәҟьа
ишәышәуа зҿаазхаз ахы хьанҭа кәлаауа ишааиуаз Маврик
аԥхьан дызвагылаз аҵла ашьапаҿыҵәҟьа иԥжәеит. Уи ина­
қәырц­цакны даҽа х-снариадк аваҳаит уи аганахь. Арԥарцәа
130

иаарцәымыӷхеит. Изларбоз ала, иаҳа-иаҳа аҭагылазаашьа
аҽарцәгьон. Ахеиқәырхара аҭахын. Шьынқәба Гена иакәзу,
Ломиа Оҭар иакәзу, аӡәы ирабжьеигеит ртәарҭа-ргыларҭа
рыԥсахразы.
– Ҳашьҭахьҟа ҳцар иаҳа ишәарҭахоит, шәааи, уи аҵкыс
ҳаԥхьаҟа ҳнаскьап, аӷа ахааназгьы изеилкаауам ус шаҳаӡбыз,
абри ҳаиқәнархоит!
Ус иагьыҟарҵеит, аӷа иганахь инаскьеит. Ахқәа иаауаз ир­
хыкны наҟ рышьҭахьҟа акаҳара иаҿын. Итәан абра ауха асааҭ
жәаҩанӡа. Хәыҷы-хәыҷла ахыԥжәарақәа маҷхо ианалага, еицыз
агәыԥ еиқәшаҳаҭны рышьҭахьҟа игьежьит. Асааҭ аказы урҭ леит
Акакь Кәыҵниа инхарҭаҿы. Ирԥылаз аибашьцәа џьашьахәыс
ирыман урҭ еибганы иахьыхынҳәыз.
– Шәарҭ зегьы шәеибга-шәызҩыда шәхынҳәуеит ҳәа
ҳаҟамызт!..
Ихәны иҟаз Маврик уантәи Ҷыҷыкәа Таииа-иԥа Кәыҵниа
иҩнахьы дыргеит. Дукгьы ихарамызт, ара иааигәан. Уа дахьнеиз
Земфира агәыр изыҟалҵеит, ирҿыцны ихәрақәа ҿалҳәеит. Иҭа­
гылазаашьа ҽеимызт, иаашар наҟ Тҟәарчалҟа ддәықәҵатәын.
Аҵх ҭынчмызт, уажәыгьы ахысрақәа ишырҿыц иаҿын.
Ианвар 27, 1993
Ҳазҭоу амза акы инаркны иахьанӡа лхала лыҩны дахын
Аҩыҵа аҳабла аҵыхәахь инхо Ҭамара Максма-иԥҳа Кәыҵниа.
Уи хьыӡшьараны Чача ҳәагьы ларҳәон. Раԥхьатәи сышәҟәы
анҵәамҭаҿы аҭараа аамҭала ақыҭа ааныжьны ианахыҵуазгьы
лыӡбахәқәа сҳәахьан. Усҟан, дзызхәыцуаз сара исыздыруам,
илцәыхьанҭахан, лхәышҭаара ныжьны аҳабла аԥырҵра лылым­
шеит. Асду аура иаҿын, агәабзиара ӷәӷәа лызҭадаз, лыҩны
даанҿасит. Иууаӡа, аԥсҭазаара ҿыцәаазшәа, аҳабла алахь
еиқәышьшьы ус иԥшын. Ҭамара, абнаршәыра илахаз иеиԥш,
лгәеисра ҳаракны, ахҭыс иҿиоз лымацара дагәылатәан. Ақырҭцәа
иааиԥмырҟьаӡакәа хысран изҿыз. Лара илбоз-илаҳауаз ашәҟәы
ианылҵон. Зны-зынла дааины дылбон ари аҳабла иатәыз Толик
Баграт-иԥа Кәыҵниа иҩны иахылаԥшуаз аурыс ԥҳәыс. Наҟ-ааҟ
рыгәқәа зырӷәӷәашаз ажәақәак ааимырдалон, нас егьи дцон
лышьҭахьҟа, Ҭамара лхала даанхон. Ҵоуп, ашьҭахь ҳаибашьцәа
131

Џьгьардантәи ихынҳәны ақыҭа аҩадахьы рхырӷәӷәарҭақәа
анааныркыла, ари аҳабла иатәыз аибашьцәа Толик, Гәырам,
Федиа Кәыҵниаа, Зурик Қәачахьиа уҳәа иааины дырбон. Аха
аамҭа иаҳа-иаҳа аҽарцәгьон, аибашьра аҽеиҵнахуан. Ианвар
13 рзы Зурик Қәачахьиеи Гәырам Кәыҵниеи ааины данырба
ашьҭахь илабжьыргеит аҳабла нлыжьразы. Ахалара ҩаԥхьа
илзыгәаӷьуамызт. Урҭ анца ашьҭахь дахьхәны дыҟан иҟалҵаз.
Аха дыԥшын, дыԥшын, иудыруазеи, бзиарак аауазар ҳәа.
Аҭагылазаашьа иаҳа-иаҳа еицәахон. Акыс, иацтәи аибашьра
ашьҭахь ақырҭцәа рхырӷәӷәарҭа анааныркыла, иҟаауа-иҵәаауа
аҳабла иалалеит, аҩнқәа иреихсуан, иаарымԥыхьашәоз хылагәыла еиларҵон. Абар-абар, урҭ ргәаӷ хыҵны лашҭа иҭаларц
егьрыгӡамызт. Шьҭа еилылкааит ара аанҿасра шлылымшоз.
Лыҩны-лгәара ныжьны ашҭа дынҭыҵит. Лҩадахьҟа инхоз аи­
башьҩы Федиа иашҭала хыхь дынхалан, илулакгьы ахәы
давҵаланы дышнеиуаз, ҳаибашьцәа ахьтәаз Акакь Кәыҵниа
иҩны дцәырҵит. Уантәи лыԥсы шьаны, лҩызцәа-лгәылацәа
дрыцны Кәтол инеит. Хықәкыс илыман абарҭ амшқәа
ирылагӡаны Тҟәарчал анеира. Деиԥшхар, уантәи дызгоз ҟалар,
ҳаирпланла Гәдоуҭаҟа ацара лҭахын.
Сара ари ажәабжь ансаҳа сеигәырӷьеит.
Асааҭ жәаба ҟалахьеит. Ар ртәарҭа иарбаны, ирҿыцны танкла
ахысра иалагеит. Адгьыл хыџхыџуеит, аҩнқәа инхаз рсаркьақәа
ԥыххаа ицоит, иацы ишыҟарҵоз еиԥш иахьагьы еишьҭаргыланы
рҿынархоит адгьыл ицәыҵасуа ахы хьанҭақәа. Уи знык акәым,
ҩынтә акәым, хынтә акәым, жәантә акәым, ҵыхәаԥҵәарак
амаӡам. Иаахәлаанӡагьы еихсыӷьрак ҟанаҵашам. Улымҳақәа
ргоит ирхылҵуа абжьы бааԥсқәа. Зны-зынла, атанк анааԥсалак,
апулемиот, ахаԥыц хьаа еиԥш, ахы унардыруеит. Ажәакала,
иахьатәи амшгьы еибашьроуп Аҭара ақыҭан.
Асааҭ жәеиза рзы наҟ-ааҟ амца еиларҵеит. Ҳаибашьцәа
рӷьырак Аҩыҵа ахахьы инеины ақырҭцәа рахь идәықәырҵоит
ахыҭҟьарақәа, сааҭбжак аҟара наҟ-ааҟ еиҿахысуан. Атанкқәа
ари ргәырҽаннаҵан, рҭыԥқәа рыԥсахуеит, иахьцо, насгьы иа­
хьықә­ҵәиаауа иӷызуеит, уи аранӡа абжьы ааҩуеит. Асааҭ жәаҩа
ҟалахьеит. Ҩаԥхьа аибашьра аҽарҿыцуеит.
132

Абра абыржәы исҭан Вова Чапа-иԥеи, Шьықәыр Қәасаиԥеи, Амиран Пыта-иԥеи. Урҭ исзеиҭарҳәоит иацтәи аибашьра
алҵшәақәа. Зеижә шықәса ирҭагылаз Ҭамаз Ҷкадуа дышҭахаз,
гәыԥҩык аҭарааи тҟәарчалааи реибашьцәа шырхәыз.
Асааҭ аказы жәохә минуҭ агуп. Ҩаԥхьа Ар ртәарҭа иар­баны
ахысрақәа ирҿуп. Ахыхьанҭақәа анытҟәацлак абжьы убасҟак
идухоит, акыраамҭа уи ахыԥша шҭабылгьо инхәыҵабоит наҟ
џьара. Ҿааихак амаӡам апулемиотгьы. Арахь амшгьы цәгьахеит.
Агәгәаҳәа зҿаазхаз ақәа инҭахәаҽны иагоит атҟәацбжьы. Ари
еиқәтәашьа амаӡам. Асааҭ ҩба ҟалеит. Еихсыӷьрак ыҟаӡам.
Аӷа ихы иаирхәоит апулемиот, атанк, «Ураган» ҳәа изышьҭоу
абџьар. Уи зынӡа амцаԥшь ықәнаҵоит.
Абарҭқәа зегьы ихы иархәаны игәоуҭартә иҟоуп аӷа
хәыҷы-хәыҷла Ар ртәарҭа иҽадхало хыхь ахалара дшаҿу. Ҳа
ҳаибашьцәа рпатронақәа иреиҷаҳаны рхысрақәа ааныркылоит.
Ус ҳшыԥшыз, амшцәгьа ашьҭахь адыд-мацәыс анеиқәтәо еиԥш,
«оҳ, гәышьаӡа» аҳәазшәа, ани ҿааихак ҟазымҵоз атанкгьы
ааҭынчхан, ашьҭыбжь ааиқәтәеит. Ҳаргьы адырра ҳарҭеит
ақырҭ­цәа ҩаԥхьа Ар ртәарҭа ахырӷәӷәарҭа шааныркылаз. Уи
ҳгәы ааҭнашьааит, аха иаҳкыз!..
Тҟәарчалаагьы рмашьына ду «Урал» ала рышьҭахьҟа
игьежь­ны ицеит. Ҳаибашьцәагьы макьаназы Акакь Кәыҵниа
иҩны иаԥшәымоуп. Иҟалап, урҭ ржәылара иалҵшәа­хаз,
ирықә­ҿиази ирыгхази ртәы анализ аҟаҵара ргәы иҭазаргьы.
Аибашьра ашьҭахь усоуп зехьынџьара ишыҟоу. Ҳансамбль
«Кәыдры» асолист Акакьгьы, дызбоз исарҳәон, ҳаибашьцәа
ирыхьыз игәырҩозшәа, ихы кны дтәан ҳәа. Издыруада уи
дазхәыцуазҭгьы «Аҭараа рымҳаџьырашәа» ҳәа зыхкы иҳәоз
агәаҟашәа? «О, ҳаҩны-ҳгәара зегь ааныжьны, иаҳԥеиԥшузеи
ҳара?! О, ҳаԥсадгьыл гәаҟ Аԥсынтәыла, ушԥеиҭымхеи уара?!»
Ианвар 28, 1993
Ар ртәарҭа шыҟаз иахьа знык атанк хысит. Усҟан шьыжьын.
Ақырҭцәа рыԥсы шҭоу, рхырӷәӷәарҭа ишахымсыз ҳдырдырырц
акәхап ус зыҟарҵаз. Иаахәлаанӡа уаҳа уи абжьы ҳмаҳаит.
Амала, пулемиотла, автоматла шаҟа уҭаху ахысрақәа ыҟан.
133

Вова, Амиран, Шьықәыр аҩныҟа ицоит иҟоу еилыркаарц.
Урҭ иаха са сҟны иҟан. Дара рганахь шәарҭаран, ҳәарада. Уахь
акәымзи ариабжьарак аибашьрақәа ахьцоз. Рыҩнқәа ахьгылоу
лассы-лассы абзарбзанқәа каҳауеит. Иацтәи аибашьрагьы
ахыԥша рзааигәан. Уиадагьы, рыԥшыхәҩцәа иҟоу еилыркаарцы
икылԥш-кылӡырҩуа рҿаархар алшон.
Адик Сиса-иԥа Кәыҵниа аусҳәарҭақәа дрыванхоит. Аха
ухаҵоуп, аҩныҟа унеи! Зынӡа урҭ рыҩны иазааигәаны иуаҳауеит
автомат хысбыжьқәа. Уеизгьы, иҳахьлакгьы ҳахьааит ҳҳәан,
уахь ҳцарц агәашә ҳанҭыҵит. Иаҳараӡак ҳзыргәаҟуа ашылоуп.
Уи ҳамҵәеит. Адик имаҵурҭаҿы уалырк азна ашыла ҭаԥсаны
игылоуп. Жәахазны Витали Агрбеи сареи уа ҳаныҟаз игәаҳҭон.
Сҭаца Лида Аԥшьлааԥҳа лыҩны ҳнавсны амҩаду ҳнангылон
еиԥш, пулемиотла ихысит. Уажәраанӡа сыҩны идәылҵыз
Вовараа рнышәынҭрақәа рҟынтәи иаҳгәыдырҵеит. Ҳааҭгылан,
уахь ҳанхьаҳәит. Ибзиаҵәҟьаны иаадыруан уи аганахь аӷа
дшыҟамыз. Аха ииҭахузеи ихысуа? Сацәымҩашьо издыруан
ҳара ҳтәқәа шракәыз уа игылаз. Ԥыҭрак ашьҭахь ҩаԥхьа
ҳдәықәлеит. Дырҩегь апулемиот ашьҭыбжь геит абжьы ҭабааӡа,
еишьҭаргыланы иаанашьҭуан ахқәа ԥсаҟьаны. «Ҟоҳ!» – ҳҳәан,
ҳашьҭахьҟа ҳаагьежьит. Еилкаан иҟаз: уахь, ацентр шыҟаз, ҳцар
рҭахым. Ҳашьҭахьҟа ҳаныгежь, ҽазнык иоурышьҭит. «Ахқәа
шәреиҷаҳар еиӷьын, сбабаара», – сгәаныла саӷьуан. Иҟалап ар­
ԥарацәа ԥыҭк ыжәны иҟазаргьы. Ҳаныхынҳә, ҳашиашаз ҳханы
итәоу набжьоуаа рхырӷәӷәарҭахь ҳхалеит. Урҭгьы ахысбыжьқәа
раҳан, уи зыхҟьаз аилкааразы агәыԥ аԥыза Бесик Кәыҵниа
ԥыҭҩык иҩызцәа аашьҭыхны Акакь иҩнахьы ихалеит.
Ҳхынҳәны аҩны ҳанааи амца еиқәаҳҵеит. Ахәлара
ааигәахо ианалага амла ахы ҳнардырит. «Иаарласны
акы азышәыӡба шәымгәа, мамзар ҳшәабашьуеит!» – ҳәа
имақаруеит. Иҟаҳҵахуаз, усгьы еибашьроуп, хыхәароуп иҟоу
ҳҳәан, ҳҿынаҳхеит Адик иҩнахьы. Ҳнаԥшааԥшуа, агәҽанызаара
ҳаманы Ԥшьақәа акәара ихыз ацҳа ҳаақәсын, ҳашшаӡа
аусҳәарҭа агәахьы ҳкылымсыкәа, амагазини аконтореи
рышьҭахь ҳҽавакны, Чача Алымшьа-иԥа ихкаарала, аӷа ҳаибар
ҳәа ҳшәаны бнала мацара Адик имаҵурҭа ҳнадгылеит. Ари
134

акәшамыкәша уаҩ дыҟамызт, аҭагылазаашьа злаҭаҳҵааз ала,
ҭынчразшәа аабеит. Хыхәароуп иҟоу ҳәа ҳамҳәахьази, ашыла
ҳаԥшааит, иҵегьы фатәқәак еидаагалеит, уимоу рбаӷькгьы
амҵәыжәҩақәа ирынкны иҳаманы ҳааит. Вова иашьцәеи
иареи аҩны иаҳзыԥшын, урҭгьы аҩнынтә шылак, кәтык зҳәаз
иеиԥш, ирымԥыхьашәаз ааргеит. Уахазыҳәа ҳгәырӷьара ҳәаак
амамызт. Зегь ҳаицхыраан, акраауит. Уахатәиала ҳҿаҵахәы
ҳара иаҳзынхеит, ақырҭуа ҳампалуп изынҳажьыз. Акранаҳфаакранаажә ҳбақьаӡа ҳааҟалеит. Иҳабашьуаз амлагьы хьаҵын,
оҳ, гәышьа ҳәа ҳааиҿаԥшқәеит.
Адәахьы амш бааԥсуп, иахьантәарак ақәа леиуеит, аԥша
асуеит, ихьҭоуп, ицәаакыроуп. Асқәа ӡыҭит.
Ианвар 29, 1993
Иахьатәи амш март мза иаҩызоуп: ашьыжь ақәабаа-сабаа
ауит, нас уи ашьҭахь аԥша хьшәашәа асит, зны амра кылԥхеит,
ахәылԥазы ишәшьит.
Иахьатәи амш ахҭыс ду ацмызт. Иҭынчрашәа имҩасит.
Амала, ахәлара ианалага, асааҭ ԥшьба рзы хыхьынтәи атанк ду
ала ихысын, ахы хьамҭа ҳара инаҳхысны агәызҳәа абнарахь
џьара иԥжәеит. Иналак-ҩалакны дара ртәқәагьы ҳара ҳтәқәагьы
авто­матла наҟ-ааҟ еиҿахысуеит. Уи ампыласцәа рҽаназыҟар­ҵо
иаҩызоуп. Абас ишыҟаз ихәлеит.
Асааҭ хәба рзы Адики сареи рыҩны ҳцан, рыжәқәа
аацаны Лида лбораҿы иҭаҳкит. Адик иҿы ҳахьнеиз, иаҳәшьа
Манана аулырқәа асалафан рҭаршәны илҵәахқәаз амаҭәақәа
еиларҩынтны ишгылаз аабеит. Аха, ҳазлаццакуаз ала, уи
ҳҭаԥшыртә аамҭа ҳамаӡамызт. Ҳарахә кацатәын.
Иныҵыҩ-ааҵыҩны исаҳауеит зыҩнқәа нзыжьыз аҭынч уаа
агәала рымоуп ҳәа ҳаибашьцәа рахь. Ирыҵаӷьычуа иалагазшәа,
аҩны ирзынхаз зегьы еидыҳәҳәаланы ирыманы ицозшәа. Са
сгәаныла, ус аҳәара иашаӡам. Аибашьра адагьы, ҳаибашьцәа
рыфатә дара ашьҭоуп, аҩнқәа рҿы инеины ҟәыдк, шылак, кәацк
еидыргалароуп, абри зегьы рзыҟазҵашаз хазы ауаа ҷыда рыцзар
акәын, аха макьаназы абри азҵаараҿы ахьысҳарақәа ҳамоуп.
Зыҩны-згәара блыз аибашьцәа иршәырҵаҵәҟьо рымаӡам,
135

бжеи­ҳан иӡыӷӡыӷуа амҩа иануп, иҟалазеи, нас, иццышәыртәыз
ҩнык аҿы инеины палтак, бымба кьаҿк ршәырҵазар. Уажә аабы­кьа
сара дызбон Набжьоу аҳабла иатәу, ҳханы иҟоу ахырӷәӷәарҭаҿы
абџьар аанкыланы иеибашьуа Нуга Ипполит-иԥа Кәыҵниа.
Ишьаз амагә кылжәаны иҟан, ишьапқәа қалԥад рышьаӡамкәа
иҟаԥшьӡа ахьҭа иакны, аӡы зкылсуаз имагә ԥжәаны аҽҳәаҿы
арбара даҿын. Даарыцҳасшьеит. Агәыԥ аҿы зегь раҵкыс
деиҵбуп, жәаф-жәибжь шықәса дреиҳам, арахь иҩызцәа аи­
башь­цәа дахьрылоу акы даҵахарц иҭахым, дшәыргәынданы,
шьоукы-шьоукы реиԥш иҽыԥхьеимкит, сықәра маҷуп ҳәа дцаны
аԥхарра ахьыҟаз џьара даангылар илшон, аха ус ҟаимҵеит. Ҳара
иаҳҭахуп ақырҭуа дықәцаны аиааира аагар, ус иагьыҟалоит, аха
абри аан иаҳҭахуп ҳаҩны-ҳгәара еибганы, инҳажьыз ҳмалгьы
уаҩ даламкьыскәа, кьыс амамкәа ҳаныгьежьуа иаҳԥылар.
Абас ахәыцрақәа зауа шәҽаанышәкыл, еилаҳкаап аибашьра
ишаҿу, ҳмалгьы бзиоуп, аха зны ҳхаҭақәа ҳаиқәхартә еиԥш ҳхы
ҳахьчароуп, аибашьцәа ацхыраара шрыҭатәу ҳхамышҭыроуп,
урҭ гәыбӷан рыҭатәым, урҭ рзы амақаррақәа аҭахым, мышкызны
ихәашьыз ҳажәҩан цқьахар иҭабуп ҳәа раҳҳәароуп ҳзыхьчаз
ҳҵеицәа, иҭахаз рҿаԥхьа ҳхырхәароуп!..
Аибашьра иамаӡам аԥҟара, уи иаздырӡом утәы-стәы.
Еи­ла­ҩынтуа, ажәҩан хәашьны, адгьыл аҿы аҿаасҭа анцо,
згәахәтәы иахьымӡакәа ҿыцха инцәыҵаҳауа ауаа рацәа рыԥс­
ҭазаара анкьаҿхо, аиаша ахьыҟоу аԥшаара уагьашьҭамлан,
иагьузыԥшаауам. Аԥсреи абзареи ҳҭагылоуп, абри еилкаатәуп!..
Уаҵәы аашар амҩа сықәлоит Отаԥҟа.
Ианвар 30, 1993
Асааҭ 7 рзы амҩа сықәлеит. Аӷа танкла знык дхысит. Уиала
иԥсы шҭаз ҳирдырит. Аҳәылыҳәа асы леиуеит. Ахьҭа ҿоуп. Адик
аҩны даансыжьит. Иасҳәеит ирласны сшыхынҳәуаз. Аамҭа
уоуны уҟалозар, мҿыкгьы ырмазеи ҳәа аҳәара шьҭасҵеит.
Снаԥшааԥшуа, агәҽанызаара сыманы агәашә сынҭыҵит, амҩаду
аҿы саннеи, мра­гылара шыҟаз схы сырхеит. Ахәы саваланы
сҿынасхеит. Иаарласны аерманцәа рҳабла Мандара снеит.
Ани аурым Жора дахьынхоз санынаӡа, харантәи игәасҭахьан
гәыԥҩык аерманцәа идеизаланы ишгылаз. Аԥсшәақәа анеи­
136

баҳҳәа ашьҭахь Жора сааирӡырҩын, исеиҳәеит иаха шьоукы
автоматқәа рыманы аерманцәеи аԥсуааи рыҩнқәа шдырҳәыз.
– Аӷьычра аус аҿы амилаҭ деилырхӡом! – сҳәеит сара.
Џьгьардантәи машьынала Ҷлоу ҳааит. Амҩан Кәачара ҩнык
аҿы ҳамҩахыҵын, амашьына азна имазеины ишьҭаз амҿы
ақәаҳҵеит. «Анцәа ишиҳәара шәыҟан, шәынхон-шәынҵуан,
ақьафура шәаҿын, нас уаҳа ишәҭаххазеи?!» – иҳәеит
арныҟәцаҩ, еилабылны ишьҭаз аҩны дахәаԥшуа.
Асааҭ ҩба рзы Отаԥ сыҟан.
Ахәылԥазы сызҭааз аҭаацәеи сареи ҳанааилатәа, иахьатәи
аҭагылазаашьа ҳалацәажәеит: афронт аусқәа рцашьа, зыҩны
иахыҵыз ртәы, ауаа рцақәа аԥш шҭам атәы.
Нахьхьи сца иҭаԥсоу ааганы иҳамазар ҳҭахуп, аха уи иамоу
ауадаҩрақәа ҳлакҩакуа ҳааныркылоит. Амашьына уԥшаароуп,
абылтәы умазароуп, насгьы ҳара ишаҳҭаху са сахьынхо ама­
шьына наганы аца иузадыргылом, ашәарҭара амоуп. Са
сгәаныла, уажәазыҳәа уи излымшо усуп.
– Уахь ажәабжьс иҟоузеи? – азҵаарақәа сырҭоит.
Сара стәала издырқәоз рзеиҭасҳәеит. Аха иҟазаарын зынӡа
иҿыцыз ажәабжь, уи ԥыҭрак анҵоуп иансарҳәаз. Аха иахьатәи
амш иадҳәалан. Уи ҵәахышьа змам усуп.
Афырхацәа аҩыҵаа, урҭ ахаҵареи агәымшәареи аадыр­
ԥшит. Ажәабжь ахы мҳәакәа аҵыхәа узҳәом ҳәа, иҟалаз ахҭыс
шсарҳәаз абас ауп.
Роф Никәа-иԥеи Гиви Ӡиӡ-иԥеи Кәыҵниаа ахәлара рацәак
агымкәа ирыӡбеит ԥшыхәра ҳасабла реиланхарҭахь ицаны иҟоуиану еилыркаарцы. Уи адагьы, шәышықәса ирҭысхьаз Роф иан
Анҭика илыԥсҭазаашьаз аилкаара рҭахын. Еилкааны изла­ҟаз
ала, уи лхала дычмазаҩны лыҩны дышьҭан, илхылаԥшуаз уаҩ
дыҟамызт. Ишдыру еиԥш, ари аиланхарҭа ақырҭцәа хлаԥшра
арҭон.
Агәҽанызаара рыманы бнала инеиуан. Аибашьҩы Заур
Иван-иԥа Кәыҵниа дахьынхоз инавсит. Ауаа рышьҭақәа ган
ирацәаны. Икылԥшкылӡырҩуа аишьцәа реиланхарҭа иана­
зааигәаха, игәарҭеит аҩнқәа рҿы амцалҩақәа шҩеиуаз. Ақырҭ­
цәа тәан Алиошьеи Гивии рыҩнқәа рҿы. Уҽҭҳәаны ари аганахь
137

бџьарда аныҟәара шәарҭан. Уантәи ихынҳәны рышьҭахьҟа
идәықәлеит. Нахьхьи раԥхьаҟа ианыԥшы Шьалуа Басиаҭ-иԥа
Кәыҵниа иҩнаҿы ала шуан, хаҵакгьы даадәылҵын, даанаԥшааԥшит, алашбжьы игоз игәиҽаннаҵеит. Ҳәарада, уи дақырҭуан,
дшәаны идәылҵшьеи, нас иаразнак иҽыҵәахшьеи иуарҳәон
игәы шҭынчмыз. Инеигәыдҵаны дыршьыр ҳәа дацәшәон.
Ирбаз, ираҳаз зегьы рышьҭахьҟа ианыгьежь рҩызцәа
аибашьцәа ирарҳәеит. Урҭ ааилацәажәан, ирыӡбеит уаҵәтәи
амш иалагӡаны, рҽырҭбааны ԥшыхәра-еибашьра ицарц.
Адырҩаҽны агәыԥ рҽеибыҭаны амҩа иқәлеит. Уи хадара
аиҭон агәыԥ аԥыза Ринель Шьыма-иԥа Латариа. Еицыз
рахьынтәи абџьар ркын: Заур Иван-иԥа, Нодар Фома-иԥа,
Гәырам Иликәа-иԥа, Гиви Ӡиӡ-иԥа, Федиа Амтон-иԥа, Анзор
Родик-иԥа Кәыҵниаа. Урҭ ирыцын бџьарда қәрала иреиҳабыз
Рофи Шьалуеи Кәыҵниаа.
Асы шьҭан. Еицыз Заур иҩны иавсны ишнеиуаз ирбеит
ашьҭақәа иҿыцыз. Урҭ цон ҳаибашьҩы иҩнахьы. Нас рхы
ааиларкын, ирыӡбеит бнала мацара маҷк инаскьаны аҩны
иазааигәахарц. Ус егьыҟарҵеит. Иӡырҩызар, ираҳаит шьҭыбжь­
қәакгьы. Изаҳәамыз «асасцәа» аԥшәмара аанкыланы, ирымԥы­
хьашәоз аԥшәма имал аизыҳәҳәара иаҿын. Нас ҩаԥхьа иааи­
лацәажәан, агәыԥ еицыз инаскьааскьаны, ахьацақәа еилагылаз
ршьапқәа рҿы рҽыҵәахны егьырҭ рааира иазыԥшит.
Ақырҭцәа абас аҩнқәа андырҳәуаз рааигәасигәа аԥсыуак
дкылатәаны дырзыԥшуеит ҳәа ргәы иаанагомызт. Урҭ агәым­
шәақәа ҳәа рхы рыԥхьаӡон. Аха, егьа угәымшәазаргьы, ахы
иҭҟьаз узаанкылом, уи уеилнахуам, уара уахь ахы анарха,
удунеи уԥсахит ауп. Арҳәцәа, ирзышьҭыхуаз аидара иаҵаланы
рышьҭахьҟа рҿынархеит. Арантәи абнара илсуаз амҩа ҭшәала
ани аԥхьан ҳазлацәажәоз аиланхарҭахь икылсыр акәын. Аҩны
ашьҭахь ала абнараҿы инаӡаанӡа, цәалашәарак роуз­шәа,
иаанаԥшааԥшит.
Дара зынӡа хҩык ыҟан. Аха, зеиԥш ҟамло егьыҟам
ҳәа, ҩыџьа равтоматқәа рыжәҩа инахыршьын, аидарақәа
инарыҵалеит. Ахԥатәи рышьҭахь ддыргылеит, уи иҽеибыҭаны,
иабџьар дышнаҵхара днаԥшааԥшуа дааиуан. Аԥхьа игылаз ихы
шьҭацаланы, игәы каршәны длеиуан.
138

– Аҩны ааблыр акәын! – иҳәеит иара.
– Уа макьана амал ҩноуп, даҽа ҩынтә-хынтә ҳааиргьы
ауеит.
– Уигьы иашоуп, аха … – даалакҩакит раԥхьа игылаз.
– Иҳазгаша анаагалак, нас амца ацраҳҵап!..
– Аиеи, аиеи, уи ҳахьымӡар ҳәа шәшәома!..
Икылатәаны ирзыԥшуаз аԥсацәагьы иҟарҵашаз еибырҳәа­
хьан. Раԥхьа ахысра итәын аԥыза, нас егьырҭ имырдон. Ари
аус уажә ирбазма. Егьа ус акәзаргьы, рыгәқәа ҭынчмызт,
иааиуаз ахҩык рыдагьы рышьҭахь даҽа гәыԥҩык ыҟазар
алшон. Ахыхьчара аҭахын. Еицыз кьыс рымаӡамкәа рышьҭахьҟа
ихынҳәыр акәын.
Ишазгәарҭахьаз еиԥш, раԥхьа дхысит Ринель. Зхы
шьҭацаланы иааиуаз ақырҭуа хагәха дцәыҵаҳаит. Аҩбатәигьы уи
имҩа имҩахеит. Урҭ зыхьчоз ахԥатәи ахы иаахеит, аха шьҭахьҟа
днеиҭаԥан, дрыцәцарц иҽазикит. Ӷәӷәала дыхәны дшыҟазгьы,
иавтомат даҵхан, ахқәа ԥсаҟьаны иоуишьҭит. Абна агәҭа аҟә­
ҟәаҳәа еиҿахысит. «Узцом!» – иқәҿырҭит, аха ианимаҳаӡа
арымӡаа игәыдырҵаз ахқәа ддырҭынчит. Ахысрақәа анааиқәтәа,
арԥарацәа неины рабџьарқәа аархырхын, абнара рҽарҭеит.
Ианвар 31, 1993
Ҩаԥхьа асы ҳзауит. Ашьыжь ҳангыла иҵааны иҟан.
Ахәыҷқәа ран Нанашьа дсыҳәеит Аҭараҟа сганы саага ҳәа. Мапчапгьы скит, ишәарҭоуп сҳәеит, аха лара лтәы иалыргеит.
Уи лхәыҷқәа Хьымкәарасеи Анетеи лыманы Аҭара далҵит
сентиабр мза 29 рзы. Усҟан ақырҭцәа Наа ахәала ихыҵны Аҭара
ианалалаз акәын.
Шьапыла ҳаауеит Ҷлоунӡа. Уа машьынак гылан, арныҟәцаҩ
ҳаниазҵаа, абылтәы сымам акәымзар, Кәтол сцоит ҳәа ҳаи­
ҳәеит. Ӷәадаҟа Кәачаратәи амҩала ҳаауеит. Ани Кәтол сцоит
ҳәа ҳазҳәоз имашьынала амҩан дҳахьӡеит, аха ҳашьҭимхӡеит.
Шьоукы шԥахәаԥсеи уҳәарауазеи! Аибашьра цоит, аха аиц­
хыраара аҭахуп. Ауаа гәаҟуеит, амҩа иануп. Қьафшақә амҩа
уаҩ данылом уажәы.
Нанашьа лшьапқәа акуа иалагеит. Сара сашьцылахьеит
аныҟәара. Лара дыԥҳәысуп, ас хара дымныҟәаӡацт, лхәыҷқәа
139

дрыдтәалоуп. Бласы сҳәоит, лара илылшом. Амашьынақәа ҳаҩс­
уеит, аха ҳашьҭырхӡом.
Нас иааулакгьы Џьгьарда ҳааит, машьынак ҳаашьҭнамх­
ӡакәа. Ус трактор хәыҷык ҳахьӡеит. Даангылоит. «Километраки
бжаки раҟара бжьоуп шәымҩахыҵырҭаҟынӡа. Уанӡа шәызгап!»
– иҳәеит. Аурыс жәаԥҟак аасгәалашәеит: «Свет не без добрых
людей». Анцәа диныҳәааит. Иахьатәи ҳгәалақәа зегь ари
ихиҩеит.
Инеилахәлоны Мандара ҳхалеит. Мандара – Мардара
– Аҭара! Мандара захьӡузеи? Аҭара ма амардара аҟынтәи
иаауазар?
Лыжәҩа снапы нҭарс искуп, Нанашьа лшьапқәа лзеихгом.
Аерманцәа рҭаларҭа ҳҭысуеит. Оҳ, гәышьаӡа! Амза ахаҿы
ҭҭәааӡа илашоит. Уи ҳахьцо ҳнарбоит. Данел Багаҭелиа инхара
ҳаҩсуеит. Уи аҵаҟа иҟоу аҭаларҭа ҳазҭысыр, нас ҳаиқәхеит.
Ҳҭысуеит. Асааҭ быжьба рзы, ихәлахьаны аҩны ҳааит.
Адик дыҟаӡамызт, аха амца еиқәын. Анцәа диныҳәааит!
Аԥшәмаԥҳәыс мышкы иадамхаргьы лыҩны дахылт!
***
…Сгәы хәны сыҟан Москвантәи Аԥсныҟа саныхынҳәы.
Ацәыӡқәа исымаз рацәаӡан. Уажәраанӡа сызҿынҵәаауаз
аԥҳәыси сареи ҳаилыҵит; уи мариаусмызт, егьаумҳәан, аҭаа­
цәара ҳаман, ҳаицынхон, ахылҵ дҳауит; ари зегьы мышкала
изыҟамлеит, анцәа иҳаҭәеишьаз аамҭа ҳагәылан, аха аҵыхәтәы
башахеит. Ҩ-хьаак сгәы иҭагьежьуан, акы – схы иадыскылаз,
сгәы иадыскылаз аԥҳәыс лныжьра, егьи ахьаа уи аҵкыс еицәан –
иухшаз аҵеи иныжьра. Урҭ ахьаақәа еицын: акы анугәалашәалак
егьи цәырҵуан, еиҟәыҭхашьак рымаӡамызт. Ашәахсҭа исныз
иахьанӡагьы ашьҭа аныӡаауам. Ирҳәоит иарбан хьаазаалакгьы
иузцәырҵуа аамҭа ихнаҩоит ҳәа. Уи иашазаргьы ҟалап, аха
ауаатәыҩса рыгәқәа зегьы еиԥшым, сара аҿымҭра злоу уаҩуп,
аха ҩнуҵҟала сгәаҭеиуеит, исыхьыз азалымдара гәнызгоит, уи
сазхәыцлоит лассы-лассы, аха ицахьоу хнырҳәышьа амаӡам,
иҟалаз ҟалеит, уи гәнызгоит, сгәырҩоит, уаҳа акгьы сзыԥ­
сахуа сыҟаӡам.
Исцәыӡыз ушьҭарнахыс хынҳәра шақәым еилыскаауеит.
Аха даҽа зҵааракгьы ааины саԥхьа иаақәгылоит. Абар, шьҭа
140

схәыҷӡам, аамҭа еиқәылацыԥхьаӡа исыгымхозар, исыцлаӡом.
Абас сзынԥаз гәынго сцацыԥхьаӡа сышықәсгьы иазҳауеит,
исыгымхозар, исыцлаӡом. Мышкызны сшыԥсуагьы здыруеит.
Аԥсҭазаара ус ишоуп, уанԥсуа аламҭалазы ушьҭахь игылаша
ауаҩгьы дуҭаххоит, иузааигәаӡоу ушьҭихроуп, заҟа ушьҭамҭа
ҭбаау аҟара, иухаҵгыланы удырԥшӡоит, умҩа уқәырҵоит.
Еибашьрак аҿы ицәыҵаԥсыз иакәымзар, иԥсыз аӡәгьы адәы
дықәрыжьуам, дыржыроуп. Аха аԥсра амҩа уанықәло аамҭазы
угәы раҳаҭхоит, ушьҭахь ауаа узырҽеиуа шыҟоу уаназхәыцлак.
Уара ураҳаҭны амҩа уқәызҵо унышәынҭрагьы дахылаԥшуеит,
уџьынџьгьы ихьчоит.
Аԥсныҟа схынҳәит, аха исымада сара? Сцәа иалҵыз, сжьы
иалҵыз, сшьа злоу ауаҩы дныжьны сааит. Уи шьҭарнахыс сара
дсыхәо дҟалом. Дарбанзаалак дызҭоу ашҭа ашәа ахиҳәаауеит.
Сара сгәеисра иацым даҽа ааӡарак иоуеит, сдоуҳа идоуҳахаӡом,
дышнеи-шнеиуа смилаҭ дацәыӡуеит.
Сахьцалакгьы ари азҵаара хьухьууа сгәаҵа иҭан. Аԥсныҟа
схынҳәны санааи, аҵла иалҟьаз иеиԥш, сҟәаҟәачаҟәаны схы
збон. Сыԥсадгьыл аҿы сшааизгьы, наҟ исыхон, ахьаа сыман,
сзеиуаз саргьы исыздыруамызт. Сгәырҩо стәацыԥхьаӡа
сыҳасабтәқәа сцәеилагон, акаҿы сызкылсуамызт, иҟан
слаӷырӡышо иансыршозгьы. Ари уаҩы изгәамҭо иҟаӡамызт,
сҟазшьа аҽшеиҭанакыз зегь раԥхьаӡа сан игәалҭеит. Уи
срыцҳалшьон адунеи азна.
– Уан уара дукәыхшоуп, умгәырҩалан, – даасыдтәалон
дысҿаԥшуа. – Уара ухаҵоуп, узықәшәаз зегь уаиааины ҿыц
ишьақәургылароуп уԥсҭазаара!..
– Аурысцәа ирҳәоит еиԥш, шьҭа адәыӷба идәықәлаз
сзахьӡарым!
– Уахьӡоит! – аҭак ааҟалҵеит сан. – Уахьӡоит!
– Ус бгәы иаанагома?
– Ҳгәыла Грышьа Агрба 54 шықәса ихыҵуан Андарбуаԥҳа
данааигаз. Ҩыџьа аҭыԥҳацәеи ҷкәынаки драбуп иахьа. Уара
макьаназы 38 шықәса роуп иухыҵуа. Унаԥшааԥшы. Уаргьы
иуқәнаго аӡә дҟалап.
– Ус бгәы иаанагома?
– Уара умсит!
141

– Сара уи азҵаара сазымхәыцӡацызт.
– Еснагь ҳара ҳаԥсы ҭаны ҳузҭода, нан, уаԥхьаҟатәи
уԥсҭазаара уазхәыцлароуп.
Саԥхьаҟатәи аԥсҭазаара ҿыц сақәгәыӷӡомызт. Ҿыц ан­
хара ргыланы иалгаз, унеины, унхарҭа ҭыԥ адгьыл шәиуп, уи
хырбгаланы ҽаџьара уиасыроуп ҳәа сарҳәар иаҩызан ари аус.
Саԥхьаҟа исԥеиԥшу аамҭа иснарбап ҳәа сышхәыцуаз, сҭаца
Вера ҽнак даасыдгылан, ус лҳәеит:
– Ани ҳгәыла Катиа зеиӷьаҭам ԥҳәысуп. Акрааҵуеит уара
духәаԥшуеижьҭеи!
– Ҵабыргну?! – саагачамкит.
– Ааи. Лхаҵеи лареи еилыҵхьеит, ани илымоу аҷкәынгьы
иаарласны иаб Москваҟа дигоит. Лара ауԥшәыл ззырҳәо лоуп!..
Катиа уажә дызбазма, сашьа Шьыпа дахьынхоз иаԥ­
хьаҵәҟьа луада дыҩнан. «Абарак» ҳәа изышьҭаз анхарҭаҿы
еицынхоз ракәын. Катиеи сареи Москва саныҟазгьы знык
аҟара ҳаиқәшәахьан, уи лассы-лассы аҳҭнықалақь даҭаалон.
Усҟангьы сгәы инықәыршьхьан уи лыӡбахәқәа, еиҩызцәак
реиԥш ҳанеиқәшәагьы, ҳаиԥылақәеит. Уажә Москва ныжьны
Аҟәа сшааиз еиԥш, ари аус аиҵыхра иашьҭалеит.
Абри аус аҵыхәала уахык Катиа дҳаԥхьан, сасра ҳалҭан.
Аԥшәмаԥҳәыс Аҟәа иреиӷьыз ресторанк аҿы ҳасабеилырга­ҩыс
аус луан. Изааӡари, ԥара ԥыҭкгьы еидкыланы илыман. Ауха уи
ачеиџьыка бзиагьы ҳзыҟалҵеит. Аҵыхәтәаны, шәхала гәаартыла
шәеицәажәа ҳәа, сҭаца ҳныжьны данца, Катиа ус салҳәеит:
– Са сҩызара уақәшаҳаҭны уаныҟала, сара исҭахуп зегьы
ирбартә-ираҳартә ԥҳәысс сугарц. Сара издыруеит уара ԥыҭк
амамзаара убӷа шеиҵнамхуа. Аха са сахьыҟоу акы уацәымшәан:
ачара иаҭаху ахарџь зегьы са садгылоит!..
Катиа згәы ҭбааз ԥҳәысын, сара избон уи гәыкала дшысзыҟаз,
гәыкалагьы илҭахын ҳхы еидкыланы џьарак ҳаицынхар. Аха
сара слакҩакит. Макьана баасԥеиԥш ҳәа налаҳәаны аухатәи
ҳаицәажәара уиала ихҳаркәшеит. Уиашьҭахьгы ари аус
лыҵшәадахеит. Избан? – шәҵааит шәара.
Издыруада дахьоурысыз акәызҭгьы?
Сара даара бзиа избоит аурыс ҳәсақәа. Урҭ рцәаҩа,
рыԥшра-рсахьа уатҟәоит иаразнак. Аурыс ԥҳәыс лгәы
142

ҭбаауп, лыхшыҩ ҵаруп, дахьноугалакгьы ауаа лыршанхоит
уи леиҿартәышьеи лҟәымшәышәреи рыла, бзиа уанылбагьы,
ԥсраҽнынӡа лгәаҵаҿы уҵәахуп, уи лгәыҭбаара океанк аҟара
инаӡоит, лцәаныррагьы амшын аҵеиԥш иҵаулоуп. Аурыс ԥҳәыс
ахаҵа иеиԥш деибашьуеит ианаҭахха, аӷа диҿагыланы уи игәы
ашҳам алалҵоит, аԥсрагьы даԥылоит хаҵаҵас. Урыс ԥҳәыск
слызгәдуны, бара адунеи иаԥҳәысу боуп ҳәа лыхә ҳаракны
ианысшьа, лылаӷырӡ аахаддылан, аҵәахҳәа саагәыдылкылеит.
Гәык-ԥсыкала урҭ ажәақәа шысҳәаз еилкааны, гәык-ԥсыкала
иснырит уи иҭабуп ҳәа сгәы ахьыҟалҵаз. Дызмилаҭзаалакгьы,
ауаҩ ихаҭара лаумырҟәыроуп! Аха досу имилаҭ ицәа иаду
ихарԥ еиԥш изааигәоуп. Абри акәхап усҟан саргьы сзызхәыцыз.
Саԥхьаҟа исзыԥшыз акымзарак сыздыруамызт. Аамҭала Аҟәа
сахьиз ақалақь аҿы санҭарҩы, атипографиаҿы марҵеи ҳасабла
аусура салагеит, алинотип ҳәа изышьҭоу анбанқәа ҭазыԥсо
амашьынаҿы. Уи аҵара фымз аҭахын. Абасҟак схы зыласырҟәыз
иахьагьы исзеилкаауам. Иҟалап схаҭа ашәҟәыҩҩра сахьаҿызи
ашәҟәыҩҩцәа рнапҩымҭақәа ркьыԥхьра ахьсықәшәози гәахәас
иҟаҵаны акәызҭгьы уи азанааҭ снапахьы иаазгарц зысҭаххаз.
Лассы-лассы ара исԥылон сызхашҭхьаз ашәҟәыҩҩцәеи ҿыц
ицәырҵыз аеҵәақәеи. Саргьы сыԥсы шҭаз дсырдырырц сҭахын.
Уи адагьы, ҳжурнал аҿы иркьыԥхьуа иалагеит ажәабжьқәак,
повестк ацыԥҵәахак. Аплангьы саларҵан, шәҟәы хәыҷыкгьы
ҭсыжьит. Аха уи уаҩытәыҩса дахымцәажәеит, ус имҩасит.
Аус ахьызуаз ацех деиҳабын Ваниа Боџьгәуа, ашьҭахь уи
иаамҭамкәа иԥсҭазаара далҵит. Аԥсны еидҵаз атипографиақәа
директорс даман Николаи Александр-иԥа Гәазаа, анџьныр ха­
дас – Рома Аргәын, алинотипистцәа Славик Симонов, Шоҭа
Леԥсаиа, Толик Папасқьыр, Аниа Папасқьырԥҳа, аиҳәшьцәа
Цицинеи Ларисеи Макачаа, анбанҟәшәаҩцәа – Ԥулиа Ашәԥҳа,
Лина Кацба, акорректорцәа Жениа Лацәышԥҳа, Римма
Кәаӷәаниаԥҳа, Алла Ашәԥҳа уҳәа убас егьырҭгьы.
Абри атипографиаҿы шықәсык аус зухьан еиԥш, адиректор
Гәазаа ҽнак дсыԥхьан, ус сеиҳәеит:
– Шықәсык ҳәа аамҭала уҭаҩын Аҟәа, уи аҿҳәара иузац­
ҵома? – дҵааит иара.
Схәыцын, есҽны Аҭарантәи сааны сцон, арахь исоуаз аԥара
сымҩақьыра иагон, сыфатә иагын, сышәҵатәы иагын. Арахь
143

спаспортгьы уаҳа иҭарҩырц ргәы иҭаӡамызт. Мҩазаҵәык сыман
– ақыҭахь ацара.
– Сҭаҩымкәа аус зур ҟамлаӡои?!
– Иҟалаӡом!
– Мшәан, Аҟәа сиитеи сара!
– Зегьакоуп, иҟалаӡом!
– Исабжьыжәгои?
– Арзаҳал ҩы, хатәгәаԥхарала аусура ушаҟәыҵуа арбаны!
Ус иагьыҟасҵеит. Аҽныҵәҟьа арзаҳал зҩын, аусура са­
ҟәыҵит. Инықәыршәны Аҭараҟа сааит.
***
Февраль 1, 1993
Амца агәгәаҳәа еиқәаҳҵахьан, ашьыжь Адик данааиз. Иаха
иҵааит, ахьҭа аҿоуп.
Иахьа асааҭ 12 рзы ақырҭцәеи аҭаратәи аибашьцәа рха­
ҭарнакцәеи аамҭа кьаҿла аицәажәара рыман. Урҭ агыгшәыгқәа
ацәыӡ шроулак еиԥш иаразнак ршьапы иқәгылоит. Мурман
Конкава асеиԥштәи аусқәа раан ицәа дҭалоит, ицәа дҭыҵуеит,
иҭахуп иаармарианы дзышьҭоу иусқәа зегь еиқәшәар. Ҳәарада,
уи дзызхәыцуа абриаан иџьыба иҭарҵо ахашәалахәы ауп,
дыршьызаргьы, аԥсы дрызҿыхыр, абри дахьахаҵгылаз азы
иаҳаҭыр рбоит, иара изы ирымоу акы иеигӡом. Иаргьы абри
еиликаауеит, ида ишхәарҭам дазхәыцуеит, агәалсра иныԥшуа,
ацәыӡ зауз аҭаацәа рҿаԥхьа илымшаша илшарашәа дирбоит,
уажәыҵәҟьа аԥсуаа рахь адырра ҟаҵаны рхырхарҭақәа еили­
каа­уеит. Агәаҟра иақәшәаз аҭаацәа гәаҭеиуеит, Мурман апатын
идырдыруеит рыхшара иԥсы ҭамзаргьы, аԥсуаа џьнышқәа
драцәажәаны, ма рыԥсы дроуртә ианизыҟаҵа, иара изы иры­
моу акы ишамеигӡо. Мурман урҭ ажәақәа игәы иахәоит, аха
дзацәажәо џьеи идирдырп игәы ишахәаз, уи амцхәрас игәа­
лаҟазаара каҳаны, идгылақәоу идирдыруеит иԥсадгьыл аҿаԥхьа
иара мырцхалк иадамзаргьы илшаз ахәыҷы амиллион ишаԥсоу,
уаҳа иара изы ишыҟам даҽа малк.
Иацгьы, иахьагьы, уаҵәгьы уи абас ауп амҩа дшықәло.
Рыла ҭаа изыԥшуеит инижьыз абацәа, анацәа.
144

Аԥсуааи иареи реиқәшәара мҩаԥысуеит ма ақыҭа агәаҿы,
мамзаргьы агазмҩа ацәаҳәаҿы. Иахьагьы убра еиқәшәоит.
Мурман Конкава еибашьрак ыҟоуп ҳәа ихаҿы ианыԥшӡом, уи
аԥсуаа дырԥылоит гәаартыла, аԥсшәа реиҳәоит, дырҿаччаргьы
цәгьагьы ибом, аха иԥылаз рлакҭа лашьцаӡа, урҭ ахәыҷы
хәмаррақәа шырҭахым анырныԥшлак иҽааникылоит, нас иа­
разнак диасуеит дзышьҭоу аус ахь.
– Ҳаибашьцәа хҩык ыҟаӡам, иацы хәлаанӡа ҳарзыԥшит,
аха ианаҳамбаӡа сеиҳабацәа амҩа сықәырҵеит. Зегьы иҳа­
ҳауан шәара шәган ахь аиҿахысрақәа шыҟаз. Рыԥсы ҭа-иҭам
аиҭныԥсахлара ҳақәшаҳаҭуп. Иахышәҳәаауазеи?
– Макьана аиаша ҳазшәаҳәом, – даацәажәоит аԥсуаа
рхаҭарнак. – Уаха адырра шәаҳҭоит. Ҳара ҳган ахь ус акрыҟазар
абра ҳаиқәшәоит уаҵәы асааҭ жәаҩа рзы, рыԥсы ҭазаргьы
иҭамзаргьы абра иаагоит.
– Сгәы шәырҭынчит! – иҳәоит Мурман. – Аҭаацәа рхабарк
рмаҳаӡар ирзымчҳар ҟалап.
– Аибашьра иаламгандаз! – ҿааиҭуеит аԥсуаа рхаҭарнак.
– Шәара ишәҭахуп аиааирагьы ганы шәыуаажәларгьы еиқәхар.
Ус изыҟалаӡом!
– Аиеи, гәышьаӡа!.. – днақәшаҳаҭхоит Мурмангьы, аҵанӡа
даақәыԥсычҳауеит. Ара аԥсуаа, иаҳарак аҭараа, уи ихәмаррақәа
еилыркаахьеит, насгьы уи хыс ирымаӡам. Урҭ ақырҭцәа рганахь
иҟоу реибашьцәеи, рыуаажәлари, аҭынч уааи дырхынҳәыр
рҭахуп. Мурман иеиԥш ахәмарра хыс ирымаӡам.
– Абри ақьаад аҿы иануп еиҭнаҳаԥсахло рыхьӡқәеи рыжә­
лақәеи. Абра зыхьӡ аҳәо аӡә данагха, насгьы ани ачечен икны
ишәымоу иԥсы ҭамкәа данҳашәҭа, аиҭныԥсахлара шыҟамло
жәдыруазааит!..
– Шәара исашәҳәаз хымԥада сеиҳабыра рҿаԥхьа
иқәсыргылоит. Аха заанаҵ ишәсырдырырц сҭахуп урҭ сара
исҳәо ишықәымныҟәо. Урҭ рхатәы гәаанагара рымоуп.
– Ҳаргьы иҳамоуп ҳхатәы гәаанагара, аха иаҳа наҟ-ааҟ
ишаҳзеиӷьу ҳныҟәар ҳусқәа арманшәалоит!..
– Хымԥада, ишсашәҳәаз рлымҳаҟынӡа иназгоит.
Абриала ихдыркәшеит урҭ реиқәшәара.
145

Ақырҭцәа рыԥсцәа ахькажьыз рзымдыруа иҟамызт, аха уахь
анеира рзыгәаӷьуамызт: ҩаԥхьа ахы цаҳәцаҳәқәа рыԥсҭазаара
аркьаҿыр ҳәа иацәшәеит. Аха аԥсуаагьы неины ақырҭцәа раара
иазыԥшны икыламтәаӡеит. Аиҭныԥсахларазы аицәажәарақәа
анынҵәа, Аҩыҵатәи аибашьцәа ирдырҵеит иаарласны аԥс­
цәа Аҭара агәахьы ииаргаразы. Уи ус дуун ҳауаажәлар рзы:
ҳаибашьцәа рахьынтә ишьызи, ашықәс ҿыц аламҭалаз
ақырҭцәа иҟарҵаз ажәылара ашьҭахь аҭынч уаа иалаханы иҟази
еиҭнырыԥсахлон. Абна агәҭаны хҩык ақырҭцәа ишьны икажьыз
арахь риагараан иаман ашәарҭара, аха ҩаԥхьа арԥарацәа
иаадырԥшит ачҳареи агәымшәареи. Уи рхы аладырхәт: Ринель
Латариа, Бесик Маршьан, Нодар, Гиви, Гәырам Кәыҵниаа. Урҭ
еиқәдыршәаз асакаса ианҵаны амҩаду ахь, Фома Кәыҵниа
дахьынхоз аҿаԥхьа икылыргеит. Ашьҭахь, уа ирзыԥшыз
аҽыуардын ианҵаны сара сахьынхо сҿаԥхьа ишьҭоу агараж
аҿы иааганы ахыбра иҵарҵеит.
Февраль 2, 1993
Иахьа асааҭ аказы имҩаԥысит хҩык ақырҭцәа иршьызи,
ачечен еибашьҩи, аҭынч уааи реиҭныԥсахлара. Иацтәи
реицәажәараҿы иазгәаҭан, аԥсуаа реибашьҩы ачечен иԥсы
ҭамкәа данаарга аиҭныԥсахлара шыҟамлоз. Аха наҟ-ааҟ
ианеиԥыла, ақырҭцәа рганахь ахадара ҟазҵоз Мурман Конкава
ҳара ҳганахь ала инеиз Димер Џьынџьал, Анзори Риурики
Кәыҵниаа иреиҳәеит ачечен иԥсы шҭамыз. Ҳара ҳтәқәа рхы
ааидыркыланы ианеиқәшаҳаҭха ашьҭахь, ачечен иԥсыбаҩ агара
иақәшаҳаҭхеит. Рыԥсқәа ҭаны арахь ихынҳәит Алиошьа Никәаиԥа Кәыҵниа, Мери Покәру-иԥҳа Кәыҵниа жәашықәса зхыҵуаз
лыԥҳаи лареи, Аӡҩыбжьатәи Муцба, иара убас ашәҟәыҩҩы
Сергеи Андреи-иԥа Кәыҵниа иангьы иаргьы.
Аиҭныԥсахларахь иааргаз ачечен еибашьҩы ицәа-ижьы
ԥхаӡа иҟан, иҩашьомызт ақырҭуа фашистцәа ашьыжь дышьны
арахь дышрырҭаз. Уи ихы иадкыланы еихсит. Иубартә иҟан уи
дахьдыргәаҟуаз акаамеҭ шизааргоз, ашәыта дарганы, иӡам­
ҩақәа ҵәыршыла иҭыблааны иҟан. Аҭараҟа дышԥаанагеи
уи, хьӡыс имаз, ижәлаз? Сзызҵаауаз зегьы аӡәгьы ииашаны
146

аҭак сиҭомызт. Ианвар мза анҵәамҭазы Ар ртәарҭаҿы ицоз
аибашь­ра тҟәарчалаа ргәыԥ иалан ачеченцәа. Уи иҩызцәа
дрыцәҟьа­ланы, ақырҭцәа ианааша Ар ртәарҭа рнапахьы
ианаарга, уи иҟалаз изымдыруа, ма амҩа дацәыхҟьаны
ақырҭцәа иааныркылаз ахырӷәӷәарҭаҿы аԥсуаа ракәыз џьшьа
дрылашәеит ҳәа агәаанагара ыҟоуп. Мамзар, абџьар зкыз
аибашьҩы ӷьеҩ дыршьаанӡа урҭ жәпаҩык рыԥсра инапаҿы
иҟа­лон. Аха…
Абарҭ амшқәа рзы даҽа хҭыскгьы ҟалеит Аҭара: декабр
мза 29 рзы сыҩны аԥхьа диасны иҩныҟа дцеит афермаҿы
хьчаҩыс иҟаз Ҭамара Перекати лашьа Васиа. Убри инаркны
уи уаҳа џьаргьы дцәырымҵӡеит. Иан лаҳәшьа Олиа лыҩны
дынхон иара. Уи афермаҿы ииасуа Ԥшьхаӡы уахьныруа акәын
иҩн хәыҷы ахьгылаз. Данцәырымҵӡа, иҩны инеит. Имаҭәақәеи
ишьҭаларҭеи еилажәжәа иҟан. Ма шьоукы дыршьит, мамзаргьы
ақырҭуа ԥшыхәцәа дҳәынҷаны дара рахь дыргеит. Иарҳәахьан
уи аҭыԥқәа шшәарҭаз, уа уҭыҵны ҳа ҳахь уааи ҳәа иалҳәахьан
иан лаҳәшьа Милиа Маклецова. Уи Сафер Делалоӷлы иԥшәма
лоуп. Ҳаигәылацәоуп.
Аха, сара соурысуп, исыхьрызеи иҳәазар акәхап. Ақырҭцәа
рзыҳәа аԥсуа, аурыс рыздырӡом, ҳара ҳганахь ирымԥыхьашәаз
дара рзыҳәа аӷацәгьа ҳәа ихәаԥшуеит. Ҳаԥшып мышкызны
уи џьара ихабарк ҳаҳауазар. Макьаназы иԥсызи инхази
реилыргара уадаҩуп.
Иаашар, сыԥшәмеи сареи Отаԥҟа амҩа ҳақәлараны ҳаҟоуп.
Февраль 3, 1993
Отаԥынтәи Ваниа Џьопуа иҩны сдәылҵит асааҭ 9 рзы.
Мандара сыҟан ашьыбжьышьҭахь асааҭ ԥшьба рыбжазы.
Сымҩахыҵит зынхарҭақәа ирхыҵны абра арахә рфермаҿы,
ахьшьцәа рзыҳәа игылаз ахыбраҿы зҭыԥ аанызкылаз Џьон,
Нодар, Хәыча, Амеран, Адик уҳәа ҳаиашьара иатәыз арԥарацәа
рҿы. Урҭ зегьы аамҭа-аамҭала ахырӷәӷәарҭахь иныҟәон, иааԥсаикараха рҩызцәа ианрымырдалак, абра иааины рыԥсы ршьон.
Аферма хықәгылан акәара ахықәан, аҳаракыраҿы, аҭыԥ ман­
шәалан, адгьыл ԥсылан, арҵәыра аман, ара уаанӡа арахә
147

ирхылаԥшуаз ауҭраҭых бзиа рыман, урҭ зегьы хкааны иҟаҵан,
уажә, ԥшӡала, ааԥынра ааигәахон, ара итәазгьы аԥсшьара
анроулак рхы иахәаратәы иҟан.
Какалк кны уантәи аҩныҟа сдәықәлеит. Иахьантәарак
ари аганахь атҟәацбыжьқәа саҳауан амҩа сахьықәыз. Иԥжәон
аерманцәа рҳаблеи Аҭареи рҳәаахьы. Уи ус шакәыз сарҳәеит
арахь санаауаз амҩан исԥылоз аерманцәа, иара убас аурым
Жора. Данел Багаҭелиа дахьынхо амҩаду ахьиасуа аҵаҟа
ишьҭоу агәаҩа сҭысаанӡа, асааҭ 16 рзы а-БМП ала ихысын,
саԥхьаҵәҟьа иԥжәеит уи ахы. Ашәышәбжьы ансаҳа сыԥаны
ахьаца сҽавасыжьит. Даҽа хә-минуҭк рышьҭахь саԥхьаҵәҟьа
итҟәацит ҽакы. Уи ахыԥша саршәын, сарӷьарахь ала сызҵагылаз
ахьаца сагәыднажьлеит. Машәыршәа, ахыԥҽыха смаахаӡеит,
аха акыраамҭа сыхдырра сымҟьан, сахькажьыз сзымгылаӡеит.
Сарӷьарахьтәи сыжәҩа ӷәӷәала ишхәеит. Заҟа аамҭа ус
сыҟаз сгәалашәом, ашьҭахь шьоукы сыхьӡан, сдыргылеит,
сдыршәшәеит. Ак саҳәара иаҿын, аха слымҳақәа ираҳаӡомызт.
Изусҭцәадаз дара? Аибашьҩы Васиа Жьаниа иҩызцәеи
иареи ракәызҭгьы?.. Ԥыҭк сеиӷьхазшәа схы анызба саԥхьаҟа
сҿынасхеит, усҟан хәыҷӡак атҟәацрақәа еихсыӷьызшәа иҟан.
Ахәы сышхалаз еиԥш, «Град» ала ахысра иалагеит. Исыԥхьаӡон:
Кьамышә Быҭәба инхара акәшамыкәша ахырӷәӷәарҭа нкыланы
иахьтәаз жәа-хы хьамҭак аларыжьит. Ҩаԥхьа маҷк ианеихсыӷь,
саԥхьаҟа сҿынасхеит. Арахь сыгәгьы исанаҳәон: уабацои ахқәа
урҿаланы, иҟоу умбаӡои? Издыруада еиқәтәозар ҳәа ԥхьаҟа
исыхон. Агәаҩа сҭысын, Сандра Ламиа инхарҭаҿы саацәырҵуан
еиԥш, сшыԥшыз, дыццакы-ццакуа аӡә дысԥылеит. Уи Толик
Борисов иакәын. Аӡҩыбжьатәи арԥыск дицын. Урҭ изласарҳәаз
ала, Кьамышә иказарма ахы хьамҭа ақәшәеит. Аха ҳаибашьцәа
ирԥырхагамхаӡеит, урҭ аҭабиақәа ирҭатәаны наҟ-наҟ иҟалоз
ахҭысқәа ирзыԥшын.
Уа ҳашгылаз гәыԥҩык Аҭарантәи ихыҵны арахь иаауази
ҳареи ҳаиқәшәеит. Урҭ рхыԥхьаӡараҿы иҟан Гиви, Шьалуа,
Калистрат, Наҭела Кәыҵниаа. Саргьы уаҳа исзымгәаӷьит
ахқәа сырԥыланы аныҟәара. Ҳара ҳашҟа даҽа ҩынтә аӷьеҩаӷьеҩҳәа ахқәа анытҟәац: «Ҟаҳ-ҟаҳ, ара бзиара сԥеиԥшхом,
148

наҟ сышьҭахьҟа схынҳәыроуп!» ҳәа сыӡбан, саақәгьежьааны,
Мандараҟа аферма рахәы рҭыԥ аҿы итәаз сашьцәа рахь
сҿынасхеит.
Абарҭ ахҭысқәа зегь ҟалаанӡа ашара ҩбаҟа сааҭ шагыз
ирҿыхеит Паташь Патаӡба Папучии Мамукеи. Иахьа амҩа рыман
аҟнытә, урҭ заанаҵ акрыфа-крыжәны ишьҭалеит. Хар амамкәа
рыԥсгьы ршьеит. Паташь ибжьы шгаз еиԥш, иаразнак адгьыл
аҵан иҟаҵаз рышьҭаларҭаҿы инхықәтәалеит. Рханы, ақыд дуқәа
еивҵаҵаны ишьҭаз агәҭаны, аҵәымӷ иаркны икнаҳаз ажәытә
фонар алашара ахылҵуан. Арԥарацәа рҽааибыҭаны хыхь
инхалеит. Сасран Бақьаниа имаҵурҭаҿы ауаџьаҟ иамаз агәгәаҳәа
амца ҭан. Абзагә Ҷышәба уи ауаџьаҟ аҿы дыҽҳәатәаны акәацӡра
даҿын. Данаалга, иԥхаҵәыԥхаҵәы абысҭа ачуан иҭигахьаз
асаанқәа ирынҵаны, хԥа-хԥа ашәхаҩа сақәа рылаҵаны, акәац
ииӡыз саан дук инанҵаны астол инықәиргылеит. Иара убри
аамҭа инақәыршәаны, Паташь иҩызцәеи иареи ааҩналан, аишәа
инахатәеит. Урҭ рҿи рнапи ӡәӡәаны, рабџьарқәа еибыҭаны
зымҩа инкыддыргылан, акрыфара рҽаздырхиеит.
– Сара бзиа избоит ауаҩ иасҳәо аамҭа иахмырԥакәа сҳәа­
тәы анынаигӡо, – ҿааиҭит Паташь. – Изхысҳәаауа Абзагә иоуп.
Сара издыруан ари ахаҵа ибаҩ дшацәымаашьо, даагылазар
круроуп дызҿу, иауҳәаз асааҭ иахмырԥакәа инаигӡоит.
Шәрыхәаԥши шәсааҭқәа!
– Хәба рҿы инеит абыржәы!
– Хәба рзы аишәа ҳахатәо иҟауҵароуп ҳәа иасҳәахьан.
Немецкаиа точност! – иҳәеит Паташь.
– Иахьа еибашьроуп. Иԥсыда инхада, анырҳәо аамҭазы
досу илшо ҟаиҵозароуп, нас ишԥа! – иҳәеит Абзагәгьы, ихаԥыц
ҟәазқәа аарԥшуа. Ибжьы гәоугәоу иҩныҩуан. Сасран иҩны
аҿаԥшьы мрагыларахь ихан, анаара ҿаԥҟаны, амаҵурҭа аҭбаара
хԥеи бжаки ыҟан, аура ф-метрак. Абетон ықәырҭәан, агәҭаны
ауаџьаҟ ҟаҵан, уи иазааигәаны ааҩык зыдтәалашаз астол бзиа
гылан. Уи Сасран инапала иҟаиҵеит ҳәа рҳәоит. Иубартә иҟан
ари анхара ашьапы зкыз аԥшәма инапы шҟазаз.
Абзагә адулаԥ дынҭалан, шҭоԥк ауатка ырҟасҟасо иааҭиган,
астол инықәиргылеит. Шә-граммк зкуаз аҵәца хәыҷқәагьы
149

рыцыԥхьаӡа раԥхьа инықәиргылан, аимхәыц хыддыла аҵәца
хәыҷқәа ааирҭәит. Нас иара изгьы ак нҭеиҭәан, иаашьҭихит.
– Амҩа бзиа шәықәлааит! – иажәа дналагеит. – Хьыӡрацара
шәцоит. Ҳазшаз Анцәа ду сиашьапкуеит шәеибга-шәызҩыда,
ахьӡи аԥшеи шәыманы шәхынҳәразы! – иаҵәца хәыҷы днахан,
инҭыркәкәаны ижәит.
– Аԥҳәыс бзиа дылҩызоуп, ижәбома! – ҿааиҭит Паташь.
– Уара уахьсымоу са сгәы ҭынчуп. Иҟауҵақәо абзиарақәа
ҳхашҭуа џьумшьан. Еснагь еибашьраӡам, ҳаибга-ҳазҩыда
абри аҳәынҵәа-қашь ҳзалҵыр, нас уахькылызго убап сара! –
дцәажәон аԥшыхәцәа рԥыза. – Уажәы акраафаны амҩа ҳақәлоит.
Анцәа дышәхылаԥшааит! – иҩызцәа рахь дынхьаҳәын, раҵәца
хәыҷқәа инарниҟьан, даханы ижәит, егьырҭгьы ус ҟарҵеит.
– Рацәа иуаткоуп! – иҳәеит Папучи.
– Аҵыс ахы хнаҵәоит! – днақәшаҳаҭхеит Мамука.
Жәа-минуҭк рышьҭахь арԥарацәа гылеит. Абзагә ԥшыхәра
ицоз рыфатә заа иҟаҵаны, арҭмаҟ рҭәны иҭеиҵахьан. Иржәыз
ауатка иаҩызаз даҽа шҭоԥкгьы уа инҭаиргылеит.
– Ахьҭа шәылнацап, шәыԥсы анаашәшьо ишәжәып! –
иҳәеит иара.
– Иҭабуп, иҭабуп! – ҿааиҭит Паташь. – Ҳаидара хьан­
ҭахеит, аха уи адагьы ҳхәарҭаӡам. Аӷа уииааирц уҭахызар,
бџьарла уеиқәшәазароуп, ухы аҭыԥ аҟны иҟазароуп, уҭәы-уԥха
умч ҭазароуп! Ҳдәықәышәҵа!
Рҽааибырҭан, рабџьарқәа разқәынҵа ашҭа инҭыҵит. Уанӡа
инаскьеигеит Абзагә.
– Иуасҳәарызеи, ҳхынҳәаанӡа уара уоуп ҳзықәгәыӷуа.
Ҳаҩны-ҳгәара уахылаԥшла, анҭ уҩызцәа хадара рыҭ!
– Уара ишаауҳәаз иҟалоит, угәы рҭынчны амҩа уқәла!
Нас мраҭашәара аганахьала амардара иаҿаԥҟаз амҩа
инанылеит. Асааҭ фба рыбжа ҟалахьан.
Аҭара агәаҿы инаӡаанӡа арахә рҳәырҭа адәеиужьра ду
инықәсын, аевкалиптқәа ирыҵаланы ишнеиуаз амҩа ааи­
хырҵәан, ахьацареи аџьҵлақәеи инарыҵалан, абнара инылалеит.
Ажәҩан ҽыҭҳа-ҽыҭҳа аԥсҭҳәақәа аҵан, асы ҟәашӡа ишьҭан
уажәгьы, уи аӡыҭра иахьаҿыз шьаҿацыԥхьаӡа аӡҭачқәа уԥылон,
150

аха арԥарацәа ирҵахьан ари амҩақәа, инхаҵәи-аахаҵәиуа,
макьаназы ршьапы мырбааӡакәа инеиуан. Аӡҭачырақәа хыхь
асы ахьрықәжьыз унықәлар иахьҭабгоз ыҟан, аха ҳасаб азуны,
алабақәа иркыз ныҵакшо, ус еиԥш иҟаз аҭыԥқәа раԥхьа
иҭҵааны, нас иқәлон. Наҟ абна иагәылаланы инаскьацыԥхьаӡа
иазааигәахон Ҷанаа рҳабла, уи анаҩс ишьҭаз Џьынџьалааи
Адлеиааи реиланхарҭа. Ашәҟәыҩҩы Пата Ҷанба ари аҳаблақәа
зегь еицҵаны Ламыс иҳабла ахьӡиҵеит, аха уи ушьҭан анарха
аиуоу иамоуоу ҳаздыруам. Ажәакала, уи ҽа зҵаароуп, аха сара
уиадагьы схәарҭаӡам уажәы. Аҳабла ссақәа еидкыланы хьӡык
рхызароуп. Аха џьара-џьара уи сцәеилататазар, аԥхьаҩ, лахь
сумҭан, абри аҵаа-ҳәынҵәа ҳзылсыр, мышкызны урҭ аҳаблақәа
еидызкыло хьӡыкгьы рыԥшаап.
Паташь Патаӡба иахьатәи иԥшыхәра азкын ақырҭцәа реи­
ланхарҭа ду азааигәара гәыԥҩык аԥсуаа неины иахьынхаз,
иаргьы инхарҭа ҭыԥ налаҵаны, уи акәшамыкәша иҟоу-иану
агәаҭара. Аԥсуаа ари аганахь инхақәоз, ишаҳҳәахьоу еиԥш,
ақырҭцәа хәыҷы-хәыҷла арахь иааскьо ианалага, рҭыԥ ааныжь­
ны иқәҵны имцар амуит. Аҳабла ссақәа анҭацәы ақырҭцәагьы
имтәа-имыцәа, рҽыуардынқәа инарысны, иԥшыхәуашәаегьиуашәа аҩнқәа ирыҩналаны, ирымԥыхьашәоз дәылганы
иргон. Мышкы иадамзаргьы урҭ арахь ианымаауаз ыҟаӡамызт.
Аԥсуаагьы рышьҭахьҟа ианыхынҳәы лассы-лассы ари аганахь
аԥшыхәрақәа мҩаԥыргон. Аӡәык-ҩыџьак иалаханы иҟақәаз
ишырҳәахьаз еиԥш, урҭ арахь рҿаархалон шьыбжьаара ԥыҭк
шагыз, нас уи ашьҭахь иаахәлаанӡа арҳәрақәа мҩаԥыргон.
Ари аҳабла иатәыз аибашьцәа иахьа-уаҵәы иалагӡаны абрахь
иаараны ишыҟаз еиликааит Паташь. Убри аҟнытә, урҭ ираԥигарц
иҭахызшәа, дара уаҵәы идәықәлараны еиԥш, иара иахьа
амҩа дықәлеит. Ари аус аҟны еимакы ыҟамызт, досу илшоз
ҟаиҵар акәын. Аха уи зегьы ари ахәы нкыланы изкыз аҭарааи
аӡҩыбжьааи рбаталионқәа рԥызацәа ирдыруазар акәын. Аха
Паташь игәыԥ ԥшыхәҩцәа хаданы иззыӡырҩуаз Мрагыларахьтәи
афронт аштаб ахада акәын. Ари азы агәынамӡарақәа ҟалеит, аха
атәыла азыбжак хадара азҭоз аруаа ус ианыргәаԥха, акәзааит
рҳәан, араатәи аруаа рԥызацәагьы уаҳа уи аӡбахә еимактәыс
ишь­ҭырымхит. Урҭгьы арҭгьы инарыгӡоз аус акын. Аха аҭарааи
151

аӡҩыбжьааи реибашьцәа ирҭахын ус дук анырыӡбоз наҟааҟ еилахәызар. Паташь бзиа ибон аҳаракырахь дгылазар.
Ҽакала иуҳәозар, аҭарааи аӡҩыбжьааи аибашьцәа дрылыҳәҳәо
дгылазар.
Ашара адәы ианаақәла иаҳа-иаҳа иубарҭахо иалагеит абна
агәҭаны ииагаз амҩахәасҭақәа, ауаа ршьапышьҭақәа. Уи убасҟак
ирацәан, ахы ахьакуаз, аҵыхәа ахьцоз еилкаашьа амамызт.
Паташь иҩызцәеи иареи ҵлак амҵан иааҭгылан, инеицәажәеит.
– Арҭ ашьапышьҭақәа агәҽанызаара ҳарҭоит. Ҳара ҳаиԥш,
ақырҭцәагьы ҳара ҳганахь иҟоу аилкааразы амҩа иқәзар
алшоит. Убри аҟнытә, аҳаҳаи, ишәасҳәарызеи, шәыблақәа
ҵары­зароуп, ҳгәарҭар, инкылатәаны, иааҳгәыдҵаны ҳаршьуеит.
Мҩада-шьҭада ҳабжьаӡыр сҭахыҵәҟьам!
– Ҳаргьы иаҳҭахыҵәҟьам! – рҳәеит иҩызцәагьы.
Маҷк рыԥсы ааиҭаркит. Изҵаз реидарақәа надыргылан,
ҭаҭынҟаҵақәак надыркит.
– Ҟәырқьк-ҟәырқьк ауатка аажәып, – иҳәеит Паташь. –
Ҳааԥсара хнаҽыр здыруада!
– Уеизгьы уи аажәында ҳәа ҳаҟам, аха уара ианугәаԥха,
ҳԥыза, иаажәып! – иҳәеит Папучи.
– Иаажәып! – днақәшаҳаҭхеит Мамукагьы.
Мамука инапы наирххан, арҭмаҟ иҭаз ашҭоԥ ааҭиган, Паташь
инеииркит. Паташь ашҭоԥ ааиршаҟьшаҟьан, ахҩа аахыхны
инеиҿыҵеикын, ҟәырқьқәак лбааидеит.
– Оҳ, гәышьаӡа! – иҳәан, Папучи инаииркит. Уи ианижә,
Мамукагьы днаҿыхәеит. Какалкра иаламгаӡеит. Ашҭоԥ наҟ
инҭарҵан, аҭаҭын ианаха, иҩеибаргылан, раԥхьаҟа рҿынархеит.
Ишаԥыз еиԥш, имҩаԥигон Паташь Патаӡба. Уи излареиҳәаз
ала, аҳаблақәа рыҽрыламхакәа, абна агәала иахыкәшаны
мраҭашәара аганахьала ицәырҵыр акәын, иара инхарҭа
иазааигәаны. Нас, иара иҳәан еиԥш, знык уахь ианкылшәа, иара
идыруан иҟаиҵашаз. Уажәазы макьана раԥхьаҟа ишьҭан иӷәӷәаз
аус: ақырҭцәа рызқәала ирхыкәшаны уи дахьынхоз ацәырҵра.
Ҩажәаҟа минуҭ иныҟәахьан еиԥш, амҩаду аҿықәан автомат­
ла аҟәҟәаҳәа ихысит шьоукы. Уи инақәырццакны шьҭыбжь­
қәакгьы ргәы инықәҩит. Иааҭгылеит рыхҩыкгьы, рлымҳақәа
нкыд­ҵаны иӡырҩит. Шә-метрак раԥхьаҟа инахараны, абнараҿы
152

шьоукы рцәажәабжь ааҩуан. Урҭ ицәажәоз лахҿыхӡа акы
иахыччон, реицәажәара анааиқәтәалак, аҟәҟәаҳәа ҩаԥхьа
инеиларҵон. Паташь иааирӡырҩит.
– Ақырҭцәа ргәыԥ хәыҷык амҩа аҿықәан ахырӷәӷәарҭа
ирымоу аҟны, сгәанала, ԥыҭк ржәызар акәхап, арахь усгьы аԥсуа
дааиуеит ҳәа иҟаӡам, илахҿыххеит!
– Уи ҳара иаҳагьы иаҳзеиӷьуп! – ҿааиҭит Папучи. – Шьҭа
иаадыруеит урҭ ахьтәоу, мамзар ҳгәыҳҽанӡамкәа ҳрыла­шәар
алшон!..
– Уа уиашоуп! – днақәшаҳаҭхеит Паташь. – Абарҭ
ҳархыкәшаны ҳазрывсыр, нас уаҳа уаҩы ҳимбаӡакәа сынхарҭа
ҭыԥ ахь ҭынч ҳнеиуан.
– Ҳдәықәлома?
– Ҳдәықәлап!..
Уажәы даҽа шә-метрак инахараны мраҭашәара аганахь
ала иахыкәшар акәын, нас амҩаду ааихҵәаны мрагыларахьтәи
абнара рҽарҭон. Уи ишылоу мацара ахыгәҳәа Паташь иҩны
инадгылон. Аха уанӡа макьана такә набжьан. Иахыкәшаны
иахь­неиуаз уажәыгьы ираҳауан ақырҭцәа рыҳаичеибыжьқәа.
Дара ахьтәаз амҩақәа ахьеидыҵуаз акәын. Акы Аӡҩыбжьаҟа
укылнагон, егьи Ламыс иҳаблахь. Аҳәыгәраҿы ақырҭцәа
ҷаԥшьон уахгьы-ҽынгьы.
Урҭ ираҩсны ианынаскьа амҩа ааихырҵәан, инаԥшааԥшуа
аԥсуаа еицыз ҩаԥхьа абнара рҽарҭеит. Сааҭыбжак иныҟәахьан
еиԥш, рхы зықәкыз аҳабла иахысны акәараҷҷа ишхыз Ахалдаба
иазааигәахеит. Нас иаахаҵәины, абна ишылаз, Паташь имхырҭа
иазааигәаны икылшәеит. Арԥарацәа ҵлакы амҵан иҩагылан,
рыԥсы ааиҭаркит.
– Абри аҭыԥ аҟынтәи сааҭыбжак аҟара ҳаанҿасны иҟоуиану гәаҳҭалап! – ҿааиҭит Паташь. – Ақырҭцәа аҳаблахь
ирымоу ахырӷәӷәарҭақәа рахь шьҭа идәықәырҵахьазар ҟалап
аҷаԥшьацәа зыԥсахуа.
– Урҭ макьана ихнымҳәыцзар ҟалап! – ҿааиҭит Папучи.
– Ихнымҳәӡац! – иҳәеит Мамука.
– Саргьы убас сгәы иаанагоит. Ҳарҭ зегьы ҳгәаанагара
аниашаха, абри асааҭбжа аҩнуҵҟала урҭ рцәаара ҳақәыԥшуеит.
Амҩаду ала ауп ишныҟәогьы, ҳара ҳаиԥш бнала рхы дырааԥсом.
153

– Уи еилкаауп! – днақәшаҳаҭхеит Папучигьы.
Ҵабыргны, ишыԥшыз, гәыԥ-гәыԥла, ирыԥсахыз аибашьцәа
ҽыуардынла амҩа ианыршәланы аара иаҿын. Арԥарацәа
ааиҳәҭҟәыҟәлан, рцәаара дырӡын, афасара иалԥшны иааиуаз
ирзыԥшуан. Актәи аҽыуардын цеит, уи инақәырццакны
аҩбатәигьы аацәырҵит.
– Абарҭ зегьы ҳшьыр ҳалшоит, аха ҳара даҽа дҵак ҳамоуп:
рыԥсы шҭоу, аӡә иоума, ҩыџьа роума, ҳацәҟьа иаҿаршәны,
иҳаманы шьҭахьҟа ҳгьежьыроуп!..
– Даҽазны ҳаар ҳалшоит!
– Ааи, иҳалшоит!.. Аха уи ҳара ҳакәым иҟазҵаша,
абаталионқәа рҿаԥхьа иқәҳаргылап азҵаара, иааны икыла­
тәааит аибашьцәа, аӷа изқәаҟынтәи гәыԥҩык аибашьцәа
нырҵәаны ирзышьҭымхуа абџьар трофеигьы агара рықәшәап,
цқьа ҳа ҳамҩақәа ҭҵааны изкылсыр. Ус акәӡами?
– Усоуп, усоуп!
Абри рҳәонаҵы ҽыуардынла иҟаз ҩажәаҩык аибашьцәа
рабџьарқәеи дареи ииасны ицахьан. Арԥарацәа даҽа ԥыҭракгьы
иааԥшит, аха уаҳа иззыԥшуаз ҳәа егьыҟамызт.
– Ушьҭа шәсышьҭала! – ҿааиҭит Паташь. – Агәҽанызаара
шәымаз: уажәшьҭа аҳабла зырҳәырц зҭаху роуп иаауазар амҩа
ианыло, урҭгьы напызаҵә иныҟәаӡом, бџьарла еибыҭоуп!..
– Ааи, ааи!..
Агәараандаҿы ашьапышьҭақәа ган наҟгьы арахьгьы. Аԥшыхә­­
цәа неиҭаԥаны, рышьҭа абна ишылгаз ырӡуа, алаба­шьақәа
ҵәрыԥссаны иркыз рхы иархәаны агәараанда инавалеит.
Ишнеиуаз, иҩны ашьҭахь ашымҳа ҵлақәа реилачыраҿы иаа­
цәырҵит. Ара иҵаулаз ажра ду иныҽԥынгылеит. Хыхь уи ажра
ду ацинкар дуқәа ықәҵаны ичаԥаны иҟаҵан. Асы иқәыз ӡыҭырц
егьагмызт. Уи бӷьаҭуа дышнеиуаз дааҭгылеит Паташь.
– Абра ҳҭалоит! – иҳәеит иара.
Ацинкар дуқәа рыбжьара иқәыз бӷьыц ҟьаҟьа жәпа, метраки
бжаки аҭбаара змаз, агәҭа ҭаԥҟаны амаа иаҵаз аиха ҷыда
уанақәыӷәӷәалак, изкыз абз анеиҭаҵлак, аҷараҳәа иаатуан.
Паташь иаразнак аихатә кьыба иазыҟаҵаз дналбаан, инапы
иҟьеит егьырҭгьы ҭаларц. Урҭгьы ари амҩа дирҵахьазар акәха­
154

рын, али-ԥси рыбжьара рышьҭамҭа дырӡын, ҩаԥхьа излаҭалаз
ахҩа адыркит. Аҩнуҵҟа илашьцаӡа иааҟалеит.
Ажра ду аҵаҟа ажра хәыҷы бетонла иҭарҭәаны иазыҟаҵан.
Аиаҳәа еиԥш аӡы илеиуаз уа иҭаланы иқәҟьа ицон. Дара ахықә
иқәгыланы илеиуан. Ԥхьаҟа ицацыԥхьаӡа иаҳа-иаҳа илашь­цахон.
Паташь абатареика зҭаз анкьатәи акитаи фонарқәа иреиуаз иџьы­
ба иааҭиган, инацәкьыс ала ахы данақәыӷәӷәа, аҽыԥҳәа алашара
ҩҭҟьеит. Жәабаҟа шьаҿа имнаӡацкәа дааҭгылеит.
– Ҳааит! – иҳәеит иара.
Иҩызцәа иҟалаз ҳәа рзеилымкааит.
– Ҳабааи, уара?
– Аҩны ҳааит. Уажәыҵәҟьа ашә аасыртуеит!
Егьырҭ гачамкны иԥшуан. Паташь ажра аҭӡамцқәа злачаԥаз
ацинкар дуқәа рыбжьара ҩаԥхьа алашара анақәирԥха, аиха
бӷьыц жәпа аалашеит. Уи агәҭаны иаҿаз аихатәы ашә амаа
кны уахаргьы иузхәыцӡомызт, ичаԥаны ишыҟаз инхон, аха
Паташь имаӡаз дыргак иман, уа данақәыӷәӷәа аҷараҳәа ашә
аатит. Аҩнуҵҟа ҭылашьцааӡа иҟан. Ауаҩы ишәара унҭагыло
иҟан. Хәбаҟа метра данынаскьа дааҭгылеит. Иҩызцәа алашара
дирбан, урҭ арахь ианааскьа, ашә аиркын, арахь дааскьеит.
Абраагьы аихатәы ашә аҿан, абраагьы акы данақәыӷәӷәа ашә
аатын, иҭбааӡа иҟаз азал ду ишьапы ныҩнаиргылеит. Днеины
ашә аган аҿы иадчаԥалаз алашара ацәаҳәа ахьнагаз иамаз
алымҳа анирҵәи, аҽыԥҳәа алашара ааҟаиҵеит. Икаххаа
иаалашеит азал ду аҩнуҵҟа.
– Ари амаӡа шәасҳәахьан, аха шәара сыгәра жәгомызт! –
иҳәеит Паташь.
–Ари ссируп! – иџьашьо дгылан Папучи.
– Ари лакәуп! – дахьыԥшра издыруамызт Мамука.
– Ари лакәым, ари ссирым, ари сыҩны, адгьыл аҵантәи саҳра
ауп! –ҿааиҭит иара. – Ара шәыбжьы ааиҵыхны шәцәажәар
ауеит. Ашҭаҿы, ҳханы ауаҩы дгылазаргьы, ҳабжьы иаҳаӡом.
Иаҳаргьы, изакәу изеилкаауам, ҽаџьара аԥшра далагоит.
– Нас, уаҩы изымдырӡои уҩны амаӡа?
– Изыргылаз рыда!
– Урҭ ара иҟаӡами?
– Урҭ Ермантәылантәи иаазгеит. Еикәыршаны, Аҭара ахәа­
хьы ихагаланы, нас ҩаԥхьа ҳахыкәшаны, уахынланы иааз­геит.
155

Ирасҳәеит сыҩны ҵаҟатәи адгьыл аҵан иҟаҵатәыз аусқәа
ирылгаанӡа џьаргьы ицар шыҟамлоз. Рымаҵ зуан ибзианы,
рыфатә-рыжәтә рыгсыжьуамызт, даргьы аԥара дырҳар рҭахын,
саргьы исҭахын имаӡаз аҩны ашьаҭа скыр. Убри ашьаҭа дареи
сареи заа аплан шьҭаҳххьан, заа иҭыхны идсырбахьан адгьыл
ақәыԥшылара, аӡы ахьаауаз, ажра ахьакәыршатәыз, аҭаларҭааҭысырҭа, абри зегьы адгьыл ырҵауланы ижны жәамш, ҩажәа
мшы рыла иҟасҵар сҭахын. Раԥхьаӡа аӷәы бааԥс­қәа рыла
ихыскааит, нас шьоукы ирымысхын, араион аҟынтәи аекскаватор
аазгеит, схала ажрақәа ырҵауланы изжит, нас ҳаицхырааны
абетон ҭаҳарҭәеит. Заанаҵ ахаҳәи аԥслымӡи еизызгахьан,
аҩны ашьаҭа анҭаҳарҭәа, хыхь абетон жәпа ықәҳарҭәеит. Аа,
уажәы ҳазҵаԥшуа аҭуан иароуп. Абри зегьы ҳадхалеит ҩажәи
хәба мшы. Уи ашьҭахь сыҩны актәи аихагыла аҩагара ҳалагеит,
уахгьы-ҽынгьы аус аауан. Мызкы аҩнуҵҟала аҩбатәи аихагыла
ҳалгеит. Амцхә иҳарасымкит. Иабаҭаху ажәҩан иаларсны!..
Ахыб ықәҵаны ҳаналгоз гәыԥҩык ақырҭцәа сҭааит. Игәарҭазаап
рааигәара анхара нап шасыркыз. Иҳауҳәар ацхыраара
уаҳамҭоз ҳәа гәыбӷан сырҭеит. Ашьыхраҿы ацхы­раара сҭахуп
ҳәа анрасҳәа, абри аҩымш иахымгакәа хәҩы-фҩы ҳауҭаауеит
ҳәа сарҳәеит. Ари аамҭа схы иархәаны, сыҩны зыргылаз
ирыхәҭаз аԥара рыҭаны, уахынла мацара иалагӡаны ақалақь
аҿы инсыжьит. Даргьы иҭабуп ҳәа сарҳәеит, ирҳәаз аԥара
инацҵангьы иахьрысҭаз. Саргьы иҭабуп ҳәа расҳәеит рџьабаа
азыҳәа. Дареи сареи ҳанеилга ашьҭахь, гәыԥҩык ақырҭцәеи
аԥсуааи сҭаан, сыҩны шьыхны ҳалгеит. Иаарласынгьы уи
ҳаҩналеит чара хбыџк ҟаҵаны. Ажәакала, сыҩны аҵаҟа иамоу
амаӡа шәара шәыда уаҩы издыруам.
– Ассир! – иџьеишьоит Папучи.
– О, уара, ари лакәуп! – ибла иабо изхаҵом Мамука.
– Уажәшьҭа какалк кны ҳаԥсы ҳшьоит! – иҳәоит Паташь.–
Нас ҳхы нықәҵаны ҳаԥсы ҳшьап!
Иаразнак астол ахь инеины рарҭмаҟа аахдыртлоит. Абзагә
Ҷышәба ирызирхиаз рымҩаныфа аацәырыргоит. Паташь днеи­
ны аҵәцақәа ааигеит.
– Ех, аӡы ҳамазар сҽысыӡәӡәон! – ҿааиҭит Папучи.
156

– Уажәыҵәҟьа! – иҳәеит Паташь. – Арахь уааи!
Акәакь аҿы анапыӡәӡәарҭеи аҽыӡәӡәарҭеи ыҟан. Атруба
агәҭаны иамаз амаа данаха иаатын, агәырқьҳәа аӡы дәықәлеит.
– Ицқьами?
– Иужәыр ауеит!
– Оҳ, шьыр-шьыр! – уи аӡы иҿаҭәо инапи иҿи иӡәӡәеит.
Ампахьшьы уа икнаҳан. Нас дааит Мамукагьы, дааины иҽиӡә­
ӡәеит Паташьгьы. Уи ашьҭахь рыхҩыкгьы астол инахатәеит.
Рышҭоԥ аацәырырган, раҵәцақәа дырҭәит.
– Ҳусқәа маншәалахааит! – иҳәеит Паташь.
– Анцәа илԥха-игәыԥха ҳамазааит, анцәа шәиныҳәааит
зегьы! – иҳәеит Папучи.
Мамука ҿааиҭит:
– Уара уеиԥш, Паташь, ауаҩы нага дахьҳамоу акы сацәшәом
шьҭа, аиааирагьы ҳара иаҳтәхоит.
– Иаҳтәхоит, иаҳтәхоит!
– Анцәа илԥха ҳагымзааит, анцәа шәиныҳәааит! –
раҵәцақәа ааинырҟьеит. Иаханы иржәит. Ажьҵаа инацҳаит,
ача адыркылеит. Паташь дцан, банкак азна акьынтыррҵәы
иманы дааит. Иҵегьы ҽа фатәқәакгьы ааигеит. – Ара шықәсык
ҳаҩнакызаргьы иҳазхаша афатә ҵәахуп! – иҳәеит иара.
– Мшәан, аибашьра ишалагоз удыруазма? – дҵаауеит
Папучи.
– Аибашьра ишалагоз агаӡагьы игәеиҭартә иҟан! – ҿааиҭит
иара.
– Ааи, аха уара зынӡа уҽеиқәыршәаны уҟан.
– Дарбанзаалак идырыр акәын аибашьра ишалагоз.
Ақырҭцәа заа рҽеиқәдыршәахьан, урҭ ирдыруан аибашьра
шыр­зыԥшыз. Аԥсны уаҳа аӡбахә рымҳәо иҟаларазы иҳабашьыр
акәын. Иагьҳабашьит. Ҳахькылнаго ҳаԥхьаҟатәи ҳусқәа иаҳ­
дырбашт.
– Са сгәаныла, урҭ шьҭа иахьҳиааиуа егьыҟам! – иҳәоит
Папучи. – Шьҭа аԥсуаагьы ҳҽеибаҳҭеит. Аибашьышьа ҳҵеит!..
– Макьаназы иҳагу ыҟоуп, абџьар ҳазхом!..
– Абџьар ақырҭуа ицәаагароуп, уаҳа ԥсыхәа ҳамаӡам!
– Уа уиашоуп: абра аԥхьан иҳаҩсуаз ԥыххаа ишьҭаҵазҭгьы
маҷ абџьар ҟалозма! – ҿааиҭит Паташь. – Аус злоу, умшәароуп.
157

Ақырҭцәа агха ӷәӷәа рымоуп: урҭ гәымшәас рхы ԥхьаӡаны
ишшаӡа амҩақәа ирнуп. Аԥсуа абра рымҩа икып ҳәа рызхаҵом.
Рхы иақәгәыӷцәоит, аԥсуаа ҳатәарбом. Са сгәаныла, аӷа
имч зеиԥшроу гәаҭаны укшароуп. Уахьзаҵымсуа уаҵамлан.
Атәамбара – уҭанархар алшоит. Ақырҭцәа уи рзеилкааӡом.
Ҳара иабаҳԥырхагоу: дышшаӡа амҩаду данылар, агәызҳәа
иааигәыдҵаны дысшьуеит, иабџьаргьы ихысхуеит!..
– Аиашаҵәҟьа!
– Нас, ишԥа!..
Даҽа акака аныржә, рызхара акранырфа, аҭӡамц иадгылаз
адиуанқәа рҿы рыхқәа нықәырҵан, рыԥсы ааиҭаркит.
Асааҭ хԥа рзеиԥш дааԥшит Паташь. Иҩызцәагьы ирҿыхеит.
Ӡы хьшәашәак нарҿаҭәаны ацәа рҽалырхын, рхы-рҿы рбаны
рҽааиқәдыршәеит. Рабџьарқәа аашьҭырхит.
– Уажәы адәы ҳнықәыԥшыроуп, иҟоу гәаҳҭап! – иҳәеит
Паташь.
– Ҳазладәылҵуеи?
– Адәылҵырҭақәа акырџьара иамоуп, аха уажәазы сгараж
ала ҳдәылҵып!
– Уи абаҟоу?
– Арахь шәаала! – иҳәан, мраҭашәаратәи аганахьтәи
аҭӡамц днадгылан, џьара инапы ныбжьишьын, акы днагәҭасит.
Аҭӡамц ҳәа иҟаҵаз еихатә гәашәын, уи агьежьқәа ирықәгылан,
ианҵысы, ахуҳәа иқәҵәрааны азыбжарак аатит.
– Аригьы ссируп! – иҳәеит Папучи.
– Ари лакәуп! – днақәшаҳаҭхеит Мамука.
Рыхҩыкгьы наҟ ианыҩнала, Паташь аҭӡамц днагәҭасын,
ҩаԥхьа аҭыԥ аҿы инҭадыртәеит. Дара ҿымҭ-ԥсымшьа, иаартны
иҟаз ашә ахь рҿынархеит.
– Ҳаҩны аҩнуҵҟа шьоукы рыбжьы саҳауеит! – ҿааиҭит
Паташь.
Егьырҭ ӡырҩит.
– Акы еимаркуеит шьоукы!
– Хымԥада!
– Иҟаҳҵарызеи?
– Ара ҳааԥшып, иҟоу аабап!
158

Иаатыз ашә икылыԥшны аԥшра ишаҿыз ҩыџьа рцәаара
аавҵит. Руаӡәк иааиланы дыҟан, егьи сусҭк иакәын. Амч змаз
ауаҩ сусҭ даниршә, егьааигымхеит абарҵа дықәҟьаны хланҵы
днеирц. Аха ииулакгьы инапы андәықәиҵа, аихатә быркьыл
днамҵасын, ҵаҟа иҽкаимыжьит. Аҩыџьегьы қырҭцәан.
– Ари аҩны сара иныскылахьан, уи ус шакәу уарҳәап
уразҵаар Тарзан иҩызцәеи иареи!
– Дызусҭада Тарзан, Тарзан ҳәа сара уаҩ дсыздыруам, ари
аҩны сара истәуп!..
– Мап, сара истәуп!
Амч злаз дыкшеит. Асусҭ иԥынҵа ашьа нҭыҵәрааит!
– Уара уан сара дсырҵәыуоит! – асусҭ дҩышьҭыԥан,
иџьыба џьаҟәа ҵарык ааҭиган, иаша апатаз днеиҿаххын,
игәыҵәҟьа иналеиҵеит. Егьи дынхьыдышьшьын, абыркьыл
икырц далагеит, аха ашьа ықәыршы даазазан, иҽизнымкыла­кәа
ҿыцха уа дынцәыҵаҳаит.
Аҷкәын сусҭ дшәан, ишьҭахьҟа днеиҭаԥеит. Аха макьаназы
ашҭа дҭыҵны ацара изыгәаӷьуамызт, аӡәы дибар ҳәа дацәшәаны,
днаԥшааԥшуа ҵаҟа сылбаауеит шиҳәоз, Паташь иҩызцәа инапы
ҟьаны идирбеит шәсышьҭал ҳәа, иаразнак агараж индәылҵын,
иҩны амардуан инаҿалеит. Егьи даақәҵәиаанӡа инаимҵасын,
инапқәа рԥахит.
– Сара акымзарак схараӡам! – иҳәеит уи қырҭ бызшәала.
– Иухара-иухарам, ауаҩы душьит! – иҳәеит Паташь. –
Арахь уҳаԥыза!
Мчыла ихан агараж дныҵаргалеит.
– Шәызусҭцәада шәара?
– Аԥсуаа ҳауп ҳара!
– Ара шәаазгазеи, аԥсуаа?
– Ҳара ҳаҩны ҳаҟоуп, уара уаазгазеи ара?
– Сара саазгаз… – ихы ааибыӷбыӷит. – Сара исхараӡам,
иҽсиршьит!
– Уи џьаҳаным иҭыԥхеит!.. – ҿааиҭит Паташь. – Аԥсы
ддәылганы наҟ дыԥхьактәуп. Ари сара сыҩноуп. Ари иаанаго
умдыруеи?
– Издыруеит!
159

– Ус анакәха, наҟ сашҭа дҭугароуп. Уавтомат абаҟоу?
– Хыхь азал аҿы икыдсыргылеит. Иара итәгьы уа иҟоуп!
Паташь Папучи иахь дынхьаҳәит.
– Абџьар аагатәуп! – иҳәеит уи.
– Уажәыҵәҟьа!
– Унаԥшааԥш, урымбааит!
– Сызбода, ааигәа уаҩ дынхом!
Уи амацәыс еиԥш дааласын, хыхь дынхапҟалеит. Автоматқәа
иманы ҵаҟа дналбааит. Иаразнак дааины агараж аҩнуҵҟа
инкыдиргылеит.
– Шьҭа уцаны аԥсы дылбааг! – иҳәеит Паташь, ақырҭуа
сусҭ ихы наиқәыкны. – Исҳәаз умаҳаи?
– Исаҳаит!
– Сыҩуеит ҳәа уалагар, угәы уажьеит ауп – усшьуеит!
– Издыруеит!
Аҷкәын сусҭ амардуан днаҿалан, абыркьыл иаджьылаз аԥсы
днаихан, дырҳәазаны ҵаҟа дылбааигеит.
– Дабазгои?
– Агәашә дыҭганы нахьхьи афасараҿы дышьҭаҵа!
Уи изқәа днықәиҵан, даашьҭихит. Иааиаҭәоумшьартә амч
илан. Иҟалап зыбаҩ ҵәыз арԥысзаргьы. Ақырҭуа дишьҭагыланы
дахьцашаз амҩа иеиҳәон Паташь. Афасараҿы днаганы данышь­
ҭеиҵа, арахь уааи ҳәа инапы иҟьеит. Ақырҭуа дыршьыр ҳәа
дшәаны дыҩны дааит.
– Уажәшьҭа?
– Уажәшьҭа арахь уҳаԥыза! – иҳәеит Паташь. – Москваҟа,
агенерал! – амҩа иирбан, агәашә инҭысын, аӡышьҭра инавалеит.
Уи аамҭаз даҽа гәыԥк Ламыс иҳабла ҳәа зыхьӡу Ҷанааи
Адлеиааи реиланхарҭа иалалахьан. Аԥшыхәцәа игәар­ҭон рыуаа­
жәлар иахыҵыз рыҩнқәа рҭагылазаашьа. Ашьыбжьышьҭахь
асааҭ 4 рзы мраҭашәарахьтәи аган ихәы­ҵалан ишнеиуаз
рҽаа­ныркылеит, Жора Адлеиба инхарҭа инацәыхарамкәа.
Излагәарҭаз ала, абри аҩнаҿы ақырҭцәа арҳәрақәа мҩаԥыр­
гон. Ианԥшы, ҽыуардынла ирызгашаз амал шьҭыхны, нахьхьи
«Кьаса» ҳәа изышьҭаз амхылаҵарҭа амассив иаваланы наҟ
160

Ахалдабаҟа узгоз амҩа ианыршәланы инеиуан раԥхьатәи
апартиа. Иаанхаз рҩызцәа дара хынҳәны иаанӡа, ара ааи­
гәасигәа игылаз аҩнқәа ирыҩналаны еизыргоз амал агәашә
аҿы ашьҭаҵара иаҿын. Ԥшыхәра иааиз арԥарацәа уи гәарҭеит.
Еицыз ҳарԥарацәа рхыԥхьаӡараҿы иҟан: Васиа Жьаниа,
Ерик Џьынџьал, Џьумбер Цецхлаӡе, Адгәыр Цецхлаӡе, Џьамал
Шларба, Арсен Ажьиба, Анзор Кәыҵниа, Сасрыҟәа Ҷанба.
Аҵыхәтәаны зыхьӡ ҳҳәаз икын агранат зыршәуаз абџьар, егьырҭ
автоматла иҟан.
Еицыз рхы ааидыркылеит.
– Ишыжәбо, аидара зқәыз аҽыуардын ҳацәцеит, аха агәра
угаратәы иҟоуп урҭ ҩаԥхьа ихынҳәны ишаауа.
– Ус анакәха ҳҽаҳшароуп: гәыԥк нахьхьи Сырбеи
Адлеиба иҩны ицаны икылатәааит, иаанхаз арҭ ақәыџьмақәа
ҳархылаԥшлап.
Ерик Џьынџьал, Џьумбер Цецхлаӡе, Арсен Ажьиба аан­
ҿасит аишьцәа Жореи Иуреи рыҩнқәа еиҿаԥшуа иахьгылаз
иазааигәаны. Урҭ цәыҵатәаны ақырҭцәа зҿыз гәарҭон. Егьи
агәыԥ наҟ идәықәырҵеит, уахь икылатәаны аҭагылазаашьа
иахылаԥшларц.
Ԥыҭкгьы иԥшын. Ус, ани раԥхьа ирышьҭыз аҽыуардын
аҿаанахеит. Ақырҭцәа еидыргалаз амал аҽқәа ирықәырҵан,
иааиз ирԥыларц уахь идәықәлеит. Ҩыџьа ракәын автоматқәа
зкыз, иара убригьы руак аидара зқәырҵаз аҽы иахыршьын,
ргәы раҳаҭны, аԥсыуак ара дааины дыҟоуп ҳәа ргәы иаанамго
ицон. Ҳарԥарацәа рҭыԥ рыԥсахын, ицаны бнала мацарала
аԥхьаҟа рымҩақәа ԥырҵәеит. Ақәылаҩцәа рхыԥхьаӡара хәҩык
ыҟан. Сырбеи иҩнаҿы иԥшыз аибашьцәа аҟәҟәаҳәа ихысит.
Ани абџьар зхыршьыз аҽы рҳан, иҭрысны иҩит. Ахысбыжьқәа
шгаз еиԥш, аӡә дкаҳаит, егьырҭ абна рҽарҭеит. Абна зҽазҭаз
ҳаԥсы ҳазгозар ҳәа иҩит. Аха усҟан Ерик иҩызцәеи иареи
урҭ ааиуазар ҳәа ирзыԥшны икылатәан. Ирҳаны иааиуаз аҽы
иарбаны дхысит Сасрыҟәа. Ахы хьамҭа шнеиуаз аҽы ианааха,
иԥымжәаӡакәа иахьаахаз иалҟьаны ицеит. Аха макьаназ аԥсы
ҭан, ирҳаны ишааиуаз уи иақәтәаз ақырҭуеи Ерики ааиҿагылеит.
Аԥсра абла данхыԥшыла, дшәеит иаразнак.
161

– Аа, сумшьын, сумшьын! – иҳәеит зеиԥш бызшәала.
– Уа уеиԥш иҟоу агәымхажә адәы дықәҵатәым! – Ерик
ила амца хыланы иҟан, иабџьар днаҵхеит. Ахы цаҳәцаҳә заахаз
ақырҭуа хланҵы длеит.
Уи аамҭаз хҩык ақырҭцәа, зыԥсы ҭаны инхақәаз, адәы
иқәланы иҩт. Аха урҭ рымҩа ԥырҵәахьан аишьцәа Џьумбери
Адгәыри. Ирхыкәшаны ирышьҭалеит. Егьырҭ цоит, арҭ
рышьҭоуп. Аԥсы мыжда ҵаами. Автомат зкыз зны-зынла
иҽын­кажьны иҩызцәа хиҩарц далагоит. Аԥсуаагьы игыланы
иԥшымызт, аҟәҟәаҳәа ахы ԥсаҟьаны ирышьҭарҵон. Зымҩа,
аишьцәа ак рыхьыр ҳәа дацәшәаны, Ерикгьы дхысуа дрышьҭан.
Аҵыхәтәаны, ишзымцоз рбазар акәхап, даргьы ааԥсаны иҟамыз,
раԥхьаҟа иҟаз ажра рыҽҭарыԥсеит. Аха ажра иахьчо иабаҟахыз,
ирышьҭаз аибашьцәа ирыжәырҵаз амца рыӷрыблааит, уинахыс
ахысрақәагьы ааиқәтәеит.
Аибашьцәа гәымшәақәа иҭадырхаз рабџьарқәа рхыхны
рышьҭахьҟа ихынҳәит. Нахьхьи ақырҭцәа рганахь, аҳабла
аҵыхәахь, иаԥуп ҳәа апаӷәыр заадырхаз апаҟьсаҟьҳәа ахысра
иаҿын. Уиала иҩны инеиуаз ргәы дырӷәӷәарц рҭахызар
акәхарын. Ихыслааит шаҟа рҭаху, усгьы иҟалаша ҟалахьеит.
Февраль 4, 1993
Ианвар 18 рзы аурыс ивертолиот аҟынтәи ирытҟәаз аԥсуа
журналист Акаба Аҭараҟа диаргеит иахьа ашьыжь. Уи иҩызцәа
роужьразы ақырҭцәа ирҭаз ашәанцәа рхыԥхьаӡара аԥшаара
дашьҭоуп. Нас еиҭнырыԥсахларц.
Мандара иҟоу Нодар, Хәыча, Џьон, Ҭыма Кәыҵниаа, Витали
Агрба, сара уҳәа Аҭара ахәала, тракторла ҳалбааит, Заур Кәыҵниа
иҩны идырҳәыз иацәынхаз амаҭәақәа алгаразы. Амаҭәақәа
ҵәахын абнарахь, уаҩ илаԥш иахьыҵамшәоз аҭыԥқәа рҿы.
Уахь анеира уадаҩын: уажәы-уажәы аԥшәма дахьынхо иганахь
ииасуа агазмҩа аҟынтәи ҳаӷацәа рхысбыжьқәа ааҩуеит. Урҭи
ҳареи хышәҟа метра ҳабжьазар акәхарын. Аха абнара ҳахьчон.
Сыла иамбацызт ари аҩны шдырҳәхьаз. Аварварцәа! Ирызго
амаҭәеи афатәқәеи ргоит, иаанхаз хыла-гәыла еиларыжьуеит.
Ари иаабац, ҳзышьцылахьоу усуп. Ара мацара акәӡам, уахь­
неилакгьы ус иҟоуп.
162

Аҩны аҵаҟа агараж иамаз хыхьтәи асаркьа ҭаԥҽны иҩна­
леит. Аԥенџьыр зларӷәӷәаз аихатә масарқәа ыдҳәаны, ирхәаны,
уантәи иҭыргон изышьҭаз афатәқәеи арыжәтәи. Чача Кәыҵниа
агәала иманы исеиҳәон, иацы Џьгьардантә сшаауаз ҳаиқәшәан.
«Тоннак аҩы исызгылаз ахьыржәыз акәым сгәы иалоу,
ишазныҟәаз ауп… Аламысдақәа!»
Асааҭ ҩба рыбжазы, ҳамаҭәақәа шеизаҳкуаз, атҟәацбжьы
геит иаҳцәыхарамкәа. Ҳара ҳгәы иаанагеит агранат зыршәуа
абџьар ала ихысызшәа. Аха ашьыбжьышьҭахь ҳхәаҟынтәи
ҳаныԥшы, Аҭара агәы иацәыхарамкәа, Аҟәсаа ахьынхо шыҟоу
алҩаҵә цон еиқәаҵәаӡа. Агәаанагара ыҟоуп шьоукы амина
иахаԥжәеит ҳәа.
Ахәылԥазы Ешсоу Ҷанбеи Вахтанг Ҳараниеи сыцны акуль­
тура Аҩнаҿы ҳаҟан. Сара истәыз маҭәахәқәак уа иҟан. Адирек­
тор икабинет хыла-гәыла иаарҳәны иҟоуп. Аакьыскьа ара сыҟан,
аха асҵәҟьа иҟамызт.
Иасахьахазеи ақыҭа агәы? Аԥсаҵлақәеи аевкалиптқәеи
адгьыл иҵыҩрны ҵаҟа ишьҭоуп. Асду иауз иарҽит, аҵла рымахә­
ҭақәа хыжәжәаны еилажьуп.
Иахьа ҟәандаран, аҵаа аԥсасира иаҿуп.
Ашьыбжьышьҭахь Ҭыма Кәыҵниеи сареи иахьынхоз рыҩны
ҳаҟан. Иацы иааҭдырҟьаз «Град» ахқәа кәлаауа ишааиуаз
дара ахьҭанхоз акәшамыкәша иахьаҵанакуаз икаҳаит. Мурҭаз
Кәыҵниа иҩны инахыкны жәа-метрак инахараны амхырҭа
иалаҳаит. Иубон аҵла иахьаахазгьы. Аҩны аԥенџьырқәа ахы
итҟәацыз ахыԥша еилаҟәыбаса иагеит. Амала, аҭӡамцқәеи
ахыбреи еибгоуп.
Иахьантәарак иааҟәымҵӡакәа Аҟәа аганахь ахысра ӷәӷәа
цоит.
Декабр мза 29, 1992 шықәса рзы, ишазгәаҳҭахьоу еиԥш,
ақырҭцәа мҽхакы ҭбаала иҟарҵаз ажәыларақәа рышьҭахь
Набжьоу аҳабла хлаԥшра арҭо иҟалеит. Абри аан ҳара
ҳауаажәлар хьаҵын, досу рынхарҭа ҭыԥқәа нырмыжьыр ада
ԥсыхәа рымамкәа иҟалеит. Алиошьа Никәа-иԥа Кәыҵниа
иԥшәма Мерии иареи иахыҵыр рылшон, аха акрызхыҵуаз
уи иан Анҭика аиарҭа даман дычмазаҩны. Ақырҭцәа уи хьаас
163

иҟамҵакәа урҭ рҳаблаҿы ианнеи, игәыла Диаченко Федиеи
иареи автоматшьхәа иарганы ирыманы ицеит. Аҭарантәи
Алиошьа дыргеит Гәылрыԥшь аштаб аҿы, уи дицын Аракьаҽынтәи
аерманы Топчиан Самвел. Дҟәаҟәачаҟәаны аштаб аҟынтәи
Алиошьа диаргеит аԥсшьарҭа ҩны «Литературнаиа газета»
ашҟа. Абра уи ихәрақәа ҿыӡәӡәааны дыдрыцқьеит, дҿарҳәеит.
Ианвар мза 16 рзы иргеит Алиошьа иԥшәмаԥҳәыс Мери лхәыҷи
лареи. Ачымазаҩ лхала даанхеит хлаԥшрада.
Февраль мза 3 рзы Алиошьа Кәыҵниа аиҭныԥсахлара да­
ҵанакит.
Ақырҭцәеи аԥсуааи аиҭныԥсахларақәа рзы аицәажәара
анымҩаԥыргоз аԥсуаа ирарҳәеит ҭакәажәык дыԥсны лыҩны
дшышьҭаз. Уи Алиошьа иан Анҭика лакәын. Ҩаԥхьа аԥсуааи
ақырҭцәеи уи аҵыхәала имҩаԥыргаз аицәажәарақәа рышьҭахь,
Алиошьа азин ирҭеит иан лыжра.
Иахьа уи анышә дарҭон. Аԥсуаа рганахьала ари ацеремониа
иалахәын Алиошьа Бадра-иԥеи Дора Ҭарашь-иԥеи Кәыҵниаа.
Зыӡбахә ҳҳәаз Набжьоу аҳаблаҿы ақырҭцәа иаанкыланы
ирыман. Аицәажәара злаҟаз ала, аԥсыжра ашьҭахь ақырҭцәа
рган ахь иҟаз уахь ихынҳәыр акәын, Алиошьа Никәа-иԥа
Кәыҵниа иан данижлак ашьҭахь аԥсуаа ҳганахь дхынҳәыр
акәын. Аԥсы дыржит амаҵурҭа аҩныргәаҿы. Уи ашьҭахь досу
рҭыԥқәа рахь ихынҳәит.
Февраль 5, 1993
Ашьыжь танкла знык ихысит. Уинахыс иааҭынчрахеит.
Ашьыбжьышьҭахь гәыԥҩык ҳаибашьцәа: Ешсоу Воваиԥа Ҷанба, Мариал (Адгәыр) Виктор-иԥа, Алька Едик-иԥа,
Рамзик Сергеи-иԥа Кәыҵниаа, насгьы даҽа хәҩык Дада Муцба
игәыԥ аҟынтәи идәықәҵан Аҟәсааи Ҷанааи реиланхарҭахь,
атҟәацрақәа, аԥжәарақәа имҩаԥысуа реилкааразы. Абар, ҩымш
ҵуеит уи аганахь иҭынчмижьҭеи.
Асааҭ хәба рыбжазы иахьаҳҳәаз аганахь наҟ-ааҟ аиҿахыс­
рақәа ҟалеит. Ахқәа шәышәуа абраанӡагьы иааиуан. Ақырҭ­цәеи
ҳа ҳаибашьцәеи еиҿахысызшәоуп ишыҟоу аҭагылазаашьа зла­
цоз ала. Ари аиҿахысра иалҵыз ҳәа макьаназы акгьы еилкаам.
164

Ахәлара ианалага сҽааибысҭан, Мандараҟа амҩа сықәлеит.
Уантәи ианшалак сгыланы Отаԥҟа сцап ҳәа саҳасабуп.
Итҟәаны иааргаз ахырӷәӷәарҭа ианазааигәаха иблақәа
ҿарҳәан, инапы данкны дрыманы идәықәлеит, абнаршәыра
иаалҵны арахь амҩа ианаангыла. Паташь аԥхьа дгыланы днеиуан,
Мамукеи Папучии иааргоз атҟәа рыгәҭа дыбжьаргыланы,
ишьҭахьҟа иҩнапык ииаганы, иҿаҳәаны драԥца дааргон.
Иара иааргоз уамакгьы ихыҵӡомызт, ҩажәи хԥаҟа шықәса
дырҭан, ишаҳҳәахьоу, уаҩ сусҭк, аха мыцхәы деилҟьан, ибаҩ
ицәыласын аҟынтә, дрыцәцар ҳәа иацәшәаны инапқәа ԥахны
иҿарҳәеит.
– Иухьӡузеи, агага? – дизҵааит Паташь ԥыҭк ианааскьа.
– Сара Резо сыхьӡуп, Габричиӡе сыжәлоуп, – иҳәеит уи.
– Араатәума?
– Уарчатәуп.
– Ибзианы унымхоз?
– Хар сымаӡам.
– Иреиӷьу адгьыл аҿы уқәаарыхуан, усами?
– Усоуп.
– Иахьарнахыс зегьы уцәыӡуеит! – ҿааиҭит Паташь.
– Ҵабыргну?
– Ааи!
– Ус угәы изаанагои?
– Ақырҭцәа иаарласны шәаҵахоит!
– Уи агәра сызгом.
– Шәаҵахар?
Резо Габричиӡе ҿимҭӡеит. Ихы иқәыжьны днеиуан. Аабыкьа
ԥҳәыс дааиган, ихы дақәгәырӷьо дыҟан. Нас иаалырҟьаны аила­
ҩынтрақәа ирылагеит, дшымгәыӷӡоз аибашьрагьы ишәхымс
инылагылеит. Зегь иҟарҵоз ҟаиҵон иаргьы. Абџьар ааникылеит.
Агәра ганы дыҟан мышкы-ҩымш рыла аԥсуаа цҟьашәҟьа ишы­
қәырҵоз. Ус рҳәон. Аха ицеит мышкы, ҩымш. Аҭагылазаашьа
еиӷьымхаӡеит. Аибашьра заҵа еилымгарыз, уи ацәқәырԥақәа
есааира аҽеибнаҭон, ижәылон. Аха аԥсуаа шыҟац иҟан,
ақырҭцәа ԥхьаҟа еихон, аха рҭагылазаашьа аҽазаԥсахуамызт.
165

Уажәы арҭ аԥсуаа рыцәҟьа данаҿашәа, иаарласны ҳаиааиуеит
ҳәа ари ииҳәо иаанагозеи?
Сасран Бақьаниа ихкаара ишҭалаз еиԥш, Абзагә Ҷышәба
дгәырӷьаҵәа дырԥылеит. Егьырҭ ахҩык асасцәа реиԥш абарҵа
иҵагыланы иааԥшуан.
– Уара, уа шәызгылоузеи, ҳаиҳабы дааит шәымбаӡои?
– ҿааиҭит Абзагә даахьаҳәын. – Сара исзеилкаауам изакә
гәаҵәоу ишәыӷроу!..
– Урҭ ргәаҵәа цәымсоуп! –иҳәеит Паташь. – Наҟ
урҟәамҵуеи!
– Усурак дурбар акамбашь еиԥш иажәлоит. Амч азыҳәа
ируҭозеи!.. Аха арахь…
– Урҟәаҵ, урҟәаҵ!.. – ҿааиҭит Паташь.
– Ари иаарго дызусҭада?
– Ари дытҟәаны даагеит. Ақырҭуа цқьа!..
– Ҳоҳ, ишәыдысныҳәалоит! – дгәырӷьаҵәа дааҟалеит.
Иааргаз «асас» дрыманы ҵаҟа адгьыл жны иахьыҟаҵаз
аҭабиа дынҭаргалеит. Иблақәа хызҩоз ааԥдыртлеит. Илашь­
цаӡа, дахьыҟаз ҳәа акы изымдыруа даанаԥшааԥшит Резо.
– Сабаажәгеи? – дҵааит иара.
– Азҵаарақәа са соуп изҭиуа! – ҿааиҭит Паташь.
– Сышәзыӡырҩуеит!
– Шәара ӡык нашәықәҭәаны шәҿи шәнапи шәыӡәӡәа, сара
уаанӡа хәыҷык снаиацәажәап! – ҿааиҭит Паташь.
Иажәа ҩбамтәкәа игыланы хыхь ицеит.
– Уаҵәы иаашар афронт аштаб ахь удәықәысҵоит! – иажәа
дналагеит Паташь. – Иудыруа зегьы сара исоуҳәар, алыцәҳа
урыламыжькәа аиҭныԥсахларахь удәықәысҵоит. Ҳаицәажәама?
– Ааи, ааи. Сара еилыскаауеит алыцәҳа ҳәа узҿу. Исҭахым,
исҭахыҵәҟьам. Сара саб унеишь-уааишь ҳәа зарҳәо еицырдыруа
хаҵоуп. Уи изхымгар ҟалап сара сзықәшәаз иарҳәар!..
– Сара дысҭахуп шәара шәганахь зыгәра згаша ауаҩы.
Дузыԥшаару ус еиԥш иҟоу?
– Уи шԥеилкаатәу?
– Ари аибашьра мышкызны инымҵәарц залшаӡом. Иаҳҳәап,
ақырҭцәа аҵахеит. Ишәԥеиԥшхо жәдыруоу усҟан?
166

– Мшымыжда ҳԥеиԥшуп!
– Усҟан дуҭаххап уҿызхыша ауаҩы!
– Ааи!
– Убри азы са дысҭахуп сзықәгәыӷуа ауаҩы. Уаб илшару
абри ароль анагӡара?
– Сгәы иаанагоит илшап ҳәа.
– Иареи сареи ҳхала ҳаицәажәар сҭахуп.
– Ианба?
– Уара ушдәықәысҵалак.
– Уи ианба?
– Иаарласны.
Резо даалахҿыххеит. Уаҵәы иҩны дҟаларашәа дназхәыцит.
– Анцәа иџьшьоуп ауаҩ бзиа дахьсықәшәаз. Мамзар схысҿы еиларгахьазаарын шьҭа. Усоума?
– Ааи!
– Иҭабуп!..
Аҭӡамц иадкнаҳалаз адаҷ па ааирхьархьарит. Иаразнак
дкылҟьа дааит Абзагә.
– Сузыӡырҩуеит, ухаҵкы!
– Атҟәа днаганы дҭакы аԥшәма иуада хәыҷы аҿы. Ибзианы
акриҿаҵа!
– Еилыскаауеит!
–Уца думаны!
Илақәа аниирба, атҟәа дгылеит. Уи дандәылига, Паташьгьы
дҩаҵыззеит.
Февраль 6, 1993
Ӷәада сагәылаланы снеиуеит. Сангәлиаа рхәаҿынтә, Аҭарантәи
акәзу, Аҟәантәи акәзу аилыргара уадаҩны, ахысбыжь­қәа ааҩуеит.
Аԥхынтәи адыд еиԥш иҭагәыргәыруеит, еихсыӷьрак амаӡам.
Иахьа шьыжьы инаркны амра каххаа иԥхоит, иаха хәыҷык
иҵааит, аха мыцхәы ихьҭам. Амҩа сахьықәыз аԥхӡы сылҵит,
аҟәандара аҿазшәа сыҟоуп. Иҟалап шьҭа амш еилгаргьы: абар
мызки бжаки ирықәуп аси ахьҭеи аҳра руеижьҭеи. Аибашь­
реиԥш, сынтәа аԥсабарагьы аԥхасҭа ду ҳнаҭеит. Иҟоуҵарызеи,
абри зегьы ула шааԥшуа иубоит, аха ауаҩытәыҩса абри аҭагы­
лазаашьаҿы мыч имам.
167

Ҷлоу сналалоны еиԥш, аҭараа ҳмашьына ду «Урал» сԥылеит,
азна аибашьцәа рыла иҭәны. Ашьҭахь, изласарҳәаз ала, аҭарааи
аӡҩыбжьааи рымчқәа рхарҭәааразы Гәдоуҭантәи ацхырааҩцәа
рзаазаап. Уи заҟа ииашоу ушьҭаншәа еилкаахоит. Изларҳәо
ала, абџьаргьы маҷымкәа ирзааргеит. Амала, иахьатәи амш
иалагӡаны ақырҭцәа Аҭара иақәлоу иақәымлоу сзеилымкааит.
Ус акрыҟазар ирҳәарын. Мандарантәи амҩа сықәлеит ашьыжь
асааҭ 7 рзы. Усҟан узыцәшәашаз ахысбыжьқәа ыҟамызт.
Отаԥтәи ахаҵәирҭаҿы саннеиуаз асааҭ ҩба ыҟан. Ԥыҭк
снаскьахьан еиԥш, Мыркәыла шыҟаз СУ-25 нхылан, абомбақәа
аланажьит. Уи ашьҭахь аҳаирплан ӷызымызуа, аҵыхәа ҟьаны
инылахәаша ицеит. Ашьҭахь, Ваниа Џьопуа иҩны санааи
исаҳаит Лакәыт ихырӷәӷәарҭаҿы абомбақәа лазышьҭыз
аҳаирплан хланҵы инарышьҭит ҳәа. Абри аан аԥырҩы ҳаргьла
ҵаҟа дкаԥазаап. Уи даанкылоуп.
Уаҵәы аашар Аҭараҟа амҩа сықәлоит. Шьапыла ацара
сықәшәар, асааҭ 4 рзы уа сҟалозар акәхап.
Февраль 7, 1993
Иаха аԥша асит, иаармаҷшәа қәакгьы ауит, аха ихна­
мырҟьацәеит.
Ашарԥазы
аԥсҭҳәақәа
хыҵын, ажәҩан
аҽарыцқьеит. Иҵааит хәыҷык.
Ҷлоу саннеи Џьон Ануа дсықәшәеит – ақыҭа акомендант.
Уи исеиҳәеит иацы хланҵы иларышьҭыз аԥырҩы дшақырҭуаз,
Надареишвили шижәлоу. Нас уи даансыжьын, амҩаду ахь
скылсит.
Ахысбыжьқәа гоит Лакәыт ихырӷәӷәарҭа шыҟоу. Иааҟәымҵ­
ӡакәа танк хьанҭак ахқәа аршәуеит, итҟәацуеит. Алабаа еиԥш,
пулемиоткгьы ҿааихак амаӡам, «иӷыӷуеит».
Џьгьарда, Ӷәада, Ҷлоу, Отаԥ лассы-лассы сахьныҟәо
избоит арԥарацәа заманақәа рымч ыҟа, рылша ыҟа, рыҩнқәа
рҿы итәоуп, рааигәасигәа ахҭыс ицо хьаас иркӡамызшәа.
Иҟоуп аамҭа-аамҭала ахырӷәӷәарҭахь иныҟәо, урҭ аласҵом.
Адыԥшылаҩцәагьы рхыԥхьаӡара рацәаҩӡоуп. Шьоукы ртәы
зысҳәозеи, иабаҟоу ҳара аҭараа ҳаҷкәынцәа зегьы. Изылшоз
аԥара ахшәааны Гәдоуҭаҟа иқәҵит. Шьоукгьы аҿаҩа қыҭақәа
168

рахь рыуацәа ирызцан, атәым чыс иадыԥшыло, ибаба-бабаӡа,
рҽырҵәахызшәа, итәаны иԥшуеит. Аибашьра иалагаанӡа
зегь патриотцәан, удырцәажәомызт, аҭыԥ бзиақәа рҿы аус
руан, рԥара ыҟан, ршьара ыҟан, малуаан. Уажә аибашьра
еилгаргьы урҭ атәыла дырбгазшәа удырцәажәараны иҟоума,
ҩаԥхьа рыхәаԥсара хҩаны рҽырбабаны инуҿагылоит. Иахьа
афронт аҿы ахы иаҿагылаз рӷьырак зынӡа ҳазқәымгәыӷӡоз,
зҽыԥхьакшәа насҭха игылаз ҳасабицәа роуп. Урҭ уаҵәтәи
ҳамш азы ҳаԥсадгьыл Аԥсны рхы ақәырҵоит. Абарҭ ацәаҳәақәа
анызыҩуа саԥхьа дааины дааҭгылоит Беслан Џьумка-иԥа
Кәыҵниа. Автоматк соундаз ҳәа дшыԥшыз, Ромеи Сухеи
Аҭара ахьӡала автоматқәа анаарга, иаразнак акы днамҵасын,
имырхыр ҳәа дацәшәаны, ирӷәӷәаны иааникылеит. Адырҩаҽны
Кындыӷ аибашьра дахьцаз дҭахеит. Убас ихьит Очамчырантәи
Аҭара Џьалаӷониаа рҿы иҟаз Иликәа Ҵәыџьба. Убри арԥысгьы
трофеи бџьарк ганы сеибашьындаз ҳәа ар рԥыза Иура Какоба
игәыԥ аҿы дгылан, аҭабиақәа ижуан, апостқәа рҿы дгылан,
ажәыларақәа зегьы дрылахәын. Ишьаарҵәырахаз Қьырса аҽны
Гәырам Быҭәба икарабин имхны, Бесик Квираиа дивагыланы
деибашьуан, дызбоз ирҳәон ҩыџьа аӷацәа ихымҭа иаиргеит ҳәа.
Аха аҵыхәтәаны дызгашаз ахы иқәшәеит. Абас афырхаҵа­рақәа
аадырԥшхьоузеи шаҟаҩы!..
Џьгьарда Нури Быҭәба даҳԥылан иацы, Аҟәа аганахь аԥсуаа
еиҭа СУ-25 шкарыжьыз ҳаиҳәеит. Ари ажәабжь ҳгәы арҿыхеит:
иаагәоуҭартә хәыҷы-хәыҷла аӷа ацәыӡқәа иоуа далагеит. Ари ус
дууп, хымԥада!
Аҭара аерманцәа ахьынхо ҳааихьан еиԥш, Ҷлоу иаабаз
«Урал» ҳҿаԥхьа иниаҟьан, аиланхарҭа иналалеит. Важьеи
Арзомбеии уи иахаҩо уахь иццакит. Аерманцәа рыла урҭ
еилыркааит Мрагыларатәи аштаб ирыднаҵазшәа ауаа ирыла­
ланы аԥш рыц еизыргарц. Аа, абар даҽа шьоукы лабҿаба
аӷьычра иахьаҿу!..
Абри ацәаҳәақәа рыҩра сшаҿыз, асааҭ ҩажәа минуҭ ааба
рахь аус аухьан, Кындыӷынтәи ихысын, ҳааигәараҵәҟьа иԥжәеит
ахы хьамҭа. Аԥсра анаҳзыԥшу седру!..
Амш дырҩегьых ишәшьын, имыррацәакәаны ақәа леиуеит.
169

Сҿаԥхьаҟа, агазмҩа нырцә уажәы-уажәы автоматла ихыс­
уеит. Иаашаанӡа уи ҿааихак ҟанаҵарц иҟаӡам. Иашьцылам
ауаҩы ари аҩнаҿы, душьыргьы, ихы нықәҵаны дзыцәом.
Уеизгьы, дызусҭада асеиԥштәи аамҭазы згәы рҭынчны аибашьра
ацәаҳәаҿы ицәахьоу!.. Зегь агәыр ԥынҵа ҳахатәазшәоуп
ҳхы шаабо. Мышкызны, ари аибашьра еилгаргьы, акыраамҭа
ҳшьараҿ ҳзымааиуазар акәхап. Сшәоит ҳәа акәым сара исҳәарц
исҭаху. Сшәозар, уаха сымала ацентр азааигәара стәаны
исхызгарымызт. Аибашьра еснагь агәҭынчымра изаанагоит
ауаҩы. Ари – хьаа ӷәӷәак иаҩызоуп, уи угәаҿы наӡаӡа ахәра
ннажьуеит. Уи ус шакәу рдыруеит ԥасатәи аибашьра ду
иахаанугьы. Сара усҟан схәыҷын, аха уеизгьы хәыҷымыҷқәак
сгәалашәоит. Убри аамҭа ҳзыхынҳәны ҳаҟоуп аԥсуаа ҩаԥхьа.
Иахьакәума, уаҵәакәума, ҳанеилгогьы макьаназы еилкаам.
Февраль 8, 1993
Уахьиз-уахьааӡаз уқыҭа гәакьа акыраамҭа уацәыӡны
уаныхынҳәлак, зегьы рҽырыԥсахуеит, уаргьы тәымџьара унана­
газшәа акалашәақәа ухы убо уалагоит. Уқәла зықәлоу ӡәыр
дынхазар, ҳәарада, урҭ урдыруеит, аҿар изызҳаз ахаацәа
рыҟәныланы изызҳаз рыԥшра-рсахьа аҽеиҭанакуеит, уаргьы
улакҩакуа, иуԥыло анузымдырлак, азҵаарақәа рдәықәҵара
уалагоит:
– Дызусҭада ари арԥыс?
– Гәдиса иами!
– Ани аҭыԥҳа?
– Уи Ламшьаҵә рыцҳа иԥҳа лами!
– Ани ахаҵа, анҭ ахәыҷқәа?
Убас сыхьит саргьы. Аха аклуб аҿы аусура сшалагаз еиԥш,
ҳаклуб амҿтәы хыбра рбганы аамҭала ашкол ахь саниас,
уи аспорттә зал иамаз ауада еиҵҳәаҿы лассы-лассы акинофильмқәеи ахәмаррақәеи дҳарбо ҳаналага, сусқәа иаҳа иман­
шәалахеит. Есҽны сыбла зхыз аҿар шықәсыбжак рыла иҭысҵаауа
салаган, досу ижәлаз, дызԥаз, дзыԥҳаз сарҳәо мацара, сқыҭауаа
здыруагьы салагеит, саргьы сырдыруан. Уи адагьы, аспорттә зал
аҿы аусутәқәа ансымамыз аколнхара ахантәаҩы, мамзаргьы
170

ақыҭсовет аиҳабы рыдҵала ма адгьылшәара сдәықәырҵон,
мамзаргьы ачаи ахьҿырхуаз бригадак садырҵон. Исҭахыисҭахым уахь сныҟәалар акәын, схала сыҟамызт, исыцын
абригадирцәа, мамзаргьы ақыҭсовет амаӡаныҟәгаҩ. Урҭи
сареи ҳаицныҟәара иханарҭәаауан исзымдыруаз, ҩныцыԥ­
хьаӡа ҳахьымҩахыҵуаз ыҟан, ҳус ҳаналгалак ачеиџьыка
ҳазцәырыргон, астол аҿы иаҳагьы ҳаизааигәахон, хәыҷыхәыҷла исцәыӡхьаз сыуаажәлар саргьы ҽеила сырдырын,
исықәны­ҳәо иалагеит:
– Анцәа иџьшьоуп уахьыхынҳәыз, уан Таниагьы дургәыр­
ӷьеит, ушьҭа иаарласны ҭацак дылзааугар, уи акәын ахазынагьы!
– сзырҳәон.
Раԥхьаӡа аусура саналага, ҳаклуб аколнхара излатәыз ала,
уи аиҳабы сизыӡырҩлар акәын. Сара ақыҭахь саныхынҳәы
аколнхара хантәаҩыс даман Сулико Арчыл-иԥа Кәыҵниа. Уи
акыршықәса агроном хадас аус иухьан, Москваҟа сцаанӡагьы
уи аҵара далганы Аҭараҟа диасхьан. Ашьҭахь, хантәаҩыс
аус зуаз Алықьса Ҭеуаз-иԥа Кәыҵниа Очамчыраҟа даниарга,
Сулико Арчыл-иԥа Ҷанба ихьӡ зхыз аколнхара ахантәаҩыс
дшьақәдырӷәӷәеит. Иара иоуп раԥхьаӡа аколнхара аклуб аҿы
аусура салагарц сабжьазгазгьы. Санхәыц, ақалақь аҿы сыҟазаара
акгьы шыснамҭоз гәасҭан, исыдырҵаз аус сшахагылоз агәра
дсыргеит. Сулико деигәырӷьеит ари аус, нас априказ ҟаҵаны
аусура саналаирга, бухгалтер хадас иамаз Виктор Кәыҵниа
исеиҳәеит суалафахәы 85 мааҭ ишреиҳамыз, аха агәра сиргеит
уи ишацырҵоз даҽа ԥыҭк. Аекономист хада Шьаликәа Луманиԥа Кәыҵниа «прогрессивка» ҳасабла даҽа 35 мааҭ сзациҵан,
120 мааҭ рҟынӡа сауа сааҟарҵеит. Ақыҭаҿы уи хар амам ҳәа
иуԥхьаӡартә иҟан. Есҽны автобусқәа сшырҭаз сааԥсахьан, оҳ,
гәышьа ҳәа сыԥсгьы ааивызгеит.
Аӡы ахьышьҭрахь ихынҳәуеит ҳәа, абас иаалырҟьаны сқыҭа
гәакьа саҭааит наӡаӡа.
Иахьа ҩаԥхьа асы ҳзауит. Наныкьара!..
Аԥсабара быбышӡа иԥшӡахеит. Абжьааԥны, аибашьра ҟа­
лаанӡа, ас асы ԥшӡа анаулак ахәыҷқәа ашкол идәылбӷьааны
ашҭаҿы ахәмарра иалагон. Абна агәахьы ашәарыцаҩ ихысбыжь
171

уаҳауан. Уажәы уи ацымхәрас, ахәыҷқәа зынӡасгьы рыбжьы
уаҳауам, ашкол акәзар, қьаԥҭаҵас еилаԥыххаа игылоуп,
ахышәқәа рсаркьақәа хәашхәаша ҵаҟа икажьуп, ашәқәа ԥҽуп,
ауадақәа аԥша рыҩнасуеит. Аҿиара иатәу аԥсҭазаара ыцәазшәа,
ашәышәбжьы ықәҩуеит ақыҭа, ауаа рҿыхабжьы амцхәрас, анаара икылатәаны аибашьра иаҿуп.
Иаашаанӡа ақырҭцәа хысуан, урҭ уажәы зынӡа ашкол
ашьҭахь игыланы равтоматқәа ҭҟьозшәа уаҳауеит. Сшеилаҳәаз
схы нықәысҵеит, аха лацәааихьшь сзыҟамҵеит: зынӡа дыс­
зааигәан аӷа. Уи сымала бџьарда аҩны сшахыз идыруазҭгьы,
краҭахызма сҳәынҷара. Са сахьынхо аҽыхьчаразы иҭыԥ ман­
шәа­лам. Сышьҭахьҟа мардароуп, саӷа сашҭа дынҭаларгьы царҭа
сымаӡам. Ладеи ҩадеи сганқәа рахь уаҩы уибарҭоуп. Акызаҵәык,
уи арахь дмааип ҳәа сызлагәыӷуа – ибзианы идыруеит сыкәшамыкәша, сханы ахырӷәӷәарҭақәа шыҟоу, ҳаибашьцәа рылаԥш
шаху Аҭара агәы. Урҭ рхысбыжьқәа уажәы-уажәы ираҳалоит.
Ҳа ҳаруаагьы еснагь ажәҩан иаҵаԥшуа итәам, агәызчызҳәа
иааиларҵалоит рычҳара анхыжжлак. Амала, зынӡа ибзиан
ирзымдыруазҭгьы ҳара ҳтәқәа абра рхырӷәӷәарҭа аанкыланы
ишыҟоу. Аӷа инапаҵаҟа имоуп иҿыцӡоу аурыс итехника, убри
аҟнытә, ҳкоординатқәа анеиликаалак, агәызҳәа харантә танкла,
ма «Град» ала ахы хьамҭақәа ҳалаижьыр алшоит. Убри еилкааны,
ҳаибашьцәа зны-зынла рҭыԥқәа ԥсахны рыҽдырҩашьоит, ҵаҟа
ақыҭа агәахьы илбааны рҽыԥхьакшәа амцақәа аурыжьлоит. Уи
бзиоуп, аӷа игәаанагара аԥсахуеит ахырӷәӷәарҭа ахьынкылоу
аҭыԥ азы. Уи ҳхыԥхьаӡара рацәаны, ҳаҽшаны ҳтәазшәа ибо
дҟанаҵоит. Аха ус сҳәеит ҳәа, ақырҭцәа уеизгьы-уеизгьы
ҳхырӷә­ӷәарҭақәа ахьыҟоу икылкааны иҭырымҵааргьы, иахьаа­
рымԥыхьашәаз рхысгақәа арахь ирханы ахқәа дыршәуеит.
Дара зегьы рзеиԥшуп. Абзырбзан ма атанк хыслааит ҿааихак
амаӡамкәа, иахькаҳауа аӡә дашьып, дамшьыргьы ауаа аршәап,
арахь игәаӷьны иҳақәымландаз ҳәа ҟаҵаны.
Сыжәзаҵәы
акрасҭарц,
аԥҳә
хысшәарц
аҵла
сахьынахьынҳалаз, иааигәаӡаны, ашкол ашьҭахь ҩнык абылра
ишаҿыз мҩашьо, алҩаҵә хтәаланы избеит. Гәыдкылак аԥҳә
хысшәан, ажә инаҭаны хыхь Рауль иахь сынхалеит. Уи адырра
172

сиҭеит Шьоҭа Сиса-иԥа иҩны амца шацраз. Иаасцәымыӷхеит.
Аԥшәма Гәдоуҭатәи аучасткахь дыҟан. Аакьыскьа инапала
иҟаиҵаз аҩны хазына минуҭқәак рыла инеимгәабылны ицоит.
Ара иаарласӡаны ак хәыцтәуп.
– Нас, ус ҳахәаԥшуа ҳгылазаауама? – сҵааит сара.
– Ус ҳахәаԥшуа ҳашԥагылазаауеи?! – иҳәеит иара. – Хыхь
ахырӷәӷәарҭахь схаланы аибашьцәа адырра рысҭахьеит. Беслан
Кәыҵниа игәыԥ иманы уахь дцахьеит. Амца акын аԥҳә аамҭала
иахьыҩнарҵаз, излымгацыз ауадаҟны. Аҭуан ҵҟьаӡамызт. Арԥа­
рацәа уи аҽеибнаҭаанӡа амца дырцәеит. Акыраамҭагьы ихысуан.
Сааҭк ашьҭахь ихынҳәит даргьы. Амца ацразҵаз ҳәа уаҩы
дрымбеит, аха ус ихысит. Абри ауп уажәазы иҟалаз…
Асааҭ 20 минуҭ хәба рахь аус аухьан еиԥш, сымшынҵа
аҩра сшаҿыз, нахьхьи Кындыӷнтәи танкк хысын, абра
ацентр азааигәара, арахә рферма ахьгылоу аладахьшәа
аӷьеҩҳәа џьара иԥжәеит. Иҟалап дара ақырҭцәа рхырӷәӷәарҭа
иалаҳазаргьы. Икаҳаз аныԥжәа, уи ахыԥша ӷәӷәан азы, аҩнқәа
аахыџхыџит. Ақырҭцәа ахьгылаз, аԥсуаа ықәырхызшәа ргәы
ирнаҭоу седроу, «Прауа, прауа!» ҳәа рнапқәа еинырҟьазшәа,
ана-ара автоматла ажәҩан ахь ахысрақәа ирылагеит. Убри
ашьҭахьгьы даҽа ҩынтә Аҭара иалахысит. Аха урҭгьы иахькаҳац
икаҳауан, ԥхасҭа азыҟамҵеит. Иҟалап, урҭ рқәыԥшыга
макьаназы дара рзы ишәарҭоуп ҳәа ргәы иахьаанаго аҭыԥ
иақәкны, џьарак ишьақәыргыланы ирымазар. Амала, даҽа
хәыҷык иааҳараркызҭгьы, иҟаларын уажә ҳахьыҟоу ҳанхарҭа
ҭыԥқәа ықәыццышәаа иргаргьы. Аха, ишырҳәо еиԥш, макьаназы
доуҳала ҳаиқәханы ҳаҟоуп…
Февраль 9, 1993
Амра каххаа икылыԥхеит иахьа. Хәыҷык иҵааит шарԥазшәа,
аха аԥхара иҟалаз аҵаа ӡыҭны ацара иаҿуп. Асы иаузгьы иацы
ҩ-сааҭк рыла иӡыҭхьан. Уаҩы игәеиҭаратәы иҟоуп февраль мза
аԥхара шаанагаз. Ааԥынра ахы ҳнардыруеит. Ҳпоет ду Баграт
Шьынқәба ишиҳәаз еиԥш:
«Февраль мза шыҩагылаз,
Ахра ӡышра аханӡа,
Амра ҩавҵит ихааӡа…»
173

Ашьыжьтәи ахҭыс аҿы иџьасшьашаз збеит иахьа аҩны.
Аамҭа цәгьа шыҟоу рбозар акәхап, ауаа рҿы ишыҟоу сыздыруам,
аха сара сҿы сынтәатәи аӡынразы ирацәаӡоуп аҳәынаԥқәа.
Цгәык сыман, уигьы алақәа ирфан, дара ишырҭаху аҳра рыманы
еилажьу сқьала иҵоуп. Аҳәынаԥкыга сыргылалоит. Иацы уи
еиқәыршәаны иахьыҟасҵаз иахьа ашьыжь саннеи, ҵабыргны,
ҳәынаԥ хәыҷык акит, аха иара уигьы уа иахьаҿаз егьырҭ
аҩызцәа ирфахьан. Абаҩ хәыҷқәа аҭынханы иҟан. «Иа, шәиушәиу! – иџьашьаны сахәаԥшуан. – Сца азна аԥш ҭаны игылоуп,
ирфо ыҟамызшәа, изҿузеи арҭ?! Издыруада, ҳаԥхьаҟа амлашьра
ду шыҟало рбозар?»
Иахьа шьыжьы инаркны оумакала иҭынчрацәоуп. Ари
угәуҽаннаҵартә иҟоуп, хымԥада. Абас аҭынчра аныҟалало аам­
ҭазы каамеҭк ҳԥыраҳауеит ҳаԥхьаҟа. Иззыҟалода уи акаамеҭ?..
***
… Амашьынақәа ахьаанҿасуаз Аҭара агәаҿы игылаз ахыб
аҵаҟа ҳтәоуп гәыԥҩык аруаа. Ақыд дуқәа еиҿажьны агә­
гәаҳәа амца еиқәуп. Адәахьы иааузымчҳаратә ахьҭа аҿоуп.
Аибашьра хәыҷӡак аихсыӷьымҭаз акәын. Бесик Квираиа ганха
амца иҽаҭаны са сахь дааԥшуеит. Иааҳакәыршаны итәоуп
апартизанцәа, абџьар зкымгьы хазы игылоуп. Хар змақәам ауаа
тәаны рыҽдырԥхоит. Уажәы-уашьҭан ианбадырҿыцуеи ҳәа
ҳаԥшуп.
– Аибашьраҿы иааԥшуеит ауаҩы дзыԥсоу. Иахьа имаҷҩым
ар рԥызараҿы аиҿкаареи ахшыҩ ӷәӷәеи аазырԥшхьоу ҳарԥа­
рацәа. Са сгәаныла, аишьцәа Ромеи Сухеи равторитет ҳаракуп.
Уи зегьы иаадыруеит. Иҵегьы узықәгәыӷуада иахьатәи ҳаамҭазы
ар рԥызаҩыс? –сҵааит Бесик Квираиа схы наиқәыкны.
– Абни арԥыс! – Бесик Изаабеи-иԥа иахь ихы наирхан,
дысирбоит. – Макьаназы игқәоу рацәазаргьы, агәыԥқәа иҳамоу
ахадара рызҭо аӡәыс ҳәа иара дрылыскаауеит. Аамҭа кьаҿла уи
илиршахьоу маҷӡам. Аашәҩык инарықәгәыӷуа зҿаазхаз ҳаӷацәа
ҩ-сааҭк иааныркылеит. Ма рхыԥхьаӡара рацәандаз! Абџьар
зку жәеизаҩык иреиҳам. Егьырҭ зегьы напышьашәала агәыԥ
иацхраауеит. Аха аӷа иԥсацарҭа рыԥшаахьеит. Икыдырҵоит,
174

идыр­ҟамчуеит! Аишьцәа Даури Баҭали! Рхымҭа заҟаҩ адыр­
гахьада!..
Тҟәарчалнтәи аџьаԥҳаны ааргон. Машьынала ишааиуаз
Кәтол иналалон еиԥш, ԥҳәыск дгәыҭҟьа-ԥсыҭҟьаха даарыдгы­
леит. Бесик Квираиа, Гәырам Кокаиа, Бесик Кәыҵниа,
нас арныҟәаҩ, абарҭ еицуп. Иҟалазеи? Хәҩык ашәанцәа
бџьарла еиқәных ишааиуаз срылаҳаит, лҳәеит аԥҳәыс. Кәтол
аҿыцынхацәа ахьынхо амҩа иашьҭан. Аӡы аԥшаҳәала инеиуеит.
Кәачара аныргаз ашьҭахь акәын. Ана-ара аԥсра иацәынханы
иҟаз абанда ԥҽыхақәа уажәыгьы изалымҵыцкәа ҳара ҳганахь
абна илаз рацәаҩын. Ӡышьҭрала наҟ Цагера ҳәа изышьҭаз
иахысны изцозар ҳәа иаҿын. Бесик Кәыҵниа ихала автомат
икын. Егьырҭ лимонкақәак рџьыба иҭан. Ас шраҳаз еиԥш, ԥшра
ҟамҵакәа уахь еихеит. Абар, ахәларагьы ааигәахон шьҭа.
Арԥарацәа ааццакын, аԥшаҳәа инавалеит. Ирцәыхарамкәа
нахьхьи хәҩык бџьарла еиқәных инеиуаз рцәаара инахьыԥшит.
Ашәарҭара иааҭагылт. Автоматк ала хәҩык раанкылара мариа
усмызт. Аха уеизгьы урҭ напызаҵә ишыҟамыз ддырдырырц
азы, Бесик Кәыҵниа еишьҭаргыланы идәықәиҵеит ахызаҵәқәа,
инеиуаз идырбаны. Егьырҭгьы бнеилачырак рҽарҭан, аҭак
ҟарҵеит мцала, рнапқәа ирҩахарц рҭахымызт.
Бесик Квираиа аӡы дҭалеит. Уи дишьҭаланы иҿынеихеит
ари ажәабжь заҳаны ирыхьӡаз Валикәа Дарсалиа. Арахь
дхықәгыланы, ажра иҽҭырҳәҳәаны аӡы иҭаланы илеиуаз
иҩызцәа хиҩон Бесик Кәыҵниа. Бесик Квираиа аӡы дахьҭагылаз
иҭыԥ аҟынтәи рықәҿиҭит:
– Хаала шәабџьарқәа кашәыжь! Шәыԥсҭазаара еиқә­
ҳархоит!..
Хәҩык иеицыз рахьынтә аӡәы даарылҵын, инапы шьҭыхны,
арахь ишьаҿа ааихигеит. Арҭ ишырбоз иабџьаргьы каижьит.
– Сара схалоит рацәажәараз! – дыҭрысуеит Валикәа
Дарсалиа. – Рабџьарқәа рымысхуеит еимданы!..
– Умыццакын!.. – иҳәеит Бесик Квираиа, аха егьи, иҟаиҵоз
цқьа дазымхәыцӡакәа, ихы дҩахан, хыхь дынхалеит. Ԥшьҩык
еизынхаз ашәанцәа еишьҭаргыланы идәықәырҵаз амца Валикәа
деизҟәыҿы дларышьҭит. Убри аамҭаз Бесик Кәыҵниагьы иры­
175

леиҵеит, Бесик Квираиагьы илимонка дәықәиҵеит. Ҩыџьа
рыхәаабжь геит, знапы шьҭыхны иааиуазгьы хыла дкаҳаит.
Иԥсыз-инхаз дузеилкаауамызт.
– Шәабџьар шьҭашәҵа!.. Шәыԥсҭазаара еиқәхарц шәҭахызар!..
Егьырҭ шьҭа ирылшахуаз! Рабџьар кажьны абна иаалҵит.
Бесик Квираиагьы Бесик Кәыҵниагьы аарыкәшеит. Ирҳәынҷаз
рџьыбақәа ааимырдеит. Убри аамҭаз, адгьыл дааҵыҵызшәа, уа
даарыдгылт ӡӷаб хәыҷык. Аџьар сахьа ҟаԥшь зныз макәанк лкын.
– Бара бызусҭада? – дҵааит Бесик Квираиа.
– Сара Ута сыхьӡуп.
– Ара баазгазеи?
– Арахь шәшааиз ансаҳа сшәышьҭалеит. Уа амашьына
сақәтәамыз! Са смедеҳәшьоуп!..
– Бабатәиу?
– Аҭаратәиуп. Са с-Кәыҵниаԥҳауп!..
– Сара Бесик сыхьӡуп, Квираиа! – иҳәеит иаргьы.
Ута днеины Валикәа Дарсалиа днеихаххит. Аха уи дыԥсхьан.
Ажәлар аарыкәшеит иаразнак. Иҟалаз заҳаз еибарыҩны арахь
иааиуан. Згәы шны иҟаз кәтолаа рыҷкәынцәа аҟәҟәаҳәа
иааргәыдҵаны иршьит ирытҟәаз ақырҭцәа.
– Ҳшьа зыӷрагәоу арҭ аԥсроуп ирыхәҭоу! – рҳәон урҭ. –
Ари адгьыл аҿы урҭ ахаангьы нхамҩа рмоуроуп!..
Еиҭныԥсахрала Аӡҩыбжьа далҵит иахьа Бесик Квираиа иан.
Акрааҵуан уи уа далаханы дыҟеижьҭеи. Абри ажәабжь сеиҳәеит
ахәылԥазы Рауль иҿы санхала. Уи аԥҳәыс лыҷкәын ианвар мза
7 рзы дшыршьыз лдыруазу илзымдыруазу аилкаа сымам.
Ахәылԥаз Арасаӡыхьынтә дааит ҳамаҳә Аполлон Ратиа.
Ҳаҳәшьа Беллагьы дицны. Иареи сареи ҳаиԥырҵит сентиабр
мза 30 рзы. Уи усҟан Сергеи Агындиа дицны Аҭара иаҳҭан.
Аполлон иҷкәын Беслани иареи арасаӡыхьаа рыҷкәынцәа
ирылагыланы ҭоумышьтәи ахырӷәӷәарҭахь иныҟәоит, еи­
башь­уеит. Уи иааркьаҿӡаны исзеиҭеиҳәеит ианвар мза 15 рзы
Ҭоумышь Гергиаа рхәаҿы иҩызцәа дрылагыланы дшеи­
башьуаз, авертолиот шырхалаз, нас Виктор Строи уи хланҵы
ишҭеиҵаз атәы. Иаҳараӡак дазааҭгыланы иазгәеиҭеит усҟантәи
ажәылараҿы ақырҭцәа амацәаз иҭакны ишындырҵәаз, атро­
феигьы рацәаны ишрымырхыз.
176

– Иубома абри арҭмаҟ? – Аполлон исирбоит саԥхьа астол
инықәҵаны уи атрофеи. – Абра иаҳәоит уи зтәыз ихьӡ, ижәла,
џьаҳаным зҭыԥхахьоу дахьынтәиааз: Жәыргьыҭ, Аваза амҩа 4,
Латариа Заал». Амала, иара аҳәақәа дырфазар ҟалап, Миро Гергиа
иҩны ишыҩназоуп амықәшәатә анырзыҟала. Изхарада, иҩны
дакырауаз!..
– Латариаа Аҭарагьы инхоит, аха урҭ ҳашьцәа ақырҭцәа
ирҿагыланы иқәԥоит рыԥсадгьыл Аԥсынразы. Ари дабаҭнагеи?..
Убома ишыҟоу?..
Асааҭ жәа-минуҭк жәба рахь аус аухьан еиԥш, ҩынтә
иӷәӷәаны иԥжәеит хыхь Аҭара ахәаны шыҟоу. Уи ҳшьапы
ҳаақәнаргылеит зегьы, адәахьгьы ҳандәылҵит.
***
Абра ишәасҳәаз ахҭыс аныҟала ашьҭахь ҩымчыбжьа
ҵхьан еиԥш, Ута даашьҭысхын, аштаб ахь ҳдәықәлеит. Анаара
иаҿажьыз асы аӡыҭра иаҿын, аха макьана хар амамкәа ишьҭан.
Ваниа Бырӷышьыл ихкаара ҳанҭысын, хыхь ҳнаҿалеит. Ҳцон
Қарбеи Маҳаид-иԥа дахьынхоз ахәы ҳхаланы, ҳанынаԥш,
гәыԥҩык апартизанцәа арахь иаауан.
– Абар ҳзышьҭоу ихаҭагьы! – лҳәеит Ута даалахҿыххан. –
Вианор! – ҿылҭит лара.
Вианор Канхәа иакәын ҳзышьҭаз. Уи аибашьра иалагеижьҭеи
Аҭара дызбоит. Ҳаибашьцәа дыргәадуроуп. Уи дрызҟазоуп
«Муха»-еи агранат зыршәуа абџьари рҭырҟьара. Ҷкәына сусҭк,
уиаҟарагьы ақәра имам, аха аибашьра иалагеижьҭеи илша­хьоу
рацәаӡоуп.
Уи ҳангәеиҭа арахь иҿааихеит. Иара ицын ҩыџьа
аӡҩыбжьатәи аибашьцәа. Руаӡәк Сулҭан Кациа иакәын.
– Шәабацои, Вианор? – дҵаауеит Ута.
– Аминақәа ыҵаҳҵароуп ҵаҟа амҩаду аҿы! – инацәа
рыххо иаҳирбоит уи аҭыԥқәа.
Ҳаҵаҟа нахьхьиӡа ишьҭоуп аҭаратәи абна. Ашәаԥыџьаԥ
рымахәқәа еилыхха иҟоуп бӷьыда, асы ирықәнажьыз ԥсасины
ианлеи, рымҵақәа еилыӷраа, ицәышӡа улаԥш иҵашәоит.
Сара дзысҭахыз иасҳәеит. Бесик Квираиа иҭахашьа
еиԥшны ирҳәомызт. Уи аҵыхәала сиазҵаахьан Ерик Џьынџьал.
177

Уи ишсеиҳәаз атәы хыхь сышәҟәаҿы ианысҵахьеит. Бесики
Вианори еиҩызцәан, аибашьраҿгьы еиԥыршәомызт. Уи ивар­
иантгьы сазыӡырҩыр сҭахын. Излеиҳәо ала, иара иоуп зегь
раԥхьаӡа игәазҭаз афырхаҵа дышҭахаз.
– Адҵа ҳаухьан ианвар мза 6 рзы. Ҩ-гәыԥкны ҳҽаҳшеит.
Бесик хадара зиҭоз Кәакәаа рхәы иажәлон, Рауль Муцба
– Ар ртәарҭа ахәала. Амҩа ҳақәлеит аҵхыбжьон. Ҳгәыԥ
ахыԥхьаӡара уиаҟарагьы ирацәамызт. Уеизгьы исымԥхьаӡеит,
аха уаа ҩынҩажәаҩык ҟаларын. Бесик арацәа бзиа ибомызт,
имаҷзаргьы, акыр зылшоз ракәын ииҭахқәаз. Арԥарацәа
дҳақәгәыӷуан. Ауха Борис Сармедиа иҩнаҿы ҳҽеизаагеит. Ҳҵы­
саанӡа уа ҳтәан. Ашырԥазӡа асааҭ ԥшьба рзы ҳҽеибаҳҭеит.
Дукгьы ихарамызт ҳамҩа, аха ҳкәараҵаны, уаҩы ҳгәеимҭакәа
ҳнеир акәын дара ахьтәаз. Ҳамҩаԥигон ар рԥыза, ари ахәаҿы
инхоз Иура Џьарнас-иԥа Какоба. Уи игәыԥгьы ҳалахәын. Каман
Какоба иҩны зегьы аӷа ихырӷәӷәарҭас иҟаҵан, уи акәшамыкәша
зехьынџьара рҭыԥқәа ҳаны ирыман. Ус шакәыз аадыруан. Асааҭ
7 аныҟало ҳәа ҳаԥшын. Аха сааҭыбжак уи аԥхьа нырцәтәи
ахәахьы еиларҵеит: ҳара ҳтәқәеи амҩа кны итәаз ақырҭцәеи
ргәырҽынӡамкәа еиҿаҳаит. Ахысра ианалага арахьтәиқәагьы
ҳшьапы ҳақәгылеит. Ҳаӷацәа рҽеибырҭаанӡа, итәоуп ҳәа ахьыз­
дыруаз иарбаны агранат ыршәны ирыласыжьит. Ҳабашьра
згәалашәодаз, рыԥсы ргарц хыма-ԥсыма идәылҟьеит зегьы.
Ҿааихак ҳамаӡамкәа амца рыжәҵара ҳаҿын.
Зшьапы зҽазыргоз ақырҭцәа еиханы аиҩхаа рыҽҭарыжьуан.
Хыҵәахырҭас уиакәын ирымаз. Уанеибашьуа аамҭа анцо
узгәаҭаӡом. Ихьаҵыз ақырҭцәа нырцә итәаз рыҽрымардарц
ахшьыра иҭалеит. Уахь иҟазгьы царҭа анырмоу арахь рыҽҭа­
рыԥсан, еилаҩынтны ахысрақәа мҩаԥыргон. Аиҩхаа аганқәа
зегь ҭырҭәааны аибашьцәа наҟ-ааҟ еиқәҿырҭуан, еибаԥшаауан,
излацашаз, абри аӡыхәашь излалҵшаз раҳасабын. Рыҳаичеи­
быжьқәа иалыҩны игоз ҳәа узеилыргомызт. Џьоукы аҟаара
иаҿын, џьоукы ахы зықәшәаны иҟаз рыӷызбыжьқәа угәаҵанӡа
иалапҟон. Зегьы ирҭахын аԥсра рыхьӡаанӡа ҵаҟа иҭаланы
рыԥсы ргар. Гәыԥҩык ҳаҷкәынцәа ахыкәшаны урҭ ибналаны
ицоз рымҩа анырк, царҭа анырмоу, рыҽкарыжьын, ахысра
иалагеит. Ариҵәҟьа иақәгәыӷӡомызт ҳара ҳтәқәа, рнапы иҩа­
178

хоит ҳәа ҳшыԥшыз, аҷкәынцәа ҳавыршьаауа иалагеит. Уи ргәы
рымнарҟьеит ԥыҭҩык. Бесик иҩызцәа ргәы рыӷәӷәо ибжьы
нарықәиргеит:
– Ааит, аҳаҳаира, акы шәацәымшәан, сашьцәа, ԥхьаҟа!..
– инапы иҟьеит даахьаҳәын, убри инақәырццакны аӷа
ихымҭа иҭҟьаз иқәшәан, игәыҵәҟьа кылнажәеит. Ишызбоз
дынхьыдышьшьит. Сара снаҭрысын, снеихаххит.
– Бесик! – сҳәеит иҟалаз сзымбатәбарахан. – Бесик,
урхәыма?!
– Умшәан!.. – иҳәеит уи даасыхәаԥшын. – Акымзарак
смыхьӡеит. Хык саахазар егьоурым. Ахаҵа дзиуа – ахаҵа­
разыноуп!.. – слакҭа дынҭаԥшит.
Ааигәа иҟақәаз адырра рысҭан, даашьҭаҳхит. Нас ԥшьаала:
Вадик Лордқиԥаниӡе, Толик Борисов, Капто Кәыҵниа, сара уҳәа
Бесик ҳнапы данҵаны, аибашьра ацәаҳәа ҳалҵны шьҭахьҟа
ҳҿынаҳхеит. Нахьхьи ашьыжь ҳахьдәылҵыз Борис Сармедиа
иҩнаҿы днаганы данышьҭаҳҵа, иҭынхаз аҷан ҳзишан, иԥсгьы
ааихыҵит. Асааҭ хԥа ҟалахьан.
Уи сара дысзааигәаны дыҟан еснагь, ҳанеибашьуазаалак
илаԥш схын, дысԥыршәомызт. Ҩызаҵас, иашьаҵас дысхылаԥш­
уан. Ҳара даҳзымыхьчеит. Исыздыруам макьаназы исԥеиԥшу,
ицоит ишьаарҵәыроу аибашьра. Аха сыԥсы ҭанаҵы сгәаҿы
инхоит уи иажәақәа, иԥсымҭаз ииҳәаз: «Ахаҵа дзииуа –
ахаҵаразыноуп!»
Ааи, ахаҵара аамҭа ҳҭагылоуп абыржәы. Бесик иҟәышыз,
акреилызкаауаз ԥхьагылаҩын. Дыржит уи Ҭхьына, иабхәараа
рыҩнаҿы. Сара сзахьымӡеит уи аҽны аԥсыжрахь анеира, Отаԥ
схәыҷқәа рҿы саакыдгылеит. Уаҵәы уи инышәынҭра лнапы
ықәылшьырц днеиуеит афырхаҵа иан, уи шьҭа иларҳәахьазар
акәхап лԥа дышҭахаз…
Вианор Канхәа игәалашәоз рыхьӡ сеиҳәеит Кәакәаа рхәы
аибашьра иалахәыз: Бесик Квираиа, Вианор Канхәа, Толик
Борисов, Капто Кәыҵниа, Вадик Лордқиԥаниӡе, Важьа Жьаниа,
Нури Ӷәынџьиа (ӷәӷәалагьы дырхәит), Вадик Дочиа, Гено
Абыхәба (аакьыскьа Кьамышә Быҭәба иказарма ахы хьамҭа
анақәҳа иахылҵыз амцабз даблит, аха деиқәхеит), Анзор
179

Ӷәынџьиа, Валери Џьынџьал, Леуа Ӡаӡамиа, аурыс, Иура Какоба,
Адгәыр Какоба, Џьумбер Цецхлаӡе, Адгәыр Цецхлаӡе, Иликәа
Ҵәыџьба (дҭахеит) убас егьырҭгьы.
Ҳәарада, еиқәаҳаԥхьаӡаз рыда ирацәаҩын иалахәыз ари
аибашьра. Урҭ хыхь џьара еиқәысыԥхьаӡахьеит. Ара зыхьӡ
анысҵаз Вианор илаԥш иҵашәақәаз роуп.
… Схәыцуа, сылаԥш ахызгоит снапҩыра. Аҵх анаскьара
иаҿуп. Асааҭ жәеиза рыбжазы Кындыӷынтәи ҩаԥхьа бзарбзанла
ихысын, ацентр азааигәара иԥжәеит ахы...
Февраль 10, 1993
Иаашаанӡа «алемсаа» еихсыӷьрак рымаӡамкәа ахысра
иаҿын. Ашамҭазы, ишыҟарҵалац еиԥш, бзарбзанла знык Аҭара
иалахысит. Уи ԥжәеит ацентр азааигәара. Амра шаакылԥхаз
ахысра иаҟәыҵит. Асы аузшәа иҵааит иҟәашӡа.
Жәаҩык раҟара ҳаибашьцәа ҵаҟа илбааит. Абар, игоит
хысбыжьқәак. Дара ракәзар ҟалап.
Асааҭ жәеиза рыбжа ҟалахьан.
Ари аибашьра иалагеижьҭеи аҭынч уаа рымаҭәақәеи
рымаҭәахәқәеи адәы ицәбаалахьеит. Ауаа зда ԥсыхәа рымам
рҵәахуеит. Убарҭ сыруаӡәкуп саргьы. Ақырҭцәа аакылсны,
зеиԥш ҟамло егьыҟам, сыҩн хәыҷы рыблыр, имгәыӷкәа иԥсхьада,
мышкызны сҭаацәеи сареи аҩны ҳахылар, аӷа ицәысҵәахыз
ҳԥылар ҟалоит. Убас саанқәак, ҵәыҵақәак, аҭаацәа ҳамаҭәақәак
ԥхьаскит. Шә-литрак зкуаз ачуан ду инҭасҵан, ацелофанла
ихҩаны аҭырасреи ажыцреи зхаԥаны иҟаз сгәараандаҿ џьара
исҵәахит. Убарҭ ахьыҟасҵаз ари асы хьамҭа иауз абнара арҟәын,
иааԥшуа иалагеит. Ҽаџьара ҭыԥк сызрыҭозар ҳәа исҵәахыз
ахьыҟаз саннеи, уаха-саха ҳәа аӡәы инапқәа ҭшьуа сычуан ду
дҭоуп. Иаразнак сылаԥш дааҵашәеит Паташь Патаӡба игәыԥ
аҟынтәи Абзагә. Егьырҭ иҩызцәа наҟ зымҩа игылан.
– Иҟашәҵозеи? – сҵааит.
– Ари уара иутәума? – ҽыргаӡа ҟаҵаны дҵааит Абзагә. –
Лида Аԥшьлааԥҳа илтәыз џьаҳшьан…
– Лида Аԥшьлааԥҳа лтәы иаҳа иуӷьычыр ауама?
– Уара бзиа збаша, ҳара акымзарак ҳӷьычӡом! – ҿааиҭит
Абзагә. – Ауатка ҳашьҭан..
180

– Сара ауатка сымазар абнараҿы исҵәахӡом, иахьыжәтәу
аҭыԥ здыруеит!..
– Угәаама?
– Сгәааӡом, аха иуҭаху сара исоуҳәар, исымазар иусҭоит!
– Ҳаҭамзааит!
Уаҳа расымҳәаӡеит, даргьы иаарцәымыӷхан, исԥырҵны
ицеит.
Паташь дыԥшыхәҩы бзиазар ҟалап, аха инхамҩа аҟәша
аиҳабы Абзагә Ҷышәба иаҭәоумшьаша аус аҿы ауаа рмал
иԥшыхәуеит.
Асааҭ акахьы аусура иалагон еиԥш, Наа аганахь атҟәац­
быжьқәа ааҩуа иалагеит. Сыԥсымзар, ихысуан а-БМП-2 ала.
Уахь акыраамҭа игәыргәыруан. Уажә хәыҷык уи анааиқәтәа,
урҭ ирымданы Кындыӷынтәи танкла ахысра дырҿыцит. Ахқәа
иаарышьҭуа ԥжәоит саԥхьаҟа, арахә рферма шыҟоу. Уи
инақәырццакны ақырҭцәа автоматла ана-ара инеиларҵеит.
Сара сшеибашьҩымгьы, уи салахәушәа схы сыԥхьаӡоит.
Аибашьцәа ахырӷәӷәарҭа ркуп сханы, сара рыҵаҟа стәаны иҟоуиану сазҿлымҳауп. Аӷа сшизааигәоу еилкааны лимонкакгьы
сџьыба иҭам. Амала, автомат бџьар скызҭгьы, уи акәын абзиа.
Макьаназы исылшаратәы сыҟоуп ахысра. Аха абџьар маҷуп,
иҟаҳҵарызеи!..
Сууаӡа сымала сахьтәоу сшәаӡом сҳәаргьы сиашахом.
Ауаҩытәыҩса зныкоуп даниуа, зныкоуп даныԥсуа. Ари ззым­
дыруа дызусҭада. Сҽысыхьчап сҳәаргьы, ҽыхьчашьас исымоузеи,
аӡы зкылыкәкәо алыхәҭа еиԥш, автомат иҭнарҟьо ахқәа аҿывсывҳәа исывыҟьҟьоит. Иахьа ашьыжь Рауль иашҭаҿы Аполлон
Ратиа исирбон, Вова Киут имашьына ааганы аанда аган аҿы
иахьиргылаз ахымҩас шаахаз. Ақырҭцәа Набжьоу аҳаблаҟынтәи
иҭдырҟьаз ахы ахьаахаз аиха ҭнарффалан, уантәи ҽаџьара
икшаны ашьҭа аннаҵеит. Ушымгәыӷӡо, аибашьра ацәаҳәа
километрак инахараны ишыҟоугьы, машәыршәа, «Аа, уара
узыноуп сара сыздырҭәа, ушԥасҭахыз» аҳәарашәа, угәаҵаӷара
кылыблаа инықәнаҵар алшоит. Ара иҟоу, абџьар зкым,
агәҽанызаарагьы ҳамагәышьоуп, ус сҳәеит ҳәа. Насгьы, ҳара
иаҳараӡак аҭаратәи абна ҳшахьчо дырны ауп уиаҟара хырҩы
аҳамҭошәа ҳазныҟәо. Урыстәылеиԥш, ҳаԥхьа зегьы каршәраны
181

иҟазҭгьы, ус ҟаҳҵозар убарын, аҭабиақәа жны ҳанҭатәарын,
ма зынӡаск наҟ ахысбыжьқәа ахьыҟам аҭыԥ ахь ҳнаскьозар
акәхарын.
Зегь реиҳа ушьара уқәнаҟьоит «Град» ала, мамзаргьы
танкла нахьхьынтәи ианхысуа. Кындыӷ шыҟоу ахы анҭҟьалак, ее,
иабакаҳари ҳәа ушыԥшуа, ахы хьамҭа ажәҩанахьынтә ишәышәуа
ишааиуа, аӷьеҩҳәа џьара уааигәара атҟәацбыжь гоит. Уаргьы
уажәазы сеиқәхеит ҳәа аҵанӡа уаақәыԥсычҳауеит, дырҩегьых
акыр ҭҟьарымашь ҳәа улымҳақәа нкыдҵаны аӡырыҩра уала­
гоит. Арахьгьы агәыӷра умоуп сара сахьтәаҵәҟьоу ишԥакаҳари
ҳәа. Аха уи алотереиа иаҩызоуп. Иацтәи ахы хьамҭа иҭҟьаз
Даҭикәа Сангәлиа иҩны авара амжәаны ишканажьыз еиԥш,
иахьа уара суҭоуп ҳәа, ушымгәыӷӡо ачалаа кны уара уашҭа
инҭаларгьы алшоит…
Зегьы урықәгәыӷуазароуп!..
Рауль иҟынтәи аҩныҟа саауеит. Акыраамҭа уи иажәеин­
раалақәа дҳазрыԥхьон. Аполлони, Беллеи, сареи ҳада Аркади
Ҭеуаз-иԥа Кәыҵниагьы дыҟан уа. Зыхьӡ сҳәаз ихәыҷқәеи
иаҳәшьцәеи иацы Гәдоуҭаҟа идәықәҵаны дааит. Рауль иажәеин­
раалақәа ахшыҩҵак рымоуп, аԥсадгьыл абзиабара, аԥсабара
ишеиҷаҳатәу, аибашьреи аԥсҭазаареи иадҳәалоу аганқәа зегьы
рныԥшуеит еилацаланы, куплетак, ҩ-куплетак иҟоу ацәаҳәақәа.
Сгәы иаанагоит аибашьра еилгар, урҭ иажәеинраалақәа ԥыҭк
аус рыдиулар, иҷыгәӡа иҟоу ашәҟәы ҭыжьны, ифилософиатә
цәаҳәақәа аԥхьаҩ игәаҟынӡа инеип ҳәа.
Иҵегьы стәар сҭаххеит, аха ацәа сықәҳаит: арҭ аҩаха
абгахәыҷқәа реиԥш аҷҟьаԥсаԥҳәа ишхысуаз мацара ла­
цәааихьшь сзыҟамҵеит. Зны-зынла убас угәы иаанагарын, аа,
абар, уажәы-ушьҭан иаакәшаны уашҭа иҭалап ҳәа. Сандәықәла,
ара уаангыл ҳәа исыҳәеит, аха сара исымукәа ҵаҟа «сқьалахь»
сылбааит. Ацентр инахысшәа, аԥхьан исҳәан еиԥш, абгахәыҷқәа
ҳәҳәо рыбжьы анеиларыԥсо еиԥш, ана-ара ҿааихак змамыз
ахысрақәа ирылагеит. Сашҭа сааҭалон еиԥш, ихәыжжаӡа исымар­
иашаны ишааиуаз хланҵы инҭалан, адгьыл аҿы инеиааинӡа
иԥжәеит идыршәыз аграната. Уи анытҟәац, убасҟак абжьы
духеит, афы кшаны аџь ашьапы иасызшәа, сахьыҟаз сзымдыруа
182

сыгәгьы ааҭрысит. Наҟ Кәыдры шыҟаз абжьы нылахәаша ицеит.
Аҩны санааи, асԥычка ааихьысшьын, алампа асыркит. Асааҭ
жәба рыбжа ҟалахьан.
Нас снатәан, уи ахҭысгьы сқьаад инанысҵеит.
Февраль 11, 1993
Ашьыжь асааҭ фба рзы, агимн адырҳәоз џьушьап, агәызҳәа
бзарбзанла иҳалахысит. Аха ҳара ҳганахь машәыр ҟамлеит. Нас
ирмаҷны асоура иалагеит.
Хысра мыцхәы ыҟамызт уи ашьҭахьгьы. Амала, ашьыб­
жьышь­ҭахь, х-сааҭк рзы жәохә минуҭ шагыз, мҿык ԥысҟап
ҳәа саԥхьа адәаҿы иааганы икасыжьхьаз сыхьацаҵла еибга
снадгылоны еиԥш, нахьхьи Кәыдры нырцә, Ганахлеба
ҳәа иахьашьҭоу аҳаракыраҟынтәи «Град» ахы хьамҭақәа
дәықәырҵеит. Раԥхьа знык абжьы геит, нас ԥыҭрак ашьҭахь,
ишыҟарҵалац еиԥш, еишьҭаргыланы иоурышьҭит. Иахькаҳауаз
аилкаара сцәыуадаҩхеит: Наа ахәаны ҳхырӷәӷәарҭа иарбаны
ихысуазшәа саҳауан, иахууааны Мандараҟа иҭаҳауазшәагьы
саҳауан. Аамҭа еихсыӷьрак аҭаны урҭ идырҿыцуан иоурыжьуаз
амца. Ианаҟәымҵ, арахьгьы иҳаларыжьуеит ҳәа сназхәыцын,
сыҩт саԥхьаҟа иҟаҵаз абомба аҽацәыхьчарахь. Ԥыҭрак ашь­
ҭахь рыҽдырҭынчит. Саргьы схынҳәны, сышьҭахьҟа сааины
сымҿы ԥысҟеит.
Нас абри ахҭыс анысҵап ҳәа сҩыга аашьҭыхны астол
снадтәалан, хԥаҟа цәаҳәа зыҩхьан еиԥш, сханы игеит «Нурс»
аҭҟьабжьы. Уи хәаазшәа «ашшы» арган, инасыхҟьеит. Уи
аузышьҭыз Набжьоутәи агәыԥ ауп. Идәықәырҵаз ахы бӷьаауа
ишнеиуаз, наҟ хараӡа џьара итҟәацит. Нас аамҭақәа ныбжьаҵо
арҭ ахысра иалагеит. Иҟан ирышьҭуаз ахқәа анкаҳалак
иԥымжәақәозгьы. Сызҿыз аҩра саҟәыҵын, сқьаадқәа ԥхьаскуан
еиԥш, ақырҭцәагьы, «ара ҳаҟами» рҳәарашәа, аҭак ҟарҵеит
бзырбзан хыла. Уи шәышәуа ишааиуаз, саԥхьаҟа амардара
азқәахь агәызҳәа иԥжәеит. Ари знык, ари ҩынтә, уи ашьҭахьгьы
еихсыӷьрак амоуӡеит. Ҳара ҳтәқәагьы арахьынтәи аҭак ҟарҵон.
Мариал Кәыҵниа иҩызцәеи иареи Нури Быҭәба иҩнашьҭахь
иқәыргыланы ирымаз «Нурс» аус адыруан, аамҭа-аамҭала уи
183

аноурышьҭлак ашақә иасуа, абжьы уаӷеимшхараны инасыхҟьаны
ицон, ԥыҭрак ашьҭахь атҟәацбыжь слымҳа инҭасуан. Ақырҭцәа
еидгәыԥланы иахьтәаз ирылаҳазшәа сгәы иаахәон. Уи ргәы
ԥнажәазшәа, наҟынтәигьы ахқәа дыршәуан лассы-лассы.
Ицәгьарахозшәа анызба, ҩаԥхьа сыҩит нахьхьи иҟаҵаз абомба
аҽацәыхьчарахь. Изулакгьы, сҳашҳашуа, саԥхьаҟа ак тҟәацаанӡа
уа сыҽҭасыжьит. Хыкгьы лашаӡа ҳгараж иамаз аҷаԥшьаҩцәа
рқьала хәыҷы инавҟьеит ӡыркәиҵас. Хәыҷык схы нҭсырҳәҳәан,
иҟоу збоит ҳәа адәныҟа сыԥшуеит. Саԥхьаҟа иаамацәасын,
итҟәацит акы. Сара сахьӡеит аҽыҵәахра, сыԥаны сышьҭахьҟа
ахыхьчага гәаҩара сыҽҭасыжьит. Сымала суауаӡа сгылан,
саԥхьа-сышьҭахь уаҩ дыҟам, иҟоугьы нахьхьи џьара абџьар
кны иԥшуеит. Сара анеитралтә зонаҿы сыҟоуп, сызгәалашәода?
Издыруада ара сшыҟоу? Иҟасҵо закәызеи, сызҿузеи, мшәан!..
Хык саахаргьы уаҩы симбакәа сынцәыҵаԥсуеит.
Витали Агрба шьыбжьон даакылҟьан, ҽыла дыҟан, акы
иҭахызар акәхарын, иҩны днеин, ишәарҭазшәа ибазар акәхап,
абан, дыццакы-ццакуа арахь дахьаауа. Уи Мандараҟа ихы хоуп,
уа иҟоуп иҩызцәа, ирахә, исмена анааилак ахырӷәӷәарҭахь
дцоит. Сшәышәит, аха имаҳазар акәхап, арахь дааԥшӡом,
симбаӡеит. Ахысра иаҿыми, иусқәа цәгьахаанӡа ари ацәаҳәа
сзалҵындаз ҳәа амардара днаҿалеит.
Асааҭ хәба рзы наҟ-ааҟ изҿыз ахысрақәа ирҟәаҵит. Саргьы
скылаԥшкылӡырҩуа абомба аҽацәыхьчарҭа аҭыԥ снаԥырҵын,
сӡагәӡагәуа аҩныҟа сҿынасхеит. Ақырҭцәа, аҩны санааигьы,
даҽа ҩынтә бзырбзанла ихысит. Нас уи ашьҭахь ԥыҭрак
иааҭынчрахеит, саргьы уи аамҭа еимҟьара схы иархәаны сыстол
снахатәеит…
Февраль 12, 1993
Ҳшақәымгәыӷӡоз агәырҩа ааины иааҳадгылеит. Ҳҭаа­цәа­
раҿы саныхәыҷӡаз санду иаалықәшәаны, агәаҵәыхь илыхьыз
иахҟьаны дыԥсхьан. Уи 1942 шықәса рзы акәын. Уиижьҭеи уаҳа
аԥсра ҳашҭа иҭамлацызт. Аха иаалырҟьаны саб дычмазаҩхеит.
Ҽнак аҩны санааи, сан лылахь еиқәҵаны дысԥылеит. Амца­
шоура ижәланы, иӡамҩақәа ҭыҟаԥшьааӡа дышьҭан Кәыҷыр.
184

Ацәажәара илшомызт. Иаразнак ҳцаны аҳақьым даагеит.
Аршавир Аҭмаџьиан ачымазаҩ дангәеиҭа, иҳаиҳәеит ирԥҳақәа
рҩыџьара ахьҭа алаланы ишыҟаз. Хәшәқәак, гәырқәак ҟаҳҵеит,
аха акы имыхәеит. Адырҩаҽны аҵкыс деицәахеит, иҿы акын,
абар-абар, аԥсра амҩа дынхықәгылеит. Агәылацәа еизаны
иааидтәалеит. Ашьыбжьышьҭахь, ҳшихагылаз, инарцәымҩа
днықәлеит.
Знык ушьацәхныслар уеиҭашьацәхныслоит. Агәыбжьанытә
ҳашьа Шьыпа адырра ҳаиҭеит иԥшәма Вера аԥсра дшаҿыз.
Шықәсык уажәаԥхьа ҳҭаца Вера Ленинград дԥырҟахьан.
Лыҩныҵҟа мжьыжькны иҟан. Акьыба зыхьуа аҳәызба аникьыслак
иаҳагьы изеицәахоит. Уи ашьҭахь шықәсык инарықәгәыӷуа
лыԥсы ҭан лара. Абри аамҭа иалагӡаны лыԥсы шҭаз лыӡӷаб хаҵа
дрышьҭит, лчарагьы руит. Сашьа иԥҳа Лиуда аҷкәын данлыхша
мызкы ааҵхьан еиԥш, лан аԥсра далагеит. Ҳаб дыԥсит ианвар
мза 31 аҽны. Амчыбжь ҟаҳҵарц ҳгәы ишҭаз Аҟәанӡа ҳнабжьысит
иҟоу аилкааразы. Сашьа Шьыпа дзыҩназ аҩнаҟны ҳаннеи,
адәны астол гылан. Уиакәхеит, зегь еилкаан: февраль 14 рыҽны
дыԥсызаап Вера. Лыԥсра мчыбжьык шыбжьаз уи дсазҵааит
иарбан ҭыԥыз дахьаажыз саб. Сара иласҳәеит. Ларгьы дшыԥсуаз
лбон, заанаҵ лгәы лырҭынчзар акәхап.
Абарҭ анышәынҭрақәа рҿы сцаны, аибашьра шцозгьы,
исрыцқьан, ӡык, ҩык нықәсыргылеит. Ԥыҭраамҭак уа сгыланы
исцәыԥсхьаз ргәаларшәара саҿын. Ашьҭахь ҵаҟа сылбааит:
ишәарҭан уи акәшамыкәша акыраамҭа агылара, ахымҩас
саԥшаар алшон. Лида Аԥшьлааԥҳа лашҭа сынҭалон еиԥш,
гәыԥҩык аибашьцәа аасԥылеит. Урҭ исарҳәеит ацентр акәшамыкәша анхарҭа ҭыԥқәа рҿы ашәарҭара ааскьо ишалагаз ры­
фатәгьы шынҵәаз. Акыр ҳзыԥшаауазар, фатәқәак еизаагароуп,
уара иуаҳәаны ҳнашәаашәоит рҳәеит. Анахь шәышнеиуа ушьҭан
сара сҟынгьы шәныдгыла, сыԥш усгьы аца иҭоуп, шаҟа шәҭаху
жәга, уиазы сазҵаарагьы аҭахым ҳәа расҳәеит. Ана зыҩны
ҳтәоу Нури Быҭәбагьы ица ҭаҳарцәит, иаргьы хәыҷ гәарҭак
дрылатәоуп, ҳааиеиҷаҳар ҳҭахын, аха… Ааи, Нури иеиҷаҳатәуп,
хәҩык ахшара дрылатәоуп, уажәы аамҭала Џьгьардаҟа дцаны
дыҟоуп, аха ирлас дхынҳәуазар акәхап.
185

«Уа утәы, са стәы ыҟаӡам, еибашьроуп!» ҳәа сеиҳәа­
хьан аакьыскьа хаҵакгьы. Са сгәанала, зегьы ачалаа
рхьаҳшьыр иашаӡам. Аибашьра адагьы, абџьар зку ируалуп
ҳара ҳҭынчуаа рмал ахьчара. Иаабеит ҳәа аӡәы имоу зегь
аныхра иашаӡам. Ԥсыхәа амамзар, ҽакы иамусуп. Иҟоуп
аӷа дахьахым анхарҭа ҭыԥқәагьы. Аԥшәмацәа инараҳәаны
аибашьцәа рхәы рырҭалароуп, иахьынӡазалшо аԥшәмагьы
игәы иамыскәа. Шьоукы-шьоукы рыфатә ҵәахны, акымзарак
рымаӡамшәа ицәажәалоит, ус аҟаҵара иашам, аибашьцәа уи
анеилыркаалак, зегьакоуп игәааны дара ртәы ҟарҵоит. Нас
ишԥа!.. Ҳа иаадыруеит, аԥшәмагьы акрыфара иҭахуп, аха абри
аан убас иҟаҵатәуп, аҵәгьы мбылуа, акәацгьы ӡуа. Ԥшык, ҟәыдк,
кәацкгьы аибашьҩы ихәҭаа ыҟазароуп. Уи зегьы аӡәи ҩыџьеи
рыԥхӡаша иалҵыз амацара акәымкәа, зегьы ирзеиԥшны рыхәҭа
аларҵароуп.
Ахысра иалагеит. Ҩажәа минуҭ агын жәеиза рзы.
Адәахьы ахьҭа аҿалеит. Иаха ԥыҭкгьы асы ауит.
Ахысрақәа зны еиқәтәоит, нас ҩаԥхьа аҽарҿыцуеит.
Асааҭ хәба инархыҳәҳәеит. Ашьыжьтәи ахысрақәа еиқәтәеит
ирласны. Иаҭахушәа иаҭахымшәа, ас цырақәа аҿыҵышәшәоит.
Еилахәлаанӡа, алаԥшҿаԥшы шыҟоу сгәыла Сафер иахь
сҿынасхоит. Уи Ҷлоу дыҟан, аха атәымџьара игәы анақәыԥҵәа
иҩныҟа дааит. Арахәыц сашьҭан. Ҳрахәыцқәа џьара исҵәахит,
сашьҭалан, исымбеит. Ааҵәақәак сыԥшаан, иахькылҵәақәоу
ыҟоуп, иӡахны еиқәсыршәар сҭахуп. Аԥш ҿырпны иҭасыԥсар
сҭахуп. Акы сеиԥшхар, сҭаацәа ԥыҭк рзызгап. Урҭгьы шьоукы
ирыдыԥшылоит, цхыраарак сызрыҭозар ҳәа саҳасабуп.
Февраль 13, 1993
Хыхь Рауль иахь сынхалеит. Ара дсықәшәеит Аркади Ҭеуазиԥа Кәыҵниа. Уи исеиҳәеит Гәдоуҭантәи иҩызцәак автомат
шизаарышьҭыз. Уи автомат акыраамҭа анапқәа рҿы еикәшон.
Иаразнак изтәыз ирымҭаӡеит. Аха ашьҭахь лымҳаҭасла иа­
хьы­ҟаз еилыркаан, изтәыз изааргеит. Абри ҳшалацәажәоз
аӡәык-ҩыџьак аибашьцәа ҵаҟа илбааит. Урҭ иҳарҳәеит иаха
иаалырҟьаны абра ҳзааигәара абылра шыҟалаз. Қарбеи
186

Маҳаид-иԥа имаҳә, шықәсқәак уажәаԥхьа иган аҿы ахәаны
адгьыл изалырхын, ԥсшьарҭа ҳасабла ахкаара ҟаиҵан, сабшалеи
мҽышалеи данаалак, иҭаацәеи иареи рхы здыркылоз хыбра
хәыҷык дыргылеит. Мҵәыжәҩаҵас урҭ рхыбқәа ҵаҟа адгьыл
аҿы ишьҭагылон, ҩ-хыбрак ыҟан. Ашьҭаларҭақәа аҭаны иҟаҵан.
Ахкаара аҩнуҵҟа ауҭраҭых аадрыхуан, шәырқәак еиҭарҳаит,
ашҭа хәыҷы азыҟарҵеит, харантәы уаныԥшлак иахьгылаз
улаԥш иҵашәон. Абри аҭыԥ аҿы хәҩы-фҩы раҟара аибашьцәа
ԥхьон, хырӷәӷәарҭак аҳасабала иахәаԥшуан. Аха иаалырҟьаны
руак амца ацралан, иблит иаха. Иавагылаз аблыха арымҭеит,
еиқәдырхеит. Ишыҟалаз аӡәгьы издыруам. Ирҳәоит ахымҩас
ахьаахаз амца анаркит ҳәа. Уи заҟа ииашоу ҳзеилкаауам.
Егьа ус иҟазаргьы, иҳаҳаз ажәабжь ҳгәы ҳнархьит. Аӡәы амца
ацреиҵазар? Иабеиԥырхагаз икәаԥӡа игылаз шьоук рхыбра?
Ахәылԥазы аҩныҟа схынҳәуеит. Аҵаара иаҿуп. Схы ны­
қәыс­ҵеит сзыцәозар ҳәа. Аха ахьҭа санакы, сеиџьыԥӡа са­
хьышь­­ҭаз сзыцәомызт. Арахь ҳәынаԥыкгьы аҳаҳаираҳәа «ала
кыдҟьо, аҳәа кыдҟьо» суада иҩнан. Уи зынӡа сгәы аакыднахит.
Ҵәымӷҵас исылакьакьон ихәархәаруа исаҳауаз абжьы. Зныкгьы
сгыланы алампа асыркит. Иара аҽаӡеит. Санышьҭала, ицеит ҳәа
сшыҟаз, ҩаԥхьа ицәырҵит.
Асааҭ жәаҩа инаркны акынӡа наҟ-ааҟ бзырбзанла аиҿа­
хысрақәа цон. Иаашаанӡа ақырҭцәа рабџьар ҿааихак ама­
ӡамызт. Уаҵәы ақәылара ргәы иҭазу, ус гәаӷшақә иҟарҵозу
аилкаара уадаҩын.
Февраль 14, 1993
Шьыжьы инаркны ҩаԥхьа ахысрақәа дырҿыцит. Аҭара
агәы иарбаны агранатқәа ыршәны иаларыжьуан. Набжьоуаа
реибашьцәагьы уи ргәы иҵаххны, «Нурс» ала хыхьынтә ақырҭцәа
ирылахысуан.
Кәыдры нырцәынтәи Наа ахәы иарбаны атанк ахысра
иалагеит. Ахы хьамҭақәа кәлаауа ишааиуа ахырӷәӷәарҭа акәшамыкәша итҟәацуеит. Абжьы гәыԥҵәагаха иаҳа-иаҳа аҽар­
ҿыцуеит, ахаԥыц хьаа еиԥш ахы ҳнардыруеит, уажәы-уажәы
иахьгылоу аҭыԥ аҟынтәи атанк хьамҭа қәыԥсычҳауазшәа
187

игәынқьуеит, уи аԥынҵа афақь иҭҟьо, аихә­лачыра ԥнажәаз­
шәа, акаамеҭ ахылҵуеит, еиқәтәашьак амаӡамкәа амцабз
ахылҵуеит…
Набжьоутәи аибашьцәагьы еиқәырццакны хынтә ихысуеит
«Нурс» ала. Азаақьҳәа ашақә иасуа, иҭҟьаз ахы арахәыц еиԥш
ашьҭа анҵаны иахьнеиуа улаԥш иҵашәоит, ԥыҭрак ашьҭахь ахы
кьынаауа ҵаҟа џьара инцәыҵаҳауеит. Уи анԥжәалак ақырҭцәа,
ршьа рурашәа, автоматла ахысрақәа дырҿыцуеит, ҟьаԥсаԥҳәа
иааиларҵоит. Аибашьра иалагеижьҭеи шықәсыбжак ахьҵыз
азгәарҭозшәа, ақырҭцәа џьара ахысра ианалагалак, даҽа шьоукы
ирымырдаанӡа уи иаҟәыҵӡом, ахагацәа реиԥш еилалоит, еигә­
ныҩуеит.
Иаахәлаанӡа абри иаҿын.
Ашьыбжьышьҭахь Сергеи Кәыҵниа дааит сара сҿы.
– Сааҭк ма ҩ-сааҭк рышьҭахь, иуҭахызар, сыҩны ашҟа
ԥшыхәра сцоит, аҩыза дысҭахуп! – иҳәеит уи. – Усыццома?
– Иауазеи суцымцакәа! – сҳәоит сара.
Ианиҳәаз аамҭазы Рауль иахь схалоит. Уа дысзыԥшын
Сергеи. Аибашьцәа ирымихит автомат. Напызаҵә ԥшыхәра
ҳашԥацоз. Сергеи ҿыцынхаҩын. Данҭаацәараха Тҟәарчалнтәи
Аҭара дааит. Иҟаиҵаз аҳәарала уи изалырхит адгьыл.
Аҭара агәы дацәыхарамкәа, аладахьы, агаз мҩа ахьиасуа
аҿаԥхьаҵәҟьа адгьыл хитын, алыкь ааганы иқәиԥсеит, ашәырқәыр еиҭеиҳаит, вагонк иԥшаан, иааганы, ҩнык ҟаиҵаанӡа
инаиргылан, уи ахыбраҿы дыԥхьон. Хәыҷы-хәыҷла аҽеибыҭара
даҿын, аҩнымаҭәахәқәа еидигалон, аибашьра иаламгар, иусқәа
ирманшәалон.
Уажәы уи аганахь анеира мариам. Ақырҭуа дахьцәыҵатәоу
уздыруам. Ҵоуп, наҟ иара инаҩсшәа дынхоит Леонора Аҟәсба,
уи лынхарҭа иацәыхарамкәа лассы-лассы ақырҭцәа ахьтәоу
аҭыԥ аҟынтәи ахысбыжьқәа ааҩуеит. Амҩаду арымарахьгьы
шәкҟа метра иааигәаны ахысра иаҿуп. Аха амҩа аҿықәан
ҿымҭӡакәа ҽа гәыԥк цәыҵатәазар? Убри акәын ҳзыцәшәоз.
Амҩаду ҳаныланы ҳцара иашамызт. Аӷа даҳҿаҳар алшон.
Ҳахыкәшаны бнала мацара иҩны ҳнадгылар акәын.
Амҩа ҳақәлеит. Ҳцон бнала. Аӡытҟәақәа ҳнархыс-аархысуа,
иааилахәлоны агазмҩаҿы ҳцәырҵит. Уи еихҵәаны наҟ ҳаиасыр
188

акәын. Ҳшиаслак, ҩаԥхьа абнара ҳҽаҳамҭар, ҳарбар алшон. Аха
амҩа еихҵәаны абна ҳҽаҳҭаанӡа цқьа ҳнаԥшааԥшит. Ахәлара
иҳамнахырц егьагӡамызт. Амҩақәа ахьеихагалаз агазмҩаҿы,
сахьынаԥшыз, ус збахит, нахьхьи уи амҩа аҿықәан иҟаз аила­
чыраҿ машьынак гылазшәа. Сызжьаз, уа трансформаторк
дыргылахьан, харантәи машьыназшәа уи алашьцара иалыз­
баауан. Сылақәагьы сыржьо иалагазаап. Сергеи исеиҳәеит
уи закәыз. Уи ашьҭахь абнара ҳҽаҳҭан, ҳаԥхьаҟа ҳҿынаҳхеит.
Иара аԥхьа дгылан, амҩахәасҭақәа дырныланы дахьцоз саргьы
сишьҭан. Ԥыҭрак ашьҭахь, ҳнаԥшааԥшуа абнара аганахь ала иҩны
ҳнадгылеит. Еиқәышьшьы, уаҩԥсы дахымызт. Ибореи ивагони
рышәқәа аартын. Ақырҭцәа неины уи инхара еимырдахьан. Анаара имаҭәақәа кажьын, еиԥхьытта. Автомат сара иааныскылан,
иара аимдара далагеит. Ииҵәахыз ахьиҵәахыз иара идыруан.
Иҟәыд аабеит. 40 килограмм еиҵамызт. Уи арахь иааиган,
иахьаабашаз аҭыԥ аҿы иргылеит. Нас ҩаԥхьа аимдара дшаҿыз,
еиқәханы иҟаз икәтык ахьтәаз днапыршьышьуа дамҵасызаап,
иара шәан, аҟарҟарра иалагеит. Аиаша шәасҳәап, уи даараӡа
ҳаршәеит. Ганкахьала, уажәраанӡа уи акәты еиқәханы иахьааиз
џьаҳшьеит. Уи аҟарҟарра ианаҟәыҵ, иҳаракны иқәгылаз
ибак ҳнаҵагылеит. Сергеи кьыбак иԥшаан, уа дхаланы иҟаз
гәеиҭеит. Амасла ҵаӷа ҭан, уи былтәыс иҳахәон. Аканистр
иҳамаз аҭаҭәара ҳалагеит. Шаҟа аамҭа ҳадхалаз сызшәаҳәом,
ҳбак анҳарҭәы ахҩа наркны инаҳаргылеит. Уи ҩажәи хәба
литра акуан. Атрактор аҿы ицон былтәыс. Убарҭқәа рышьҭахь
Сергеи иҭаххеит ивагон ҩны дныҩналаны маҭәақәак иԥшаар.
Иԥсы ӡаны ашә днылагылон еиԥш, наҟ ала иӷыӷуа лак иаԥхьа
иааҭгылеит. Знык аҟарагьы ишит. Иаразнак ишьҭахь днеиҭаԥеит.
Излааз уара идыр, аҩнуҵҟа дыҩналар ауамызт. Иҟаиҵахуаз,
ала ашра иалагар ақырҭцәа гәҩарас ҳҟаҵаны ахысра иалагар
алшон. Авагон ҳаҩнамлаӡакәа ҳашьҭахьҟа ҳгьежьит. Асааҭ
жәохә минуҭ жәаба рахь аус аухьан еиԥш, Рауль иҟны ҳхалеит.
Ажәакала, ҳаԥшыхәра иҳанаҳәеит, уҽааибыҭаны, гәыԥ
бзиак уманы уаха ақырҭцәа рганахь уцар, жәпаҩык шҭаурхо.
Дара ахьтәоу дара рхаҭа иудырбоит рхысрақәа рыла. Ҭынч
унархыкәшаны мгәацәха урызнеиуеит. Аҟәҟәаҳәа иаарылоуҵар,
аӡәгьы уизеилкааӡом. Даргьы ҭарханы, рабџьарқәа рхыхны ҭынч
189

ушьҭахьҟа ухынҳәуеит. Ари, ҳәарада, иаармарианы исҳәеит, аха
анагӡаразы иаҭахуп агәымшәара, ахшыҩ ду.
Иахьа Наа аҩадахьала гәыԥҩык ақырҭцәа Мандараҟа
иҭаларц рҭахын. Аха урҭ рныҟәара акгьы рнамҭеит: ҳаибашьцәа
иангәарҭа дара зҿыз, ирылахысуа рымҩақәа ркит, аиҿахысра
ӷәӷәа ҟалеит. Ҳганахь ԥхасҭа ҟамлаӡеит. Ақырҭцәа апехотатә
минақәа анрыҵаԥжәа рышьҭахьҟа игьежьын, излааз ала
аарлаҳәа рыԥсы ргеит.
Ҳашьҭахьҟа ҳшыхынҳәыз еиԥш, какалк ҳдыркаанӡа ари
ажәабжь ҳзеиҭарҳәеит.
Амш лакҩакуеит, макьаназы уи иҟанаҵаша аилкаара уа­
даҩуп: зны иԥхарроуп, ҽазных ахьҭа аҿалоит. Аӡынра иаҭахуп
амчра иара иамазарц, аха лассы-лассы арахь ааскьара иаҿу
ааԥынра аиҭакра ҿыцқәа ҟаҵаны, амчра анапаҿы иаанагарц
азы иаунашьҭуа аԥхара аҳра шьақәнаргыларц аҳасабтәқәа
шьҭнахуеит. Наҟ-ааҟ макьаназы еиҿыхоит, еидыслоит,
еинышәашьа шрымам дырны хаала ахьаҵра рзыгәаӷьуам аҩмчыкгьы.
Ус анакәха ҳарԥеиԥшып, ҳахькылыргогьы аабап аԥсабара
агәамҵрақәагьы…
Февраль 15, 1993
Наатәи ахырӷәӷәарҭахь ҳцеит шьыжьнаҵы. Семион Тули-иԥа
Кәыҵниа ԥызас дызмоу Ахыуаа ргәыԥ иацынтәарак хаҵарыла
иҿагылеит арахь дхаланы ари аҳаракыра аанызкыларц згәы
иҭазкыз аӷацәгьа. Наҟ-ааҟ еиҿагылаз аибашьцәа акыраамҭа
еидшыланы ахқәа еиларҵон. Абжьааԥнеиԥш, егьырҭ рхыԥ­
хьаӡара ҵҩа рымамызт, аха аԥсуаа арацәа хьаас имкыкәа
хыхьынтәи ирыжәырҵон, шьаҿакгьы ахьаҵра ргәы иҭаӡамызт.
Аӷа имчқәа мхозшәа аниба, насгьы урҭ реибашьцәа аӡәырҩы
аминақәа иҵарҵахьаз ианахаԥжәа, ахырӷәӷәарҭа шырзым­
гоз еилкааны, хәыҷы-хәыҷла шьҭахьҟа ихьаҵны ршьамхы
рҽадыргеит.
Иацы ус иҟалеит, аха иахьа ашьыжь ҳаибашьцәа Наа
аҭа­ларҭа рылаԥш шахыз амашәыр ҟалеит: Гарик Данел-иԥа
Кәыҵниа иҩыза аибашьҩы агранат иршәырц ианҭирҟьоз
ишьҭахь дгылазаарын, амца иҭҟьаз афақь даблит. Уи ӷәӷәала
190

дыхәны Џьгьарда днаргеит, уантәи дыргеит Тҟәарчалҟа. Иҭа­
гылазаашьа шәарҭоуп рҳәеит.
Ишыҟалаз ҳәа ирҳәо: агранат зыршәуаз Қәҭарба ҷкәынаки
Гарики ааицәажәан, иааидгыланы ақырҭцәа реиланхарҭа Нааҟа
ҵаҟа ахқәа дәықәырҵарц еицәажәеит. Иацы ирыжәлаз ақырҭцәа
уа рҽыҵәахны итәоуп ҳәа агәаанагара рыман. Раԥхьа Гарик
дхысын, иҩыза ишьҭахьала диасны иҭыԥ иԥсахырц иаҳасабны
ишьаҿа ааихигеит. Егьи уи изгәамҭакәа иабџьар днаҵхеит.
Аракета иҭыҵыз иоунашьҭыз амцабз Гарик ихы-иҿы иацрасит.
Амашәыр ҟадыџь…
Гарик Данел-иԥа Кәыҵниа аԥышәа ду змаз еибашьҩын.
Ақырҭуа данҳажәла инаркны иашьа Дамеи дидгыланы Аҟәа
деибашьуан. Диит иара Аҭара ақыҭан, 1970 шықәса рзы.
Абжьаратәи ашкол даналга уи Киевтәи авиациатә институт
дҭалеит. Ахәбатәи акурс аҿы дыштәаз аррамаҵурахьы иԥ­
хьеит. Уи иуалԥшьа ихигон ақалақь Москва. Даноурышьҭ ҩаԥхьа
иҵара иацҵаны инаигӡон. Аԥхын ԥсшьара ҳасабла иашьцәа рҿы
дахьааиз аибашьра ихьӡеит. Иаб иаҳәшьаԥа Роберт Кәарҷиа
дицны Аҟәа аибашьра рыдыркылеит. Гәымсҭатәи аиҿагылара
далахәын. Далахәын, иара убас, Гагра агара. Убри анаҩс Амтҟьал
ашьхала гәыԥҩык иҩызцәа ицны Ԥанаҩ дылбааит. Дед Ԥачлиа
ҳәа изышьҭаз агәымшәа игәыԥ дахыԥхьаӡалан. Абри агәыԥ
жәы­лараны иҟан Очамчыра ақалақь агаразы. Гарик аамҭа
кьаҿла дҵак иҭаны Аҭараҟа даарышьҭит. Дхынҳәны иҩызцәа
рҿы днаӡаанӡа дара адҵа анроу ижәылеит. Аха урҭ ззыԥшыз
ацхыраара ҟамлаӡеит. Гарик игәыԥ дашьҭаланы Очамчыранӡа
днаӡеит. Ақырҭцәа шәаҟьаны наҟ Аалӡга аган ахь рҽыҵәахны
итәан. Иҩызцәа дрыхьӡаанӡа, дара хьамҵыр ада ԥсыхәа анырмоу,
Ԥақәашь ала ибыжьҟьарц шраҳасабыз, ишнеиуаз, ақырҭцәа
игәарҭан, агранат зыршәуа абџьар ала ирылахысын, рмашьына
иҭатәаз зегьы ндырҵәеит. Гарик уи иалидраауаз, дзышьҭаз
агәыԥ данацәыхҟьа ишьҭахьҟа дхынҳәын, аӡәгьы даанимкылакәа
аԥсуаа рахь диасит. Иҩызцәа иҭахаз Тҟәарчал рыԥсыжра
ашьҭахь Аҭараҟа дхынҳәын, аӡәыс ҳәа иашьцәа даарылагылт.
Аамҭа кьаҿла уи илиршахьаз маҷмызт, ажәыларақәа имҩаԥысуаз
зегьы дрылахәын.
Аха иахьа…
Анцәа димазар, уи деиқәхап!..
191

Набжьоутәи ахырӷәӷәарҭахь скылсуеит. Ахәада иқәыршәны
сымала саауеит. Аевкалипт ду сазааигәахоит. Сыҵаҟа ишьҭоуп
сқыҭа ду, аха уи азыбжак, арыԥҳа зфарц зҭаху, Кох иааирԥшыз,
ашьа зжәуа апаразитқәа реиԥш, ақырҭцәа рнапхыцқәа аларԥсны
иахылаԥшуеит. Сшыԥшуаз, агазмҩа аладахьы ааԥынтәи адаӷь­
қәа реиԥш аӷацәа равтоматқәа аҟьҟьаҳәа иааиларҵеит. Уи
инақәырццакны, арахь ахәы ҳаракыра аҟынтәи игоз ахыс­
быжьқәа ирымариашаны «Нурс» ала ихысит. Рлымҳақәа рчны
еилоу адаӷьқәа лапҟьак рылоуҵар иааиқәтәоит. «Нурс» ахы
шытҟәацыз еиԥш, ақырҭцәагьы ахысра иаҟәыҵит.
Ирҳәоит ауаҩы илахь иану дзахыԥом ҳәа. Ус акәзаргьы
ҟалап.
Паҷули Шуген-иԥа Кәыҵниа, уи иԥшәма Жьужьуна, Барду­
шьа Ҳагьар-иԥа Кәыҵниа, Хәыта Сузар-иԥа Допуа, аӡҩыбжьатәи
Колиа Ӡаӡамиа ашьыжь шаанӡа амҩа иқәлеит. Зыхьӡ ҳҳәаз зегьы
рықәрахь иҟоуп. Унеишь-уааишь ҳәа ззырҳәо идыру уаауп.
Дара зегьы рынхарҭа ҭыԥқәа ныжьны ихьаҵит рышьҭахьҟа,
Аӡҩыбжьеи Аҭара азыбжаки аӷа инапаҿы иааигахьеит. Ихҵәаз
аамҭала Бардушьа иҿы ԥхьарҭас, гыларҭас иалырхит. Аԥшә­
магьы згәы ҳалалу ачеиџьыкауаҩ, иахьа аибашьра ианаҿу
акәым, аҭынч аамҭазгьы игәы ҭбаан, ишҟа имҩахыҵыз
акриҿамҵакәа, акримыржәкәа аӡәы ишьҭахьҟа дгьежьхьеит ҳәа
сыҟаӡам. Ари аҩыза агәаанагара рымоуп аҭараа зегьы, избанзар
урҭ ирдыруеит зыӡбахә ҳамоу аԥшәмеи аԥшәмаԥҳәыс Шура
Гарозиеи рчеиџьыка ду рнапы иқәыргыланы ишырку.
Паҷули Кәыҵниа иҭаххеит инхарҭа ду днықәыԥшырц.
Иццакны ианахыҵуаз амаҭәа иршәыз шыршәыз ашҭа иҭыҵит,
уажә маҭәақәак рымазар цәгьагьы ирымбеит, уиадагьы,
иманшәалахар, иудыруазеи, инрыжьыз рырахә арахь иаацаны
ироугәышьар, фатәык-жәтәык реидгалараз рхы иадырхәар.
Ари аус ианалацәажәа, уахь анеира шәарҭазаргьы ҟалап
ҳәа азгәазҭақәазгьы ҟалақәеит. Иаразнак уахь ҳамнеикәа
ҳнаԥшааԥшып, иҟоу аабап, нас аҭагылазаашьа иҳанаҳәап ҳәа
иазхәыцит иҟаҵатәыз. Ари аус ахы еиҵызхыз ихала иакәзаргьы,
амҩа сықәлоит ҳәа дангыла, егьырҭ иҩызцәагьы ԥхашьазар
акәхап, уара ухала ушԥаҳашьҭуеи ҳәа азгәарҭан, рыхәҩыкгьы
акрыфа-крыжәны амҩа иқәлеит.
192

Иныхгыла-аахгыло, еицыз агәыԥ Аҭара ацентр аҩадахьы,
аколнхара арахә рферма ахьгылаз аӡыԥшаҳәала ладаҟа уназгоз
амҩала рҿынархеит. Ԥыҭк инаскьахьан еиԥш, аҩыҵаа рымҩаду
ианазааигәаха ҩ-гәыԥкны рҽыршеит ҳәа рҳәоит. Хәыта Допуа
иреиҳәеит абра ҳамҭакы иааҭгыларц. Иара ԥыҭк днаскьаны,
амҩаду дазааигәаны, днеины иҟоу-иану еилкааны схынҳәуеит
ҳәа нараҳәаны иҿынеихеит. Уи иҿанынеиха Бардушьагьы
дишьҭалазаап. Паҷулии, уи иԥшәма Жьужьунеи, Колиа Ӡаӡамиеи
даҽа мҩак ала иааихҵәаны, мраҭашәара аганахьала амҩа­
ду ахь икылсырц рыӡбеит. Хәыта ԥыҭк днаскьахьан еиԥш,
данынаԥш, ақырҭуа ԥшыхәцәа гәыԥҩык еицны ишҟа иааиуан.
Иааицәымыӷхан, урҭ имбаӡазшәа даахынҳәын, ишьҭагыланы
иааиуаз Бардушьа иахь инапы иҟьеит ирласны иҽиҵәахырц.
Ақырҭцәа ари рымбо иҟамызт, иаразнак рықәҿырҭит рҭыԥ
иахымсырц.
– Шәаҳшьит шәанеиҭаҵ! – адҵа ҟарҵеит.
Урҭ ааины иаразнак иаарыкәшеит. Рџьыбақәа еимырдеит,
аха урҭ усгьы абџьар рымаӡамызт.
– Арахь шәабацоз! – рҳәеит ақырҭцәа.
– Ҳаҩнқәа гәаҳҭарц ҳҭахын! – иҳәеит Хәыта.
Бардушьагьы дрыххо шьоук иеимдара иаҿын.
– Арахь шәҳаԥыза! – адҵа ҟарҵеит.
Ақырҭцәа ҵаҟала имцакәа, ирытҟәаз Бардушьеи Хәытеи
рыманы хыхь инаҿалеит. Қәачахьиа Шамил инхарҭа аҩадахьала
иахыкәшаны, наҟ аҵыхәахь Џьынџьалаа рынхарҭа иҭаланы
ҵаҟа инагаз амҩала илбаан, дук мырҵыкәа аԥсаатә фабрика
инадгылеит. Нас ирытҟәаз аԥсуаа рыманы акәтааӡарҭа хыбрак
аҿы инаргеит. Ара ақырҭуа еибашьцәа ртәарҭа-ргыларҭа
ыҟан. Абри аамҭаз, Хәыта Допуа иоуп исазҳәоз, нахьхьи
аҩыҵаа реиланхарҭа шыҟаз аҟәҟәаҳәа ахысбыжьқәа ааҩит.
Хәытеи Бардушьеи неихәаԥшааихәаԥшит, аха уи ахысбыжь
иахырҳәаарыз ҳәа акгьы рыздыруамызт. Уи амцхәрас, дара
зытҟәаз ақырҭцәа руаӡәк, аҭыԥантәи хаҵазар акәхарын, Хәыта
ихы наиқәикын, ус иҳәеит:
– Шәыԥсы иаԥшәмахеит ҳара шәыкны шәахьаагаз, егьи
агәыԥ шәалашәазҭгьы, џьаҳаным шәҭыԥхон.
193

Хәыта иааицәымыӷхан, ицәа дынҭаӡыӡеит.
«Аха мап, мап, егьырҭ ҳҩызцәа ҳара ҳшыртҟәаз анырба
рышьҭахьҟа ихынҳәуан, урҭ акымзарак рмыхьӡеит!..» – игәы
дҭахәыцуан Хәыта Допуа.
Иццакцәеит егьи агәыԥ: Хәытеи Бардушьеи рԥырҵны наҟ
ишавалаз еиԥш, Паҷули иԥшәмеи Колиеи илақәа дирбеит
арыӷьарахь ала иааихҵәаны амҩаду ахь икылсырц. Аӡы зҭатәаз
абаарақәа инархыкәша-аархыкәшо амҩаду иазааигәахеит.
Иҟалап убасҟан ираҳазар уаҟьанчаҟьанбыжьқәак, ақырҭцәа
бзиа ирбоит рыбжьы ҭыганы ақәыӷәӷәарақәа, рааигәасигәа
шәарҭарак ыҟоуп ҳәа ргәы иаанагом. Бзиара шыҟамыз рдырын,
рышьҭахьҟа иаақәҵәиааны аҩадаҟа афермақәа шыҟаз узгоз
амҩа ианылон еиԥш, ахьацара иаавҵит икылыԥшны урҭ ир­
зыԥшуаз ақырҭцәа – аҩбатәи агәыԥ. Ахадара рызҭоз ибжьы
ааиргеит:
– Иҟашәҵо закәызеи, уаас ҳшәымшьаӡои?!
Паҷули, Жьужьуна, Колиа аахьаҳәит. Абџьарқәа кны рышь­
ҭахьҟа амҩа азааигәара игылан урҭ ргәыԥ. Ахадара ҟазҵоз
иԥаҵа иҿассы, иԥынҵа хәахәаӡа, дыхшәааны днарзыԥшит.
– Арахь шәааиҳәаноуп исҳәаз иаанаго!.. – ҿааиҭит уи,
иавтоматгьы дышнаҵхара агәҽанызаара иманы дыԥшуан.
– Ҳара ҳаибашьцәаӡам! – ҿааиҭит Паҷули.
– Уи ҳара ҳзы акгьы аанагом!..
– Ҳара ҳаҩнқәа гәаҳҭарц ҳааиуан.
– Шәара ишәтәу ҳәа аҩнқәа ыҟаӡам, ари адгьыл ҳара
иаҳтәуп, иқәынхо ауаажәларгьы ҳа ҳхәура иҭаҳҵоит! Еилукаама?
Паҷули игәыԥжәара хыҵны дгылан, иԥшәма акы лҳәарцны
лқьышә ааихылхит, аха лхаҵа дааникылеит.
– Нас, ҳашәшьуама? – дҵааит Паҷули.
– Ирлас арахь! – дхәааит ақырҭуа.
Паҷули ишьҭахьҟа даахьаҳәын, дԥышәарччо Колиа
днеизыԥшит. Колиа ибон рус шыцәгьахаз, аха ҿымҭӡакәа, шәгәы
шәырӷәӷәа ҳәа аанаго, иҩыза днеизыԥшит. Паҷули ақырҭцәа
рышҟа иҿынеихеит, егьырҭгьы уи инаишьҭалеит.
– Иҟаҳҵазеи цәгьарас? – дҵааит рбызшәала Жьужьуна.
Агәыԥ ахада илақәа ҵырҟәыҿы уи дналзыԥшит.
194

– Ари иаанагозеи! – дыхшәааны даацәажәеит агәыԥ ахада.
– Бара бабаанагеи?
– Ари сара схаҵа иоуп! – Паҷули иахь дынхьаԥшит.
– Уи акымзарак санаҳәом сара!
– Дида, сара мыжда!..
– Ааи, ааи, бара мыжда, ас шбыхьуаз дырны башьцәа рахь
бхынҳәындаз, аибашьра ишалагаз аныбба!..
– Аибашьра зынгьы иалагахьан, аха иаҟәыҵит.
– Аибашьра изалаго иаҟәыҵырц акәӡам. Усҟан хеилагак
дахагылан Қырҭтәыла, уажәы уи амаа зку Сталин иаҵкысгьы
ирхыџхыџуеит. Еилыбкаама?
Жьужьуна ҿылымҭӡеит, лхаҵа иахь дынхьаҳәит. Паҷулигьы
иҽырхаҵаны днеиуан, Колиа ихы шьҭацаланы урҭ дрышьҭагылан.
Рыхҩыкгьы ирбаратәы иҟан изҭашәаз акаҭа аҭыҵра шыцәгьахоз.
Аха ирылшараны иҟахыз. Инеиуан иҟало аабап ҳәа. Ишнеиуаз
амҩаду инангылеит. Паҷули даанҿасит.
– Ԥхьаҟа! – автомат дышнаҵхара дгылан агәыԥ ахада. –
Ԥхьаҟа сымҳәеи!..
– Ҳабацои? – дааԥышәарччашәа дҵааит Паҷули.
– Уи уара уус алам!.. – дицәхасырц иҿааихеит ақырҭуа,
аха Жьужьуна арҵәааҳәа дыҳәҳәан, лхаҵа инапқәа аанылкылан,
днаихеит. – Уаала арахь!..
– Шәаала, шәаала! – иҳәеит Паҷулигьы. – Ҳаҩнқәа ҳна­
рыхәаԥшып. Усгьы уахь ҳцараны ҳаҟан…
«Ҳҩызцәа абаҟоу, урҭгьы ркыма? – игәы дааҭахәыцит
Паҷули. – Излазбо ала, арҭ акы иаргәамҵуеит. Иаууеи!.. Снапала
иқәысхит сыуаажәлар, сыхгьы ҭасырхеит!.. Аха ус сҳәеит
ҳәа, иудыруазеи даҽакала иааҳәыр ҳусқәа!» – гәыӷракгьы
цәымзаҵас игәаҿы иаалашеит.
Февраль мза 15 аҭараа рзы иҟалеит даҽа трагедиакгьы. Уи
ажәабжь ҳзааргеит такә набжьысхьан еиԥш…
Руслан Нури-иԥа Кәыҵниа аибашьра ианалагоз Аҟәа дыҟан.
Аха алҵшьа дзақәшәомызт. Ашьҭахь, исыхьлакгьы сыхьааит
иҳәан, аихамҩа ианыршәланы Ешыраҟа узгоз амҩа днанылеит.
Абжьааԥны шьаҿак узмырҟаҵоз ақырҭцәа гәҩарас дҟарымҵакәа,
аихамҩа дшаныз мацара аӡәгьы даанимкылаӡакәа, аԥсуаа рахь,
Гәымсҭаҟа диасит.
195

Диит Руслан 1964 шықәса рзы Аҭара. Иаб Нури иара ида
иман даҽа ҩыџьа аӡӷабцәа, аха аҵеира аганахьала иҷкәын
заҵәы гәыӷырҭас диман. Абжьаратәи ашкол даналга, Руслан
Агәыӡера аслесар ҵара далагеит. Ус арра иԥхьеит. Иуалԥшьа
ихигон ақалақь Конгур. Уантәи фымзтәи аҽазыҟаҵарақәа
рышьҭахь Монголиаҟа ддәықәырҵеит. Убра дшыҟаз, машәыруп
рҳәеит, еилымгак ӷәӷәала ихы дасит. Абри иахҟьаны Руслан
акраамҭа агоспиталь аҟны дышьҭан. Ԥыҭк данеиӷьха иҩныҟа
доурышьҭит. Аха убринахыс ахыхь бааԥс шимаз даанхеит.
Руслан уаҩы диԥырхагамызт, излаилшоз ала иаби иани
дрыцхраауан, иқыҭа даԥыршәомызт.
Аҟәантәи аԥсуаа рахь, Гәдоуҭаҟа даниасгьы, баша дтәа­мызт,
иҩызцәа реиԥш иаргьы илшоз ҟаиҵон, ар рус дацхраауан.
Иахьатәи амш ашара рымбартә, ақырҭуа снаиперк дхысын,
дыршьит Гәымсҭатәи ацҳаҿы. Ашьҭахь уи наҟ диарган, дыржит
ареспубликатә хәышәтәырҭа ахкаараҿы.
Февраль 16, 1993
Ихысуеит автомат ала, апулемиот ала, агранат зыршәуа
абџьар ала, атанк иақәгылоу абзырбзан хыла, аҳаирплан
иланашьҭуеит еиуеиԥшым абомбақәа. Аԥсны ахьынӡанаӡааӡо
амца ацроуп, ауаатәыҩса реиԥш, ҳадгьыл ԥшьагьы ирыӷӷаны
ахәрақәа ануп. Наҟ-ааҟ еиҿагылоуп еинышәашьа змам
ҩ-жәла­рык. Аԥсуаа рыдгьыл дықәырцарц рҭахуп ари акәакь
зымпыҵазхаларц зҭаху ақырҭуа гьангьаш. Абри аан гәнаҳарыда,
изалымдараны ауаа рышьра иаҿуп. Зыхәда аҳәызба аҵыршьуа
арахә реиԥш. Дыршьуеит гәаӷ мшаҭарыла ақырҭуа, дыршьуеит
ицәыбзагьу агыруа, дыршьуеит зтәы иақәӡуа аԥсуа. Абри
аилаҩынтра иаланҵәоит егьырҭ амилаҭқәагьы. Ахы цаҳәцаҳә
ахьуршәыз инеины икшоит, иаратәы ҟанаҵоит. Иуқәшәеит –
уҟаӡам. Абарҭ ицо аԥсрақәа зегьы зхылҿиаауа, хадас иамоу
аԥсцәеирымга Шеварднаӡе иоуп. Уи алахша Стилини Бериеи
реиԥш ашьа импыҵатата аҭоурых дазынхоит. Америкатәи
агентцәа рзы дтатаԥшьзаргьы. Мышкызны еилгашт ари аибашь­
рагьы. Зегьы рҭыԥқәа рҿы инагылашт. Аха уаанӡа шаҭарыда ауаа
аԥсра иаҿуп. Макьаназы ари апроцесс аангылашьа аздырӡом.
196

Дызусҭада ушьҭан иахьдырхәуа?! Иҭахаз рыԥсы узҭаҵаӡом.
Рыхьӡ абаҟоу, рыԥша абаҟоу? Иниакәкәа ицаз аҩар ӡы еиԥш
зегь мҩасуеит.
Дыҟам, дыԥсит Гарик рыцҳа. Данел Кәыҵниа иԥа. Уи ҩыџьа
аԥацәеи ҩыџьа аԥҳацәеи драбуп. Гарик изхымгеит абылра
ахьаа, иԥсҭазаара далҵит. Уи дааргеит Тҟәарчалнтәи. Иахьа
ҳаҟан уа, даҳҵәыуеит, ҳхы-ҳгәы далаҳхит. Дыҟан арԥыс замана,
дыҟам иахьа, дыҟам ҳаԥхьаҟазы аҭаацәара ду еиҿызкаашаз
арԥыс. Иаби иани дырцәыӡит, иуаажәлар дҳалҵит, ихыиҿы амца зыцраз былны дыгҿоуп иабдуцәа рџьынџь ашҭа
иҭагылоу аҩнаҿы. Агәырҩа ду рныԥшуеит: иан Амра, иаб
Данел, иашьеиҳаб Дамеи, иаҳәшьцәа Алиса, Аксана. Рылахь
еиқәышьшьы изыԥшуеит иаб иашьцәа рыхшареи дареи, егьырҭ
иҭынхацәа. Урҭ зегьы рыгәқәа рҿы ари ахҭыс ахааназгьы хашҭра
ақәым.
Ашықәс ҿыц ианҭала ашьҭахь, Џьгьардантәи ишыхынҳәыз
еиԥш, Аҩыҵаа ргәыԥ мрагыларахь, хыхь Кәышә Џьопуа, Витали
Иван-иԥеи Ҷыҷыкәа Таииа-иԥеи Кәыҵниаа рынхарҭақәа
рыкәшамыкәша иҟарҵаз ахырӷәӷәарҭақәа ааныркылеит. Уи
ашьҭахь лассы-лассы агәыԥ иалахәыз аибашьцәа иҟаз-ианыз
агәаҭараз, ԥшыхәра ҳасабла, ԥаса изхылаԥшуаз аҭыԥқәеи аҳаб­
лақәеи рахь ицаны агәаҭарақәа мҩаԥыргон. Убас, ианвар мза
алагамҭаз Федиа Амтон-иԥеи Џьон Кәыти-иԥеи Кәыҵниааи
Катата Сикәа-иԥа Џьынџьали иԥшыхәуа ишнеиуаз игәарҭеит
Ҷыҷыкәа Миха-иԥа Кәыҵниеи Алықьса Серапион-иԥа
Захариани рыҩнқәа рҿы гәыԥ-гәыԥла ақырцәа штәаз. Ианвар
мза 5–6 рзы уи аганахь ҩаԥхьа ԥшыхәра иҟан Федиа, Катата,
нас Аӡҩыбжьатәи арԥыс Сосо Қарчаа. Алықьса Захариан
иҩна­ҟынтәи ақырҭцәа акәац алаба ду аҵырҟьаны ишыргоз
анырба, гәарҭак ахқәа ԥсаҟьаны ирыжәырҵеит. Быжьҩык
еицын дара. Ишырбоз, ианрылахыс, аӡә дыршьит. Ашьҭахь уи
дықәырҳәазаны, ӷәык данҵаны наҟ дыргеит.
Иахьа шаанӡа Аҩыҵа аҳаблахь ԥшыхәра идәықәлеит:
Ринель Шьыма-иԥа Латариа, Федиа Амтон-иԥа, Заур Иваниԥа, Ипполит Нури-иԥа, Гәырам Иликәа-иԥа, Нодар Фома-иԥа
Кәыҵниаа, иара убас ҟабардатәи арԥыс Али. Урҭ ҵаҟа илбааны,
197

мраҭашәарахь ала, аӡытҟәақәа ахьамаз ала иахыкәшаны,
Ҷыҷыкәа Кәыҵниа инхарҭа ашьҭахь, абнарала аҩнқәа гәаҭо
ишааиуаз ианынаԥш, Иликәеи Ҷыҷыкәеи раԥхьа ииасуа
амҩаду аҿы шьоукы шьны ишышьҭаз гәарҭеит. Амҩа аҿықәан
игылаз аҳәаҭрала инеины инархагылт. Агәҽанызаара рыманы
инаԥшааԥшит. Ауха маҷкгьы асы аун, аԥсцәа ирықәнауны иҟан.
Цқьа игәарҭазар, абар иацы ақырҭцәа иааныркылаз Паҷулии,
Жьужьунеи, Колиеи шьны иахьышьҭоу. Иаарцәымыӷхеит.
Иараз­нак арԥарацәа рҽыԥхьаркын, иааилацәажәеит. Ипполити
Алии дәықәырҵеит аштаб ахь, иҟалаз еиҭарҳәарцы, егьырҭ ара
абнараҿы рҽыԥхьаркын, аӡәыр даауазар ҳәа иԥшын. Ахҭыс
иҟалаз анраҳа, аҭарааи аӡҩыбжьааи реибашьцәа ааигәныҩт.
Ҩажәаҩык иреиҵамыз ар рҽааибырҭан, амҩа иқәлеит. Зуфҭер
Кәыҵниа итрактор хәыҷала Фома Кәыҵниа инхара аҿаԥхьа
дааины дааҭгылеит. Нас аибашьцәа рыҽшаны аԥсцәа ахьышьҭаз
инеит, гәыԥ-гәыԥла амҩақәа ркит, аӷәӷәақәа ҳәа ирыԥхьаӡоз,
асакасақәа ирнырҵаз аԥсцәа рыманы атрактор ахьгылаз
инаганы иақәырҵеит. Нас ҩаԥхьа рыҽшаны, амҩақәа ир­
хылаԥшуа, агәҽанызаара шрымаз, ишәарҭаз ацәаҳәа иахысны
Аҭара агәахьы иааскьеит. Ахәлара ԥыҭк шагыз урҭ харгалеит
ирытҟәаз Бардушьа Кәыҵниа иҩнаҿы.
Февраль 17, 1993
Сыҭрысны сааԥшуеит. Аԥхыӡ избаз убасҟак аԥсы ахан,
уажәыгьы исызхаҵомызт уи шыԥхыӡыз. Мраҭашәарахь ала
сыҩны аҿаԥхьа ишьҭоу адәеиужьра ҭырҭәааны, ҵҩа змамыз
асолдаҭцәа рабџьарқәа ҭырҟьо аҩадаҟа рхы рханы иҩны ицон.
Сара сымарда ашьапы ахьакуа сгыланы урҭ сырзыԥшуеит.
Сгәарҭозу сгәарымҭозу сыздыруам, аха исывыҟьҟьаны ицоз
рхи-рҵыхәеи убарҭамызт, аӡымҩас еиԥш ижәыланы «Ураа»
ҳәа иҳәҳәо илеиуан. Қырҭцәоуп ҳәа уҳәартә иҟамызт, ԥасатәи
ҳ-Совет Еидгыла иамаз ар иреиԥшын. Иабацои арахь ҩадаҟа?
Ирҭахузеи ари аганахь? Абри еиԥш иҟаз азҵаарақәа схы
иҭагьежьуан, аха урҭ рҭак сзыҟаҵомызт.
Абри сшазхәыцуаз чаи ашак снаҿыхәаны хыхь ҳамардара
снаҿалеит. Снаԥшааԥшуа сықәыԥшуеит сыдгьыл гәакьа. Ари
198

аганахь аӷа дыҟам, аха агәҽанызаара сымоуп. Иудыруазеи уи
дахьцәыҵатәоу, угәуҽанӡамкәа даауԥгылар? Арахь абџьар
сара искым, скалам ыршәны игәыдсымҵозар, сџьыбажә акгьы
ҭам. Хәарҭас исылоузеи сигаӡаргьы? «Аа, уааи ара, абри ажра
ахықәан унхықәгыли, уажәыҵәҟьа уареи сареи ҳаилгоит» ҳәа
насаҳәаны, иавтомат ааиҵыхны, агәызҳәа инасгәыдҵаны, џьа­
ҳаным уҭыԥхааит ҳәа ашәигьы насышьҭаҵаны наҟ имҩахь
иҿынеихоит.
«Акымзарак смыхьӡеит, меҳ умоуп» ҳәа ишьҭасҳәоит ҳәа уи
гәаныла сшазхәыцуаз, нахьхьи, хышәҟа метра инасцәыхараны,
ҳфермақәа рҿаԥхьа ииасуа амҩаду ушану хыхь уахькылнаго
мрагыларахьтәи ахәаҿы, Маврик Панџьа-иԥа инхара
иазааигәаны гәыԥҩык ақырҭцәа сханы иҟоу ахыӷәӷәарҭа
иалахысит. Ахысбыжьқәа газшәа саҳаит зынӡаск иааигәаӡаны.
Иаасцәымыӷхан, сааиҳәҭҟәыҟәлеит. Иҟалазеи, анаџьалбеит, ҳәа
сшыԥшыз, ҳарԥарцәагьы аҵамхакәа, игаз абжьы инақәырццакны
пулемиотла, автоматла аҭак ҟарҵеит. «Нурс» ала еиқәырццакны
ианхыс, азаақьҳәа ахқәа «хәаауа» уахь џьара ианрылаԥжәа,
уинахыс ақырҭцәа иаԥшьыргаз иахьхәны, ихьаҵны изҿыз
ахысрақәагьы ирҟәаҵит.
«Ашьыжь избаз аԥхыӡ ашьыжь шаанӡа иҟалеит!» –
аасгәахәын, саргьы сгәы аасырҭынчит.
Ахәы ҳақәланы ҳцоит гәыԥҩык иеицу Бардушьа инхарахь.
Иршьыз ршьит, уи аадыруеит, аха егьырҭ зыниаз ҳәа макьаназы
ажәабжьк мааицт. Ақырҭцәа рнапахьы инанагазар, иаарласны
аиҭныԥсахлара ҟауҵар ауеит. Ус шакәугьы, уахь иагазгьы
арахь иааргазгьы ргәырҩара ҳаҿуп. Паҷули иԥҳәыс, иара, нас
Колиа злашәаз агәыԥ, ҳәарада, аибашьраҿы ирзааигәақәаз
шьоукы аԥсуаа ишыршьхьаз еилукаартә иҟан. Урҭ, ԥсыуак
даҳԥыхьашәандаз ҳәа иҟаз, ашьоура иаргәаҟуаз шьоук ракәын.
Асеиԥштәи аҭагылазаашьаҿы ахеиқәырхаразы аҽырхаара
аҭахын, аха ақырҭцәа ламыс змам ирҿашәоз ажәақәа ргәыд­
рыжьлозар акәхарын ҳауаажәлар, икны иргоз. Зынӡа ргәы
ԥнажәозар акәхарын Паҷули иԥшәма Жьужьуна дара рмилаҭ
дахьаҵанакуаз. Арахь доуҳала дырзааигәахахьан дызлаз
ажәлар, уи рхы рыхнахуан дара, изызхәыцуаз лыжәла акәын,
199

уаҳа ҽакы раҳар рҭахӡамызт. Убас ами дышҭахазгьы саԥсыуоуп
ҳәа зхы иазызшьоз Миро бзиа, Цецхлаӡе!..
Бардушьа иашҭа ҭбаа ду ҳанҭалеит. Аибашьра маҷк шыбжьа­
зоуп даналга еихачаԥа ҳазҵаԥшуа уи иҩн ду. Ари анхара
уааилаҳаратәы иҟазҵаз Бардушьеи уи иԥшәма хазына Шура
Гарозиеи ракәын. Дхәаҷаахыс Бардушьа махәҿала акрызуа
дреиуоуп, иҵанакуа адгьыл зегьы ҭырҭәааны шәыр хкыла еиҭаҳам
ҳәа егьыҟам. Фышә шьаҭа иреиҵамкәа амандарина изеиҭаҳауп,
уи маҷ амал изаанашьҭуамызт шықәсык ала. Иҵлақәа зегь
аӡахәа рықәуп, хазы еиҭаҳаны имоуп культурала ииаӡаз аӡахәа.
Ашықәсаны тоннак, ҩ-тоннак аҩы шкәакәа ҭеиҭәоит, сара
снаганы исирбахьан уи иҩцараҿы еидгылақәаз, хәышә-хәышә
литра зкуаз ауалыр дуқәа. Хышықәса зхыҵуаз аҩы цәыригон
уиҭаар. Иареи сареи акырынтә аколнхацәа ирыҵаркуаз
адгьылқәа ршәаразы ҳаицныҟәахьан. Ҳахьнеиуаз аҩнаҭақәа
рҿы, ҳус ҳаналгалак, ачеиџьыказ иҳаԥхьон, аха иара заа
исеиҳәахьан ахәылԥазы ҳус ҳаналгалак иҩныҟа ҳшымҩахыҵуаз.
Саргьы исеиҳәоз мап сзацәкуамызт. Бардушьа чеиџьыкауаҩуп,
уи сара исымҳәаргьы, шәзызҵаалак ус шакәу шәарҳәоит. Иҩны
унеир, иԥшәмаԥҳәыс Шура лнапы ыргьежьуа угәыдылкылоит,
лыҿцәажәара хаауп, аҩны шәышԥаҟақәоу ҳәа дуазҵаауеит,
лҿаԥшылара иуанаҳәоит уахьнеиз дшеигәырӷьаз, иаразнакгьы
астол лырхиоит, илымоу акы џьеи деигӡап. Арҵәы, аҟәыд, ашә,
ажьҵаа. Иарбан узеилаҳауа. Хкыс илымоу зегь ааганы уаԥхьа
инықәлыргылоит. Бардушьа иакәзар, уи длыцхраауеит, днеины,
имоу иреиӷьу аҩқәа ашкәакәеи аиқәаҵәеи аирыӡ иҭаҭәаны,
ацыԥхь хаддыла аҵәцақәа ааирҭәуеит. Аха урҭ аҩқәа ргьама
убаанӡа ажьаӷь уатка шәкы-шәкы грамм раԥхьа иуиржәуеит,
нас уара иалухуеит рыжәтәыс иуҭаху. Узхара ыфаны, уқьаф
ҟаҵаны, ажәабжь ссирқәа узеиҭаҳәаны уангылалак ашьҭахь,
амҩа уқәиҵоит. Уи знык акәмызт, уи шаҟантә!..
Адәны игылоуп астол. Еицыз гәыԥ-гәыԥла ҵаҟа иамаз
азал ҭбааҿы ҳанхаланы аԥсцәа ҳнархагылоит. Наҟ-ааҟ рыхқәа
еилаҵаны рыхҩыкгьы абра игҿан. Ҳхы-ҳгәы иалырсны адәахьы
ҳандәылҵуеит. Ҳрыдышшылоит Колиа иҷкәынцәа Леуеи Раулии,
иара убас Паҷули иҷкәын Раульгьы. Урҭ рхы рыкәаҽны игылоуп,
иҟалаз ахҭыс рықәыӷәӷәоит.
200

Ашҭаҿы ана-ара еикәагыланы, иааихьаз ауаа еилагылоуп,
иалацәажәоит зегьы иаҳзеиԥшны иҟалаз атрагедиа. Уажәыуажәы иҟалаз заҳаз ашҭа инҭалоит, арахь ианхалалак ишиашоу
азал ашҟа рҿынархоит. Иқьыпшәыпуа иаадәылҵуеит уантәи,
ари ачҳара уадаҩын, уаӷеимшхара ззырҳәоз акәын.
Акыр шықәса аҭараа ҳқыҭа ду иахагылаз Паҷули Шугьениԥа Кәыҵниа абас агмыгқәа рнапала иԥсҭазаара ахьҿахҵәаз
хҿаҵас ргәы иасуан зегьы. Уи ихы-иԥсы зегьы иуаажәлар
рымаҵура иазкын. Ахьӡи-аԥшеи зчаԥахьаз аҭаратәи аҵеи ха­
зына наҟӡа ԥаса зны аколнхара дахантәаҩын, апартиа аус
дазааԥсахьан, еиуеиԥшымыз амаҵурақәа дырхагылахьан,
аҵыхә­тәаны, атәанчара дцаанӡа, ақыҭсовет хантәаҩыс даман.
Паҷули Кәыҵниа иуаажәлар рҿаԥхьа ицқьаз уаҩын, апринципра
злаз усзуҩын, ацәгьа баны даҩсуамызт, иугыз уҿаҿы
иуеиҳәон, амаҷ азы шьапҿаршә ҟаҵаны ауаҩы дигәҭасуамызт,
иуаажәлар дрыхӡыӡаауан, раҳаҭыр ибон, зны-зынла ирӷьны
ицәажәашьа ыҟан, аха ҩнуҵҟала игәы разын, ишырҳәо
еиԥш, ҩба иламызт. Ахааназгьы ауаҩы диҭиуамызт, шьауск
дақәыршәаны дахьирхәуамызт, абааԥсы ҟазҵоз иҿаҿы иаҳәаны,
дызлашьақәгылашаз дазхәыцны абжьгара ииҭон. Аиҭакрақәа
рыламҭалаз уи апенсиахь данца, ауаҩи-ауаҩи еизымхәыцуа
ианҭагыла: «Аа, абыржәы Паҷули Шугьен-иԥа дзыԥсоузеи!» –
зҳәақәоз ҟалеит аҭараа. Ус сҳәеит ҳәа, уи аԥсшьара дышцазгьы,
аганахь дгыламызт, мчыбжьык ахь знык-ҩынтә дааны, иҟазианыз дазҵаауан, иахьилшоз ацхыраара риҭон, ажәлар рус амаҷ
азы еилаҳар иҭахӡамызт. Уимоу, аибашьра ианалага, анахь џьара
ахахьы исҳәахьеит, уи дызланхоз иашьцәа аҩыҵаа драԥгыланы
имҩаԥысуаз аԥсреи абзареи далагылан. Уахынла-ҽынла
амҩақәа ԥҵәаны, ирымаз ашәақьқәеи агикоқәеи кны иҷаԥшьон,
агәыԥқәа дырхылаԥшуан, шьоукы-шьоукы ишыҟарҵалоз еиԥш,
имаҭәақәа аашьҭыхны, аҳаирплан дынҭатәаны Гәдоуҭаҟа ачаԥха
ифаларц дымцаӡеит. Уи ихылҵит ҷкәынаки ӡӷабки, иԥа абџьар
аанкыланы иашьцәа дрылагылоуп. Имаҳә Аҟәа дынхон-дынҵуан,
аибашьра ианалага дзалымҵыкәа ихала аҩны дшыҟаз анраҳа
ақырҭцәа иааигәыдҵаны дыршьит. Иԥшәма Жьужьуна дагыруан,
аха аҭараа зегьы дҳалаҵәаны дыҟан, згәы ҭбааз ԥҳәысын,
201

лгәы лнархьуан ақырҭцәа рхымҩаԥгашьа, аԥсуаа рыдгьыл
рымакны иахьрабашьуаз. Қьиара ҳәа акрыҟазар, аԥсуаа ртәы
иагоит лҳәон лара. Уи акыр шықәса инеиԥынкыланы аҭаратәи
аучасткатә хәшәтәырҭаҿы медеҳәшьас аус луан. Абас абри
аибашьра рыԥсҭазаара аркьаҿит хаҵеи ԥҳәыси. Колиа Ӡаӡамиа
иакәзар, Аӡҩыбжьа ииз, Аӡҩыбжьа инхоз, унеишь-уааишь ҳәа
зарҳәоз хаҵан. Иҷкәынцәа ҩыџьа – Раули Леуеи – аибашьра
иалагеижьҭеи абџьар аанкыланы аӷа иҿагылоуп, аҭараа ҳабна
акыр шықәса иахылаԥшхьоу Мамиа Џьынџьал иаҳәшьа Колиа
Ӡаӡамиа ихатә ҩыза лоуп. Рыхшареи дареи рхы иақәгәырӷьо
инхон-инҵуан, аха ақырҭуа уи иҭахымхеит, ишыжәбо еиԥш,
ҳақәихырц дҳабашьит. Абри ахлымӡаах иахҟьаны, ақырҭцәа
рнапала иҭахаз дреиуоуп аҭынч уаҩы Колиа рыцҳагьы.
Ҳахқәа ҳақәыжьны ашҭа ҳанҭыҵуеит. Хыхь ҳахьынхалаз, ара
зынӡа иааигәан Данел Кәыҵниа инхарҭа, уахь ҳҿынаҳхеит. Иахьа
аҵыхәтәантәи имҩахь днаскьаргоит ари аибашьра имҩаԥысуа
зхы ақәызҵаз Гарик Данел-иԥа Кәыҵниа. Аибашьцәеи аҭынч
уааи рылахь еиқәышьшьы игылоуп. Аҵыхәтәаны, асааҭ ҩба рзы,
иҭахаз ижразы арԥарацәа даашьҭыхны, ашҭа агәахьы дааганы
акәыба астол инықәдыргылоит. Иааркьаҿны, еизаз ауаа
дрылаԥшуа аԥсы дихцәажәеит Котик Цекә-иԥа Кәыҵниа.
Иахьатәи амш иалагӡаны Шьоуа иԥацәа рнышәынҭраҿы
иржит: Гарик Данел-иԥа Кәыҵниа, Паҷули Шугьен-иԥа Кәыҵниа,
уи иԥшәма Жьужьуна, Колиа Ӡаӡамиа.
Аԥсыжра ашьҭахь Нури Быҭәба, Рауль Кәыҵниа, нас сара
ахәы ҳшықәыз аҩныҟа ҳгьежьит. Ҳгәалаҟазаара бжьысны
иҟан. Нури иҩны днықәыԥшит, иҩны акәшамыкәша итәақәаз
аибашьцәа днарабжьақәеит. Уи аҩныҟа сиԥхьеит, аха ҵаҟа
албаара иҭахымхеит, ицәа акы алашәазшәа. Раули сареи
ҳалбааит. Ԥыҭк ҳтәаны ҳаԥсы анаҳшьа, Рауль иҳәеит уаха
Валикәа Быҭәба иахь дышцоз, иԥш ҿырпны уа инижьхьоу
илагарц шиҭахыз. Ус акәзар, уаха саргьы сыҩны сыԥхьоит ҳәа
наиаҳәаны ҵаҟа сылбааит. Мцак ааиқәҵаны, ӡык аарҟәанданы
исықәысҭәандаз ҳәа сыҟан. Агәашә аартны ашҭа сынҭалан,
сышиашаз азал сныҩналеит. Уажәыгьы аҩны аԥенџьырқәа акы­
дыршәылақәа рыла ихҩаны исыман. Сымшынҵақәа знысҵоз
202

сзеиԥш тетрад зҭаз смакәан хәыҷы скаруаҭ инықәысҵеит,
сгәабанақь сшәысхын, уа инавасҵеит, скостиум аҭӡамц аҿы
икнасҳаит. Исыӡбеит, заа скәытқәеи сыжәи акрырҿаҵаны,
мҿык аармазеины амца еиқәысҵарц. Нас уа аӡы сырԥхонаҵы,
аԥш ҟәаҟәагала ашыла ҟаҵаны, мгьалқәак зӡырц сҳасабит.
Сергеи Ҷлоуҟа дзымцакәа дхынҳәыргьы са сҟны даангылап ҳәа
аасгәахәт.
Сеиха аашьҭыхны раԥхьа сцан, нахьхьи саԥхьа адәаҿы
ишеибгаз тракторла иааганы иқәсыжьхьаз ахьацаҵлақәа
снарыдгылеит. Уи ахькажьыз ҩажәи жәаба – ҩажәи жәохә
метра исцәыхарамызт. Уа сышнеиз еиԥш, саԥхьа-сышьҭахь
саанаԥшааԥшит. Иууаӡа зехьынџьара аҭынчра ахатәан.
Уахынлатәи ахысрақәа макьана ирыламгацызт. Ишәарҭамызшәа
анызба, сеиха хьанҭа иццышәха иҟаз мҩанысҵан, махәышәпак
иналасыршьшьит. Сҟәеҩбжьы, хымԥада, агазмҩа анаҩс
ахырӷәӷәарҭақәа ҟаҵаны итәоу ақырҭцәа рлымҳаҟынӡа
инеиуан. Иаасцәымыӷхан, ԥыҭраамҭак сҽааныскылан, саԥхьаҟа
снаԥшааԥшит. Лабҿаба сахьгылоу схы цәырганы цәҟьарас схы
рысҭозшәа сназхәыцит. Азныказы амҿыԥҟара саҟәыҵны наҟ
сышьҭахьҟа схынҳәып ҳәа нақәыскит, аха шьҭа иаарласны
ахьҭа иацымлозар иагхомызт, сырԥхага амца ҭасымҵар уаха
слаҳәуеит ҳәа сназхәыцит. Ақырҭцәа сгәаҭаны, мамзаргьы
сҟәеҩбжьы ахьго иарбаны ахысра иалагаргьы, ана сханы
игылоу аибашьцәа аҭак рырҭап ҳәа сгәы аасырӷәӷәан, ҩаԥхьа
сеиха мҩанысҵеит. Уи сҟьацыԥхьаӡа срызхәыцуан ҳаибашьцәа
гәымшәақәа, набжьоуаа афырхацәақәа: Мариал, Қьамал, Ҭенгиз,
Баҭал, Даур, еиҭа Даур Латариа.
Амахә шәпа иԥысҟаз сымҿы аашьҭыхны, исыманы сааит
амҿырҟәарсҭаҿы. Уажәшьҭа ара аӡәгьы сибарҭамызт. Ақды
инықәысҵан, ҭынч хәархьла аԥҟара салагеит. Уи саналга, еихала
иаасыршьшьан, инаганы сыплита аԥынҵаҿы инышьҭасҵеит.
Амца еиқәысҵаанӡа сыжәзаҵә акраҿасҵарц адәахьы сын­
дәылҵын, акьыба нкыдыргыланы аца сынҭалеит. Сџьыба
иазкуаз лапҟьа ссақәак аашьҭыхны ҵаҟа сналбааит. Жәабаҟа
шьаҿа исзааигәаны, акранбасҿеиҵари ҳәа исзыԥшуаз сыжә
снадгылеит. Наҟ аборахь иҭасцалап ҳәа шьаҿак ҟасҵахьан еиԥш,
203

сҭаца Лида Аԥшьлааԥҳа дахьынхози ҳареи ҳгәарабжьараҿы
быжьқәак слымҳа инҭасит. Хынҩажәи жәаба метра раҟара ис­
цәыхараны саныԥшы, ԥшьҩы-хәҩы раҟара аибашьцәа еиқәных
сылаԥш нарықәшәеит. «Ҟоҳ, ацхырааҩцәа ҳзаазаап, убама,
арҭ чеченцәазар ҟалап!..» – аасгәахәын, рышҟа снеирыма ҳәа
сышхәыцуаз, сгәазҭаз аӡәы инапы насықәикын:
– Моди ақ, моди ақ!.. – насықәҿиҭит.
Азнаказы дыхәмаруаз џьысшьеит. Аха ақырҭшәа хәыҷы
издыруаз саназхәыц, еилыскааит исықәҿызҭыз дшақырҭуа
цқьаз. Али-ԥси рыбжьара сыҭрысны наҟ сыҽкасыжьит, убри
инақәырццакны ӷәӷәала игеит ахысбыжьқәа, еихсыӷьрак рыма­
ӡамкәа. Сара сахькаҳаз сҳәазаны сыԥш зҭаз аца ашьапахьы
сеихеит. Гәанылагьы сназхәыцит ахы саахоу исмаахоу
ҳәа. Макьаназы сшеибгаз аҟара аныздыр, сыбӷа рџьыҟәны
сышнеиуаз снеиҭаԥан, аанда хәыҷы иҟаҵаз снахыԥеит.
Убри инақәырццакны еишьҭаргыланы автомат ахқәа ҭҟьеит.
Аҿывсывҳәа ахқәа шьҭасуан, исхыкны ииаҟьон. Шьҭа сахьгылаз
сырбарҭамызт, уи схы иархәаны, сыҩны сҩадахьҟа иҟаз
ақәыцаанда снахыԥан, ахьаца ашьапы снадгыланы сӡырҩит.
Уажәы нахьхьи еилажьыз Ахан аҟынтәи иааҟәымҵӡакәа
пулемиотлеи автоматлеи ахыс­рақәа ирҿын. «Аа, ашьыжь сыԥхыӡ
избаз ахьыҟалаз!..» – уигьы сназхәыцит, аха арахь исыхьӡаанӡа
схы сахәароуп ҳәа сҳасабын, аҵлақәа сыҽрывакуа хыхь амарда
саҿаланы, сыҩны снеиуан. Аԥхӡы исылҵны, сыбӷа иадланы
илеиуаз шьазшәа збон, аха арахь ахы шысмаахазгьы здыруан,
уи сыгәгьы арӷәӷәон. Ақырҭуа ибызшәала дымцәажәакәа, арахь
уааи ҳәа зеиԥш бызшәала дсацәажәазҭгьы, амаҭ адаӷь анакуа
еиԥш, сара схала рышҟа снеиуан. Абраагьы урҭ иаадырԥшырц
рҭахын ақырҭуа бызшәада ари адгьыл аҿы даҽа бызшәак аҳра
аурц шырҭахымыз. Саргьы иаасаҳәҭасуа, ирҭаххар срыманы
иныҵашәкәа ицон ишааиз. Аха ус иҟаларц иҟамызт. Уажәазы
сара сырцәыхаран, сҳашҳашуа сымарда ахалара саҿын.
Избон: ана-ара ахқәа сывыҟьҟьон, аха урҭ сара срыԥшаарц
рҭахымызшәа, адгьыл аҿы џьара инцәыҵасуан, ма ҵлак ашьапы
иналашьшьуан, мамзаргьы атрышә иасуа инасыхҟьаны наҟ ицон.
Хыхь санынхала, ҳарԥарацәа ажра иҟарҵаз иҭаианы ахыс­рақәа
ирылагахьан.
204

– Лида лыҩны итәоуп дара!.. – рхаҭақәа шызбаз адырра
рысҭеит.
– Ирацәаҩума?
– Хәҩык иреиҳам!..
– Анахьхьи Ахан аҟынгьы иҩнатәоуп!..
– Акәхап, уахьынтәигьы ахысрақәа ирҿуп!..
– Акыр уаахама?
– Мап, мап!..
– Алахшақәа!.. – апулемиот ала еишьҭаргыланы рылахысра
иаҿын.
Баҭал Кәыҵниа дхысын, агранат ыршәны ирылаижьит. Иара
излеиҳәо ала, усҟан ақырҭцәа ыҩны амашьынақәа ргараж иамаз
ақьала чаԥа иаваланы инеиуан. Ахы анрылаԥжәа, иҩны инеиуаз
руаӡәк дышкаҳаз гәеиҭеит. Аха ашьҭахь иҩызцәа даашьҭыхны
дықәшьуа рҿынархеит. Аҩынтә раан уи данхыс, аҳаргь еиԥш
иахнаҟьаз аҵла ақәцә ҵаҟа инҭалеит. Иҩахьхьи Ахан аҟынтәи
ахысра иаҿыз, рҩызцәа хьаҵызшәа анырба, ахысрақәа ир­
ҟәаҵит, аха дара цәырҵӡомызт, ахәаҟынтәи ахызаҵәқәа
еиларҵаз уашьҭуа иҟамызт. Аибашьҩы Мариал ишилшоз ала
ибжьы нҭицан, ус рықәҿиҭит: «Шәарҭ ақырҭуа цәыбзахшақәа,
шәнапқәа шәырҩаханы арахь шәцәырҵ, акәымзар шәаниз
амш шәгәалаҳаршәоит!..» Даҵаҳәҳәаны иавтомат данаҵха,
еишьҭаргыланы ахқәа дәықәиҵеит уи аганахь. Уаагьы, ани
«Акультура Аҩны» ҳәа аҩыра зныз анбанқәа зхьынҳалаз
аҵаҟа аӡә хланҵы днеизшәа рбеит. Аус злаз уиакәмызт, урҭ
ргәырҽынӡамкәа ахысрақәа ицәырҵыз иақәымгәыӷуазар
акәхарын, уажәы рхахьыргара рмоуа ианыҟала, ҳаибашьцәа
рыкәшаанӡа ирҭахын наҟ ирласны ршьамхы рҽадыргар. Аха уи
мариаусмызт, инеиуаз ахқәа изырцәымцар алшон.
Иаҳа-иаҳа аибашьра атеатр аҽеиҵнахит – сханы иҟоу
ахырӷәӷәарҭа инаркны нахьхьи Қарбеи Маҳаид-иԥа Кәыҵниа
дахьынхо аԥсаҵлақәа рҟынӡа. Арантәи уанӡа километрак
еиҵаӡам. «Нурс» алагьы ахысрақәа ирылагеит. Баҭал афырхаҵа,
агранат зыршәуа абџьар ала идәықәиҵаз ахы Ахан иавагылоу
аевкалипт ду амҵан итҟәацит. Ахқәа кәеицеиуеит иахьцо,
уажәшьҭа ахәлара ааигәахоит.
205

Сара сыҩны сцаны аштаб аҿы иҟалаз расҳәеит. Уахь
иҟазгьы ргәырҽанырҵан, Едик Жьаниеи Нури Ӷәынџьиеи рҩыз­
цәа аашьҭыхны ацхыраараз икылҟьа инеит.
Аӡҩыбжьа шыҟаз, Кәыдырхықә шыҟаз, акырџьара аҩнқәа
рбылра иаҿын. Ахәыҳаракыра аҟынтәи иубон амца абз ҭҳәаны
иҵәииҵәиуа аҽшаҟьоз. Алҩа еишьылӡа ажәҩан иаҵатәан.
Ари аибашьраҿы ахьҭеи амлеи чҳаны рхы иамеигӡакәа
игылеит зегьы. Акызаҵәык, хьысҳараны иҟалаз –аӷа дааины ихы
ҳирбеит ҳхырӷәӷәарҭа ахьыҟаз ахәы ҳаракыра амҵан. Иҟалап
бнала мацарала еикәшаны афермақәа рыла иааины Лида
лашҭа иҭалазар. Ари аганахь аибашьцәа штәаз аҟара рдыруан,
аха иарбан ҭыԥыз уи ахьыҟаз рыздыруамызт. Ашхырцәаӷь­
ҭра рнапы ҭыршьырц егьрыгӡамызт. Уимоу, акы иацәшәон
акәымзар, аандақәа инырхыҵны сыҩны ашҭа инҭаларгьы
рылшон. Ирылшон, маҷк иаасхаҩазҭгьы, аха иццакцәеит. Ани
сгәыла аурыс Васиа дыкны дшыргаз еиԥш саргьы сраԥцаны
раԥхьа снадыргылар, наҟ џьара ҳанынаскьалак, иргәамԥхар,
иаасгәыдҵаны сыршьуан, жрак сынхықәыргыланы. Аԥҳәыс
илеигӡахуам, сара сакәызма изеигӡоз. Иахьазы, ишырҳәо еиԥш,
анцәа сихьчеит.
Аибашьрақәа ианрылга ашьҭахь, Нури имаҵурҭаҿы
ҳаизаны ахҭыс иҟалаз анализ аҭо ҳаштәаз, снапҩымҭақәа ҵаҟа
ишынхаз санрызхәыц, хьаа ӷәӷәак насыцралан, сҭыԥ сазымкуа
саанхеит. Ар реиҳабыра ирасҳәеит аҩнынӡа сцаны урҭ арахь
ихазгаларц шысҭахыз. Аха акыраамҭа уи иақәшаҳаҭымхеит.
Издыруада уа рҽыҵәахны итәазар? Анҭ иршьыз, ирҳәазаны
иргақәоз узырзымхәыцуеи рҳәон зегьы. Аха гәыԥҩык ирҳәеит
ҵаҟа уаҩԥсы дшыҟамыз, урҭ ыҩны ианцоз збақәаз ыҟан. Ԥыҭк
аамҭа анынаскьа, Рауль Баџьгәа-иԥа Кәыҵниа автомат ирҭан,
ҵа­ҟа дылбааит. Дук мырҵыкәа, сымаҭәақәеи стетради иманы
дхалеит.
Ауха ҳабацахуаз, Нури Быҭәба иҩнаҿы иҳаршеит.
Февраль 18, 1993
Асааҭ фба рзы асоура иалагеит. Абар, жәеиза
инархыҳәҳәахьеит, аха асы хкәом. Ҵаҟа ҳалбаан, Рауль иҿы
ҳаҟоуп. Ашьҭахь уи дцан, сыҩны днеины саанк азна абысҭа
206

хьшәашәа иманы дааин, уи рыԥханы какалк ҳкит. Нас чаикгьы
аажәит.
Аерманцәа рҳабла Мандараҟа ирахә ҳаманы ҳцарц
ҳаҳасабын, аха асы анхымкәаӡа, ҳҽаанаҳкылеит. Ақырҭцәагьы
макьаназы ижәылом. Ҳаибашьцәа зны-зынла дара рышҟа
ирханы автоматла ихысуеит, егьырҭгьы аҭак ҟарҵалоит.
Изызҳәазеи ас ирацәаны аҩнқәа рбылра? Кәыдырхықәи
Аӡҩыбжьа аҳаблахьи иахантәарак иаашаанӡа амцабзқәа
ықәлашон. Ҩымш-хымш раԥхьа дара рхырӷәӷәарҭақәа рҿы
атҟәацрақәа цон, урҭ ааха ироуз амцхәрас ашьоура иаҿызар
акәхап уажәы.
Асы хкәом. Сынтәа аӡынра ӷәӷәахеит даараӡа.
Аибашьра еилгом. Уи аҳәаақәа рҽеиҵырхуеит. Арахь,
ҳаҷкәынцәа ирфо маҷхо иалагеит. Аамҭа бааԥсуп: аԥсреи
абзареи ҳҭагылоуп!
Аха агәыӷра ҳацуп ҳахьцалакгьы: иага ҳгәаҟуазаргьы, аиааи­­
ра ҳара иаҳтәхоит!..
– Раули сареи абыржәы, хыхь абџьар зку ҳарԥарацәа
ираҳәаны, лимонкаки ашәақьи аашьҭыхны, сыҩны ҳаҟан.
Асааҭ хԥа ҟалахьан. Азал сшыныҩналаз сылаԥш ақәшәеит
ашәаҿыҵәҟьа хыхь, ауада злашьыхыз ыдыбганы ҵаҟа ишкажьыз.
Ашә аартны цқьа ҳнахәаԥшызар, дыснаиперын ихысуаз, ихымҭа
абетонлых иалҟьаны АКМ ахы ааԥшуан. Иԥыҽҽыз ашьыхга
ааршәшәаны ахы аалаҳхит. Макьаназы уи ауп ҳалаԥш иҵашәаз.
Аха уажәыгьы иџьасшьоит: амҿы анԥысҟоз адәаҿы зынӡа
скылкааны симбаӡоз? Дзымхысзеи усҟан? Иҟалап иҩызцәа арахь
аԥшыхәра иааскьаз рҭыԥ аҿынӡа имнаӡацзар, урҭ дырзыԥшын.
Дара ахысра ианалага аснаипергьы нахьхьи акультура Ахан
аҟынтәи дкылыԥшны сыҩны ашә иарбаны дхысит. Уа аибашьцәа
ҩнатәоуп ҳәа дазхәыцзар акәхап. Сара сдәылҵны саныҩналоз
дысзыԥшуан. Ажәакала, хыхь ишазгәазсҭаз еиԥш, иахьа ԥсрак
сахыԥеит.
Аха аԥсра изахымԥеит даҽа шьоукы.
Зегьы ҿҳәарак-ҿҳәарак рымоуп. Ус шыҟалоз убаратәны
иҟан. Аҭынчуаа роуп сара сазҿу. Ишазгәаҳҭахьоу еиԥш,
Кәыдырхықә иаҵанакуа Адлеиааи, Ҷанааи, егьырҭ ажәлантәқәеи
207

реиланхарҭаҿы иалымҵыцкәа иалаханы иҟан Кьынтеи уи
иаҳәшьа Личкеи, Дукь Адлеиба, насгьы Адлеиаа рҭаца Нели
Занҭариаԥҳа. Кьынта иаҳәшьа аиарҭа даман, уи дкажьны
дзахымҵит. Дукьи Нелии урҭ ирхьыԥшит. Ҳаԥшыхәыҩцәа акы­
рынтә инеины урҭ ирабжьаргеит аҳабла ааныжьны наҟ ахыҵра
шаҭахыз. Излымшоз дыҟан, изҭахымхаз ыҟан. Ажәакала,
гәыԥҩык ақырҭуа еибашьцәа ари аҽны ала кыдҟьо, аҳәа
кыдҟьо аҳабла иналалеит. Урҭ иахьрыхьуаз иаӷрагылеит аԥсуаа.
Еибашьроуп, шьоукы аҳабла иалахеит ҳәа егьырҭ ртактика
рзыԥсахуам. Аҭараа роума, егьырҭ ҳаибашьцәа роума, ақырҭцәа
аԥхасҭа рызҭаз уажә иеилкаара ҳашьҭам, иҟалаз ахҭыс
уаӷеимшхараны ҳахәаԥшуеит. Ақырҭуа еибашьцәа ари аҳабла
ишалалаз еиԥш, анхарҭа ҭыԥқәа инарыкәшаны, иҟаз ауааԥсыра
автоматшьхәа иарганы, аԥҳәысра ахьаа мкыкәа, ақәра
иахәамԥшӡакәа ирыманы Кьынта инхараҿы иааидырцалан,
аҟәҟәаҳәа инаргәыдҵаны рыҩны иҩнаршьын, амца ацрарҵеит,
иаларблит рыԥшьҩыкгьы. Уи акәшамыкәша игылақәаз аҩнқәа
зегьы амца рыцрарҵеит.
Ақырҭцәа афашист цәа шырхарԥаз уиалагьы иудырратәы
иҟоуп. Аилкаагьы ҳамоуп, унеишь-уааишь ҳәа зарҳәоз Кьынта
Адлеиба ихы хҵәаны, алаба иахаҵаны Ахалдабаҟа иргеит ҳәа…
Кьынта Адлеиба шьауск аҵыхәала Отаԥ дыхҵәаны Аҭара
дааит. Аҳаблауаа ицхраан, иаарласны уи инхара еибиҭеит, аӡәыс
ҳәа хаҵа наганы ҳауаажәлар даарылагылт. Уи аилкаара бзиа
змаз быргын, дшааиз еиԥш, аамҭа кьаҿла ҳқыҭауаа дрылаҵәаны
бзиа дырбеит, иуаҩышьа бзиан, иламыс ҳаракын, ихшыҩ
еиқәшәан. Ацәгьеи абзиеи иҽагирхомызт, ишықәс шмаҷмызгьы,
аколнхараҿы аџьа ибон, иуаажәлар дрылҵны, сара сықәра
иаҵанакуам ҳәа ганха дымгылеит. Ичеиџьыка бзиан, иара
иҟнеиԥш уара уҿгьы уи ыҟазар иҭахын. Ирацәаҩын иашьцәа,
иаҳәшьцәа. Шықәсык-ҩышықәса уажәаԥхьоуп иаҳәшьа Личка
аиарҭа данаанахәаз акәымзар, уи лшьапы днанаго даныҟаз,
иара Кьынта иеиԥш иаҳәшьагьы Аҭара агәахьы данцәырҵлак
ҳашҟа дымҩахымҵыкәа сымбацызт. Лыуаҩышьа хаан, иаразнак
дулаҵәон. Рыҩнаҭаҿы дыҟан егьи раҳәшьа Шуркагьы. Дара
рҟны дыҟан Кьынта иашьа иԥҳа апоетесса Еҭери Адлеиԥҳа. Уи
208

лемоциа ихалаз иахҟьаны лыԥсихика аҽанеиҭанак инаркны
аԥсиххәшәтәырҭахь дныҟәалон. Убра дшыҟаз аибашьра иала­
геит, макьаназы еилкаам уи лыхҭысқәа. Ажәакала, иахьатәи амш
иалагӡаны трагедиала имҩасит иашьеи иаҳәшьеи рыԥсҭазаара.
Дукь Адлеиԥҳа ақәра шлымазгьы, лымч днанаго дыҟан.
Арахь сабхәараахь санымҩахыҵлоз уи агәашә дшаадгылалак
еиԥш, лыбжьы ҳарак ҳшьапы ҳақәнаргылон. Лнапы ыргьежьуа
дысԥылон. «Кәҷыри Таниеи рԥа хазына, ушԥаҟоу, иааги,
ухы сагәӡуеит!» – дычча-ччо слакҭа дынҭаԥшуан. Адлеиаа
срылахәхаанӡагьы лареи сареи аԥсшәа бзиа ҳзеилан,
акырынтәгьы ақыҭсовет аусқәа рзыҳәа уи амаӡаныҟәгаҩ Иасон
Кәыҵниеи сареи егьараан ҳалҭаахьан, лашҭа ҳшынҭалалак, аус
ахь ҳҿынаҳхаанӡа ҳнаԥхьаны, астол ахь ҳнаганы, ицырцыруа
ауатка џьбара нықәлыргылон. «Шәааԥсаха шәыҟоуп, какалк
шәкы зны, нас шәыззааиз аусгьы ҳахьӡап!» – лҳәон лара. Уи
ашьҭахь мап кышьагьы ҳзыҟаҵомызт.
Нели Занҭариаԥҳа ԥҳәыс ҭынчк, ԥҳәыс хаак лакәын. Уи
Дукь леиԥш лцәажәа ыҟамызт, ԥхашьаԥхаҵак лакәын, лгәы
разын. Уи лхаҵа абжьыуаа рҿы еицырдыруаз шәарыцаҩын.
Шәарахума, гыгшәыгума, абна дшылалак иаразнак рышьҭа
ирхон. «Ари ақәыџьма аакьыскьа иааит, аха акы иаршәан,
Кәыдырхықәла Царцу шыҟоу икылсыр аҭахуп!» – ҳәа заа
идыруан иахьцәырҵуаз. Царцу дкылсны уи ашьҭа данхылалак,
Џьгьардаҟа ишкылсхьаз агәра уиргон. Уи иҭоурыхқәа здырқәо
ҳамоуп макьаназы, урҭ уанырзыӡырҩуа удыршанхоит – убас
дыҟан рҳәоит ашәарыцаҩ Миха Адлеиба. Хаҵеи ԥҳәыси
дрыхшеит ахаҵарԥыс замана: Бесик Адлеиба иахьа иуаажә­лар
дрылагыланы аӷа диҿагылоуп.
Ари аҳаблаҿы иҟалаз атрагедиа изаҳаз зегьы рыгәқәа
днархьит. Ариабжьарак Аҭара ақыҭан иҿио ахҭысқәа зегьы
ҳааиҵанарӷәӷәартә иҳацәхасуеит. Ашьа ԥсуам, ибаауам рҳәоит
аԥсуаа. Ҳахьнеилакгьы, ҳзынԥалакгьы, ақырҭуа изын ҳшьа
злаауша иҵәахны иҳамоуп. Ацәгьа – ацәгьа ахылҿиаауеит,
мышкызны уи рзыӷьашкып аԥсуа ишьацқьа зыӷрагәоу ақырҭуа
фашист. Сара хаҭала, убри сымбакәа анцәа сумшьын!..
209

Февраль 19, 1993
Иаха хәыҷык иҵааит. Асы иаузгьы аҟьаҵәыра алан, иубартә
иҟоуп хәыҷы-хәыҷла адгьыл аԥхара шаднакыло. Иацынтәарак
иауз асы бахҵәаӡа иҟазҭгьы, шьамханынӡа снылагылон иахьа.
Шаанӡа сгыланы Отаԥҟа амҩа сықәлеит. Џьгьарда тракторк
сықәшәан, Кәачаранӡа сагеит. Аԥҳә аагара ицон сзықәтәаз
атрактор. Уантәи шьапыла Ҷлоу ҳнеит еицыз. Уа исықәшәеит
Алықьса Ҭеуаз-иԥеи Пата Мыта-иԥеи Кәыҵниаа. Урҭ сазҵааит
Аҭара иҟоу-иану ҳәа. Ираҳахьан ақырҭцәа сышрылашәаз.
Иааркьаҿны ирзеиҭасҳәеит иҟалаз шыҟалаз.
Уи ашьҭахь Алықьса исеиҳәеит ҩымш раԥхьа Ҷлоу ӷәӷәала
«Град» ала ишалахысыз. Радион Ануа иҩны ахы хьамҭа
нақәшәан (акультура аусхкаҿы аус ҳацызуаз Џьон Ануа иашьа),
иԥҳәыси ихәыҷи ашьит, иара инапы имнахит. Уаҵәы иржуеит
дара.
Сгәы иалсит исаҳаз.
Ҷлоу агәаҿы ахы хьамҭақәа шаларыжьыз улаԥш иааҵашәоит
иаразнак. Итҟәацуаз ахыԥша, афарҭын еиԥш, асаркьақәа зегь
еилаҟәыбаса инканажьит. Уажәраанӡа ара зегьы еибганы,
икәаԥҷаҷараӡа ишыҟаз, уажә аибашьра аԥшатлакә Ҷлоу агәы
ишалагьежьыз аныԥшуа иааҟалеит.
Ааи, Аԥсны тәыла хәыҷуп, ҳәарада, асолдаҭ ари адгьыл
шьапыла деибашьны дахымсыргьы, абзырбзан хы ахькамҳауа
ҳәа аҭыԥ ыҟаӡам. Ахәра иаҩызоу урҭ ашьҭақәа шьаҿацыԥхьаӡа
иуԥылоит.
Ахәылԥазы Ваниа Џьопуа иҩнаҿы ҳанааиқәшәа, акыраамҭа
ҳалацәажәон ҳаԥсадгьыл Аԥсны алахьынҵа. Сара имӡакәа
исҳәеит ихьааны ишсымоу ҳашәҟәыҩҩцәа, ҳинтеллигенциа,
ҳҵарауаа – ҳашхыҩҭра, ҳаиҳабыра, ҳпарламент уҳәа зегь
Гәдоуҭа рҽеидкыланы иахьыҟоу, арахь изаармышьҭуеи урҭ
рхаҭарнакцәа. Избан, изыхҟьазеи ҳпарламент иалоу аӡәыкҩыџьак ракәзаргьы, ари аибашьра апылҳаҭ ахьыҟоу изҳадгылам?
Павел Ҳаџьараҭ-иԥа Аӡынба даабалоит шьаҿацыԥхьаӡа.
Ирыхьзеи егьырҭ?! Ирԥшӡаны, аҵакы аҭаны ацәажәара
изацәшәазеи абысҟак? Аӡҩыбжьеи Аҭареи аӡәыр даабахьоума?
Аибашьра иалагеижьҭеи ус аӡә даахьазаргьы, Тҟәарчал, Ҷлоу
210

ауп иахьнеиуа. Март мзеиԥш рлакҭа дырбаны, Гәдоуҭаҟа еихоит.
Цәҳәи ҟьантази ҳааизныжьны!.. Ҳагра ҳамӡап ҳаԥхашьаны.
Мышкызны аибашьра анеилгалак итатаԥшьугьы итатаԥшьымгьы
аадыруеит ҳара. Дарбан исықәшаҳаҭым?..
Ҳара иаадыруеит уахьгьы ишыҟоу ашәарҭара, амч еиқәаҵәа
ишаҿагылоу ҳаԥсадгьыл аҵеицәа хазынахәқәа. Аха уа дыҟоуп
Арӡынба, уа дыҟоуп ҳхеиԥш ҳзықәгәыӷуа ауаҩ ду, иҟәышу
аполитик, ҳанцәахәы. Уи игәра аагоит, избанзар дыззықәԥо аус
иашоуп, иԥшьоу усуп, аиааирагьы ҳнаргоит!..
***
Шәгәы ҭысшьаазар ҟалап лассы-лассы ҳауаажәлар рныр­
ҵәара иазку ахҭысқәа сахьрылацәажәо. Аха, ишыжәбо еиԥш, уи
хыҭҳәаам, иҟалаз ахҭысқәа роуп ишәсырдыруа. Еиқәырццакны,
еишьҭаргыланы ахҭысқәа иҿиоз сымшынҵа иананысҵоз
саргьы сылаӷырӡқәа адгьыл иалҵәраауа аӡы цәыкәбарқәа
реиԥш сӡамҩа дырбааӡон, сгәаҭеиуан, сҳәаҵәыҳәаҵәуан уаха
схы нықәысҵаргьы. Аҵла иалҟьаз амаҭ ицҳаит ҳәа, ҳаҿиара
маҷны излаҟоу ала, иахьа аӡә данҳагхалак ҳхыԥхьаӡара
ианыԥшуеит. Амилаҭ дуқәа уи хьаас ирымаӡам, реибашьцәа
ҭахозаргьы, рышьҭахь игылоу, аанҿасра зқәым арҩаш еиԥш,
ижәыланы рҿаархоит. Заҟантә ҳаибашьцәа жәыланы ақырҭцәа
рхырӷәӷәарҭақәа рымхны иааныркылахьоузеи, аха егьырҭ
рхыԥхьаӡара есааира иацло рҿанаархалак, ҳарԥарацәа
шьҭахьҟа ихьамҵыр ада ԥсыхәа рмоуа инҭагылон. Бесик Квираиа
иҟәышыз ар рԥыза иакәын, аибашьраҿы арацәа рхыԥхьаӡара
егьҳанаҳәом ҳәа дазхәыцуан ԥахьатәи ажәыларақәа раан.
Ганкахьала уи диашан, бџьарла уеиқәных уанцәыҵатәоу
иалшоит акыр зымпыҵакны иааиуа аӷа аԥхасҭа иҭара, аха даҽа
ганкахьала уанахәаԥшлак, ажәыларақәа рышьҭахь иаанукылаз
ахырӷәӷәарҭа ахьчара аҭахуп. Ушьҭахь игылазароуп зыԥсы
шьаны иҟоу аибашьцәа рӷьыра. Урҭ ааины уара уанырыԥсахлак,
уи аӷа ицәугаз ахырӷәӷәарҭа ахааназгьы изаанкылаӡом аӷацәгьа.
Арацәагьы акраҵанакуеит иахьатәи аибашьраҿы. Уи аганахь
ала аибашьра иалагеижьҭеи иааҳныԥшыртә иҳацәҭахахьеит
аҭынчуааи ҳаибашьцәеи. Абри аан ҳара ҳхызҩо Нхыҵ Кав­
211

казынтәи ацхыраараз иҳадгылаз ҳашьцәа роуп. Урҭ есааира
ихадырҭәаауеит ҳара иҳацәцахьоу, ҳмаҷра. Абри зегьы, ҳәарада,
ихьаа ӷәӷәаны исныԥшуеит сара есҽны ианысҵо амшынҵа
саназхәыцуа, аха иҟауҵари, ус ҳнеилароуп, ҳалахь иану усгьы
ҳзахыԥом, иҟалаша, ҳзыниаша уаҵәтәи амшқәа иаҳдырбап.
Аԥхьаҩ ахааназгьы игәы иаанамгароуп, еснагь аԥхасҭа
ахьыҟаз ҳара ҳҟны акәызшәа. Иахьа ацәыӡ анҳаулак,
ҳаибашьцәа ргәы ԥжәаны уи аҭак злаҟарҵашаз акы рхәыцуан,
акы мҩаԥыргон. Аӷагьы ирҭон уааԥсырала аԥхасҭа ду, уи
дыршаҭомызт, имариа анырԥыхьашәалак ргәы иҭаҟәаҟәаз
ашьаршәы ртон, хы цаҳәцаҳәла иԥышә ҭаԥырҵәон, ашьа
иҿадыршуан.
Ус адагьы уаҳа ԥсыхәа ыҟамызт, ақәылаҩ ихы ирдыртәын,
уи даушла ҳаршәаны, хымш рыла ааха ӷәӷәа ҳаҭаны Аԥсны згоит
ҳәа дшымақаруаз, иқьышә ҭаԥҵәаны, аԥсуа дзакә хаҵаз ирбаны
иҭыҩрахь дҭацалатәын.
Аҩыҵаа Паҷули иҩызцәеи иареи рышьра рықәыӷәӷәон.
Убри аҟнытә, урҭ ааицәажәан, аԥсцәа анаарга адырҩаҽны
шаанӡа амҩа иқәлеит. Агәыԥ ахыԥхьаӡараҿы иҟан: Заур
Иван-иԥа, Федиа Амтон-иԥа, Нодар Фома-иԥа, Гәырам
Иликәа-иԥа Кәыҵниаа, Рома Вова-иԥа Џьынџьал. Хықәкыс
ирыман иҭахаз аҭынчуаа ршьа рурц. Агәҽанызаара рыманы,
иеицыз аибашьцәа инаԥшааԥшуа, хыхь ахәадала уаҩы илаԥш
рықәмыршәакәа рҳабла иалаԥшуа рҽааныркылеит Федиа
инхарҭа аҩадахьы. Рҽыҵәахны иштәаз, ианԥшы, быжьҩык
еишьҭагыланы, рҟазшьала, рыҽхарззаланы афабрикала ишааи­
уаз, иаахаҵәины Федиа игәашә аадыртын, ашҭа иааҭалеит
изаҳәамыз «асасцәа». Ишааиз еиԥш, аԥшәма ианҵаны имаз
аҳәа анырба еихсны иршьын, иааганы ацәахыхра иалагеит. Урҭ
рыҩны иҟазшәа рхы мҩаԥыргон, ԥсыуак ари аганахь дцәырҵыр
ҟалап ҳәа иазхәыцуамызт, нахьхьи Жәыргьыҭ инеины рыҩнык
аҿы ақьафураз шьтәак ршьызшәа рыбжьы ҭыганы, хьаа змамыз
шьоук реиԥш иршьыз аҳәа ацәа ахырхуан. Ҩыџьа-хҩы аҩны
иныҩналан, аимдарақәа мҩаԥыргон. Даҽа қырҭуак, Федиа
игәыла Ипполит ихкаара дынҭалеит. Иҟалаз уи ауп, уи ахкаараҿы
игәеиҭазаап агәагәышьқәа хьаԥшкәаԥшуа аҳәра ишаҿыз.
212

Инеиз «асас» дыҩны гәагәышьк днашьҭалеит, аха изкуамызт.
Аҩны еимыздоз ахацәагьы ааскьан, иааԥса-икараха агәагәышь
иашьҭаз дахьгылаз инеины ак иарҳәан, ччараха ирысит.
Хыхьынтәи иԥшуаз аԥсуаа рхы ааидыркылеит.
– Абыржәы еиӷьым, зегь џьарак рҽеизыргеит, шьҭа иаам­
ҭоуп какалк дҳаркыр! – даацәажәеит агәыԥ хадара азҭоз.
– Сара сҳәа ацәахыхра иаҿу рышьра сақәиҭызааит! –
иҳәеит Федиа.
– Ааи, ааи! – уи инаиқәшаҳаҭхеит егьырҭгьы.
– Анцәа ду дшаҳаҭуп, ҳара акгьы ҳхараӡам!
– Аиаша ахьӡала, ҳашьцәа иҭахаз рыхьӡала!..
Аҟәҟәаҳәа, ҿааихак амамызшәа игаз ахысбыжьқәа хылагәыла иааиланаҵеит ацәгьара иаҿыз. Ԥшьҩык ршьапқәа
иркымызшәа инеилаҳаит, егьырҭ харабӷьара еихеит. Дыҟан
ихәызгьы, уи дықәшьны, дырҳәазаны дрыма рҿынархеит.
Ԥыҭрак ашьҭахь арҭ ҵаҟа иналбаан, ишьны икажьыз рабџьарқәа
аархырхын, иаанаԥшааԥшын, ҩаԥхьа рышьҭахьҟа рҿынархеит.
Еицыз агәыԥ хынҳәит рышьҭахьҟа.
Ахәылԥазы ҩаԥхьа иааны ирхаҩеит, аха егьырҭ усҟан
рыԥсцәа рыманы ицахьан.
Дышәсырдырырц сҭахуп ахҭысқәа ахьыҿиаз аҩнра иеиҳабу
Федиа Амтон-иԥа Кәыҵниа. Диит 1944 шықәса рзы Аҭара
ақыҭан. Имоуп аишьцәа ҩыџьа, аиҳәшьцәа хҩык. 1965 шықәса
рзы абжьаратәи ашкол даналга аррамаҵурахьы иԥхьоит. Дыҟан
Ҟазахсҭан. Аргылаҩцәа ргәыԥ хадара аиҭон. Сержантын.
Уахьынтәи даныхынҳә аус иуан аколнхараҿы бригадирс. Аҭаа­
цәара даналала Аҟәаҟа диасуеит. Аус иуан еиуеиԥшымыз
анаплакқәа рҿы. Ҩыџьа ахшара драбуп. Иԥеиҳабы, Реваз захьӡу,
диит 1972 шықәса рзы. Иԥҳа Иагна – 1976 шықәса рзы.
Аџьынџьтәылатә еибашьра ианалагоз Аҭара дыҟан.
Убриижь­ҭеи иашьцәа дрылагыланы аӷа диҿагылоуп. Аҭара
ақыҭан имҩаԥысхьоу аибашьратә хҭысқәа зегьы дрылахәуп.
Ааԥсара рныԥшуа иқьыԥаха ихынҳәуеит аибашьцәа.
Еидара хьамҭак рыжәҩа инықәырхызшәа иааҟалеит, иахьатәи
рныҟәарақәа алҵшәа бзиа аманы иахьырԥылаз. Ус ишыҟоугьы,
рхы-рҿы ианыԥшуеит агәырҩа, агәынамӡара. Макьаназы
213

ирацәоуп здац ыҵжәам, урҭ зегьы аамҭа рҭахуп. Ани ирныԥшуа
агәырҩа агәкаҳара аҵаӡам, иахьеи уахеи имҩаԥырго аус дуқәа
агәыӷра дугьы рнаҭоит. Уи уаҵәтәи амш ахь ухьанарԥшуеит.
Уи амшгьы, иааираны иҟоу ааԥынреиԥш, аиҭакра дуқәа шаа­
нарԥшуа ранаҳәоит.
Уаанӡа – еибашьроуп, еибашьроуп, еибашьроуп!..
Февраль 20, 1993
Аҭара мрагыларахьтәи аҳәаа аиҳарак зегьы чаирҭароуп,
иара убри ачаирҭақәа иргәыланхоит Кәакәаа, Џьалаӷониаа,
Кәыҵниаа жәпаҩык. Аибашьра ианалага аҽны инаркны абри
аҳабла иаланхоз аҿари бырги рхы еидкыланы, ирымаз абџьар
рхы иархәаны аӷа иҿагылан. Уаҩы ибартә иҟан наҟ-ааҟ еиҿа­
гылаз рымчқәа шеиҟарамыз, аха ҳарԥарацәа хыԥхьаӡарала
иага еиҵазаргьы, ихьаҵырц ргәы иҭаӡамызт. Аамҭала ақырҭцәа
аԥыжәара аныҟарҵалак, џьара-џьара рхырӷәӷәарҭақәа нры­
жьыргьы, ҩаԥхьа уи рцәыргаразы аусқәа мҩаԥыргон, иахьеи
уахеи ишгәамҵуазгьы, ахьамҭара шрықәыӷәӷәозгьы, агәыԥқәа
рҽеибаркны ԥшыхәра ицон, аӷа игәиҽанӡамкәа ааха иҭаны
ихынҳәуан.
Уажәазы ари агәыԥ ԥызас даман Иура Џьарнас-иԥа Какоба.
Диит иара Аҭара ақыҭан 1947 шықәсазы. Аҵара иҵон Аҭара,
Кәтол. Абжьаратәи аҵараиурҭа даналга уи Аҽгәаратәи
ақыҭанхамҩатә техникум даанахәоит. Атехникум дшалгаз
еиԥш, уи аусура далагоит анџьныр хадас Кәтол. Уантәи ҩаԥхьа
иқыҭахь диасуеит аусуразы.
1989 шықәса анҵәамҭазы уи Чечентәылаҟа дрышьҭуеит
ар рус аҵаразы. Усҟантәи аамҭа цәгьа иуанаҳәон иаарласӡаны
ақырҭцәа ҩаԥхьа ижәылараны ишыҟаз. Убри гәаҭаны, ҳаиҳабыра
ирҭахын аамҭа кьаҿла гәыԥҩык аҿар ар рус разыҟаҵара.
Хатәгәаԥхарала абри зҭахны Чечентәылаҟа идәықәырҵоз
рхыԥхьаӡараҿы дыҟан Иура Џьарнас-иԥа Какоба. Уахьынтәи
дшыгьежьыз уи ар рԥызаҩыс дҟарҵоит усҟан Аԥсны ҿыц
еиҿыркаауаз аԥсуа гвардиа аҟны. Абра аус шиуаз ауп уи ишихьӡа
Аџьынџьтәылатәи аибашьра. Аҟәа ақалақь аҿы идикылоит
раԥхьатәи аибашьра, уантәи диасуеит Гәымсҭатәи афронт
214

ашҟа. Далахәын Гагра ақалақь агара. Убри ашьҭахь ахьӡ-аԥша
иманы уи дхынҳәуеит иқыҭа гәакьахь. Иашьеиҳаб Ирадион
дызхагылаз агәыԥ имидахьан Гәдоуҭантәи ихынҳәхьаз Адгәыр
Какоба, аха уажәы уи агәыԥ дахадыргылеит Иура, аибашьраҿы
аԥышәа ду зоухьаз ԥызаҩк иаҳасабала.
Ашықәс ҿыц ашьҭахь Иура хадара зиҭоз агәыԥ ҩадаҟа
иааскьаны Митиа Быҭәба инхара акәшамыкәша иныркылеит
ахырӷәӷәарҭа. Урҭ дук ирцәыхарамкәа игылан иаҳа инеиҵыхыз
агәыԥ, Уасил Жьаниа ԥызара зиҭоз. Арҭ аҩгәыԥкгьы рҳәоу
еимадан. Аӷа лассы-лассы иҟаиҵоз ажәыларақәа агәра удыргартә
иҟан Аҭареи Кындыӷи ирыбжьгаз амҩаду ала иҿааханы, Аҭара
аерманцәа рҳабла аҟынӡа иааҿахҵәаны, иаарласны рнапаҵаҟа
иааргарц шырҭахыз. Ари еилыркаауан Аҭара аҩадахьтәи аҳәаа
иахылаԥшуаз аҭарааи аӡҩыбжьааи ҳаибашьцәа.
Ҳаибашьцәа аӷа игәҭакы аилкааразы иааиԥмырҟьаӡакәа
имҩаԥыргон аԥшыхәрақәа. Убас, иахьатәи ашара игылоз иа­
лагӡаны амҩа иқәларц рҽеибырҭеит Иура Какобеи аибашьҩы
Амиран Митиа-иԥа Кәыҵниеи. Урҭ асааҭ хәба рзы рхырӷә­ӷәарҭа
аанрыжьит. Рцамҭазы иашьцәа Ирадиони Валерии иреиҳәеит
арахь шьҭахьҟа ихынҳәны иаанӡа рҭыԥ иахымсразы. Амҩа
иқәлаз арԥарацәа зны амҩаду ала инеиуан, иахьаҭахыз иным­
ҩахыҵны абна аган рҽаҭаны, нас ачаи ацәаҳәақәа ирыбжьа­
ланы ирулакгьы реиланхарҭа иазааигәахеит. Сааҭк аҟара џьара
инкылатәан, аҭагылазаашьа гәарҭеит, цқьа иӡырҩит, инаԥш­
ааԥшит, аха шьҭыбжьы ҳәа егьыҟамызт. Ашьҭахь Иура иҩыза
иахь даахьаҳәын, инапы иҟьеит рышьҭахьҟа идәықәларазы.
– Ҳзырццакуазеи? – дҵааит Амиран.
– Ақырҭцәа ҳҳабла зегьы иахылаԥшуеит, аха абжьааԥны
урҭ иаашаанӡа имҩаԥырго ахысрақәа еиқәтәаны иҟоуп. Ари
иаанагозеи?
Амирангьы уи ааџьеишьеит.
– Издыруада ахысра ргәы ԥнаҵәазар?
– Мап. Ахысра ргәы ԥнамҵәаӡеит. Ари акы иамааноуп!..
– Измааноузеи?
– Ажәылара рҽазыҟарҵозар ҟалап!..
– Ус анакәха, иаарласны шьҭахьҟа ҳгьежьыроуп, ҳҩызцәа
адырра раҳҭароуп агәҽанызаара рымазарц!..
215

– Ааи, иаарласны ҳашьҭахьҟа ҳгьежьыроуп.
Абас иааицәажәан, урҭ рышьҭыбжь мыргаӡакәа иазааи­
гәахеит Борис Сармедиа инхара. Маҷк рыԥсы ааиҭар­кырцы уи
аҩны акәшамыкәша иҟаз ҭҵааны иныҩналеит.
Арҭ рхабарк анырымбаӡа, Ирадион иҩызцәа ршьапы инықә­
иргылеит.
– Иуреи Амирани шьҭа ихынҳәхьазар акәын. Уахь иахьцоз
рацәак ишнымхоз ҳарҳәеит иандәықәлоз. Ҳарԥылароуп!..
Амҩа иқәлаз рхыԥхьаӡараҿы иҟан: Ирадион, Валери, Рузик
Кәакәаа, Џьумбер Лазариа, Бесик Севериан-иԥа Џьалаӷониа.
Амҩаду ишаныз џьаргьы имҩахымҵӡакәа раԥхьатәи рхырӷә­
ӷәарҭаҿы иааит. Уа инхеит сааҭк аҟара, аха шьҭыбжьык
аныр­маҳаӡа, рхабарк анырымбаӡа рышьҭахьҟа ихынҳәит.
Игьежьны ишааиуаз Иурагьы Амирангьы Борис Сармедиа
иҩнаҿы ирықәшәеит. Наҟ зынгьы џьара иазгәасҭахьеит – ари
аҩны амҩаду аҿықәан игылоуп. Аишьцәа анеиқәшәа рыԥсы
аарылалеит. Наҟ рҽыҵәахшәа, иҟалазеи, инзырхазеи ҳәа
иҵааит.
– Ақырҭцәа иахьатәи рҿымҭра оумашәа иаабоит! – иҳәеит
Иура.
– Ус угәы изаанагозеи? – дҵааит Ирадион.
– Абар, асааҭ жәаҩа рахь аусура иалагахьеит, ақырҭцәа
рҟытбжьы ыҟаӡам.
– Ихьаҵны ицеит ҳәа угәы иаанагома?
– Ихьаҵны имцеит, аха бааԥсрак ргәы иҭаркит.
– Ақырҭцәа ртактика ҳҵахьеит ҳара, – ҿааиҭит Ирадион.
– Урҭ жәылозар, асааҭ жәба рзы рхысбыжьқәа дыргахьазаарын.
– Ртактика рыԥсахзар алымшаӡои?
– Иалшоит, ишԥалымшои.
– Иҟаҳҵари?
– Ҳашьҭахьҟа ҳгьежьып, егьырҭ ҳҩызцәа ҳаҽрымаадап!..
– Шәаала, нас!
Ашацаҳәа рышьҭахьҟа рҿынархеит. Рныҟәашәа дырццакит.
Аԥхӡы рҿашы, аишьцәа Котики Иликәеи Џьалаӷониаа амҩа
аҿықәан наҟ-ааҟ еиҿаԥшуа рынхарақәа инарзааигәахеит.
Ианԥшы, игәарҭеит жәпаҩык ақырҭцәа аишьцәа рыҩнқәа
216

ирыҩналаны арҳәрақәа ишырҿыз. Агәыԥ еицыз амҩа аҿықәан
игылаз ашкол ахыбра иамариашаны игылан.
– Арҭ ҳара ҳанца ҳашьҭахь иааит арахь! – иҳәеит Ирадион.
– Иҟаҵатәузеи?
– Шәара ара шәгылаз, сара рышҟа снаскьоит! – иҳәеит
Иура.
– Ицәгьарахар алшоит, умыццакындаз! – ҿааиҭит Ирадион.
– Ицәгьарахар, шәара схыжәҩап, уажәы ижәбама иҟаҵатәу!
Иура ԥхьаҟа иҿынеихеит. Нахьхьи Иликәа иашҭаҿы ира­
цәаҩны ауаа ҭагылан. Урҭ, ҳәарада, аҩны зырҳәуаз ракәын,
аха рҩызцәа зымҩа ашҭа иқәгыланы ирхылаԥшуан. Иура
дышнеиуаз гәарҭеит, аха игәхьаа рымкызшәа, макьаназы ус
изыԥшуан. Ауаа рацәа шыҟаз аниба, Иура иааицәымыӷхеит,
ишьҭахьҟа дхынҳәыргьы цәгьа имбеит, аха ус ишшәарҭаз
еилкааны, дыԥаны ажрахь иҽҭаижьырц иҭыԥ иԥсахит. Убри
инақәырццакны, ашҭаҟынтәи акәымкәа, мрагыларахь ала амҩа
аҿықәан иамаз абардраҟынтәи ахысбыжьқәа геит. Аҿывсывҳәа
ахқәа еишьҭагыланы зҿаадырхаз Иура дааныркылеит: ҩ-хык
иҷаҷа иақәшәеит. Ажраҿы дкаҳаит.
Ахысбыжьқәа шгаз еиԥш, ашҭа иҭаз ақырҭцәа зегь, арахь
амҩаҿы аԥсуаа шгылаз анырба, амҩа ааихҵәаны агәаҩарахь
рыҽҭарыԥсеит. Урҭ рхыԥхьаӡара злагәарҭаз ала, 55-ҩык
иреиҵамызт. Абџьар ркын зегьы. Заа амҩала аԥсуаа шааиуаз
гәазҭахьаз амҩа аҿықәан рҽыҵәахны ирзыԥшуан. Дара роуп
раԥхьаӡа ихысызгьы.
Иура дышкаҳаз анырба, иашьцәагьы аҟәҟәаҳәа ақырҭцәа
идырбаны ахысрақәа ирылагеит. Уажәы урҭ рыҽкарыԥсан, иаҳа
иахьшәарҭамыз аҭыԥқәа ԥшааны Иура излаицхраашаз иашьҭан.
Аибашьцәа ирыцыз Шьаликәа Чапагәуа, дырԥырхагахар
ҳәа дшәаны шьҭахьҟа днаскьеит. Уи наҟ мрагыларахь иҟаз
агәаҩаҟынтәи дааԥшны иҟаз гәеиҭон. Иура иакәзар, дышкаҳаз
еиԥш, ибжьы нҭицеит:
– Аҳаҳаи, акы шәацәымшәан!..
Абригьы иҳәеит, уаҳа уинахыс ишьҭыбжь ыҟамызт.
Ирадион иашьеиҵбы ихьыз еиликаарцы ажра дҭаланы ԥхьаҟа
217

дыҭрысит. Аха шьаҿақәак ҟаиҵахьан еиԥш, наҟ дгәаҭаны
дрымазар акәхарын, аҟәҟәаҳәа зҿаадырхаз ахызаҵәқәа даа­
ныр­кылан, изнапык бызбызуа амца шацралаз гәеиҭеит. Ахы
шиқәшәаз еиԥш дынцәыҵаҳаит. Амца зыцраз инапы иҟәандаӡа
ашьа наҿашит. Иаразнак уи автомат иакәыршаз арезина
ааԥиртлан, инапы инакәиршеит. Ԥасашәа Иура ибжьы аниргаз
инақәырццакны Ирадионгьы изҿиҭхьан: «Умшәакәа уааила,
саргьы суԥылоит!» ҳәа. Иҟоу гәеиҭарац, иара дыхәны дшы­
ҟазгьы, иашьа иахь дынхьаҳәит. Уи ажраҿы ҿыцха дышьҭан.
«Дыԥсыма, иароубиџьырхеит! – иааицәымыӷхеит Ирадион.
– Сашьеиҵбы Иура, сакәмыз иԥсышаз!..» – Ус гәаныла
дназхәыцит, аха макьаназы агәыӷра иман, дыхәны дыҟоуп ҳәа
игәы иаанагон. Агәыӷра мыжда, ахаан ҳаԥсуеит ҳәа ҳҟазымҵо…
Уи ҳацуп ҳахьцалакгьы!..
Ирадион иашьа ацхыраара ииҭарц иҿанынеихоз, Џьумбер
Лазариагьы днаишьҭалеит. Уажә ас аныҟалоз зынӡа еизааи­
гәаны еиваиан. Ушьҭа иуабартә иҟан уаҳа шьаҿакгьы ԥхьаҟа
ацара шзалымшоз. Урҭ рнаҩсшәа Валерии Рузики акапанга ду
адәны ицәгылаз иаваианы ахысрақәа ирҿын. Амирангьы урҭ
дырцәыхарамызт, аха уи абџьар икӡамызт, маҷк иҽааникылан,
иахьшәарҭамыз ҭыԥк ԥшааны иҩызцәа дырзыԥшын. Аамҭаказы
Ирадион инапы арезинала аҿаҳәара далаган, аха изнапык ала
уи цқьа ианизҿамҳәа, Џьумбер арезина ааирххан, Ирадион
инапы шҿеиҳәоз ижәҩашәаҟьа шыҟаз ахқәа налапҟеит, уи
азмырхакәа иарӷьарахьтәи иуаҭәагьы аабызбызит. Уи ангәеиҭа
Ирадион ҿааиҭит:
– Уара, Џьумбер, уаҳа умԥшыкәа ушьҭахьҟа уца, сара схала
схы сзахәозар аабап.
Ақырҭцәа агәаҩа рыҽҭарыжьын, Рема Кәыҵниа инхарҭала
иҩны инеиуан. Арахь амҩаду ала ишәарҭазшәа ргәы иаанагеит.
Агәыԥ иеицыз маҷзаргьы, урҭ рҩызцәа уахь рҽыҵәахны
итәазшәа агәаанагара роуит, убри аҟнытә наҟ агәаҩа рыҽҭажьны
ршьамхы рҽадыргарц рҭахын. Абжаҩык ахәада ианықәнакы, ани
абна илатәаны раԥхьа ахысра напы азыркыз рҩызцәа хырҩон,
иааҟәымҵӡакәа уажәыгьы еишьҭаргыланы ахқәа мҩанырҵон.
Бесик, Валери, нас Рузик ашкол ааигәара иҟаз аӡлагарахь
ихьаҵит. Уантәи ашкол аҵаҟала Рузик ахысра даҿын. Ирадион
218

ашьа ицрашы ажра дышҭаз ԥыҭк арахь дааскьеит, нас аанда
дцәыҵысны иҩызцәа рахь ааскьара даҿын. Убасҟан уи
қырҭшәала шьоукы иқәҿырҭын, урҭ рыбжьы илымҳа иҭасит.
«Арахь ухынҳәы, арахь!» – ибжьы гон еибашьҩык, Ирадион
дизгәакьазшәа. Убасҟан ақырҭцәа рганахьала маҷк ахысрақәа
ааиқәтәеит, ргәы иаанагазар акәхап уажәыҵәҟьа иззыԥшуаз
аԥсуа дгыланы рышҟа днеирашәа. Аха уи аанда дкылсны
иҩызцәа рахь дҳәазо дышнеиуаз ангәарҭа, урҭ ахысрақәа
ҩаԥхьа идырҿыцит.
Беслан Џьалаӷониа автомат имаӡамызт, аха иҩызцәа шьа­
ҿакгьы дырԥыршәаны дымцаӡеит. Уи уажәы-уажәы апатро­
нақәа еизганы автомат иаҿарҵоз апатронаҭра амгәа еиҵеиҵон.
Ирадион ииулакгьы иахьшәарҭамыз агәаҩарахь наҟ данынаскьа,
иҩызцәагьы уи ишҟа илбаан, рхы ааиларкит.
– Сара, – иҳәеит Ирадион, – нырцә ҳҩызцәа Ҭоумышьаа
рахь сцаны иҟалаз адырра рысҭоит, урҭ арахь ацхыраараз
ишәыхьӡаанӡа шәхала акгьы шәгәы иҭашәымкын. Иубартә
иҟоуп, ҳамчқәа еиҟарам. Ақырҭцәа наҟ агәаҩа рҽарҭазшәа рхы
ҳдырбеит, аха ицәыҵатәаны иааԥшуазар алшоит.
– Ацхыраара уҭахызар?
– Схала сцоит, уаҩ дысҭахӡам. Шәара шәгәышәҽаныз:
иҳахьыз ҳахьит, еицәоу шәхы иазышәымун.
Абас иҳәан, уи ҵаҟа агәаҩа дынҭалеит.
Иеибашьыга автомат изынижьит Беслан Џьалаӷониа.
Агәҽанызаара иманы уи Ҭоумышьаа реибашьцәа
рхырӷәӷәарҭаҿы днаӡоит. Урҭ тәан Валикәа Шьелиа иҩны акәшамыкәша. Дышнеиз еиԥш, уи иааркьаҿны ирзеиҭеиҳәеит иҟалаз
ахҭыс. Раԥхьатәи ацхыраара ҟалҵоит Ваниа Ӷәынџьиа иӡӷаб.
Дахьнеиз ахырӷәӷәарҭа хлыԥшра аиҭон Ваниа иҷкәын Вадим
Ӷәынџьиа. Иара иаарласны Тҟәарчалҟа ддәықәҵаны, Вадим
хадара зиҭоз агәыԥ ацхыраара ҟаҵо, Иура Какоба дахьыршьыз
аҭыԥқәа рыцқьаны, мраҭашәарахьтәи ахәахьы икылсны, аҭараа
рыҽрымаданы аибашьра рыдыркылеит.
Ари ахҭыс анҿиауа аламҭалаз, хыхьшәа џьара иазгәаҳ­
ҭеит, Кьамышә Быҭәба инхареи, уи изааигәара иара иҿыцны
инхаз Митиа Быҭәбеи рыдгьылқәа иахьрыҵаркуаз акәша219

мыкәша ҩ-гәыԥ ӷәӷәак ачаи плантациақәа иргәылсуаз ам­
ҩаду иахылаԥшуан. Наҟ мраҭашәара аганахь ҵаҟа аиҩхаа
уахьынҭысуаз даҽа ҩ-гәыԥк рхырӷәӷәарҭа аанкыланы иры­
ман. Актәи ахырӷәӷәарҭа ԥызас даман Катата Сикәа-иԥа
Џьынџьал. Аиҩхаа уахьынҭысуаз, амарда аханы ажрақәа
ҭыжааны, ирҵауланы иҟарҵеит аибашьцәа, ианшәарҭахоз уа
рҽыԥхьакны раԥхьаҟа ишьҭаз адәеиужьра иқәыԥшуан. Ажрақәа
руак ушҭаз унадгылон Ваниа Таииа-иԥа Кәыҵниа иҭынхара.
Урҭ рҩадахьшәа ахырӷәӷәарҭа нкыланы ирыман аҩыҵаа, урҭ
ахылаԥшуан ахәы мраҭашәарахьтәи аган, уа ибыжьгаз амҩаду.
Арсынтәи ҩышәҟа метра Ҷыҷыкәа Таииа-иԥа Кәыҵниа инхарҭа
иацәыхараны аибашьцәа амҩа ԥҵәаны, адгьыл иржыз аҵаулара
ушҭаз ахыгәҳәа ҵаҟа аҭаларҭахь укылнагон. Ахысырҭақәа акыр­
џьара иҟаҵаны, уахгьы-ҽынгьы аҷаԥшьацәа тәан, аамҭа-аамҭала
урҭ рҩызцәа ааны ирыԥсахуан, абри иаҿӡан.
Наҟ-ааҟ еизааигәаны итәаз аибашьцәа рациак рымам­
заргьы, ажрақәа ирымаз ишҭаз еигәныҩуан, аимадара рыман
есааира, зҵаарак рҿаԥхьа ианцәырҵлак еиҭанеиааины уи
еилдыргон. Аҩадахьы итәаз Катата игәыԥ аҿаԥхьа ишьҭаз
адәеиужьра адагьы, аиҩхаа иамаз аҭаларҭа ушҭаз ладаҟа,
нахьхьи ачаирҭақәа рахь ухазгалоз амҩақәа ахьеихагылоз
унанагон. Усынтәи агәаҩа дышҭаз аӷа арахь дцәырҵыр илшон,
убри аҟнытә агәыԥ аибашьцәа рыҽшаны, урҭ амҩақәа рҿықәқәа
рҿы рҭыԥқәа нкыланы иҷаԥшьон, иахылаԥшуан. Ажәакала, наҟ
харашәа Кәакәаа реиланхарҭеи Ар ртәарҭеи аанкыланы измаз
ақырҭцәа ари ахәы азқәа ишықәыз, хыхь абна иагәылсны аума,
амҩақәа ишырныз аума, мамзаргьы аиҩхаа ишҭаз абрахь
ари ахыӷәӷәарҭақәа рахь ицәырымҵыр залшомызт. Жәпаҩык
еицызма, ҩыџьа ма хҩык ыҟазма, ари аганахь итәақәаз
ирымбаӡакәа ирхыбганы цашьа рымаӡамызт.
Ашьыжь, Кәакәаа рынхарҭақәа иргәылсуаз амҩаду ала
аиҩхаа иҭыҵны ауп Џьалаӷониаа рынхарҭақәа рҿы иҟоу аабоит
ҳәа рашҭа ишҭалаз. Арҳәрагьы рҭахын, аха аԥсуаа ахьтәаз
аҭыԥқәагьы аилкаара иашьҭан. Ишымгәыӷӡоз, дара ақырҭцәа
зхылаԥшуаз Кәакәаа реиланхарҭа мраҭашәарахьтәи азқәала
ицәырҵны амҩаду наҟ-ааҟ иаванхоз аишьцәа рынхарҭақәа рҿы
220

ианцәырҵ, рышьҭа ихыланы иаауазшәа рбеит, ԥшыхәра иҟаз
Иура Какоба игәыԥи дареи анеиқәшәа. Ар рԥыза данҭадырха
ашьҭахь наҟ игылақәаз аибашьцәа рцәаара ианықәыԥш, ргәы
иаанагеит аԥсуаагьы жәыланы урҭ рымҩа ԥырҵәарц рҭахызшәа.
Убри аҟнытә, иааркьаҿны имҩаԥыргаз ахысрақәа рышьҭахь,
урҭ хьаҵны, мраҭашәарахьтәи аиҩхаа иҭаланы иахьынхалоз
иҟаз Аҩӡаа рынхарҭақәеи Котик Гыцба иҩны ахьгылази шыҟаз
уахьала зҿаазхахьаз ақырҭцәа рыҽрымардарц раҳасабын.
Уахьтәи аиланхарҭақәа уаҩ дахымызт, уи рдыруан дара, ҩадаҟа
ахысрақәа имҩаԥыргаз аԥсуаа уи аганахь ргәырҽаннаҵап ҳәа,
мраҭашәарахьтәи ахәы иқәланы рҿаархахьан ҵҩа змамыз
арадуаа. Уажәыҵәҟьа, ҳашиашоу ара иаҳԥыло аԥсуаа нырҵәаны,
хыхь Аҭара аерманцәа рахь инаӡаны ахәы шныркылоз ала агәра
ганы иҟан. Ахәы иқәынхоз иргәылсны, еибашьҩык дрықәым­
шәаӡакәа акыр иааскьахьан еиԥш, ирҿагылоз уаҩ данырымбаӡа
ԥыҭкгьы ргәы дырҭынчын, рыҟазшьала, рыбжьқәа харззала
еицәажәо рҿаархеит. Усҟан харантәыла аҩыҵаа инкыланы
ирымаз ахырӷәӷәарҭаҟынтәи иҟаз анырба, иаразнак рҩызцәа
рахь ирыцҳаит аӷа имҽхак ырҭбааны джәыланы дшааиуаз. Аха
нахьхьи аҩыҵатәи аибашьцәа ҩышәҟа метра ианырзааигәаха
амца аурышьҭит. Апатронақәа ишреиҷаҳауазгьы, ԥыҭрак еи­
ужьны ахысрақәа анымҩаԥырга ашьҭахь рҽааныркылеит. Ргәы
иаанагон ақырҭцәа аԥсуаа иҟарҵаз ахысрақәа ирыцә­шәаны
шьҭахьҟа игьежьып ҳәа. Уаҳа умԥсит. Зымҽхак ҭбааз ақырҭуа
еибашьцәа рыҽкарыԥсан, аҟәҟәаҳәа убас еиԥш хысрақәак
ашьапы адыркит, ҿааихак рымаӡамкәа. Заа ишеибырҳәахьаз
еиԥш, гәыԥк рызхара ихысны ианалгалак урҭ ирымырдон
даҽа гәыԥк, ара инҵәеит шуҳәоз нахьхьи џьара идырҿыцуан
қәыршаҩҵас. Убарҭ ирылыҩуан ана-ара иҭҟьоз агранат ахқәа,
урҭ адыд-мацәыс иаҩызан, еихсыӷьырц рҭахӡамызт. Знызынлагьы аԥсуаа рыԥсы шҭаз ддырҳарц, еимҟьарак аныҟалалак
ақырҭцәа ирымданы ахысра иалагон, зны аҩыҵаа, нас Катата
игәыԥ, урҭ ирымырдон аиҩхаа уахьынхалоз итәаз Васиа Жьаниа
игәыԥ, арҭгьы рхысрақәа убасҟак ахыԥша духеит, ауаҩы имацәа
иаҟараны акырцх анлеиуа еиԥш, ашьҭыбжь харанӡа инаӡон,
ахәы ихууаа наҟ Аҭареи егьырҭ ақыҭақәеи рҟынӡа иуаҳартә
221

ари аибашьра ашыкьыбжьы. Ахҭыс злаҿиоз ала, иубаратәы
иҟан ақырҭцәа уааԥсырала ишырацәаз, убри аҟнытә абаталион
аштаб аҟынтәи рациала рыҽрымардеит аполк ар рԥызацәа,
иагьырыцҳаит Аҭара ақыҭан аибашьра ӷәӷәа шҵысыз, рҩызцәа
рҟынтәи ацхыраара иаҳәон.
Аха, егьа ус акәзаргьы, уи ацхыраара аанӡа аҭарааи
аӡҩыбжьааи иааныркылар акәын амч ирҿагылаз. Гәыԥк иадам­
заргьы шьҭахьҟа ианхьаҵ, аҭагылазаашьа аҽаԥсахыр алшон.
Абри еилкааны, аԥсуаа ирылшозгьы ирылымшозгьы рхы
иқәхны аибашьра мцабз иаҿагылан, ақырҭцәагьы ирыхьыз
хьымӡӷшьаны есминуҭ идырҿыцуан ржәыларақәа, аха уи
шлыҵшәадахоз анеилыркаалак рҽааныркылон. Ус ишыҟаз,
изыхҟьа сеидру, наҟгьы арахьгьы иааҭынчрахеит. Ақәыршаҩы
цәгьа ахҟьаны ианцо еиԥш, ашьҭыбжьқәа ааиқәтәеит. Иҟалап
наҟ аԥсуаа ирҿагылаз ааигәныҩны, рыԥсы ааиҭакшәа, ржәылара
дырҿыцыр рҭахызар. Аԥсуаа рџьаԥҳаны анҵәара иалагахьан
акәымзар, аибашьра иаҟәыҵырцы ргәы иҭаӡамызт. Ирымаз
ахәыҷы еиҷаҳаны, иамуӡакәа арахь рҿаархар, ақырҭцәа иргәы­
дырҵашаз гәаҭаны иҟало ҳәа иԥшын.
Аибашьцәа оҳ, гәышьа ҳәа рыԥсы шыршьоз рыхқәа
ҩышьҭырхын, раԥхьаҟа инхьаԥшит, иаахьаԥшит, аха уаҩԥсы
ишьҭыбжь уаҳауамызт. Ақырҭцәа ргәы иаанагеит аҭынчра иҟалаз
рхы иархәаны аԥсуаа ршьамхы рҽадыргеит ҳәа. Аԥсуаагьы
ақырҭцәа хьаҵны ицазар ҳәа агәаанагара рызцәырҵит,
акыраамҭа ианҭынчраха. Аха иаалырҟьаны ақырҭцәа иҟаз еи­
лыр­каарц рҭахызу сеидру, агәызҳәа агранат дыршәын, уи
алҩа ықәырч ишааиуаз, Витали Кәыҵниа иҩны акәакь аҿы
итҟәацит. Иаахыџхыџит ааха зауз абетон ҩны, аха еиламҳаит,
амала иубаратәны аԥенџьырқәа ԥыххаа ицеит, асаркьақәа
ахькаҳаз иԥыххаа ианца абжьы иахылҵыз шәаҳәозшәа џьара
инҭахәаша ицеит. Алҩа нықәчит, аха аҩны амца акызу иамкызу
узеилымкаауа иааҟалеит. Аҩны зтәыз аԥшәмеи Кататеи уахь
инаҭрысит.
– Амца акызар гәасҭоит! – Витали аԥхьаҟа диасырц иӡбеит.
– Зны уаангыл! – иҳәеит Катата. – Ақырҭцәа ари аҩны
агранат загәыдырҵаз узымдырӡеи!
222

– Аҩны былуазар ирцәатәуп!..
– Аԥхьаҟа уиасыр иааугәыдҵаны уршьуеит. Урҭ ари аҩны
акәшамыкәша ҳаштәоу гәарҭахьеит.
– Нас, иҟаҳҵари?
– Зны уаангыл, иҟоу гәасҭоит!
Катата дҳәазо аҩны днавалеит. Ихы нцәыҵырҳәҳәаны
дыԥшит иаԥхьаҟа адәахьы. Азнаказы уаҩ дгәеимҭаӡеит,
зехьынџьара ҩаԥхьа аҭынчра иахатәаз ҟәызгаӡа иҟан. Катата
ихы дҩахан, аҩны аԥхьатәи аган ахь ахыб ахқәа ахьалалоз ашҟа
илаԥш ндәықәиҵеит. Абетон шьаҟа иаҵыргәаз ԥҽны иҟан, аиха
иаласаз иднажәаз ацемент ԥҽыхақәа ҽыҭҳа-ҽыҭҳа иадыбганы
ҵаҟа икаҳаит, иахьынҳалазгьы ыҟан. Уажәыгьы алҩа ықәчын,
аха аҩны амца акны ҳәа имбаӡеит.
Ҩаԥхьа уи илаԥш ндәықәиҵеит иаԥхьаҟа. Нахьхьи
рҿаԥхьа, ҩышәҟа метрагьы бжьамкәа игылаз Иура Қәаҭ-иԥа
Кәыҵниа иҩны ашҭа дынҭалеит хаҵак. Катата азнаказы иҟалаз
изеилымкааит. Аибашьра ицоз дацәымшәаӡакәа Иура ара
даазгазеи ааигәахәт. Иура иҩнашҭа иҭалаз даанаԥшааԥшын,
иаразнак аанда иавагылаз амашьынахь дыҭрысит.
– Ақырҭуа алахша!.. – дыцәҳаит Катата. – Акамбашь
ахәыл абон, аанда абаӡомызт ҳәа, ари дызҿу иаанагозеи?! –
иааџьеишьеит иара. – Аибашьра цоит, иара, ламыс змаӡам,
зегь ҳаршьыз џьишьама, амашьына игарц иҭахуп ашҭа
иҭыганы!.. Угәнаҳа анцәа исықәумҵан!.. – Катата иавтомат
дынкылаԥшит. Егьи, акымзарак хьаас иҟамҵа, днахыкәшааахыкәшан, амашьына гәеиҭеит, акапот ааиртит, дынхырхәан,
аҩнуҵҟа дҭаԥшуа ак гәеиҭеит, нас инапы ааиниҟьан, иӡара
кны ахазына иаҭәарымшьаз дназыԥшит. Убри инақәырццакны
Катата ихысбыжь геит. Ақырҭуа даахьаҳәит арахь, иҟалаз
еиликаарц иҭахызшәа даанаԥшааԥшырц иҭаххеит, аха уаҳа
умԥсит, даазазан, иԥырҟаз аҵлеиԥш иаша хланҵы адгьыл ахь
дынцәыҵаҳаит.
Аамҭагьы такә набжьысхьан еиԥш, иззыԥшыз ацхыраараз
иаарышьҭыз ар жәыланы, аҭарааи аӡҩыбжьааи рыҽрымаданы
ақырҭцәа ирҿагылеит. Усҟан Катата Џьынџьал игәыԥ жәыланы
адәеиужьра иқәлахьан. Иаҳа-иаҳа иубартә иҟан ақырҭцәа
шьҭа ршьамхы рҽадыргарц шырҭахыз. Абжаҩык, аҩадатәи
223

аганахь иеибашьуаз, заанаҵ, иҩны излааз амҩала ладаҟа рхы
дырхахьан. Урҭ рҳаны Камбашьырҟәара ҳәа изышьҭаз абнарала
иԥхьарцан, нахьхьи аколнхараз ихыртхьаз адгьыл ду иҭацаланы
рнырҵәара иаҿын. Ҭоумышьынтәи амҩа еихҵәаны арахь
зҿаазхаз Вадим Ӷәынџьиа ируаа ари аганахь рҽыҵәахны иштәаз,
ара ианеиԥыла, ақырҭцәа азнаказы иахьцоз иақәымшәеит, зны
рышьҭахьҟа идәықәлеит, зны анаара иҭалеит, ишеилагьежьуаз,
ишыҟаауаз, ишыҳәҳәоз иахьрымԥыхьашәаз еиханы, амхы
иҭалаз акамбашьқәа реиԥш, аҭыҵырҭа ҳауазар ҳәа игәжәажәо
рхы ахьынахоз иасит. Мраҭашәарахь игылаз Вадим иеибашьцәа
икылкааны урҭ иреихсуан, иршаҭомызт, аҵыхәтәаны акылҳара
ԥжәаны, наҟ алада узгоз амҩа рҽаҭаны, хыхь зыӡбахә ҳҳәахьоу
Котик Гыцба инхарҭала идәықәлеит. Абраагьы урҭ ирзыҟалеит
аԥхасҭа ду, аҭшәара ироуз амҩала еиханы идәықәлеит.
Вадим игәыԥ далахәын алакә аҿеиԥш зыӡбахә рымаз
Суслик (Реваз)Ҵурҵумиа. Ари аибашьҩы шьҭрала дагыруан,
уи иан Валикәа Киут иԥшәмаԥҳәыс лакәын. Уи иааӡам­
ҭа Суслик аибашьра иалагеижьҭеи илиршахьаз маҷмызт,
ԥшыхә­ҩы дуун, аибашьышьа иҵеит, аӷа дахьтәаз еилкааны
иҩызцәеи иареи адыд-мацәыс еиԥш инарылаланы индыр­ҵәон,
рабџьарқәа рхырхуан. Суслик Ҵурҵумиа фырхаҵас дыршьон,
уи иӡбахә ала Арӡынба усҟан аусԥҟа инапы аҵаимҩыцызт, аха
Мрагыларахьтәи афронт аҿы уи иӡбахәқәа ҳаҳауан фырхаҵак
иаҳасабала. Уахынла мацара жәларык иуаажәлар Лиԥана
аҳаблаҿы ақырҭцәа амацәаз иҭакны ирымаз алигеит, урҭ кьыс
рымамкәа амҩаду еихҵәаны рашьцәа рахь риагара илшеит.
Шьаҿацыԥхьаӡа ауадаҩрақәа шиԥылозгьы, иҟаиҵоз анапхгара
дажьомызт, иԥиҟоз аус алашарахь икылнагеит кындыӷаа
аӡәырҩы. Сгәы иаанагоит, аибашьра мышкызны ианеилгалак
уи дзыԥсоу ахә шьаны абаҟа издыргалап ҳәа. Аха уаанӡа
ара аибашьра цоит, иашьцәа аҭараа дрылагыланы, ақырҭцәа
ԥхарсны ладаҟа излааз амҩала ааха рыҭаны ркацара иаҿуп.
Абри аамҭаз, амҩа аҿықәан, абнара зхаԥахьаз анышәынҭра
иазааигәаны еибашьҩык аӷызра даҿын. Ибызшәала уи ац­
хыраара даҳәон, иааиуаз аибашьцәа иуаажәлар ракәыз џьи­
шьон, уажәы-уажәы шәсыцхраа ҳәа рықәҿиҭуан дказы­жьыз
иуаажәлар.
224

– Ара сыҟоуп, акы уацәымшәан! – иҳәеит Суслик, уи
дааихаххын. Нас ишьҭахьҟа даахьаҳәын, ицәыхарамкәа иааиуаз
Вадим ихы наиқәикит.
– О, Вадим, иҟоу удыруама? – ҿааиҭит Суслик аԥсы­шәала.
– Изакәызеи? – дҵааит Вадим.
– Уара Вадим, ара икажьу ҳаӷа иԥсы ҭоуп, ацхыраара иҭаны
наҟ даагап, ишьапы дықәгыло даныҟалалак аиҭныԥсахларахь
дышьҭны, наҟ ақырҭцәа итҟәаны ирымоу ҳауаажәлар алаагап!..
Абри аамҭаз ахысбжьы геит. Ақырҭуа иавтомат иаҵаз
апатронаҭра иҭаз нҵәаанӡа ахысра даҿын. Суслик даахатырын,
ҵаҟа адгьыл днықәҳаит. Вадим ахыҭҟьареиԥш уи днеихаххит,
аха иҟалашаз ҟалахьан. Ирыхьӡаз аибашьцәеи Вадими
иҭдырҟьаз ахызаҵәқәа ихәны ишьҭаз ашьажәҩы иԥсҭазаара
далнахит.
Аибашьцәа Суслик Ҵурҵумиа рнапы дықәҵаны рышьҭахьҟа
ихынҳәуан. Нахьхьи мраҭашәарахь Акакь Кәыҵниа инхара
акәшамыкәша аибашьра ӷәӷәа мҩаԥысуан. Абра дҭахеит
ацхыраараз иаарышьҭыз аруаа ирылаз ҭхьынатәи арԥыс
Даур Бигәаа. Ари ахҭыс сзеиҭазҳәаз ижәлоуп исарҳәаз, ихьӡ
ргәалашәомызт. Аха уи ихьӡ-иԥша ицәырнагеит дызусҭаз,
ихҭысқәа, уи ихаҵареи иԥсадгьыл аҿаԥхьа илиршахьази
ажә­лар ргәаҿы ишынхо сацәымҩашьо издыруеит. Уажәазы
ихьаҵыз ақырҭцәа рышьҭа ырӡны наҟ ианца, аԥсуаагьы иааԥсаикараха, досу рхырӷәӷәарҭақәа рахь ахынҳәра иаҿын. Урҭ
ацәажәараҵәҟьа рылшаӡомызт, иахьантәарак ирбылхьаз ахи
ахәшәи ирхылҵуаз афақь рҿачны, амлакра рхашҭны, рҭыԥ
аҟны инаӡаны рызқәа џьара инкыдырҵандаз ҳәа иҟан. Нас
ԥыҭк рыԥсы анааиҭарклак иахьатәи амш ахҭысгьы еилдыргозар
акәхап.
Февраль 21, 1993
Фынта Воуба – ахшара рацәа дрылатәоуп. Аакьыскьа
уи иҷкәын, Гиви захьӡыз, Аԥсынра ихы ақәиҵеит. Нанашьеи
сареи ҳаицны урҭ рыҩнашҭа ҳанҭалеит. Срыдышшылар сҭахын.
Аԥшәма аҩны дыҟамызт, даҳԥылеит Гиви иан. Сынхырхәаны,
изықәшәаз сгәы ишалсыз сҳәеит.
225

Иҭахаз рыҷкәын деибашьуан Мыркәыла ачаи фабрика
аҵыхәахь. Аԥшыхәра ҳәа иахьцаз, агәыԥ еицыз рахьынтә
ирыцәҭахеит хҩык. Убри ахыԥхьаӡара далан Ҟабардантәи
иааны Аԥсынразы еибашьуаз ҷкәынакгьы. Иҭахаз аӷа инапаҿы
иаанхеит, аха ашьҭахь еиҭнырыԥсахлеит. Изларҳәо ала, аԥсцәа
ҳаҭыр рықәҵаны, иршәыз ҵаҟатәи рцәамаҭәақәа ԥсахны, ирыц­
қьаны идырхынҳәит. Аха ҳәызбала ирыӷӷаны иҟан, ираадырхаз
ахқәа азымхозшәа.
Гиви Воуба аибашьра ианалагоз аҽны инаркны Аҟәантәи
Ешыраҟа ианиас, аӷа диҿагыланы деибашьуан. Гагратәи
аопе­рациа далахәын. Ашьҭахь, арахь, иқыҭа гәакьа Отаԥҟа
дхынҳәын, иҩызцәа днарылагылеит аӡәыс ҳәа. Уажәы уи
иашьцәа даҽа хҩык ашьоуразы аӷа иҿагылоуп.
Ашьыжь шаанӡа сгыланы Аҭараҟа амҩа сықәлеит.
Абжьааԥнеиԥш снаскьалгон Нанашьа. Агәашә аҟынӡа ҳаннеи
сааҭгылан, лышҟа сынхьаҳәит. Нахьхьи амаҵурҭаҿы амца
еиқәҵаны ахьурӡы ықәдыргылахьан Гьагьеи Светеи. Сара
ахьмыхьк нысҿаршәны мчыла сырԥырҵит. Сыццакуан. Нанашьа
лхы-лҿы ианыԥшуан агәырҩа ду. Ана-ара уахьынаӡырҩлак
ҳарԥарацәа аибашьра иалаӡуаз рхыԥхьаӡара иазҳауан. Уаҵәы
ҳауаажәлар ирԥеиԥшхоз еилкаамызт. Исҭахын сыԥшәмаԥҳәыс
лхәыҷқәа аашьҭыхны Гәдоуҭаҟа дԥырны дцар. Уахь иҟан лан
Бабуцеи лаҳәшьа Лиалиеи. Абри азҵаара цәырызгацыԥхьаӡа
лхы-лҿы иаҳагьы иҭылашьцааӡа иааҟалон. Амра иаԥыраҳаз
аԥсҭҳәақәа реиԥш, лыблақәа ирыҵаз алашара ыӡуан.
– Бхәыҷқәеи бареи уахь шәыҟазар сара сгәы ҭынчхон, –
сналзыԥшуан.
– Уара? – даасыхәаԥшуан.
– Сара бысцәымшәан, ара сыҟоуп.
– Ҳаргьы ара ҳаҟоуп, уаҳа абри уаламцәажәан!..
– Ахәыҷқәа?.. Урҭ рыцҳами?!
– Уара урыцҳаӡами?
– Бара, сара бысҟәаҵрауеи!..
– Иага уҳәаргьы, Гәдоуҭаҟа сцом!..
– Абзиала! – сҿынасхеит.
– Зынӡа унымхацәалан, ахәыҷқәа угәхьааргоит!..
226

Даарыцҳасшьан, ллакҭа сынҭаԥшит. Лыхцәы аԥхьаҟа, ҿыц
ишәҭыз аҳәаса еиԥш, ашла аланаԥсеит. Иахьада исымбаӡацызт.
«С-Нанашьа ԥшӡа, ари закәызеи?!» – сгәы инҭысҳәааит. Лара
дгачамкны дсыхәаԥшуан.
– Иахьада сумбацызшәа ,ушԥасыхәаԥшуеи!..
– Сыбԥырҵыр сҭаху џьыбшьо!.. Аха уаҳа ԥсыхәа сымаӡам,
сцалароуп! – наҟ амҩахь сынхьаҳәуеит.
– Ухы уааиҷаҳала, ҳара ҳаузыԥшуп!..
– Ааи, ааи, аамҭа шсоулак ҩаԥхьа сышәҭаауеит!..
Агәашә сынҭыҵит. Амҩаду снангылеит, слакҩакуеит,
иҵегьы саахьаҳәны лышҟа сыԥшлар сҭахуп. Аха сыԥхашьоит,
амаҵурҭаҟынтәи иааԥшуеит аԥшәмацәа. Ашацаҳәа сҿынасхоит.
Хәыцрақәак саамҵадырсуеит.
***
Очамчырантәи саауан. Уа атипографиаҿы аакьыскьа
аусура салагеит. Мап, акультура аусхк касмыжьӡеит. Акьыԥхьга
машьына алинотип атәы здыруаз ауаҩы ишишьҭаз сара
сҟны иаанагеит. Сара мап скит, аха дара ирымуит. Ашьҭахь
ирасҳәеит, араиком аҟынтәи ашәҟәы ааганы, ҩыџьара аус
зур мап шацәырымкышаз атәы. Ицан, ус еиԥш иҟаз ашәҟәы
ааганы ақыҭсовет аҿы Паҷули Кәыҵниа иаԥхьа инықәырҵеит.
Уи иреиҳәеит аамҭала аус зурацы, ақыҭаҿы зыргылара иаҿу
акультура Ахан ишалгалак уа сшаҭаххоз. Ақыҭатәи аиҳабыра
ари аус ианақәшаҳаҭха, ишысцәыуадаҩызгьы, сақәшаҳаҭхеит
Очамчыратәи атипографиаҿы аусура. Зегь реиҳа исцәыцәгьан
сцаны, агазеҭ ҭыжьны, нас аара. Аха иҟасҵарыз, уи атәы здыруаз
уаҳа уаҩ дырмоузар!..
Адача санааи, Аҭараҟа сызгоз амашьынақәа зегь цахьан.
Ахәларагьы шьҭа сааҭк аҟара агын. Шьапыла сцарц сыӡбеит.
Амҩан машьынак сыхьӡар сышԥашьҭнамхри ҳәа сназхәыцит.
Шьапыла сҿынасхон еиԥш, аанҿасырҭаҿы игылаз ԥҳәызбак
дааӷьаҵәыӷьаҵәын, са сахь ҿаалҭит:
– Шәара Аҭаратәума?
– Ааи! –сҳәан, сналыхәаԥшит. Дшеишеиуа, лӡамҩақәа еи­
кәаԥхо дсыдгылан уажәада исымбацыз аҭыԥҳа. – Изхышәҳәааи?
227

– Сашьа Уаҭар дысԥыларцны дыҟан, аха заа санимба
аҩныҟа дцазар акәхап! – лҳәеит лара.
Аԥхын агәазы акәын. Уи лцәа иақәшәо илшәыз аҵкы акәаԥ
рацәа ақәыԥсан. Агәил ҟаԥшьқәагьы алаԥсан. Лыҵкы амаӷра
ҿахҵәан, иҭбааӡа лшьамхы инахыҳәҳәон. Уи сгәы иахәо
сналзыԥшит.
– Сыцхыраарас ишәҭахузеи? – сҵааит сара.
– Счамаданқәа!.. – дыԥхашьаны даасзыԥшит. – Ауадаҩ
шәаласҵоит, аха…
– Уажәыҵәҟьа! – сҳәан, иреиҳаз аашьҭысхит. Иаҳа еиҵаз
лара иаанылкылеит.
Ҳҿынаҳхеит. Шьаҿақәак ааҟаҳҵахьан еиԥш, ҿаасҭит:
– Сара Катул сыхьӡуп.
– Катул?! – иааџьалшьеит. – Уажәада ари ахьӡ смаҳацызт!
– дааԥышәарччеит.
– О, сыхьӡ бгәамԥхаӡеит, ус анакәха схаҭагьы сыбгәамԥхо­
зар акәхап! – сааԥышәарччеит саргьы.
– Мап, мап, ус гәымхарак сгәы иҭасымкӡеит, иабаргәузеи
шәыхьӡ!
– Арахь шәабацои, зыҟны шәцода Аҭара?
– Ҳара Аҭара ҳанхоит! – ҿаалҭит лара.
– Дарбан «ҳара» ҳәа бызҿу?
– Саб Шьыпа, сан Бабуца, сашьа Уаҭар, саҳәшьа Лиалиа.
Егьи сашьа, Митиа захьӡу, дҭаацәароуп, Тҟәарчал дынхоит. Ҳара
ҳҿыцынхацәоуп!..
– Аа, уажәшьҭа шәыздырит, Кьынта Адлеиба изааигәара
ҿыц инхаз шәара шәами?
– Ааи, уа шәнеихьоума?
– Уахь сымҩахымҵыцт, аха саҩсны сцахьеит. Уажә
ҳашнеиуа уахь сымҩахыҵуеит! – сааԥышәарччеит.
– Бзиала уаабеит умҩахыҵыргьы! – аҭак ааҟалҵеит.
Уи ашьҭахь ԥыҭраамҭак ҿаҳҭуамызт. Лчамадан оумакгьы
ихьанҭамызт, лымаҭәақәа ракәхарын иҭаз.
– Шәабантәиаауеи? – ҿаасҭит.
– Отаԥынтәи. Инханы иҟаз сымаҭәақәа аазгеит! – дыччаччо
ҿаалҭуеит. Сара сынцәыҵаԥшшәа сналыхәаԥшит. Гәанылагьы,
228

– «Ах, шьыри, абри сара дыстәны дсымандаз», – аасгәахәт.
Сҽалажьшәа уи атәгьы цәырызгап ҳәа сназхәыцын, ҩаԥхьа
ллакҭа сынҭаԥшуеит.
– Бҭаацәароума? – сҵаауеит.
– Сароу?.. – даасыхәаԥшит.
– Ааи, бара!..
Акыркырҳәа
дааччеит.
Лхы
наҟьашәа
ааҟалҵан,
даасыхәаԥшуеит, лыблақәа шеишеиуан.
– Сҳәашьа бгәамԥхазар ҟалап!..
– Зҵаара ԥхашьарам рҳәоит аԥсуаа. Сзыргәаазеи, хаҵа
сцахьоу сымцахьоу аилкаара шәҭахызар. Усоума?
– Ааи!
– Мап, мап, уи азҵаара сазымхәыцӡацт. Шәара? Шәа
шәыхшара сара исықәлазар акәхап!,.
– Сароу? – сыблақәа тапанчаӡа сналыхәаԥшит.
– Ааи!..
– Ҷкәына заҵәык дсыман, уи иан лҿы дыҟоуп нахьхьи!..
– Иаба?
– Москва. Сыԥҳәыс дауриан, Заур ла лҿы даанхеит.
– Уара?
– Сара ара сыҟоуп, сааит уахьынтәи наӡаӡа!..
– Шәеилыҵма?
– Ааи, ҳаилыҵит. Ҳаибашьны ҳаилыҵит.
– Нас, ишәиааида уи аибашьраҿы?
– Урыстәылан амчра рнапаҿы иҟоуп аҳәса. Ишаарҭаху
иҟалоит. Уи санзақәымшаҳаҭха, ҳаибашьит лареи сареи.
Дысиааит!..
– Иаууеи! – ҿаалҭит.
– Саҭамыз, ибыхьӡузеи?
– Нанашьа сыхьӡуп, Адлеиԥҳа!..
– Быхьӡгьы бзиоуп, бхаҭагьы быссируп! – аасҿыҵҟьеит.
Нанашьа дыԥхашьан, лхы ларҟәны ашацаҳәа аганахь амҩа
данын.
– Иеибашьуа рыбжьараҿы аӡә даиааироуп, нас ишԥа! –
ҿаалҭит лара. – Аха угәы каумыжьын, аурысцәа ашәаны ирҳәоит
еиԥш, «Вся жизнь впереди!»
229

– Ааи, гәышьа, аха Заур дыгәхьаазгоит!..
– Уи дарбану?
– Москва инсыжьыз аҷкәын.
– Ихыҵуеи?
– Диит 1969 шықәса, апрель 10 рзы.
– Арахь ушааз идыруама?
– Ааи!..
– Думырӡын!..
– Уи шьҭа исцәыӡыз диҩызоуп. Имилаҭгьы ӡыҭны ҽа цәак
иҟәнылоит. Усоуп уахь инхаз дшыҟало. Зашҭа уҭоу иашәа
уҳәалароуп!..
– Умшәан, макьана даҽаӡә дааугар улшоит!..
– Шьҭа сара сызҭаххода? – сҳәеит сара. Гәанылагьы
ҩаԥхьа сгәы сынҭахәыцит: «Ах, шьыри, сара дыстәхондаз!»
Сааҭбжак ала урҭ ҿыц иахьынхаз рыҩны агәашә ҳны­
лагылеит.
– Ҳааит. Беибга-бызҩыда бҭаацәа рнапы банысҵоит. Абан,
бҭаацәа ҳгәарҭеит. Абзиала, сыршьаанӡа сцалароуп!..
– Ҳара аӡәгьы даҳшьӡом, уи аҵкыс, умҩахыҵ!
– Уи залшаӡом!..
– Избан?
– Сцалароуп!..
– Уи уахьӡап!..
– Иҟалом!..
– Умҩахыҵ!..
– Ҽазны саауеит!..
– Уажәы?
– Уажәы сыццакуеит!.. Абзиала!..
Агәгәаҳәа иҭҟьаз абзырбзан, быжьқәа схәыцрақәа аасы­
мырхит. Мыркәыла шыҟаз Лакәыт иеибашьцәа ахы хьамҭақәа
рыларыжьуан. Урҭ ирымырдон нахьхьи Аныуаа рхәаны иқәгылаз
атанк ду иаршәуаз ахы хьамҭақәа. Иааҟәымҵӡакәа урҭ зегьы
Лабра икаҳауан, иԥжәон, итҟәацуан, иаашеижьҭеи абри иаҿын.
Угәы аакыдырхуан, аха иаҳкыз!..
Ҷлоу агәаҿы снеихьан еиԥш, саԥхьаҟа саныԥшы дгәасҭеит
амҩа иангылаз ԥҳәызбак. Уи дыԥшӡан, деинаалан. Амҩа иа­
230

ныршә­ланы саанымгылакәа сышцоз анылба, сышҟа лхы лырхан,
даасыдгылеит.
– Зҵаара ԥхашьарам, шәабанӡацои? – дсызҵааит уи
аԥҳәызба.
– Аҭараҟа! – сҳәеит сара.
– Ӷәадаҟа сцоит, сымала амҩа санылар сҭахым, ҩызара
сзыжәуру?
– Иауазеи, ҩызара бзысымукәа! – сналыхәаԥшит. –
Баала!.. Машьынак ҳашьҭнамхыргьы, сара бсықәгәыӷ!..
– Иҭабуп! – лҳәан, днасывагылан, ҳхәыҷаахыс ҳаи­
бадыруазшәа амҩа ҳнанылеит.
Абас ҳаибадырит Манана Агәхааԥҳаи сареи. Уи сылмаз­
ҵааит, аха илхыҵуазар ҟаларын ҩажәи хәбаҟа шықәса.
Дҭаацәароуп, излалҳәаз ала, лхаҵа длазуп, инхон Аџьажә ҳәа
иахьашьҭоу Мықә амҩаду азааигәара. Нанҳәа аҽны, август мза
28 рзы ақырҭцәа акәшеит рҳабла. Ахымҩасқәа шрывыҟьҟьоз
лхәыҷқәеи лабхәеи лыманы абри аӡыблара иалҵыз дреиуоуп.
Аибашьра ианалагоз лхаҵа Урыстәыла дыҟан, уажәыгьы уи
ихабар ҳәа акгьы лыздырӡом. Лхаҵеи лареи еицхырааны
идыргылаз рыҩны иҩнарҵахьаз амал зегьы амашьына надыргы­
ланы ақырҭцәа ианыдрыцқьа ашьҭахь, уи амца нацраҵаны
ирыблит.
Манана излалҳәо ала, ланхәыԥҳа лыҷкәын, жәаф шықәса
зхыҵуа, аибашьра иалагаанӡагьы лхаҵа ирҳахьаз, иҵәахны
имаз иавтомат кны ақырҭцәа драбашьуеит, дышқәыԥшӡоугьы,
иҩызцәа дрылагыланы.
Мананеи сареи ҳаиԥырҵит Ӷәада агәы ҳнахысны ҳахьын­
ҭалоз. Уи убасҟак еиҿкааны ԥсышәа цқьала дцәажәон, уи
убасҟак лдикциа бзиан, сылзыӡырҩландаз уҳәарын. Зны-зынла
иуԥылоит ҳаӡӷабцәа, ианцәажәо аԥсуа бызшәа зырхәанчо,
атәым ажәақәа алаҵаны ибжьызхуа. Ҳанеиԥырҵуаз, лаби лани
ахьынхоз, дахьырааӡаз лыҩны сырбо, сымҩахыҵны, сыԥсы
шьаны, фатәык сыдгаланы, нас сымҩа сықәларц сабжьалгеит.
Иҭабуп ҳәа лаҳәо, хазы аҭараа иҭахаз рзы сгәырҩо сымҩахь
сыццакит.
Ӷәада ҳнаӡаанӡа амҩан Паата Какоба дҳақәшәан, иҟалаз
ахҭыс ҳзеиҭеиҳәеит. Иҭаацәеи иареи шьоукы ишырзыԥшыз
231

убра ҳрыниеит. Ажәабжь исаҳаз хҿаҵас сгәы иацрасит. Аи­
башьра иалагеижьҭеи ҭаацәарак иатәыз Руслан Ирадион-иԥеи
Ирадион иашьа Иуреи Кәакәаа ҳацәҭахеит. Иара Ирадион
ихаҭагьы ӷәӷәала дыхәны дыҟоуп. Иацтәи аибашьраҿы, иара
убас, дырхәит Гәырам Кокаиа.
Сгәы каҳаны ахәлара егьагымкәа Мандара аҳаблаҿы
снаӡеит. Абра дсықәшәеит Шоҭа Хына-иԥа Кәыҵниа. Ерманцәа­
қәак рҿы дыҟан. Саргьы сааԥсаха сыҟамзи, уаха шьҭа сабацоз,
Шоҭа иансабжьеига, ауха иара дахьыҟаз аҩнаҿы сыԥхьеит.
Иахьатәи амш даҽа трагедиакгьы ҳзаанагеит.
Мамиа Џьынџьал иаҳәшьцәа Кәыкәлеи Магбулиеи Аҟәа
иалаханы иҟан. Иалҵны аԥсуаа ҳган ахь иааргьы алшозар
акәхарын, аха иԥшын, агәыӷра рыман. Ауаҩытәыҩса дыкнаҳаны
ашьра иқәырҵаргьы агәыӷра имоуп. Урҭ рымацара ракәӡам,
агәыӷра ҳамоуп зегьы. Аха агәыӷрақәа зегь еиԥшым, анҵыра
змамгьы удыруазароуп. Ишаҳҳәаз еиԥш, Кәыкәлеи Магбулиеи
аҟәатәи руадаҿы есҽны ашәара рхы-рҿы иқәны иԥшын,
ашәшьы ихылаз издыруада иахыҵуазар ҳәа. Зны-зынлагьы
ажәиԥшь­тәи аномер автобус инҭатәаны Дачанӡа иаалон, нас
уантәи шьапыла изланхоз аҳаблахь рхы дырхон. Ицон, уаҩы
дырԥырхагамхакәа рышьҭахьҟа игьежьуан. Иҳахьрызеи ҳәа
ааибырҳәан, иахьагьы амҩа иқәлеит. Аха уажәазы урҭ дышь­
ҭырхит Гәыли Ԥруиӡеԥҳа. Ари Сырбеи Адлеиба аҩбатәи иԥҳәыс
лакәын. Актәи иԥҳәыси иареи еилыҵхьан, урҭ ирхылҵит ҩыџьа
аҭыԥҳацәа хазынақәа. Аҩбатәи иԥҳәыс лҟынтәи – ҩыџьа
аҷкәын­цәеи ӡӷабки. Гәыли захьӡыз ԥҳәыс ҟәымшәышәын,
лыбзиа ада бааԥс лзырҳәо ҟамлацызт. Амилаҭ еилылхуамызт,
лара лзын ақырҭуагьы дуаҩын, аԥсуагьы дуаҩын. Аибашьра
ҳаиҟә­нашоит ҳәа дыҟаӡамызт. Ҳабжьара аимак шыҟаз лдыруан,
аха уи ҭынч мҩала иӡбахап ҳәа агәаанагара лыман. Анкьа,
лхаҵа Сырбеи ари аҳаблаҿы инхарҭа ҭыӡҭыԥ ыҟан, аха Кьынта
арахь нхара ҳәа даниас, иашьа иакәмыз, уи дныҳәаныԥхьаны
идгьыл ҭыԥ иаҭәеишьеит. Аха ԥыҭк аамҭа аныбжьыс, аиҭакра
иҟалаз иахҟьаны, ақалақь аҿы инхоз рџьынџь ахь ихьаԥшны
анхарҭа ҭыԥқәа ныркыло ианалага, Сырбеи Адлеиба иҳаблахь
дааны, Кьынта дицәыхарамкәа ҩнык ашьапы икын, аибашьра
232

иалагаанӡа уи хыбны далгахьан. Аҩны макьаназы иагыз ыҟан, аха
аԥхын Сырбеи иҭаацәа ааны ԥшык, ҟәыдк аадрыхуан, ауҭра рыман.
Хҩык аҳәса машьынак иаақәҵны ишааиуаз, рҳаблахь из­
гоз амҩаду иананыла игәазҭақәазгьы ҟалеит. Дара еицәажәо
рҿаархан, амҩаду аҿықәан иҟоу ачаи аплантациаҿы инаӡахьан
еиԥш, иааныркылеит ақырҭуа еибашьцәа.
– Ишәҭахузеи, шәабацои? – дҵааит абџьар зкыз аибашьцәа
рхада.
– Ҳаҩнқәа рыблит, ҳауаажәларгьы ршьит ҳәа ҳаҳаит, иҟоу
еилаҳкаап ҳәа ҳаауеит Аҟәантәи! – лҳәазаап Кәыкәла.
– Шәара уажәыгьы Аҟәа шәалымҵыцкәа шәыҟоума?
– Ааи!
– Ақырҭцәа рабџьар мчқәа реиҳабы иҟаиҵахьоу адҵа
шәхашҭхьоума? – дҵааит ар рԥыза.
– Мап, уи ҳаздыруам!..
– Аԥсуаа инханы иҟоу Аҟәа иалҵны ицароуп ҳәа адҵа
ҟаҵан!..
– Ҳара уи ҳаздыруамызт!..
– Уажә ишәҳардыруеит! – иҳәеит ар рхада. – Абни ажра
ахықәахь шәнеи! – дыҳәҳәеит уи.
Аҳәса неихәаԥшааихәаԥшит.
Убри аамҭаз Гәыли қырҭшәала даацәажәеит. Уи абызшәа
лыхәоз џьылшьеит.
– Бара бызусҭада! – дхәааит ақырҭуа.
– Сара Гәыли сыхьӡуп, Ԥруиӡе…
– Ари дчарҳәаҩуп! – деилашәеит ақырҭуа. – Бара
ибыԥсахит ҳажәлар, бара аԥсуаа брыдгылеит, бышьтәуп!..
– Сара схаҵа даԥсыуоуп, ыы, иҟаӡами аԥсуа ҳәсақәа
ақырҭцәа ирыццахьоу? Зегь ҳаишьцәоуп ҳәа ҳнапы еикәыршаны
ҳгылаӡамыз?..
– Ари илҳәо закәызеи?! – уи дгачамкны иҩызцәа
днарзыԥшит. – Ари аԥҳәыс лхы еиқәшәаӡам!.. Ҳара аԥсуаа
ахааназгьы еишьцәас иаҳшьаӡомызт. Қырҭтәылан иҟаӡам
аԥсуа ҳәа амилаҭ. Қырҭтәыла инхо ақырҭцәа роуп, ари адгьыл
аҿы аибашьра ахьцо ақырҭцәа иҳадгьылуп, ҳамҩа иангылаз
чарҳәаҩык иаҳасабала дықәаҳхуеит. Ишәшьы рыхҩыкгьы.
233

Инеидырцалан, ажра инхықәдыргылеит. Ахада иҿы днеины
еибашьҩык илымҳа дынҭахәыҭхәыҭит.
Уи ашьҭахь аҟәҟәаҳәа ахысбыжьқәа геит.
Гәыли лҩызцәа Кәыкәлеи Магбулиеи ҵаҟа инкаҳаит.
Февраль 22, 1993
Ақырҭуа еибашьцәа Гәыли дрыманы аҳабла иналалеит.
Урҭ агәҽанызаара рыман, ирдыруан лассы-лассы арахь аԥсуа
партизанцәа ишырҿахырсҭаз. Гәыли дубар дудыруа дыҟаӡамызт,
иаалыӷрасуа, иаалыгәҭасуа, амҩа иахьықәыз дыргәаҟуа дры­
маны иааиуан. Уи аныҟәара лылшаӡомызт, лшьапқәа ашәыта
иарганы, лнапқәа ԥыҵәҵәаны, ашьаҟәадабаа лҿыкьаса дыҟан.
Лыҩны данаарга, ҩаԥхьа илзырухьаз лзымхозшәа, ирҿыцны
лыпҟара иаҿын, лшьапқәа ԥыҵәҵәаны, лхахәы еилыжәжәа,
иаалыӷрасуа ԥеиԥш цәгьа лзааргеит. Нас адҵа аныҟарҵа
илгәыдҵаны дыршьит.
Агәаанагара ыҟоуп, уажә иршьызгьы, уаанӡа иршьхьазгьы,
адырра анирҭа арахь дааны ижит ҳәа, ари аҳабла иатәыз, ара
инхоз-инҵуаз, аибашьра ианалага ашықәс ҿыц ашьҭахь, иԥҳәыс
адырра анилҭа, ақырҭцәа рган ахь ииаргаз Олег Енуқиӡе.
Ауаа рацәа ыҟан сахьаанҿасыз аҩнаҿы. Аԥшәма – Андреи
ихьӡуп, аԥҳәыс – Қнари. Аҭаацәа рхада ихәлахьан аҩны
данааиз. Постқәак еиҿыркаан, уахыки ҽнаки уахь дҷаԥшьон.
Жәаф-жәибжьҟа шықәса зхыҵуа уи иԥҳа амгьал акәаҳара
даҿын, хыхь аӡлагара рымоуп, атрактор амотор адыргыланы
аус адыруеит, илагоит. Ашыламгьал аныркәаҳа ашьҭахь аихатә
ԥечка иақәыргыланы аӡра иалагеит.
Сара сааԥсаха сыҟамзи, амца аԥхара ансылс, схырқәақәо,
аҟәардә исырҭаз сықәтәаны аҭӡамц сызқәа асҭан, абар-абар,
егьагӡам ацәа сҭанагаларц. Исцәыхарамкәа Андреии Шоҭеи
еидтәаланы акы еибырҳәоит, аха урҭ рыбжьы хәанчаӡа
слымҳа иҭасуеит, зны-зынлагьы рыбжьы ааҳараркуеит, сара
урҭ злацәажәо ҳәа акгьы сзеилкааӡом. Ԥыҭрак анҵы ацәа
сынҭанагалеит. Сызхара сыцәаанӡа Шоҭа дааины сыжәҩахыр
ааирҵысуеит. Сара сцәырҳаны сҩаҵҟьоит.
– Иҟалазеи? – сҵаауеит.
234

– Угыл, угыл!..
– Иҳақәлама?
– Ҟаи, уара, ҳхәы дырхиеит, акраҳфап!
– Уара акрыф, сара ацәа сакуеит!..
– Иԥхашьароуп, ргәы иалсуеит! – Шоҭа дыԥшуп.
Ишысцәымӷыз сҩагылоит. Снеины исдырбаз астол хәыҷы
снадтәалоит. Андреи дааины дҳадтәалеит. Қнари лхәыҷқәеи
лареи хазы итәеит.
Амгьал еимышәшәа ицоит. Иԥаҟьа-ԥаҟьаӡа ахрыӷ алԥш­
уеит. Сацҳашәа ааҟасҵоит, аха сҿы иҭасҵаз сзыҟаҟом, ус
ишыҟоу снагәҭасны сымгәахь индәықәысҵоит. Дук мырҵыкәа,
сшәырҭхаџьит сҳәан, аҭаацәа абзиара дырго сҩагылеит. Шоҭа
игәамырԥхаӡакәа даасыхәаԥшуеит. Аха са снапы сҟьан: «Ацәа
сакуеит, сабашьҭалои?» – сҵааит.
– Зны уаангыл, акрырфап! – иҳәоит Шоҭа.
– Ааи, ааи!..
Сааҭыбжак ашьҭахь даргьы ҩагылоит. Қнари лхәыҷқәагьы
акрырфан, иахьца-иахьаа сымбаӡо, ҵаҟатәи ауада ҭадырцәит.
Хыхьтәи аихагылахь ихалеит. Изҿыз сзеилымкааит, уажәыуажәы ршьапыжьҭыбжь ҿааихак амаӡамызт. Саахьаԥшаанӡа
егьырҭгьы уахь ихалеит. Шоҭеи сареи ҳааизынхеит.
– Сабашьҭалои? – сҵаауеит.
– Ҵаҟатәи аихагылаҿы сара сышьҭалоит, ара заҟа уҭаху
акаруаҭқәа гылоуп, ушьҭал иахьуҭаху!..
– Егьырҭ?
– Егьырҭ зегьы хыхь ихалт.
Иахьыманшәалаз каруаҭк снаниалеит. Смагәқәа сышьысхит,
аха сҽеилымхӡакәа сықәиан. Шоҭа ажәабжьқәа сзеиҭеиҳәоит.
Ара зны-зынла ицқьам бандақәак ааны аҭыԥантәи аерманцәа
шдыршәо, ирымоу шрымырхуа, еиҳарак – афатә, арахә ршьапы
ишықәгылоу ираԥырцоит. Шоҭа излеиҳәо ала, 68 шықәса
ихыҵуеит, мызкы ҵуазаап уи ари аҳаблаҿы дыҟоижьҭеи. Аҭы­
ԥантәи ауаа иеиланхо хлаԥшра рыҭо дахьрыцхраауазы ҳаҭыр
иқәырҵоит, ихьӡ ҳаракны ихцәажәоит. Саргьы санырба, Шоҭеи
сареи аҩеишьцәа ҳархылҵит ҳәа анреиҳәа, ҳа ҳҟны уаангыл,
џьара уцаргьы уаныхынҳәлак ҩаԥхьа уаҳҭаала, Аҭараҟа уцаны
уҩны узымнеиуашәа убозар, ҳаҩнра уахаабауам ҳәа сарҳәеит.
235

Ашьыжь сангыла, какалк сдыркын, абзиара дырганы сымҩа
сықәлеит. Аштаб аҿы снеины аҭагылазаашьа иҟоу еилыскаарц
сҭахуп. Излеилыскааз ала, иацы асааҭ аказы ҩынҩажәаҩык
инареиҳаны ақырҭуа еибашьцәа Аҭара агәы рнапаҿы иааргарц
ақәылара рҽазыршәеит. Наҟ-ааҟ еиҿахысуан ҩ-сааҭк. Аҵыхә­
тәаны, ицәгьарахозшәа анырба, ақырҭцәа хьаҵит. Аӷа снаипер
бџьарла дхысын, Маска ҳәа зарҳәо Славик Климент-иԥа
Кәыҵниа дихәит. Ахы шааиуаз ҳаибашьҩы ишьапы инацрасын,
ажьашәра иналҟьаны ицеит.
Набжьоуаа ргәыԥ аҿы иацлаз аибашьцәа рхыԥхьаӡара
маҷҩым. Урҭ зегьы ушьҭаншәа зны ишәсырдыруеит. Уажә
аамҭала агәыԥ ахадара рызҭо Беслан Тҟәарчалҟа дцаны дыҟоуп.
Уи дхынҳәаанӡа еизаку агәыԥ дахылаԥшуеит Игор Делба.
Акрааҵуеит ари аибашьҩы аӡҩыбжьатәи иашьцәа дрылагыланы
абџьар икуижьҭеи. 42 шықәса дырҭысхьеит, ақыҭанхамҩатә
институт далгахьеит. Уи игәҭакқәа зегьы иреиҳауп Аԥсны
ахақәиҭра аманы иҟаларц, аӷа дԥыххаа ари адгьыл дықәцаны,
оҳ, гәышьа ҳәа Аӡҩыбжьаҟа дхынҳәны аҿыц ԥсҭазаара ичаԥарц.
– Угәы ишԥаанаго, ирласны иаабару уи амш? – илакҭа
сҭаԥшуа сизҵаауеит.
– Мызкала уи ахақәиҭра ҳнапаҿы иҟалоит! – иҳәеит Игор
Делба.
Са сеигәырӷьеит уи абас еиԥш агәаанагара ахьимаз.
Февраль 23, 1993
Рауль Мандараҟа дцеит, са схала сыҟоуп. Ианааилахәла
инаркны Аҭара акәшамыкәша ҭынчрамызт. Ашьақар змамыз
чаик снаҿыхәан, сымгьал сацҳауа сыԥшуп. Ма саауеит,
ма сааӡом ҳәа сеиҳәеит Рауль данцоз. Аиаша шәасҳәап,
ара аанхара шәарҭахо иалагеит. Уажәы-уажәы ақырҭцәа
ажәылара рҽазыркуеит, лассы-лассы ахы хьамҭақәа ыршәны
иҳаларыжьуеит. Аҭагылазаашьа уархәыцыртәы ахы ҳнарбоит.
Рауль иасҳәеит ирахә иманы наҟ Мандаранӡа днаскьаразы.
Нас ма дааины иҟоу-иану ибалап. Ҳаҩнқәа рҿы ҭынч ҳаҟазаара
уадаҩхеит. Ишырҳәо еиԥш, аԥсреи абзареи ҳрыбжьагылоуп.
Ҳшымгәыӷӡо хы хьамҭак ааҳалаԥжәар, ҳкәыкәыл ыҟаӡамкәа
236

ҳақәнахуеит. Мҩада-шьҭада иҿыцәаауеит ҳаԥсҭазаара. Акагьы
иалаҳәаӡамкәа усҵәҟьа ҳамҩасыр ҳҭахӡам. Ех, иаадыруазар
шаҟа ибзиаз ҳлахьынҵа!..
Ашьыбжьышьҭахь Раули сареи ҵаҟа ҳалбааит сынхарахь.
Ҳнаԥшааԥшуа, амарда ашьапы ҳавҵаланы, аҵлақәа ҳаҽрывакуа
раԥхьа ҳнеит сбоура шыҟаз. Ҳаимдеит, аха сыжәзаҵә инханы
иҟаз ҳамбаӡеит, иҭыҵны ицоу сеидру. Уи ашьҭахь ашьшьыҳәа
ахкаара ашә иаҿаз ааҳартын, смаҵурҭа ҳныҩналеит. Уантәи
ҳаиасит азал ахь. Сыҩны ашә иаҿаз аҭӡамц аханыҵәҟьа иақә­
шәаз ахы абетон кылжәаны арахь иубаратәны иалыҳәҳәон,
Рауль џьа мбаӡакәа уи аалиршәан, инапы инанҵаны са сахь
иҿааихеит. АКМ ахы. Уи акраамҭа ҳахәаԥшуеит иларха-ҩархо.
Нас даасыхәаԥшын:
– Хьӡы алаугааит! – иҳәан, дԥышәырччо инасиркит.
– Сеиқәхар, ԥыҭҩык идсырбап! – сҳәан, сџьыба инҭасыршәит.
Иаашаанӡа ахысра иаҿуп ақырҭцәа. Ихысуан, наҟ-ааҟ
еиҿагыланы ианеибашьуа еиԥш. Ақәаршаҩы аҿаанахазшәа
абжьы уаҳауеит. Автоматқәа рнаҩсангьы, лассы-лассы
агранатқәа ҳаларыжьуеит. Ааԥынтәи амшцәгьа иалыҩуа
адыд абжьеиԥш уи анытҟәацлак ҳшьапы ҳақәнаргылоит. Дук
иаҳцәыхарамкәа, ҳааҵраҿы икаҳауеит дара. Ирдыруазар
акәхап ҳаибашьцәа рхырӷәӷәарҭа ахьыҟоу. Набжьоу аҳабла
иалҵыз роуп ари аҭыԥ иахылаԥшуа.
Уахьынтәи иаха Алиошьа Бадра-иԥа даарышьҭит. Аиҭ­
ныԥсах­ларазы. Уи излеиҳәаз ала, ақырҭцәа рацәаҩны итәоуп
дара рҳаблаҿы. Ҩышәҩык иреиҵам иҳәеит. Ҩышәҩык ус
иаармарианы рнырҵәара мариам, аха хшыҩла аныҟәара
аҭахызар акәхап. Уи ҳаԥхьаҟа иҟалаша усуп, аамҭа иаҳнарбап
ҳахькылнаго. Алиошьа далаханы дахьыҟоу ақырҭцәа рхы
дадырхәалоит, аха арахьгьы адырраҭарақәа иаҳзааицҳауа ахә
ҳаракны иршьоит набжьоуаа. Ихы деиҷаҳартә иабжьаргоит
ҳаибашьцәа, ианаҭаху аамҭазы арахь ишиастәу аниарҳәалак,
иҳабла Набжьоу нижьыр акәхоит.
Анахь хазы аҳаирпланқәа СУ ала Аҟәа аганахьтәи ақырҭцәа
рхырӷәӷәарҭақәа гәаҭаны абомбақәа ахьрыларыжьыз рхы
рыхнахуеит. Аԥсуаа ас еиԥш иҟоу аҳаирпланқәа абарымаз ҳәа
237

ицәажәоит, игәрымуеит, атәылақәа зегьы ираҳартә апротест
ҟарҵоит. Арадио абжьалагьы иеибашьыр цәгьагьы ирбом!
Анцәа ишԥеишеи абарҭ!..
Акырцх ҟәазқәа аҩны ахыб ианаахо еиԥш, абжьы уаӷеимш­
хароуп иахылҵуа ахысрақәа идырҿыцыз. Ари ҟалеит ашамҭазы.
Асеиԥштәи ахысра ӷәӷәақәа анымҩаԥырго ижәылама ҳәа
агәаанагара узцәырҵуеит. Ари иашьцылам абра дыҟазар, абри
аҭагылазаашьа зымбац даҳҭазар, аиаша уасҳәап, ари аҭыԥ аҿы
уахыкгьы дузынкылом. Автоматқәа рыла есыуаха ихыслоит, аха
абас еишьҭаргыланы агранатқәа дыршәуа схаҭагьы исымбацызт,
исмаҳацызт. Ари змааноузеи?.. Саргьы слакҩакуа, ижәы­ланы
рҿаархар сышцаша сазхәыцуа, амаҵурҭаҟынтәи адәахьы
сыԥшуеит.
Ишырҳәо еиԥш, ажәҩан лагон, адгьыл ҵысуан!..
Февраль 24, 1993
Ашьыбжьышьҭахь Аҭара ақыҭан имҩаԥысит аиҭныԥсах­лара.
Февраль мза 21 рзы ақырҭцәа ахәахьала ижәыланы атәыла
дырбгарц анырҭахыз аҽны, Иура Қәаҭ-иԥа Кәыҵниа имашьына
лас «Жигули» иеиҩаӡоз ақырҭуа иршьыз иԥсыбаҩ дыр­хынҳәуан,
уи ихаҭыԥан арахь иоурышьҭуан зықәрахь инеихьаз Хәыта
Сузар-иԥа Допуеи Бардушьа Ҳагьар-иԥа Кәыҵниеи. Арҭ аха­цәа
еибга-изҩыда ҳашҟа ианиас, сара сиацәажәеит Хәыта Допуа.
Уи ах­ҭыс ашәҟәы ишанысҵахьоугьы, иааркьаҿны иара исеи­
ҳәеит абас:
– Пыта Кәыҵниа иҭынхарала ахәы ҳавҵаланы ҳнеиуан,
Аҩыҵа аҳаблахь ҳхы рханы. Амҩаду аҿы ҳкылсаанӡа егьырҭ
сҩызцәа аансыжьын, сыԥшыхәырц сҿынасхеит. Снаԥшааԥшуа
сышнеиуаз, ҳабжьқәа заҳахьаз ақырҭцәа снарылаҳаит.
Сшырбаз еиԥш, сышьҭахьҟа сҿы рханы, ҽырдагәа ҟаҵаны сцарц
сшьаҿа ааихызгаанӡа сымҩа ркхьан. Бардушьагьы иҩызцәа
дрылҵны, дсышьҭаланы дааиуазаарын. Убригьы амацәаз
дҭаркит иаразнак. Иҟаҳҵахуаз, акәукәуҳәа ҳаҳәҳәаны ақырҭцәа
ҳаркит ҳәа ҳазҿымҭит, равтомат аԥынҵақәа анаҳҿарк, рҳәа­тәы
ҳанахыԥа ҳшыршьуаз рымӡеит. Ус акы игәы иҭеику здыруадаз,
Бардушьа ишызбоз автоматшьхәала исит. Саргьы схы ршьышьуа
238

иҟахызма, инасыцәхасын, абрахь уцала ҳәа ирҭахыз амҩа
насдырбеит. Иҟаҳҵахуаз, ҳаиҵак-еиҵакуа иаҳдырбаз амҩа
ҳнанылеит. Ажәакала, ахәы ҳшавҵаз, амҩаду ала акәымкәа,
мардарала аԥсаатә фабрикахь ҳкылсит. Ҳҩызцәа ҳхабарк аны­
рымбаӡа, ҳшааныркылаз аҟара рдырыр акәын. Иццакцәеит.
Ҳара ҳрыманы аԥсаатә фабрикаҟынтәи Аҟәа ҳнаргеит. Уантәи
ишыжәбо, аиҭныԥсахлара иҟалаз ҳаҵанакын, ҳрыԥсахит. Абрахь
ҳааргаанӡагьы иҳаздырӡомызт Паҷулии, уи иԥшәма Жьужьунеи,
Колиеи шыршьхьаз. Амала, аԥсаатә фабрикаҿы ҳшыҟаз ахыс­
быжьқәа анга, аӡәы иҳаиҳәеит: «Абанҭ ихысыз ақырҭуа
еибашьцәа ргәыԥ шәалашәазҭгьы, мшымыждан ишәзыԥшыз!»
Хәыта дааныжьны сыҩныҟа сымҩахыҵт. Арԥарцәа, аиҭ­
ныԥ­сахлара ашьҭахь Хәытеи Бардушьеи арахь ианааргоз,
аусҳәарҭақәа ирзааигәаны инхоз Хьрыԥс иаԥхьа сыжә рбан,
аҩныҟа иаарцеит.
Иахьа амш бзиан, иҟәандаран.
Февраль 25, 1993
Ахәылԥазы Мандара сааит.
Ушьҭарнахыс абри аҳаблаҿы ԥхьарҭас иалысхит. Уи шыҟалаз
шәсырдыруеит. Набжьоуаа рхырӷәӷәарҭа аҵаҟа сахьынхо,
ишәас­ҳәахьеит, иаҳа-иаҳа ишәарҭахо иалагеит. Ақырҭуа
иԥшыхәцәа сгәысҽанӡамкәа срылаҳар ма сыршьуеит, ма сры­
маны ицоит. Ҳаибашьцәа рҿаԥхьа ишьҭоу аусқәа маҷызшәа
саргьы сырзацлар аҵкыс сҳәан, сҭыԥ сыԥсахит. Саанагеит
абрахь Мандаранӡа. Отаԥҟа схы рханы сышцоз жәахазны,
саныԥшы ԥҳәыск даӷьуа, лхәыҷқәа лаԥцаны ҵаҟа дылбаауан.
Ҳанеизааигәаха аԥсшәа ааибаҳҳәеит. Нас слызҵааит:
– Зҵаара ԥхашьарам, бара ари аҳабла батәума?
– Ааи! – аҭак ҟалҵеит.
Уи данцәажәоз илҳәоз аилыргара уадаҩын, лажәақәа ҟаҟаны
илбаалдозшәа реилкаара цәгьан. Сахьлыхәаԥшыз дшеир­
манымыз гәасҭеит, лхәыҷқәа, харантәи исаҳауан, урыс бызшәала
драцәажәон. Аха лхы-лҿы аиқәара аман, зшьа еилаҭәаз ԥҳәыск
шлакәыз ҩашьомызт. Шықәсыла уахьлыхәаԥшуаз ҩынҩажәа
239

ԥыҭк днархыҳәҳәон, аха лхы-лҿы каҷырц егьагӡамызт, лыхцәы
ашла аланаԥсахьан. Лымҩахь дшыццакуазгьы, ҳанааиҿагыла
схы инаркны сшьапаҟынӡа блала сааимылдан, ҩ-ажәак, х-ажәак
ааимданы аицәажәара ҳшалагаз еиԥш, игәасҭеит сныжьра
шыл­ҭахымыз. Уи ари ашәҟәаҿы лыхьӡи лыжәлеи сыԥсахуеит,
абжьаратәи агәыԥ иаҵанакуа рахь дсыргылеит. Уи ус зыҟасҵаз
ушьҭантәи иҿио ахҭысқәа рыла еилышәкаап ҳәа агәыӷра
сымоуп.
– Ари аҳабла шәатәызар иҟоу-иану шәара ижәдырып ҳәа
агәыӷра сымоуп! – сҳәеит сара.
– Исзеилкаауам шәызҿу! – даасыхәаԥшуеит.
– Сара Аҭаратәиуп, аха сахьынхо аҩнаҿы анеира шәар­
ҭахеит. Убри азы абрахь џьара аӡәы иҩны сыԥхьалар сҭахуп.
– Шәеибашьҩума?
– Абџьар скым, аха ахырӷәӷәарҭақәа рахь сныҟәоит. Сара
Катул сыхьӡуп, ар рыԥсҭазаара ҭысҵаауеит, сжурналиступ!..
– Аа! – лҳәоит лара, сызҿыз аус еилылкаазшәа.
– Сахьыԥхьаша ҭыԥ ыҟоума? – сҵаауеит ҩаԥхьа.
– Сара сҟны уԥхьар ҟамлари?
– Иабаргәызеи? – сааигәырӷьеит.
– Ҩыџьа схәыҷқәеи сареи ҳхала ҳаҟоуп! – лхәыҷқәа рахь
дхьаԥшны ислырдыруеит.
– Иабаргәызеи! – сҳәоит слыхәаԥшуа. – Бхаҵа деи­
башьуама?
– Ахаҵа дсымаӡам, ҳаилыҵижьҭеи акрааҵуеит!..
– Ҟоҳ! – сҳәеит сгәы иалырсшәа. – Иҟалеи?
– Ари сыҷкәын аиҳабы Толик ихьӡуп! – уи хәбаҟа шьаҿа
даҳцәыхарашәа дгыланы даҳзыԥшуан. – Жәаҩа шықәса
ихыҵуеит. Иаб дхазуп!..
Лара леиԥш аиқәареи аԥшӡареи ибла ихын. Иблақәа
кәеицеиуа даасыхәаԥшит. Дцәыҵаччон.
– Ари? – лнапы аанкыланы игылаз аҷкәын илакҭа
сынҭаԥшит. Уи аурыс ԥшра иман.
– Уи Марад ихьӡуп! – лҳәеит аԥҳәыс.
– Ахазына! – сҳәеит сара. – Марад захьӡу Толик ихьӡзар
иаҳа ииашахон, Толик захьӡу иакәзар Марад иаҳа инаалон.
240

– Аиеи, аиеи! – лыбжьы гәаҩаӡа дааԥышәарччеит.
– Ҳанбеиқәшәои? – слызҵаауеит.
– Аа, иубома абни аҩны? – уи дынхьаҳәын, лышьҭахьҟа
мраҭашәара аганахьала ахәаҿы игылаз аҩны слырбеит. – Аурым
Жора иахь унаӡаанӡа, аҭаларҭахь умцакәа хыхь уахьынхало…
– Избоит, избоит!..
– Иануҭаху усызҵаар убра субоит.
– Иҭабуп идуӡӡаны!..
– Уажә уабацои?
– Отаԥҟа!
– Уа иумада?
– Уа иҟоуп сҭаацәа!..
Уи лгәамԥхазшәа збеит. Аха данааиԥхьхәыцаа:
– Сузыԥшуп! – лҳәеит. – Ирласны ухынҳәуама?
– Ирласны схынҳәуеит. Ибыхьӡузеи бара?
– Дина Динченко!..
– Даара ибзиоуп!..
– Сара сан доурыс ԥҳәысын, саб даҭырқәан!..
– Ус шакәу ҩашьом. Абзиараз!
– Абзиараз! – лҳәеит ларгьы.
«Лан лыжәлала ашәҟәы дҭарҩит», – аасгәахәын, саргьы
сымҩахь сҿынасхеит.
Арахь Мандараҟа сандәықәлоз ақырҭцәа танкла ихысын,
идыршәыз ахы хьамҭа шааиуаз, агәызҳәа ацентр иазааигәаны
џьара иԥжәеит. Дук мырҵыкәа набжьоуаа ҳарԥарацәа уи аҭакс
«Нурс» ала уахь дара ирылахысит. Уи адагьы, уажәы имодахеит
амузыка абжьы ахаҵаны автоматла ахысрақәа. Уи абас еиԥш
иуаҳауеит: «Пах, пах! Пах-пах-пах! Пах, пах! Пах-пах-пах!..»
Аибашьра аныҟам дара рганахь абри иаҿуп. Аԥсуаагьы ргәы
аныԥжәалак, ахырӷәӷәарҭа ахьыҟоу ԥыҭк инацәыхараны илбаа­
уеит, нас даргьы: «Пах, пах! Пах-пах-пах!» – ҳәа, апатрона
ишеиҷаҳауагьы, ахысра иалагоит. Уи ашьҭахь ақырҭцәагьы изҿу
иаҟәыҵны иааҭынчрахоит.
Хазы, ҳҩадахьҟа, Лабра шыҟоу, иааҟәымҵӡакәа ихысуеит.
Иаха иаҿын, иахьа иаҿуп. Аҭараагьы ҳаныргәалашәалак, – «Аа,
ҳара ҳҟынтәи ҳамҭас ишәыдышәкыл!» – рҳәарашәа, ахыхьамҭақәа
241

дыршәуеит. Урҭ ашақә иасуа ишааиуа ианцәыҵаҳалак, ажра ду
ҭыжааны, ахаҳәи анышәи иаршәыз еиԥхьытта инкажьны адгьыл
аакылнаҵәоит. Ани сахьынхо аҿаԥхьа ишьҭоу адәы унықәлар,
шьаҿацыԥхьаӡа урҭ рҩызцәа ажрақәа уԥылоит. Ипеипеиуа аӡы
рҭатәоуп, цқьа игәамҭакәа уҿынаухар, шьамханынӡа иахьҵаулоу
унанагоит. Агәызчызҳәа ахысрақәа анырацәоу, ирхылҵуа абжьы
адыд-мацәыс аџьҵла ианасуа еиԥш, иааузымчҳартә улымҳа
иҭасуеит, ахыԥша уҿасуеит. Абри аан ахышәқәа рԥенџьырқәа
ԥыҽҽны ахьараҳәа инеилаҳауеит, аҩнқәа хыџхыџуеит.
Иахьа аштаб аҿы ҳаиқәшәеит Хәыта Допуеи, Делалоӷлы
Сафери, сареи. Аҭаратәии аӡҩыбжьатәии аибашьцәа рбаталион
аԥыза Рауль Муцба диазҵаауан ааигәа ақырҭцәа итҟәаны иргаз
Хәыта Допуа. Рауль Муцба иҭахын еиликаарц атҟәацәа шыркыз,
ишрызныҟәаз, рҭыԥ аҿы ианнарга ирырҭоз азҵаарақәа. Хәыта
иааркьаҿны еиҭеиҳәеит иҩызцәеи иареи Паҷули Кәыҵниа
инхарҭа ҩнаҿы ицаны маҭәақәаки, нас ирымԥыхьашәои, ирымаз
рырахә раԥцаны иааргарц шырҭахыз; амҩан зҽыҵәахны итәаз
ақырҭуа еибашьцәа ишрылашәаз, Бардушьеи иареи егьырҭ
еицыз ирыҟәганы ишыркыз уҳәа иҟалаз шыҟалаз ар рԥыза
ицәымӡакәа илымҳаҟынӡа инеигеит.
Рауль Муцба агәынамӡара иманы иҳәеит ар реиҳабыра
ирмазҵааӡакәа асеиԥштәи аныҟәарақәа ишырхылҿиаауа атра­
гедиа дуқәа, аринахыс аизҵаарақәа шаҭаху, аҳәатәхамҵара
абзиа шаанамго, насгьы аибашьра ацәаҳәа иазааигәаны
анеитралтә зонаҿы инхақәо шьҭа иаамҭоижьҭеи акрааҵуеит
рын­харҭақәа ирԥырҵны аерманцәа реиланхарҭахь џьара
ҭыԥқәак ааныркылар. Иахыҵыз ҳауаажәлар рыҩнқәа гәа­
ҭатәызар ҳара иҳамоуп аԥшыхәцәа, азгәеиҭеит Рауль Муцба, урҭ
ираҳҭо адҵақәа анынарыгӡо, амҩа иқәлоит иҟарҵаша-ируша
иазхәыцны, заа арахь ишәаны-изаны ишьҭаҳххьоу аԥҟарала.
Зхы иҭашәалак зегь рыҩнқәа рахь иандәықәла, иҽеим ахҭысқәа
ахылҿиаауеит. Ма абри рзымдыруа иҟандаз иҳацәҭахаз ҳа
ҳҭынчуаа. Унеишь-уааишь ҳәа зарҳәалоз адырцәа ракәын. Аха
рлахьынҵа дара рнапала ирҷышәит. Ҳәарада, ҳара иаҳхароу
рацәаӡоуп, иаанаҳкылар акәын асеиԥштәи аныҟәарақәа.
Абри аицәажәарақәа рышьҭахь Хәыта, Сафер, нас сара
ҳаиццеит Бардушьа Кәыҵниа даабарцы, дахьынхоз иҩныҟа. Уа
242

ҳахьнеиз дҳақәшәеит аиҭныԥсахлара аус азы, Кәтол аҿыцын­
хацәа инхо рзы ақырҭцәа иаарышьҭыз Алиошьа Кәыҵниа.
Алиошьа иҳаиҳәеит, иара убас, иаарласӡаны, хымш рышьҭахь
иара ихаҭагьы абрахь диасырцны дшыҟоу.
Аҭара ақыҭан акырынтә танкла иалахысит иахьа. Ақырҭцәа
иҟарҵоз аҭак ҟарҵон набжьоуаагьы.
Иаахәлаанӡа, иара убас, Лабра аганахь ахысбыжьқәа гон.
Адырраҭара злаҟоу ала, иҭахаз рхыԥхьаӡараҿы иҟоуп ҳара
ҳтәқәагьы.
Мандараҟа сшааиуаз исԥылаз Валикәа Быҭәба иԥшәма
ԥҳәыс Гәилчка исалҳәеит сҭаацәа Гәдоуҭаҟа иԥрырц иҟоуп ҳәа.
Аха уи макьаназы агәра сызгом. Ҵаны, сҭаацәа Тҟәарчалҟа
ицараны иҟан. Аха наҟ сара срымбакәа амҩа иқәларызма?
Ихьухьууа хьаак сааимнадеит. Исаҳаз хасҵарызу ихасымҵарызу,
иахысҳәаара сыздыруамызт. Издыруада Тҟәарчалҟа рцара
иадҳәаламзар, Гәдоуҭаҟа ҳаԥрыр ҟалап ҳәа илҳәаз ажәа?
Иаахҵәаны, исзеилкаауамызт исаҳаз ажәабжь иаҵанакуаз.
Гәдоуҭаҟа рцара сҭахижьҭеи акрааҵуан, аха Нанашьа еснагь уи
мап ахылҳәаауан. Нас, иаалырҟьаны изылыԥсахзеи лгәаанагара?
Февраль 26, 1993
Наҟ Лабраҟа уажәыгь ихысуеит ҿааихак змаӡам а-БМП ала.
Аха иацеиԥшҵәҟьа – мап!
Амш шәшьуп, амра цәыҵыԥхошәа иҟоуп. Март мза ааигәахеит.
Издыруада март 4 рзы Аԥсынра ахақәиҭра азылашар?
Сцоит Мандара сҭаланы, ҵаҟа аӡиас шыҟоу. Атракторист
сзацәажәаз абра снеиуеит ҳәа сеиҳәеит асааҭ жәаҩа рзы.
Снаԥшааԥшуеит, аха уи ихабар ҳәа акгьы збом. Уажәыгь дыд­
раҵас нахьхьи Лабра аганахь иҭагәыргәыруеит. Иацтәи аибашь­
ра ду ауаа рацәа ҭанархеит ҳәа ицәажәоит. Чаарқыҭ абомбақәа
аларыжьит. Нури Аҩӡба иҩны иаахеит ахы хьамҭа идыршәыз.
Иԥшәмаԥҳәыс дашьит, иара ӷәӷәала дхәуп ҳәа ҳарҳәеит. Иҭа­
хеит, иара убас, абџьар кны аӷа иҿагылаз ҳаибашьцәагьы. Урҭ
рыхьӡқәеи рыжәлақәеи цқьа еилкааны уаҩы исеимҳәеит.
Сыззыԥшыз атракторист дмааӡеит. Ашьҭахь излеилыскааз
ала, Зуфҭер Кәыҵниа тракторла абылтәы иманы Кәтолҟа
дцазаап. Уаҵәы уи ҩаԥхьа сишьҭалароуп!..
243

Иахьа Аҭараҟа смылбааӡеит. Схынҳәит сахьаанҿасыз
аԥшәма лҿы. Ара сахьрылаԥшуа урҭ рҭагылазаашьа уеигәыр­
ӷьаратә иҟаӡам. Исыздыруам хыхь ацентр акәшамыкәша инхақәо
рыбзазашьа, ара макьаназы хәыҷмыҷқәак ирфо рымазаргьы,
иӷарны иҟоуп. Ирызгылам изықәчо астолқәа, иҟам аҟәардәқәа.
Џьара-џьара асаанқәагьы рымаӡам. Рыԥшқәа нҵәа­хьеит. Урҭ
ари аибашьра зынӡаскгьы иақәгәыӷӡомызт, амандарина змаз
ԥарак соуп ҳәа агәыӷра иман. Аха уажәы излааԥшыз ала, ԥарагьы
ҟамлеит, аԥшгьы ҭарымгалт. Амлакра ааины рышә иаалагылеит.
Дина Динченко ажә замана лымоуп, илцәырымӡар. Уи ԥыҭк
анаҿалҵалак лнапы намылшьуеит, ахшгьы ицәгьамкәа илнаҭоит.
Зны-зынла ахш ҭины аԥш аалхәоит, абас макьаназы лхы
дацхраауеит. Саргьы иаарласны сыԥш сызхагалар сбыцхраа­
уеит ҳәа ласҳәеит, аӡәы итәы сзадыԥшылом, схы сахәартәы
сыҟоуп. Уеизгьы-уеизгьы, акрысумҭар ухы ахьынахо уца ҳәа
салым­ҳәеит, макьана ус ҳаихалап, акы уеиԥшхар, цхыраарак
суҭар ахазына ҳәа салҳәоит. Ара сааижьҭеи дсыхӡыӡаауеит,
амла сакыр луам, абысҭа сзылуеит. Абысҭа анысҳәа, ахьурӡы
кналҳар сара илзызуеит, ибзианы амца анабалак икнысхуеит.
Излагәасҭаз ала, ари аус лара дашьцыламызт. Аерманцәа
уиаҟара абысҭа руӡомызт, аибашьра иалагеижьҭеи уи иаҿуп
умҳәозар. Уажәы аԥшәма иумҵеиҵаз ҟәнушьар ҟалом, усҟан
амла уакит ауп.
Арҭ аԥхарақәа иҟалаз џьоукгьы арҿыхан, абаҳара иала­
геит. Даҽа џьоукых абаҳара рзымгәыӷьуа иԥшуеит. Аргама
аҽнышьыбжьон арҳәрақәа рацәахеит. Заҟаҩы сыдышшыло
ргәынамӡара сарҳәахьоузеи! «Аибашьцәа рзы рыфатә-рыжәтә
ҳаигӡо ҳаҟам, аха ҳазмыхәо аган иавоу роуп» ҳәа.
Ааи, хыхьгьы џьара салацәажәахьеит: аерманцәа ргәац­
ԥыҳәаны аԥсуаа изҳадымгылеит. Урҭ заанаҵ ақырҭцәа ирцәыр­
газ амалқәа ааидкыланы абџьар ахь ииаргазҭгьы, иахьа
дара рҳаблақәеи рқыҭақәеи рыхьчартә рхы ҟарҵон. Асҵәҟьа
иақәгәыӷӡомызт. Уажәы Лабра иахьеибашьуа абра инхақәогьы
инеины урҭ иаарывагылар аҭагылазаашьа аҽаԥсахыр алшон.
Имаҷыҩхеит Лабратәи ахантәаҩы идгылаҩцәа. Арантәи уахь
ицаны лабраа ирыдгыланы иеибашьуа рхыԥхьаӡара ԥшьҩы244

хәҩы маҷцәоуп, егьырҭ аибашьра зылшашаз арԥара ҟаимаҭқәа
ашықәс ҿыц аламҭалаз иҟалаз «акылҳара» рхы иархәаны
Урыстәылаҟа рхы дырхеит. Иаанхазгьы рӷьырак лакҩакуеит.
Нахьхьи ргәылара зынӡа амца анаклак аевкалиптқәа рымҵан
иааилагыланы уахь аԥшра иалагоит. Лабра ҭахоу еиқәхоу ҳәа
еизҵаауеит. Са сгәаныла, абри аибашьра еилгаргьы, аӡәырҩы
ари аҭыԥқәа нрыжьуеит. Аԥсуаагьы убра иаласҵоит. Узқәынхо
адгьыли уи иқәынхо ажәлари рдоуҳа удоуҳамхар, наҟ уаԥырҵыр
иаҳа еиӷьуп. Абри еилкааны ибзианы издыруаз ерманык
аибашьра ианалага, уи агәамҵра инаҭозшәа аниба, имӡакәа
ус сеиҳәеит: «Аибашьра шеилгаз еиԥш Краснодартәи адгьыл
ҿацәахь схы сырхоит!»
Аԥсреи абзареи ауаҩы данҭагылоу иааԥшуеит уи идунеи,
игу-ибзоу. Аерманцәагьы абри аибашьраҿы ирныԥшит ирыгхаз,
ирыбзахаз. Гәык-ԥсыкала абри адгьыл зтәу ажәлар ирыцныҟәаз
иҭыԥгьы ыҟоуп ари адгьыл аҿы наӡаӡа. Ус акәымкәа, аԥша еиԥш
иқәнагалаз, аԥшаӷьы дагоит!..
Амедаль наҟтәи аган ааҳарҳәыр, зынӡагьы ихәашьым уи
ахаҿы. Сара сырзыгәдууп гәык-ԥсыкала ихандеиуа ҳерманцәа.
Сгәы рзыбылуеит ҳанацәа реиԥш, ҳаҳәшьцәа реиԥш урҭ
рыҳәсақәа, рҭыԥҳацәа. Иҟоуп махәҿеилыхла зыхкаарақәа
рҿы иҭахандеиуаз. Аибашьра шцозгьы, урҭ еиныргалоз
афатәқәа рыла рыԥсы ҭоуп ҳара ҳаибашьцәа. Гәыԥ-гәыԥла
еидынхалақәо, иахьа ара, уаҵәы ана, реиҳабацәа ахадара
иҟарҵо инықәныҟәаны есҽны еизыргоит афатәқәа, акапусҭа
рҵәы уҭахума, анашарҵәы уҭахума, ахаамыхаақәа, иадыркыз
аџьаԥсандалқәа, аҟәыдчаԥақәа, аҭурша. Ма заҟа ргьамақәа
хааузеи урҭ зегьы. Ҳаибашьцәа рзы ҳхы ҳаигӡом, ҳныжьны
ицаз цеит, аха ара ҳаҟоуп инхаз. Абас рҳәоит акреилызкаауа,
урҭ ари адгьыл ныжьны џьаргьы ицар рҭахӡам. Абра ҳиит, абра
ҳаԥсыроуп ҳәа агәыӷәӷәара рныԥшуеит.
Кәыдры зырмақаруа Амтҟьал ауп ҳәа рҳәоит аԥсуаа.
Аерманцәагьы ирымоуп изызхәыцуа ахадацәа. Убарҭ раԥхьа
исыргылоит Сурен Варвашьчиани Ҳамаиак Кондакчиани.
Аҩбатәи иқәрахь днеихьеит, акыршықәса аколнхара ахадара
аиҭон. Егьи, Сурен захьӡу, иаҳа дҿоуп, аха еиуеиԥшым аусур­
245

ҭақәа рҿы аџьа ибахьеит, ақыҭсовет дахантәаҩын, аиҭакрақәа
аныҟала иқәыԥшыз аӡәы ианаршьеит уи аҭыԥ, аха аибашьра
ишалагаз дықәҵны дцеит. Сурени Ҳамаиаки рыжәлар кажьны
изықәҵуамызт, урҭ аҩхацәак баагәараҵас рашьцәа рнапы
рыкәыршаны иаарывагылт. Иагьырыхьчон, амҩа иашагьы
иқәыр­ҵон.
Есышьыжь
имҩаԥыргон
аилацәажәарақәа,
есышьыжь иԥырҟон иҟарҵашаз аусқәа. Ар рԥызацәа аԥсуааи
дареи рыжәҩа еибыҭаны еидгылан. Аибашьҩы дҭәы-дыԥхаӡа
акриҿаҵара акраҵанакуеит. Уи ыҟамкәа аиааира узгом.
Иара убри афатә рацәа зҭыҵуа ҳадгьыл чашәрақәа
рзакәӡами Шеварнадӡе ир ҳажәҵаны ҳабашьра дзалагаз? Уи
иҭахын анцәа изыҳәа иршаз ҳадгьыл ссир аҿы дҭәы-дыԥха
дыҟазаарц, амшын ҟәанда дхыԥшыло қьафла имшқәа ихго,
агаҿа иазааигәаны издыргыларц иҟаз аханчаԥаҿы изхара
ыфа-ижәны, нас ԥша ҟәандак иҿарсуа ибаҳча ссир дааҭыҵны
ишьаҿа ааихигар, гәырҭәыла аҳауа лбааидарц. Абри дазхәыцуа,
ихаԥыц хуа х-нызқьҩык аибашьцәа млашьқәа ҳгәыдиҵеит
ҳгәыҳҽанӡамкәа. Ҳахьааихьоугьы жәбагәышьоит. Ҳахькылнаго
ушьҭантәи ҳамшқәа иаҳдырбап.
Абас аншәасҳәа, саргьы акрыфара сҭахны Дина лышҟа
сымҩахыҵит. Ашьыжь ахш ацара снаҿыхәаны сахьындәылҵыз,
ахҭыс дуқәа иҿиоз сышрызҿлымҳаз, ианыхәлоз сызгәамҭаӡеит.
Изышәцәызӡари, ишырҳәо еиԥш, сымлага-млаҵәо сыҟан. Аха
акрыфара аасҭа ӡык насықәҭәаны сҽыскәабандаз ҳәа сыҟан...
Дина Динченко лыҩны оумакгьы амҽхак амамызт, ҩ-уада
хәыҷқәаки рацәак иҭбаамыз асасааирҭеи ракәын иамаз.
Раԥхьа уахьыныҩналоз ҩадаҟа иаҿаҟаҵаз ауада хәыҷы сара
исырҭеит, асасааирҭа ҳәа изышьҭаз аԥшәмаԥҳәыс лхәыҷқәеи
лареи ахьышьҭалоз акәын. Ахԥатәи ауадаҿы ҿаԥара ҳасабла
лхы иалырхәон, ауга-чага ҩналҵон, лычуанқәеи лсаарақәеи
ирҭыԥын. Акрахьаҳфоз аҩны уахьыныҩналоз арымарахьтәи
аган аҿы акәын. Убра игылан ҭанақьтәы ԥечкак, уи атрубақәа наҟ
аԥенџьыр ала адәахьы идәылганы иҟаҵан. Аҽны инашәаашәаны
еизыргоз амҿы, ахәы зыхшәоз реиха бааԥсы мҩанҵо цәгьаԥсы­
шьала идырмазеиуан. Са санрыхьӡа уи иӷәӷәаны ахәы рзахасҵан,
мақьак наҿысшьит.
246

Ашҭа сшынҭалаз еиԥш, рыхҩыкгьы гәырӷьаҵәа исԥылеит.
Иага умҳәан, сара сыла ргәы дуун, аӡә дрықәларгьы сара
ишысыхьчоз рдыруан. Сахьыныҩналаз иаразнак аԥхара исҿа­
сыз снырын, сыплашь аасшәысхит.
– Аӡы узсырԥхеит! – лҳәеит аԥшәмаԥҳәыс, сыплашь
сшәыхны арахь аԥхарахь санааскьа.
– Ҳоҳ, сшәыркьаҭеит! – сгәы иахәаны саацәажәеит. –
Сахьахәаԥшуа, мызкы ӡык сықәысҭәахьеит ҳәа сыҟам.
– Ҳара ҳауԥырхагам, уԥсы шааушьалак уара уус нап аркы,
ҳара уаанӡа ахьурӡы ҵыӡәӡәааны иҳармазеиуеит. Нас уи
ашьҭахь, узҿу аҽыкәабара уалгар, абысҭа ҳзууп!..
– Аиеи, аиеи! – сҳәеит сара. – Ус анакәха, шәақәшәеит
усгьы, асасааирҭахь шәнеи!..
Сааҭбжак ашьҭахь сызҿыз аус салган, сҽырбаны
сҽеиласҳәан, сласӡа сааҟалан, еимаа ҵаԥалақәак насышьаҵан,
кьынтыжә бзиала адашьма аӡы ахьықәҭәаз аасырбан, алагьан
аашьҭыхны адәахьы сындәылҵын, аӡы касҭәеит. Сус сызҿыз
сшалгаз анылба, ахрыӷ ҵыӡәӡәааны исырмазеит, заҟа уҭаху аӡы
ахаҭәа лҳәеит Дина.
Ачуан ҭәырц маҿак агны аӡы нахасҭәан, агәгәаҳәа еиқәылаз
аҭанақьы-мца инақәсыргылеит. Дина лыҷкәынцәагьы ааины
ҳашгәыԥыз амца ҳакәшаны ҳаатәеит. Аԥхара ансылс, сыхцәы
иалҵыз ахылҩаԥсылҩа гыланы аҿынанахеит.
– Иухьӡузеи, уара? – аиҳабы снаихәаԥшит.
Уи иблақәа ҭиқәаҵәааӡа, дааԥышәарччан, са сахь ихы
ааирхеит:
– Марад сыхьӡуп! – иҳәеит иара.
– Уара? – егьи снеизыԥшит.
– Толик сыхьӡуп!
– Иахьа шәызҿыз?
– Амҿы аагон!..
– Уи бзиоуп. Ихароума иахьаажәго?
– Абни ҳазҿаԥшуа ахәы уахьынҭало! – аҩада снаирԥшит
Марад захьӡыз.
– Ԥсеивгахак ҳаур ҳаԥшьҩыкгьы ҽнак ҳцаны амҿы
ылаҳхыроуп!
247

– О, уи ус бзиоуп! – дгәырӷьаҵәа дааҟалеит Дина. –
Иҩашьом ахаҵа ҳаҩны дшахылаз!..
– Аиаша бҳәеит! – ҿаасҭит саргьы. – Иахьарнахыс
ҳаицхырааны ҳусқәа ҟаҳҵалароуп. Аԥҳәыс лутәы лдыруеит,
ахәыҷқәагьы шьҭа шәхәыҷқәаӡам, шәан шәлыцхраалароуп. Абра
сыҟанаҵы са сҳәатәала ҳанеицныҟәа, ҳусқәа маншәалахоит!..
Аибашьра цоит, амшгара ишаамҭам усгьы ижәдыруеит! – сажәа
аахсыркәшоит.
Уи ашьҭахь ҳахьурӡы еилашит. Ахрыӷ ибзианы ианса ашыла
ихәны иҟаз нӡааԥсаланы абысҭаура салагеит. Хәбаҟа минуҭ уи
еилышьуа аура саҿын, нас мҳабысҭала иаасыриашан, асаан
ианырҭәалаз аӡы инӡаашьыло ихсыркәшан, амца иазынсыжьит.
Абысҭа амца ибзианы ианаба ҩаԥхьа исхәан,икнысхит. Асаан
ҟьаԥсқәа рыла ҳацыԥхьаӡа нанысҵан, астол инықәҳаргылеит.
Цыфас ахаҷеи ахарҵәи ҳаман. Ҳазегь астол ҳаицахатәеит,
иҳамҵаз афара ҳалагеит. Ахаҷа ҳаналга, асаан гәаҩақәа рыла
ахырҵәы ҳзанылҭәалеит Дина. Ахырҵәы бзиан, ахәша аман
ирацәаны. Иубартә иҟан уи лыжәхьа даара ишыбзиаз. Идырны
ишәымаз: аерманы ахааназгьы иҽеим арахә никылаӡом
хырҳагас. Иахьеи уахеи аӡын агәазы хә-литрак аанашьҭуан.
Аҭаацәа рыдагьы, агәылацәагьы лыдыԥшылон Динченко.
Урҭгьы ргәы нлырхомызт. Аибашьра цон, уи зегьы еилыркаауан:
аицхыраара аҭахын!..
Акрыфаны ҳанеилга ашьҭахь сызқәа аҭӡамц инкыдысҵан,
аҭанақьы-мца аԥхара сгәышԥы аҭаны сахьынатәаз, сыблақәа
еимашьыпуа иалагеит. Ацәа сиааиаанӡа – мчыла сылацәақәа
аахыстит. Сушьыр иаҳа еиӷьысшьон, агылара аасҭа, аха аҭанақь
ԥечка иҭаз амҿы блын, акәицқәа аҿыцәаара иалагахьан. Ушьҭан
ацәа салахар суада еиқәыхьшәашәа иҟалон азы, агылара шыс­
цәыуадаҩызгьы, сҽааибыҭаны сҩагылеит. Сышьҭаларҭа ауада
ашә аартын, уахь иҩналахьаз аԥхара ахы унардырыртә иҟан.
Схыза аҵҟьеи сзынҵиари лыӡәӡәазаап аԥшәмаԥҳәыс, уи
хьарҽны ашьҭаларада ус амамкәа иҟан. Сеиқәа аасышьысхит.
Амаика ацынхәрас афутболка ҳәа изышьҭаз хыхь исшәызгьы
аасшәысхын, сханы икнасҳаит. Рԥхага ҳасабла сеиқәа иаҵаз
аансыжьит. Сшыцәоу гәамҵрак сақәшәаргьы иаразнак сгы­
248

лар сылшон. Убарҭқәа рышьҭахь итыруа ишьҭыԥоз асетка
ианыз агәабан снаниалеит. Сыхәда инакәсыршеит схыза.
Мраҭашәарахь сҿы насырхан, сылацәа ааиқәысыԥсеит.
Абжьааԥны санышьҭалалак ахәыцра салагон, аха уажәы
уиаҟара ахәыцха самраӡакәа сыбла ихылахьаз ацәа сиааин, уи
сымҵарсны саманы аҿынанахеит.
Февраль 27, 1993
Иацы иҟаз аҟәандареи аԥхарреи иааргеит иахьа
ахьшәашәара. Ақәа леиуеит икыдҵәаны. Уи макьаназы еих­
сыӷьрак амаӡам. Февраль мза акьышәкьышәра ҳҭагылоуп.
Наҟ ҳаԥхьаҟа март-мақар ҳзыԥшуп. Агәра ҳзымго еиԥш ахы
ҳнардырхьеит. Аха иудыруазеи уи ааҳәны ҳа ҳҭахрақәа зегь
нанагӡар?..
Ашара ԥыҭк шагыз агәыргәырҳәа ахысрақәа ирылагеит.
Абзырбзан хқәа ааигәаӡаны иалаҳауан ҳакәшамыкәша. Уи
ҿааихак амоуӡеит. Нахьхьи, инахарашәа игылаз атанк хьамҭа
уажәы-уажәы иҳақьыԥсықьуа аҟырҟы иҭыҵны арахь иоу­
нашьҭуаз, ишааиуаз хыла ианцәыҵаслак итҟәацуан, адгьыл
арҵысуан, егьаџьара уи иаанагон арыцҳареи агәырҩеи.
Ақәа кыдҵәаны илеиуеит, адәахьы узцәылом. Аԥхарреи
ахьҭеи еимаркуеит ари адгьыл. Аха аҵаақәеи асқәеи ԥсасихьеит,
ауаатәыҩса зегь ҳаззыԥшу ааԥынра аҳра аманы ҳгәашә
иҭалозар ҳәа ауп. Ус иҟалап ҳәагьы ҳақәгәыӷуеит. Усоуп ишыҟоу
аԥсҭазаареи аԥсабареи рзакәанқәа.
Ақәа хәыҷык ихкәеит. Сара сҽааибыҭаны адәахьы сын­
дәылҵуеит. Исцәыхарамкәа нахьхьи сгәылара иԥшын Данел
Багаҭелиеи Иура Қәаҭ-иԥа Кәыҵниеи. Урҭгьы рҭаацәа рыманы
ара Мандара иҟоуп. Ҳанааиқәшәа, ҳахҩыкгьы ҳҽааибыҭаны
ҵаҟа ҳалбаауеит. Нас ҩаԥхьа хыхь ҳхалоит. Аевкалиптқәа
ахьхықәгылоу амҩаду аҿы иҳақәшәеит аерманцәа рқыҭа ахада­
ра назыгӡо Сурен Варвашьчиани аколнхара анкьа хадара азҭоз
Ҳамаиак Кондакчиани. Инхьатыр-аахьатыруа аевкалипт дуқәа
рымҵан ҳааикәшаны ҳааилагылоит еиқәшәаз зегьы. Иацы Лабра
ицоз аибашьра атәы ҳалацәажәоит. Нас Данели сареи ҳамҩахь
ҳҿынаҳхоит. Иара иҩныҟа дцарц иҭахуп, сара Аҭараҟа сылбаарц
249

саҳасабуп. Амҩан исықәшәоит Нури Быҭәба, Мурҭаз Кәыҵниа,
Катата Џьынџьал. Мурҭаз исзымдыруаз, ари аибашьра иатәыз
ажәабжьқәа акры сеиҳәеит. Катата ихаҵарақәа рацәоуп, уи
иоуп ааигәа Иура иҩны амашьына зырҳәуаз ақырҭуа дызшьыз.
Арҭ исарҳәақәоз зегьы схаҿы иааганы ушьҭан саныгьежьлак
ақьаад ианысҵоит.
Ҳаԥшьҩык ҳашнеиуаз Бардушьа Кәыҵниа иҩны ҳнеит.
Абра идәылҵны зынхарахь инеирц зҭахыз, амҩан ақырҭцәа
ирылашәаны иршьқәаз Паҷули Кәыҵниа, уи иԥшәма Жьужьуна,
урҭ ирыцыз Колиа Ӡаӡамиа уҳәа иахьа ржәыхәымш ҟарҵон.
Ҳаннеиҵәҟьа рыртәара иаҿын.
Хәаҭа Быҭәба ажәа рхиҳәааит иҭахаз ҳашьцәа. Ихырҟьаны
акәымкәа, иҳәатәыз ажәақәа рыхҳәааны ҵәыцақәак нхаҳҭәалеит.
Уантәи ҳшыҩагылаз ахәы ҳнықәлан, ҳаицәажәо ҳҿынаҳ­
хеит. Ахәылԥазы Нури Быҭәба дахьынхо акәшамыкәша иҟоу
ахырӷә­ӷәарҭа ҳаҭааит. Автоматла ицоз аиҿахысрақәа ҳаргьы
ҳҽалаҳархәт. Автомат исдыркыз ала жәантә раҟара ақырҭцәа
ртәарҭақәа идырбаны схысит.
Иҳаршеит Нури Быҭәба иҩны ҳаштәаз. Амца агәгәаҳәа изҭаз
ауаџьаҟ сахьыҽҳәатәаз сгәы дааҵалеит Нанашьа. Уи лхәыҷқәеи
лареи уаххьа ыфаны шьҭа ишьҭалахьеит. Ахҭацәыха шсоулак
инықәыршәны уахь сцароуп. Макьана Отаԥ дыҟоу дыҟаму
сыздырӡом, Тҟәарчалҟа лаҳәшьа Нанули дахьрымоу ицахьоума,
имцахьоума дыррак сымам. Исамҳәаӡакәа дԥыррызу Гәдоуҭаҟа?
Уи сышлызхәыцуаз иаасгәалашәеит лареи сареи ҳшеиба­
дырыз. Ҳанеибадыр ашьҭахь мчыбжьык аамҵыцкәа, ақыҭа
агәаҿы ҳаиқәшәеит Фатима Адлеиԥҳаи сареи. Фатима отаԥтәуп,
Арда Кәыҵниа иԥҳәыс лоуп. Убри исалҳәеит ааигәашәа
Нанашьеи лареи шеиқәшәаз. Сыӡбахәгьы иалацәажәазаап.
Дугәаԥханы уҟазар, аус узыҟасҵоит ҳәа салҳәеит Фатима.
– Быхәмарны ибҳәоу, ҵабыргны ибҳәоу? – сналазҵааит
Фатима.
– Сыхәмарны ишԥасҳәои, ԥҳәысс дузысҳәар сҭахупеи!
– Ибылшару?
– Уара уақәшаҳаҭхар, ԥсыхәак ҟаҳҵап!..
– Уажәы ибасҳәара сыздыруам, шәеиқәшәараны шәыҟоума?
250

– Ааи!..
Сгәы сынҭахәыцит. Нанашьа, ҳәарада, дысгәаԥхеит, уи
лҩызара сара ахааназгьы мап сзацәкуам. Аха исылшарыма
иҿыцны аҭаацәара аиҿкаара. Шьҭа харгьы сымаӡам, ҩынҩажәи
ҩба сырҭысхьеит. Лара дқәыԥшуп. Аха лыӡбахәқәа зласар­
ҳәаз ала, уи хазынак лакәзаап. Ахазына – ахазына длымазар
лҭахуп. Сара нхаралагьы акы сеиԥшым, аӷәыцәҳәы сықәтәоуп.
Иахырҳәаарызеи уи лаби лани сара дсыццар?.. Ҳҩыџьегьы ҳнапы
ааикәыршаны ҳанхар иҳалымшара иҟоузеи!.. Аҩны ргыланы
изырбгаз сиҩызоуп. Ҿыц аԥсҭазаара сзычаԥару иаалырҟьаны?..
Сыхшареи сареи ҳаиҵаҩҩы ҳзыҟалару? Исыцәцахьоу аҭыԥан
ишьақәыргылатәуп даҽакы. Зегь маншәалахар, сыхшареи
сареи ҳаиҵаҩҩы ҳҟалар алшоит даҽа ҩажәа шықәса рышьҭахь.
Ашьха ахалара мариам, аха убаҩ уацәымаашьакәа уаҿалар,
аџьа убаргьы, хыхь ақәацәрахь ухалоит. Аԥсҭазаарагьы убасоуп
ишыҟоу. Уи иааилышьны иургыло аҩны иаҩызам. Бжьынтәы
ишәаны знык иԥуҟароуп. Иургыларц иуҭаху еиламҳаратәы
иҟаҵатәуп. Ус еиԥш анҵыра змоу анасыԥ анапаҿы аагара
шымариам еиԥш, уи ԥынгылак амамкәа ахьчарагьы уадаҩуп.
Аха зынасыԥ еилазҵо ҩыџьа рҳәоу анеиқәшәа зегьы-зегьы
бзиахоит, ахьамҭара шәԥыларгьы, уи аидара еицеиҩшаны
ишьҭышәхыр, даҽа шьхаракгьы шәханагалоит. Нанашьа лцәа­
жәашьа злазбаз ала, ахьамҭара иацәымшәо ҭыԥҳауп. Уи
сҩызара данақәшаҳаҭха, ҭоуба зуеит лгәы дшасмырго, ҭоуба
зуеит уи анасыԥ шеиқәсырхо. Саргьы шьҭа схәыҷым, ацәгьеи
абзиеи еилыскаауеит, знык сшьацәхныслазаргьы, уи аҩыза
уаҳа исмыхьроуп. Исцәыӡыз сыҷкәын ихаҭыԥан исырҳароуп
сдоуҳа здоуҳау ҽа шьоукы. Сара исҭахуп санԥсуа аамҭазы
исхагылаша, сышьҭызхыша ауаа. Ахара исымоу уи дсасуп. Ех,
изыԥсоузеи са сдунеи здунеиу ауаҩы дсывагылазар!.. Ааи, ааи,
Фатима илсырдырроуп уи лҩызара сшақәшаҳаҭу. Иаарласӡаны
еилкаатәуп абри аус.
– Фатима, – сызлаз ахәыцра саалҵын, ллакҭа сынҭаԥшит.
– Сузыӡырҩуеит, Катул! – лҽыриашаны даасыхәаԥшуеит.
– Нанашьеи бареи шәеиқәшәарц шәыҟоума?
– Уара иугәаԥхозар, уи акрахсырҵуама?!
251

– Сара сақәшаҳаҭуп, бсызлацәажәа!..
– О, удырҩатә еиӷьхааит, дугәаԥхома?
– Сара дысгәаԥхоит, аха лара сылгәаԥхару?
– Уи уацәымшәан! – лыблақәа шеишеиуа даасзыԥшит
Фатима. – Сара уаҵәыҵәҟьа сцаны ажәабжь узаазгоит!..
Абас лҳәан, ҳааиԥырҵит.
Сшыгәаҭеиуаз иаасыршеит ауха.
Февраль 28, 1993
Иахьа иқәҵуеит февраль. Даараӡа ҳаргәамҵзаргьы, наҟ
иаҳԥыраагеит. Март мза аԥҳәыс гызмал леиԥш агәра узгом.
Аиакәым ахь ҳкылнамгандаз!..
Нурии сареи, ианша, ҳаҩны-ҳгәара ҳабла нахаагеит.
Аи­башьцәа ираҳәаны ҵаҟа сылбааит сара. Аца сынҭалан,
ԥшлапҟьақәак лбааганы сыжә иаҿасҵеит. Саанаԥшааԥшит, аха
уаҳа иҟасҵашаз егьсымбеит. Ҩаԥхьа ақырҭцәа срыламҳандаз
ҳәа исыхьхьаз ахҭыс саназхәыц, хыхь сынхалеит. Нури
дысзыԥшын. Уи ижәқәа ҳаманы, нахьхьи ианхәа Магбулиа
лынхарахь икаҳцеит. Уи ашьҭахь уа ҳаннеи, шықәсык зхыҵуаз
ацә ишьит. Са сицхраауан. Џьгьарда ианшьцәа рҿы хәҩык
ихшара изыԥшуп. Рангьы уа дыҟоуп.
Асааҭ жәаҩа инаркны нырцәынтә танкла Наа ахәахьы
иалахысуа иалагеит. Сааҭк иааиԥмырҟьаӡакәа ахысра иаҿын.
Иалахысуан аерманцәа рқыҭа Мандара. Зымҩа ацентр акәшамыкәша автоматла аиҿахысра цон. Набжьоуаа ҵаҟа илбааны
рышҟа зҿаазхаз ақырҭцәа рыԥхаҵара иаҿын. Танкла ихысуаз
иаарышьҭыз ахы хьамҭа ерманык иашҭа иҭаҳаит. Аха машәыр
ҟамлаӡеит.
Ҳара ҳаибашьцәа ақырҭцәа рхырӷәӷәарҭа иарбаны «Нурс»
ала ирылахысит. Егьырҭ уи аҭакс БМП ала ахысра иалагеит.
Ақырҭцәа уажәы-уажәы агранат зыршәуаз абџьар ала ахқәа
аарышьҭуан Нури Быҭәба дахьынхо иарбаны. Ашьыбжьышьҭахь
хәыҷы-хәыҷла наҟ-ааҟ изҿыз аиҿахысрақәа ааиқәтәеит. Аха уи
аҽарҿыцыр алшоит ианыхәлалакгьы. Усҟан, аԥсыӡқәа антроԥуа
еиԥш, автоматла инеиларҵоит.
Шьыбжьон Мандараҟа амҩа ҳшықәыз СУ-25 аахылан,
Кәакәаа рганахь, Ҭоумышь шыҟаз абомбақәа аларыжьит.
252

Абомбақәа шкаҳаз еиԥш, аӷьеҩ-аӷьеҩҳәа ашьҭыбжь духеит.
Аҳаирплан аус аныҟанаҵа, ажәҵыс еиԥш иаакәараҵан, амшын
шыҟаз иаахагьежьын, ашьҭахьҟа идәықәлеит.
Ари ахҭыс агәҭынчымра ҳзаанагеит, ҳшьапы ҳнықә­
наргылеит.
***
Адырҩаҽны ацентр сшықәгылаз даасыдгылеит Фатима.
– Уласы, уласы! – лҳәеит лара.
– Иҟалазеи?
– Адача иаҳзыԥшуп.
– Дарбан иаҳзыԥшу?
– Ушԥаҵаауеи, дарбан умбои, Нанашьа даҳзыԥшуп. Агәы­
ларантә ӡӷабк дышьҭысхуеит ҳәа салҳәеит.
Сгәы аахыҭхыҭит. Асҵәҟьа сақәгәыӷуамызт. Аӡы шыцәаз из­
беит. Сааццакын, хыхь аконтора сынхалеит. Сышиашаз Иасон
Кәыҵниа икабинет сныҩналеит. Ақыҭсовет амаӡаныҟәгаҩ
қьаад­­қәак рыҩра даҿын. Сшибаз еиԥш, даасыхәаԥшит. Сара
снапы сҟьеит арахь даадәылҵырц.
– Иҟалеи? – дҵааит иара.
– Усҭахуп!
Иқьаадқәа зымҩа инышьҭеиҵан, арахь даадәылҵит. Ҳныҩ­
налеит аамҭала исзалырхыз ауада ҭбаа, аконтора иаҿаԥшьны
иҟаҵаз. Ара аизарақәа мҩаԥыргон, аха уажәы аамҭала уи
ацаԥха сара исырҭеит. Аклуб аусқәа абра инасыгӡон.
– Иҟалеи? – дсызҵааит Иасон.
–Ԥҳәысҳәара усыцца.
– Иаба?
– Адача!
– Ухәмаруама?
– Сыхәмарӡом. Уласы ирласны, уа иаҳзыԥшуп.
– Унеила, сухьӡоит! – иҳәеит Иасон.
Ҵаҟа санылбаа ажәиԥшьтәи аномер автобус гылан. Фатима
днеины уа дҭатәахьан. Сшыԥшыз, Иасонгьы даадәылҟьеит
аконтора.
– Уццакы! – изҿысҭит. – Автобус дәықәлоит.
Даахыԥхыԥын, дааины автобус дынҭалеит.
253

– Иҟоу саҳәи ҽеила! – даацәажәеит Иасон.
– Иҟоу здыруа Фатима лоуп, унеины уналыдтәалар, иуалҳәап.
Сара снеины хазы снатәеит. Схылԥа аҵыс ҭан, иҟасҵоз
сақәшәаӡомызт. Иаарласны Дача ҳнаӡап. Иласҳәарызеи,
еибаҳҳәозеи, ҳабацои аицәажәараз. Макьаназы акгьы сзеил­
каауамызт, арахь шәкы-зқьы зҵаара сеимаркуан. Иҟалалакгьы
ҟалааит ҳәа схәыцуан. Аҭагылазаашьа иаҳнарбозар акәхарын
ҳанеиқәшәалак.
Автобус шьҭхысаа иқәҳаны инеиуан.
Ус сшыԥшыз Дача ҳазааигәахеит. Фатимеи Иасони
хәыҭхәыҭла аицәажәара иаҿын. Зны-зынлагьы иааибарччон.
Сара рылаҿысҭӡомызт.
Автобус аахаҵәины иааҭгылеит. Ҳналбаан, ҳаанаԥшааԥшит.
Нахьхьи Дачатәи акрыфарҭа аҿаԥхьа игылан дара. Нанашьеи
Еҭери Адлеиԥҳаи.
Еҭерии сареи Аҟәатәи атипографиаҿы аус еицаауан.
«Аԥсны ҟаԥшь» ианылалоз лажәеинраалақәа срыԥхьахьан.
Лареи сареи ҳаибадырит ашьҭахь. Уи дқәыԥшӡан, аха
лхәыцшьа бзиан. Ӡӷаб еинаалак, ԥшӡакы. Нбанҟәшәаҩыс
аус луан сара сахьыҟаз ацех аҿы. Шықәсыбжак аҟара
аус еицааухьан еиԥш, исарҳәеит дшычмазаҩхаз. Зегьы
деицгәарҭахьан абаҩ­хатәра злаз поетессак лаҳасабала.
Лажәеинраалақәа ирыҵоуп иҵаулаӡоу ацәаныррақәа. Генади
Аламиа длызгәыдуун. «Еҵәаџьаа» ҳәа иҭыҵуаз ашәҟә хәыҷқәа
рҿы лажәеинраалақәа зныкымкәа ианылахьан. Философиала
лхәыцшьа уҳәару, уи илымаз абаҩхатәра уҳәару, зҩымҭақәа
цәымзаҵас икаҷҷо ҳпоетцәа реҵәаџьаа даларшәын. Раԥхьатәи
лшьа­ҿеихгашьа уархәыцратәы иҟан, ԥхьаҟазы аԥеиԥш бзиа
змаз поетхон, аӡара лоузҭгьы. Ихыҵыз лыԥсихика лыгәҭыха
ссирқәа ахәаҽырц аҭахын. Уи дышьҭарҵеит аԥсихиатриатә
хәышәтәырҭаҿы. Ирҳәоит, ари ахьаа анлызцәырҵ иҵәахны
илымаз лажәеинраалақәа рӷьырак амца иақәҵаны илыблит
ҳәа. Урҭ еизакны аԥхьаразы ислырбахьан. Ишаанагара иҟаз
шәҟәык алҵуан иҭыжьызҭгьы. Ас шыҟалоз иалыздрааи акәым­
зар, смашьынкала икьыԥхьны иҟасымҵоз!.. Аха ҳаԥхьаҟа иаҳ­
зыԥшу акгьы ҳаздырӡом, адәы ҳақәуп ҳуаараны. Ус сҳәеит
ҳәа, Еҭери дышьҭан макьаназ, аха аԥхьаҟазы дшыҟалашаз
254

адырра ҳамамызт. Раԥхьатәи лыхәшәтәра акурсқәа данрылга
лыҩныҟа дааргеит. Лани лаби анеилыҵ ашьҭахь, лаб иашьа
Кьынта диааӡон. Дычмазаҩхеижьҭеи дсымбаӡацызт. Абар
уажәы Нанашьа длыцны ара дахьгылоу. Уи лбара сеигәырӷьаны
рышҟа сыҭрысит. Еҭери уажәы иаалыланы дыҟан, илыҵаз
лгәыкра, лыԥшӡара шлымац илыман. Аԥсшәақәа ааибаҳҳәеит,
дԥышәарччо дахьсыдгылаз анцәа сиҳәон, деибга-дызҩыда
аԥсҭазаарахь дхынҳәрацы.
Абри сазхәыцуанаҵы, егьырҭ ҳҩызцәагьы ааины аԥсшәақәа
ааибырҳәеит. Уи ашьҭахь ҳахәҩыкгьы ҳшеицыз наҟ Аҟәаҟа
узго амҩаду ахь ҳкылсит. Ҳанааицәажәақәа рышьҭахь, Аҟәанӡа
ҳцаны џьара ресторанк аҿы ҳнеидтәалап ҳәа агәаанагара
ҳаут. Зегьы уи ҳнақәшаҳаҭхеит. Дук мырҵыкәа Очамчырантәи
иааиуаз машьынак ҳақәшәан, шьыбжьаара ԥыҭк шагыз Аҟәа
ҳнеит. Ҳашиашаз еицыз зегьы агаҿахь ҳкылсит. Макьаназы аус
ахь ҳкылымсыцызт, ҳнахыкәша-аахыкәшо акы ҳалацәажәон.
Ҳашнеиуаз, амшын ихықәгылаз аресторан аҿы ҳкылсит. «СухумКале» ҳәа изышьҭаз абааҿы.
Иҭацәыз столк аҿы ҳнатәан, аофициантка ҳаалыԥхьеит.
Уи илаҳҳәеит фатәыс иалаҳхыз, арыжәтәгьы налаҵаны ҳастол
андырхиа, акрыфара напаҳаркит. Ҳаицәажәара хадас иамаз
Иасон иакәын, аӡӷабцәа рганахьала Фатимеи Еҭерии ҳус
еиҵырхуан. Уиаҟара ацәажәара зҽалазымгалоз Нанашьеи
сареи ҳакәын. Ашьҭахь аҩы ихыртлаз ахы ларханы ҳаҵәцақәа
анҳарҭәы, Иасон иаацәыригеит ҳаиниара ҵакыс иамаз. Уи
днахыкәша-аахыкәшо еицыз аӡӷабцәа зегьы абзиара диргеит,
лымкаала далацәажәеит Нанашьа лаб Шьыпа унеишь-уааишь
ҳәа зарҳәо ахаҵа шиакәу, уи арахь Аҭараҟа иаара уиаҟара
аҭоурых даламлакәа, иазгәеиҭеит арҭ раԥхьа иаахьаз Кьынта
аҭараа дышрылаҵәахьоу, убас ауп дшыҟоу Шьыпагьы. Уи аамҭа
кьаҿла аҩны ргыланы далгеит, чеиџьыкала згәы аарту урҭ
рҭаацәареи иареи акыр ҵуеит еибадыруеижьҭеи, урҭ рыҩны
дшымҩахыҵхьоу, аиҳабацәа инадыркны, Нанашьа лашьцәеи
лаҳәшьцәеи налаҵаны, шҭаацәара дуу, урҭ рҭаацәара ахаҵкы
камыршәуа ҳарҭ Кәыҵниаа ишаҳҭаху урҭ рыуара. Изалшома
абас еиԥш иҟоу аус бзиа ҳалацәажәар, уи ҳацхраар? – днары­
лаԥшит Иасон.
255

– Иаҳгәаԥхар иҳалымшо ҳәа егьыҟаӡам! – ҿаалҭит Еҭери.
– Ааи, ааи, аус ҳацхраауеит! – дцәажәоит Фатимагьы.
Сара макьана ҿымҭӡо, сқьышә ҟаҟо сыԥшуеит. Зны-зынлагьы
уаҩы имырбакәа сынцәыҵыԥшны Нанашьа сылзыԥшуеит, уигьы
лӡамҩақәа ҭыҟаԥшьааӡа лхы шьҭацаланы дыԥшуеит, џьеи ус
ажәак лҿыҵшәап.
– Ус анакәха, – ҿааиҭуеит Иасон, абра итәоу зегьы
дыжәдыруеит Катул. Усами?
– Ааи, усоуп!..
– Абри амыҟәмабарақәа акыр дрықәшәахьеит, иҭахуп
иҩнаҭа зырлашаша ԥҳәыс хазынак…
– Ҳара дҳамоуп ус еиԥш иҟоу аԥҳәызба хазына! –
ҿаалҭуеит Еҭери.
– Бнацәа лықәк! – икылкааны Еҭери дналзыԥшит Иасон. –
Бнацәа лықәк, ҳара иаҳҭахуп даадыруазар уи ахазына!..
– Уи – Нанашьа Адлеиԥҳа лоуп! – ҿаалҭит Еҭери. –
Дыжәдыруама Нанашьа Адлеиԥҳа?
– Абра ҳҿаԥхьа итәоу лакәзар, даадыруеит, дхазыноуп! –
днаҵаҳәҳәеит Иасон.
– Дхазыноуп, ҳәарада. Нанашьа лыӡахышьа, Нанашьа
лыфатә ҟаҵашьа, Нанашьа леиԥш анаалашьа бзиа змоу лыԥшаа­
ра маҷуп. Уи дахьнеиуа аҩнаҭа лашеит!..
– Ус анакәха, шәааи, абарҭ аҩыџьа рныҳәаҿа аанаҳкылап!
– аҵәца аақәиԥааит Иасон. – Илашахааит иахьа иаҳчаԥо
анасыԥ!..
– Илашахааит, илашахааит! – зегь раҵәцақәа ааинырҟьан,
ҳара иааҳзыԥшит. – Шәыззыԥшузеи, уара, шәара?
– Иҟаҳҵарызеи? – сҵааит сара.
– Уақәшаҳаҭума Нанашьа Адлеиԥҳа лҩызара?
– Шәара ианышәгәаԥха мап кышьа сымаӡам!..
– Бара, Нанашьа? – Иасон уи ллакҭа дҭаԥшуеит.
Аԥҳәызба дыԥхашьаны лхы лалырҟәуеит.
– Ҳахәда ҳәызба цагәыла иԥылҟеит! – иҳәоит Иасон.
– Избан ?
– Нанашьа лҿымҭра ҳшьапы ҳақәнаҟьоит!..
– Уи залшаӡом! – Еҭери лаҳәшьа лнапы аанылкылан,
днавалгалеит. Дук мырҵыкәа дычча-ччо длыманы арахь иааи­
ны инатәоит.
256

– Ҳаргьы ҳақәшаҳаҭуп! – лҳәоит уи.
– Нагӡара ақәзааит иахьатәи анасыԥ иаҳчаԥаз! – иаҵәца
днаханы ижәуеит Иасон.
– Нагӡара ақәзааит! – адруҳәа иааныркылоит егьырҭ
раҵәцақәа.
Аҵыхәтәаны зегьы ҳара инаҳахәаԥшуеит. Уи змааназ
еил­кааны, сҩагыланы, саҵәца наганы Нанашьа лаҵәца
инадыскылоит. Ларгьы дыԥхашьаны дҩагылан, лаҵәца саҵәца
инанылҟьоит.
– Ура-а! Ҳо-ҳо!..
Итәаз зегьы аалахҿыххеит.
Убри ашьҭахь мызкгьы мҵыцкәа сҭаца Рита Қаџьаиаԥҳа
дсыцны Очамчыра ҳцан, Нанашьа илаҳҭоз анапеимдахьа
ахьы мацәаз ааҳхәеит. Уантәи ҳхынҳәны Дача амашьына
ҳахьааҭыҵыз Нанашьа дҳақәшәан, Ритеи лареи наҟ амҩа
аҿықәахь ииасын, еицәажәеит. Сыла ишабоз иааҳхәаз амацәаз
наганы Нанашьа лнапы иахалҵеит. Ушьҭа инхаз акызаҵәык
акәын: ачара аҿҳәара аԥҵәара.
Уи аҿҳәара анԥаҳҵәоз Рита дҳацын, Стычкәа Адлеиԥҳа
дыҟан, Олег Енуқиӡе дыҟан, Иасон дыҟан. Аҟәа ҳаиқәшәеит.
Иалаҳхит амшгьы: октиабр мза 3 рзы. Аха иаалырҟьаны дыԥсит
сҭаацәара иазааигәаз ҳауак, ҳчара ахаагеит. Ииаагеит октиабр
23 ашҟа. Сан иласҳәеит иаарласны ԥҳәыс дшаазгоз. Ари аус
сашьа Шамил ианиаҳа деигәырӷьан, ачара хбыџк иҽазыҟаиҵеит.
Аҿҳәара иԥаҳҵәаз амш ауха аҭаца дрыманы иааит аҵхыбжьон.
Сыуа-сҭынхацәа зегь еизеит.
Ауаҩԥсы дҳаланагалеит абри ауха. Гәырӷьаран, ччаран,
шәаҳәаран, кәашаран.
Нахьхьи Нанашьа лҭаацәа гәырҩон. Рыӡӷаб ллахьынҵа
иазхәыцуан. Ахаҵацара – уи бзиоуп, аха изеиԥшхарызеи
уинахыстәи рыԥҳа лыԥсҭазаашьа? Ари зегьы ирзеиԥшу
зҵаароуп. Ари гәҭынчра инаҭаӡом аӡәгьы.
Аԥсҭазаара иацу акәамаҵамарақәа зегьы рыҽцәырыргоит
ачара ашьҭахь. Ҩыџьа рыбжьара, раԥхьа иргыланы, иҵаулоу
абзиабара ыҟазароуп, уи амч анарха рнаҭоит ҿыц зхы еи­
дызкылаз аҭаацәара. Акраҵанакуеит аҳәоуеиқәшәара, ачҳа­ра,
аҽынкылара, шьаҿацыԥхьаӡа аҟәышра, хара ахәыцра. Зегьы
257

ирхадоуп аекономика, уи ашьаҭа аныӷәӷәамха, иаҳа-иаҳа
ахьам­ҭара иуқәҳауа узышьҭымхуа иалагоит. Абарҭқәа зегьы
ашәара-азара аҭахгәышьоуп, аха амцхә уҟәышцәаханы зегьы
урызхәыцуа уалагар, аԥҳәыс дузаагаӡом.
Март 1, 1993
Ари ахҭыс февраль мза нҵәарц мчыбжьык шагыз исарҳәеит.
Аха иахьоуп иананысҵо. Шамахамзар ус сыхьӡаломызт, аха
ажәабжь исзааргоз ԥыҭк анахыҵлак ахҭыс аныҟалаз арыцхә
сацәыхҟьон. Уеизгьы-уеизгьы уи ԥырхага дуны иҟам, аус злоу
иҟалаз ахҭыс зырҿиаз ауаҩы иус ԥхасҭамхеит, имыӡит.
Бесик Ԥоча-иԥа Кәыҵниа. Зхала иныҟәо аԥшыхәҩы,
Зхала иныҟәо абга ҳәа зыхьӡырҵаз. Уи уажәаԥхьагьы дышә­
сырдырхьеит, нахьхьи Кәыдырхықә амина ыҵаҵаны атрактор
ԥызжәаз… Уиижьҭеи ҩымз бжьысхьеит, аха урҭ аҭыԥқәа лассылассы дырҭаалоит аԥшыхәҩы. Ақырҭцәа рыԥсыцәгьараз, уи аган
шшәарҭоу рзымдыруа иҟаӡам, аха ԥыҭрак анҵлак атрагедиа
ахьырзыҟалаз аҭыԥқәа рахь икылԥш-кылӡырҩуа рҿынархалоит.
Бесик жәантә иреиҳаны дырҭаахьеит имала, иҟоу-иану еилкааны
мышкы-ҩымш рышьҭахь ишьҭахьҟа дгьежьуеит.
Февраль мза аҩбатәи абжа анеиҩнашоз аламҭалаз Бесик
Кәыҵниа, Арсҭаа Иван-иԥа Кәыҵниа, Давид Тур-иԥа Џьынџьал,
Едик Колиа-иԥа Жьаниа еицны Ламыс иҳабла аиланхарҭа шыҟаз
амҩа иқәлеит. Бнала мацара иазааигәахеит рхы зықәкыз аҭыԥ.
Еицыз ԥшыхәуа имҩахыҵит рҩыза аибашьҩы Ерик Џьынџьал
дахьынхоз. Рҽыԥхьакӡаны иӡырҩит. Ирцәыхарамкәа аҳабла
аҵыхәахь ақырҭцәа ахысра иаҿын. Ҽеила иҟоу аилкааразы
Кьынта Адлеиба дахьынхоз акәшамыкәша ицәырҵит. Усҟан
ара иалаханы иҟаз акаамеҭ рзыҟамлацызт. Рҩызцәа зымҩа
абнараҿы иааныжьны Бесики Давиди наԥшааԥшуа имҩахыҵит
Дукь Адлеиба лыҩнаҿы.
– Шәарбану? – дааҵҟьеит Дукь быжьқәак анлаҳа.
Лара дхырқәақәо ауаџьаҟ дыҽҳәатәан.
Инеиз аԥсуаа шракәыз анеилылкаа, лгәы аалырҭын­чит аԥҳәыс.
– Есҽны иҳалеиуа абра иалоуп. Иаарымԥыхьашәо ры­
маны ицоит! – Дукь арԥарацәа ирзеиҭалҳәеит ақырҭцәа
рхымҩаԥгашьа.
258

– Шәалаагар ҳҭахуп!.. – иҳәеит Давид.
– Уи залшаӡом! – ҿаалҭуеит Дукь, лхы еимлагәа икны. –
Ара ԥшьҩык ҳаҟоуп, зегь ҳачмазцәоуп, аныҟәара ҳалшом!..
– Ҳрацәаҩны ҳаар?
– Мап, мап, ҳа иаҳхырҟьаны шәара шәҭахар алшоит. Ҳара
шьҭа ҳаршьит ҳәа акраанагома?!
– Ус бгәы изаанагозеи?
– Нан, ирласны шәца, мамзар ана иааигәаӡаны ахысрақәа
ирҿуп, уажәыҵәҟьа урҭ аҳабла аимдара иалагоит.
Арԥарцәа рышьҭахьҟа игьежьит.
Февраль мза нҵәарц мчыбжьык агын. Бесик дгәаҭеиуеит,
даҽа хықәкык иӡбан, уи анагӡараз иҟаиҵашаз дазхәыцуеит.
Бжьынтәы ишәаны знык ианԥиҟа ашьҭахь, дышиашаз аҭарааи
аӡҩыбжьааи еидкылаз рбаталион аԥыза Рауль Муцба ишҟа
дымҩахыҵит. Бесик акы даназхәыцуаз, иҟазшьала иан еилыл­
каауан ихықәкы. Машәыр ихьыр ҳәа дацәшәон. Уи иҟалҵоз
абыжьгарақәа иара дазыӡырҩыр иҭахӡамызт. Уажә иаалырҟьаны
лыҟамзаара ихы иархәаноуп ар рԥыза иашҭа дышҭалаз.
Рауль итәарҭаҿы дыҟан. Бесик ашә аартны дшыҩналаз
еиԥш, днеихаҵгылеит иҭааз.
– Утәа, утәа! – иҳәеит Рауль. – Уаазгазеи?
Арациа даҿатәаны ацәажәара даҿын Рауль Ӡаӡамиа. Иҭахаз
Колиа иҷкәын. Уи иааиланы, хаҵа наӡааӡак иакәын, аибашьра
иалагеижьҭеи иашьа Леуеи иареи абџьар ркуп. Анибарҵәара
ицо иаԥыршәаны ҟамлаӡацт. Зегьы зҿу даргьы аҿуп.
Рауль дцәажәаны даналга, ҿымҭ итәаз арԥыс днеизыԥшит.
– Сара сус салгеит, шәеицәажәала, – иҳәеит иара.
– Ԥшыхәра сцарц сҭахуп, – дналагеит Бесик.
– Ухалоу?
– Схала аныҟәара иаҳагьы еиӷьасшьоит, – ҿааиҭит Бесик.
– Аӡә дансыцу уи дшысгәырҩо сус саԥырхагахоит!..
– Иуҳәо еилаҳкаауеит, аха иаҳҳәап, ушақәымгәыӷӡо
урхәыр? Усҟан ацхыраара узҭода?
– Уигьы иашоуп, аха умбои, ани агәыӷра исанаҳәоит акгьы
ухьуам, акгьы уацәымшәан ҳәа…
259

– Зегь ҳгәыӷуеит, ҳаԥсуеит ҳәа ҳаҟоу џьушьома! – даа­
ԥышәарччеит Дада (ус иарҳәон хьыӡҷыдан). – Иҳәа ҩызас
ишьҭухуа!..
– Ижәуам усгьы, аҩыза дсыцзар анышәҭахха, ҳаҳәшьаԥа
Тутка дыҟоуп.
– Тутка дарбан?
– Аӡҩыбжьатәи, Тутка Ҷоҷуа.
– Ахазына! Иара идыруама?
– Иасымҳәои!..
– Шәахьцо аҭыԥ?
– Дачеи Аракьыҽи рыбжьара, ани аӡыржәтә абак ду
ахьықәдыргылаз азааигәара!..
– Ишьҭышәхуеи?
– Атанк ԥызҽуа амина ыҵаҳҵар ҳҭахуп.
– Амҩа шәанбақәлои?
– Уаха.
– Ибзиоуп, нас, шәҽеиқәшәыршәа, ҳара ҳганахь ала иаҭаху
џьаԥҳаныла, артҟәацгақәа рыла шәеиқәҳаршәоит.
Ажәакала, Тутка Ҷоҷуагьы ара дыҟан, Бесики иареи рҽааи­
қә­дыршәеит. Тутка деиҳабын, аха уажәтәи арԥарацәа рус аҿы
рҩыџьегьы еизыӡырҩуан, рус акын. Рҽанеиқәдыршәа, иԥшуа
иҟахызма, ҽынла асааҭ жәаҩа рзы амҩа иқәлеит. Аныҟәара уажә
ирбазма, ҵаҟа ианылбаа амҩаду ааихҵәаны абнара рҽарҭеит.
Аӡы тҟатҟо, ус ишаауҭаххалак иахьугәаԥхаз узцо иҟамызт. Арҭ
амҩақәа зегь уахькылыргоз рдыруан, уажәы ирбазма, шаҟантә
арахь иныҟәахьаз здырхуадаз. Тутка ахәду змаз арезина магә
ишьан, егьи Бесик ирезина магә ахәы кьаҿын. Убри аҟнытә
аԥхьа дгылан Тутка. Абнараҿы икажьыз асы аӡыҭра иаҿын,
убри азоуп аӡҭачқәа зырацәаз. Ус иахьыҟаз аԥхьа игылаз
аҵаулара гәеиҭон, нас ишьҭагылаз иҟаз еилкааны иҿынеихон.
Рышьҭыбжь дыргаӡомызт, шьаҿацыԥхьаӡа инаԥшааԥшуан,
агә­ҽанызаара рыман. Ари аганахь ақырҭцәагьы ԥшыхәра
ианаауаз ыҟан. Ҽыҭҳа-ҽыҭҳа, аҵлақәа рымҵан имӡыҭыкәа
ишьҭаз асы унахәаԥшыр, наҟгьы-арахьгьы ицоз, иаауаз
рышьҭақәа ҵҩа рымамызт. Иҿыцызгьы, акрызхыҵуазгьы улаԥш
иҵашәон. Аӷа уцәаара харантәыла иангәеиҭа, иԥсы ӡаны џьара
260

иахьыманшәалаз ҵлакы иҽавакны днагылар, угәуҽанӡамкәа
ахы цаҳәцаҳәқәа удиргон. Ашәарҭара уԥылон шьаҿацыԥхьаӡа,
убри аҟнытә, оумакгьы иццакӡомызт амҩа иқәлаз аԥшыхәцәа.
Реидарагьы хьамҭан, ус иаармарианы шьаҿеиҵҳәала узны­
ҟәомызт, ианаԥсаалак ҳарԥарцәа иахьыманшәалаз ҭыԥк ԥшааны,
инатәаны рыԥсы ршьон. Амла ианаклак ргәы ҵшьаауа, рарҭмаҟ
иҭаз амгьал ааҭыганы акы инацҳауан, рҟырҟы зырцәаакышаз
ар рбаклашкақәа ирыдҳәалаз ирҭаз ажьаӷь уатка џьбара
инаҿыхәон. Нас ҩаԥхьа иҩагыланы рымҩа инықәлон.
Ақырҭцәа, инеимдааимдо рхырӷәӷәарҭа хәыҷқәа рҿы
иахьықәгылаз ахысрақәа ирҿын. Ҳарԥарацәа урҭ ахысрақәа
рыла еилыркаауан аӷа дахьгылаз, уи рхы иархәаны
апостқәа инарывс-аарывсуа, иааилабыџуаны Ламыс иҳабла
иналалеит. Ақырҭцәа иргәаҟны иршьыз Миро Цецхлаӡе
иҩны ашьҭахьшәа икылсит. Абра залымдаракгьы иақәшәеит:
аӡытҟәа ахьҭатәаз ҭыԥк аҿы Тутка игәиҽанӡамкәа дахьынҭалаз
дынҭашьшьын, дӡаакәкәала дцеит хәдацәаҟынӡа. Иаразнак
еицхыраан, уи дҭыҵит, аха изхәарҭаз, иоуразоуроу дбааӡаӡа
дааиқәыхьшәашәеит. Иҟалаз ргәы рнархьит, аха џьеи уи азы
ргәы карыжьрын. Бесик ҵаҟа аспортивка ишьан, уи аиқәа
ахарԥан. Уаҳагьы ԥсыхәа ыҟаӡамызт, иеиқәа ааишьхны Тутка
ииҭеит. Иҽиԥсахын, изыбжак бааӡаӡа ишыҟаз амҩа иқәлеит.
Аган ишаваз, нахьхьи раԥхьаҟа ишьҭаз амхылаҵарҭа «Кьаса»
ҳәа изышьҭаз адәеиужьра ршьапы нықәдыргылеит. Усынтәи
ладаҟа рхы дырхан, Аракьыҽы азқәа рҽаҭаны ишиашаз икылсыр
акәын Дачеи дареи рҳәаа ибжьаз амҩаду аҿы. Џьара унаԥшны
амҩахәасҭа уԥшаауа иҟамызт, алашьцара ҳанто аԥсабара
иахаԥахьан. Гәаныла иныҟәон, Аракьыҽы рҽавакны ишнеиуаз,
машьынак абжьы раҳаит, уи ииаҟьаны ианца ашьҭахь иааҭгылан,
иӡырҩит ҩаԥхьа.
– Амҩаду ааигәахеит! – иҳәеит Бесик.
– Ааи, ҳхы зықәку амҩаду аҿы ҳааит! – аҭак ҟаиҵеит Тутка.
Рҩыџьегьы хәыҭхәыҭла иааицәажәеит. Маҷк рыԥсы ааиҭакны
идәықәлеит.
Аҳәысҭа иаваланы ишнеиуаз, инадгылеит адаҷ аанда.
Игәазҭахьоу идыруеит, уи аанда оумакгьы иҳаракым, ирыԥхны,
261

еизааигәаны иҵарсыз аҵәҩанқәа инарыха-аарыхан, ҵаҟа
иларҟәны, ршьапқәа ааиҵыхны инахысит. Амҩаду аҿы ақаҭран
иқәырҭәаз шкәакәаӡа иааԥшуан. Инаԥшааԥшуа ажра иҭаланы
ишнеиуаз инадгылеит абетон иалхны иҭбааӡа адгьыл иҵаз
атруба. Наҟ ала уи иҭаланы арахь иааиуан егьи нырцәтәи ажра
иацрыҵуаз аӡы. Иаразнак, убри атруба иазааигәаны, амҩа
аҿықәахь амашьына ма атанк ааиуазар излацашаз ацәаҳәаҿы
ирымаз асвальт аԥҽыгала уи ахыхны адгьыл ржын, ирымаз
амина ду ныҵарҵеит. Нас ажәжәаҳәа иааимарыԥсан, ҩаԥхьа
ани иахырхыз асфальт хыхь инақәырҵан, рус иаалгеит. Ушьҭа
ҳашьҭахьҟа ҳгьежьып ҳәа рҽааибырҭон еиԥш, ианыԥшы
ирымариашаны аӡә дааиуан. Иҟарҵахуаз, равтоматқәа ааи­
бырҭан, ахысра рҽазырхианы иааиҳәҭҟәыҟәлеит. Абри аамҭаз
Бесик маҷк ишьҭахьҟа днаскьарц ишьаҿа ааихигон еиԥш,
иҽизнымкылаӡакәа иҵаулаз ажра дынҭаҳаит. Ҵабыргыҵәҟьаны,
ара ииасхьоу ирдыруеит уи ажра шаҟа иҵаулоу, уантәи еизо аӡы
зегьы ирҵауланы иржыз ажра иҭаланы ладаҟа ицоит. Ииулакгьы,
Тутка дицхрааны Бесик хыхь дынхалеит. Дкәытрабааха
дбааӡаны. Аха уажәы иҟалаз ахҭыс аилыргаха рымамызт,
раԥхьаҟа иааиуаз инеизыԥшит. Аҭаҭын дахо дмааиуаз, мшәан!..
Иԥшит, аха уаҩ дыҟамызт. Иҟалап, аӡы иҭаҳаз дҭыҵуанаҵы
егьи иԥсы иӡазар. Дақырҭуа еибашьҩызар, аҟәҟәаҳәа ахысра
далагон, ерманызар ҟалап ҳәа иазхәыцит уи ишьҭамҭа анырцәыӡ.
Ари аамҭа рхы иархәаны, ҳаԥшыхәцәа излааз ала адаҷаанда
инахысын, аҳәысҭа инҭалеит. Хәышәҟа метра инаскьахьан
еиԥш, иааҭгылан, Бесик ишәыз ишәыхны имаҭәақәа ирҩеит.
Рус иаалгон еиԥш, ианӡырҩы, Дачантәи иццакӡаны амашьына
«Урал» ааиуан. Арԥарцәа амина ахьырҵарҵаз иааиуан еиԥш,
уаӷеимшхара, иԥжәеит. Атҟәацбжьы дыдраҵас аҵх иналыҩит.
Иаахыџхыџит адгьыл.
– Аҩыза аполковник, шәыдҵа нагӡоуп! – иҳәеит Бесик
дааччан.
– Иҭабуп ҳәа уасҳәоит, асолдаҭ! – ҿааиҭит Тутка.
– Аԥсынра самаҵуҩуп! – ҩаԥхьа ҿааиҭит Бесик.
– Иаанаҳкылап!
Рбаклашкақәа аацәырырган, инеинырҟьан, инаҿыхәеит.
– Уажәшьҭа аҩныҟа! – иҳәеит Бесик.
262

– Аҩныҟа, Афырхаҵа! – иҳәеит Туткагьы.
Ҩаԥхьа ишьҭрақәланы рышьҭахьҟа рҿынархеит. Ишнеиуаз,
џьара рыжәҩа ҭҟьан, амҩа рцәыӡит. Аха ақырҭцәа ахысра
иахьаҿыз рхы иархәаны урҭ рпостқәа инарывс-аарывсуа,
ирулакгьы, ашара адәы ианаақәлоз иааԥса-икараха Ԥоча иашҭа
инҭалеит.
***
Шьыжьымҭанӡа, март-мақар лахҿыхӡа ахы ҳнардырит. Амра
ахаҿы лашаӡа аԥхара ацны ашьхақәа иаарывҵыҳәҳәан, алакҭа
ҳанҭанарԥшит. Аха изхәарҭоузеи, адгьыл хыџхыџуан, адгьыл
ҵысуан. Шьыжьнаҵы аибашьра аҽарцәгьеит Лабра шыҟаз.
Аныуаа рхәы иахьықәгылаз ақырҭцәа ртанкқәа ҳақьыԥсықьуан,
уажәы-уажәы еишьҭаргыланы Лабра иагәыдырҵон. Ари гәҭынчра
инаҭомызт аӡәгьы. Ахәы ҳаракыра иқәгылаз мандаратәи аҩнқәа
рцәа иҭаӡыӡозшәа иҵысуан.
Амбакәа Кәыҵниеи сареи ҳаицны «аҩныҟа» ҳцоит. Уигьы
Мандара дааны дыҟоуп, иашьа Шоҭа дахьаанҿасыз аерманцәа
рҿы. Акрааҵуеит Амбакәа Ӷәада дыҟеижьҭеи. Аха арахь ихон,
иҩны анеира дшақәиҭымгьы. Уи дынхоит ацентр аҿыҵәҟьа,
ахәшәтәырҭа ашьҭахь. Фҩык аӡӷабцәеи ҷкәынаки лыхшеит
иԥшәма Сангәлиаԥҳа Алла. Иҟоуп хаҵа ицаны аҭаацәара
иалалахьоу, иҟоуп макьана имцацгьы. Жәларык ахшара
рныҟәгара цәгьагәышьан, аха Амбакәа уи ахьамҭара даиааит.
Аколнхара ажьира деиҳабын. Инапы ҟазоуп, шьыжьы инаркны
хәлаанӡа акеҩ-акеҩ-акеҩҳәа ажьаҳәа мҩаниҵон. Фымцалагьы
аихақәа рҭәаны изнаргоз амаҭәахәқәа еибиҭон. Ашьҭахь уи
илақәа ирԥырхагахеит, аха иҟаиҵарыз. Сентиабр мза 24 аҽны
ақырҭуа вертолиотқәа хыланы акультура Ахан анԥыржәоз уи
ахыԥша ижьирагьы ԥыххаа иагеит, уи аиҭашьақәыргылара
залшаӡом, аҿыц умыргылозар. «Абриалагьы инҵәеит са
сусура, – агәала иманы иҳәалоит Амбакәа. – Уи хьаас
изкыда, ҳауаажәлар еибганы абри аибашьра изалҵындаз!» –
даақәыԥсычҳауеит иара.
Илабашьа ныҵакшо дааиуеит уажәы. Аҳауа изхом. Амарда
ҳнаҿалан, Нури Быҭәба «дахьықәтәоу» аҳаракыра ахалара
ҳаҿуп. Уантәи дыԥшны иҩны ашҭа днықәыԥшыр иҭахуп.
263

Ҳшааиуаз ҳамҩахыҵит Кәышә Џьопуа иҩнаҿы. Уа итәоуп
гәыԥҩык ҳаибашьцәа. Ахырӷәӷәарҭа кны арахьтәи аиҩхаа
аҭаларҭа иахылаԥшуеит. Маврик Кәыҵниеи Мераб Џьынџьали
иаҳзеиҭарҳәоит аибашьцәа ирызцәырҵуа ауадаҩрақәа. Рхәы
ҟазҵо, мҿык рызԥызҟо, ӡык рзаазго рымазар цәгьамызт.
Абзазареи аибашьра аусқәеи дара рыжәҩа иқәҳаны иҟоуп.
Аҭара ныжьны ицаз рышьҭахьҟа ихынҳәыр шыбзиаз, арԥарацәа
шааԥсаз атәы ҳарҳәоит. Абарҭқәа рышьҭахь маҷк ҳаԥсы
анааиҭаҳк, Нури ишҟа ҳамҩахыҵуеит. Амбакәа илаӷырӡ
иҿыкәкәа иҩныҟа дыԥшуан.
Уажәы-уажәы ихысуан ҵаҟантәи. Ахқәа шәышәуа аҳауа
иалоуп. Аҩнынӡа сылбааны ирласны схынҳәит. Нас Амбакәеи
сареи ахәы ҳшықәыз аштаб ахь ҳцеит. Уа ҳахьнеиз Димер
Џьынџьал, Зуфҭер Кәыҵниа, Аҭара комендантс иамаз Котик
Кәыҵниа ҳрықәшәеит. Урҭ иҳарҳәеит Лабра ақыҭеи Цхьынҵҟар
аҳаблеи ҳа ҳтәқәа ишыргаз, Маркәыла афабрика акәакь зегьы
аԥсуаа шахылаԥшуа. Лабреи Цхьынҵҟари аԥсуаа иахьыргаз
ҳааигәырӷьеит. Иахьатәи аԥсуа радио ацәажәара иҳанаҳәеит
угәы шьҭызхшаз ахҭысқәа. Ақырҭцәа раԥхьагыла иаамҭа
нҵәозар ҟалап. Ҳауаажәлар ргәаӷ ашра иаҿуп, уи есааира
ишьҭыҵуеит, ахақәиҭра агәашә ҳалагыларц егьҳагым.
Аштаб аҿы излеилыскааз ала, аҭараа иаҳҭоуп Ҟабардантәи
иааиз аибашьцәа жәпаҩк. Урҭ ааит февраль мза 26 рзы. Аҭаратәи
аԥшыхәҩы, аибашьҩы, аминаҵаҵаҩы Бесик Ԥоча-иԥа Кәыҵниа
урҭ дрыцны Аҭара ахәы, Ламыс иҳабла, аԥсаатә фабрика
аҩадахьтәи аганқәа уҳәа, аибашьра ахьцоз ацәаҳәақәеи дара
ақырҭцәа ахьтәаз аҭыԥқәеи дрыцны идирбеит. Дара иеицу
ргәыԥ рхыԥхьаӡара маҷӡам, иаанхазгьы Аҭараҟа иаарцны иҟоуп
ҳәа ҳарҳәеит. Уажәазы ара иаҳҭаз жәаҩык аибашьцәа ҳашгылаз
аштаб ашҭа иааҭалеит. Урҭ рхада Асқьер Дзагоев, уи ихаҭыԥуаҩ
Шьамтәылантәи иааз ҳашьа Фарид Арҩҭаа уҳәа егьырҭ ирыцыз
аибашьцәагьы ааины ҳгәыдибакылеит, аԥсшәақәа еибаҳҳәеит.
Уи ашьҭахь Мандараҟа амҩа ҳақәлеит. Ҳҭыԥ аҿы
ҳааирц егьҳагымкәа ақырҭцәа рҳаирпланқәа нхылан, абом­
бақәа карыжьит Ҭоумышь, Чаарқыҭ, Кәтол, Џьгьарда ауаа
реиланхарҭақәеи ахырӷәӷәарҭақәеи рҿы. Урҭ шьыжьгьы
264

ихыланы аԥхасҭа ҟарҵахьан. Ари ҟалеит 17 сааҭи 45 минуҭи,
18 сааҭи 30 минуҭи рзы. Абомбақәа ахьытҟәацыз алҩа еиқәаҵәа
ныхчылеит. Изларҳәо ала, иахьа ашьыжь Кәтол Чагәаа рыԥсраҿы
икарыжьыз абомба хаҵак дашьит, ирацәаҩны ахацәеи аҳәсеи
ахәт. Ари ҳалахь ааиқәнаҵеит.
Уаҵәы иаашар Отаԥҟа амҩа сықәлоит.
Март 2, 1993
Отаԥҟа амҩа сықәлеит. Аҳауа зҩыдан, ахаҿы цқьан.
Ицқьамызт ақырҭуа ихаҿы, игәы. Џьгьарда агәаҿы снаӡаанӡа
ҩаԥхьа
аҳаирпланқәа
ихылаз
абомбақәа
карыжьт.
Сааигәараҵәҟьа итҟәацызшәа саҳаит, аха саныԥшы, излагәасҭаз
ала, ҵаҟа лбаа џьара иԥж́әеит. Ажра иҭатәаны, нас иааҭыҵыз
хаҵакгьы даасԥылеит.
– Аԥсцәеирымга, егьааигымхеит ҳаишьырц! – иҳәеит уи
дгәамҵхамҵуа.
– Ҳаишьырцоуп ус зыҟаиҵо, агәҽанызаареи ахыхьчареи
аҭахуп! – сҳәеит саргьы. Аамҭа снахәаԥшит: 8 сааҭки 30 минуҭи
ыҟан.
Ашьҭахь, Ӷәадаҟа узго агҿаҵәиирҭаҿы сахьнеиз, еилагылаз
арԥарацәа исарҳәеит абомба шаларыжьыз Кәтол анаҩсшәа, аха
анцәа иџьшьаны, уаҩ дамшьыкәа еиқәхеит.
Сызгоз акгьы ҟамлозшәа анызба, шьапыла иқәсыршәит.
Аерманцәа рҿы еизызгахьаз жәабаҟа килограмм амандарина
зҭаз макәанк сыжәҩа иахшьын. Ԥыҭк снаскьахьан еиԥш, Џьон
Кәыҵниа тракторла дсыхьӡеит. Аԥши аԥҳәи рыла иҭәын илафеҭ.
Хыхь иақәтәан ар рымаҭәала еилаҳәаз арԥарцәа. Урҭ ирылан
автоматқәа зкыз, пулемиотк зкыз. Уи дааҭгылан, хыхь сынхаланы
сақәтәеит саргьы.
Асааҭ жәеиза ҟалахьан еиԥш, СУ аҳаирпланқәа хылеит.
Лабра шыҟаз абомбақәа аларыжьын, иныҵаба ицеит. Абомба
ахькаҳаз иаразнак алҩа еиқәаҵәа ныхчылеит. «Ах, уаргьыҳаргьхандаз! – сгәы ԥыжәжәо сазыԥшуан. – Шәаргьы шәаамҭа
ааихра иҟоуп, ус шәызцозар жәбалап!» – сгәы иҭыҵуаз ашәи
сылаԥш иқәҵаны, иршәны игәыдысҵеит.
265

Даҽа сааҭыбжак ашьҭахь, Ҷлоу ҳнаӡаанӡа џьара ҳҭаҳан,
ҩажәаҟа минуҭ ҳаанхеит. Ҩаԥхьа аҳаирпланқәа нхылан,
Маркәыла шыҟаз атҟәацбыжьқәа геит. Уинахыс уаҳа ицәы­
рымҵӡеит, Ҭхьынатәи агҿаҵәирҭанӡа Џьон саннеига, наҟ Отаԥҟа
шьапыла сцеит.
Аҩны сахьнеиз сҭаацәа зегьы ыҟан. Арахь санаауаз Бесик
Адлеиба аштаб аҿы дсыниан, исеиҳәаз расҳәеит. Уи ажәабжь
шыҟоу усоуп: мышқәак уажәаԥхьа, Тур Џьынџьал иҷкәын
гәыԥҩык ицны Адлеиааи Ҷанааи (Ламыс иҳабла) реиланхарҭаҿы
иҟан. Зехьынџьара акәымзаргьы, аҩнқәа еимырдеит, аха уа
иалаханы иҟаз Дукьи, Кьынтеи, Личкеи Адлеиаа, иара Бесик
иан уҳәа џьарамзар џьаргьы иҟамызт. Кьынта Адлеибеи Вова
Ҷанбеи рыҩнқәа блуп.
Ажәабжь ираҳаз рылахь ааиқәнаҵеит. Аибашьра еснагь
ауаҩы изаанагоит агәырҩа. Иҟоуҵараны иҟоузеи!..
Зыҟны снеиз аԥшәма Ваниа Џьопуеи сареи, аҭаацәа
ҳанааилатәа, акыраамҭа аибашьра аҭыӡшәа ҳалацәажәон. Уи
исеиҳәеит ааигәа Маркәыла агараан ҳаибашьцәа быжьҩыки
медеҳәшьаки аӷа инапаҿы ишыҟалаз. Аиҭныԥсахларазы
ақырҭцәа ҳа ҳганахь ԥшьҩык ракәын ирымаз. Абри аан атрагедиа
ду ҟалеит наҟ-ааҟ: аиҭныԥсахлара маҷк шагыз ҳаҷкәынцәа
зегь шьны ианаарга, акаамеҭ иалаԥшыз ҳарԥарацәагьы цан,
ԥшьҩык ақырҭцәа ирымаз рыхәдақәа ҳәызбала иԥҟаны, ишьны
ирызнаргеит. Ацәгьара еснагь ацәгьароуп иарҿио, аха ақырҭцәа
рзы уи акымзарак аҵанакӡомызт.
Март 3, 1993
Шьыжьнаҵы ақәа леиуеит. Ақәа леиуеит ирӷәӷәаӡаны.
Ахәыҷқәа иахьак умцан ҳәа иансыҳәа, ирыцҳашьаны саангылеит.
Уаҵәы иаашар Мандараҟа амҩы сықәлоит.
Нанашьа иласҳәоит абрахь санаауаз Жора Адлеиба
дыш­­сықәшәаз. Уи дицын иԥшәмаԥҳәыс Чагәааԥҳа Инга.
Ишыс­ҳәахьоу еиԥш, Жора иҷкәын Адгәыр аакьыскьаӡоуп
данҭахаз. Уижьҭеи иара дсымбаӡацызт. Ҳанеиқәшәа, снеины
сидышшылеит. Уи арԥыс иҭахара ҳауаажәлар изаҳаз зегьы ргәы
рнархьит. Жора дузымдыруа дыҟан, ааха ӷәӷәа иоуз иныԥшуа
266

дыҟан. Инга лакәзаргьы, ашәы лхьыссы, лхы лзышьҭыхуамызт,
агәырҩа дхәаҽны даман.
Жора схәыҷаахыс дыздыруан, уи Аҭара ашкол дҭан. Ашкол
иҭан, иара убасгьы, уи иаҳәшьцәеи иашьцәеи. Рашьеиҵбы Тота
захьӡу (Ваниа), Џьума Аҳәба, Никәала Кәыҵниа, Нури Быҭәба
уҳәа алитература ҳалацәажәо ҳааикәшаны ҳанааҭгылалак
џьара, дааины дыԥхашьаԥхаҵо ихы ҳалаирхәуан. Иара, ҳәарада,
дҳаиҵбын, аха еснагь игәасҭон, ҳҩызара дашьҭан. Ҳаргьы
ҳаизыгәдуны дҳадаҳкылон, иаабон, иара уи игәы шьҭнахуан,
деигәырӷьон. Иура захьӡыз ҳара ҳаҵкыс деиҳабын, раҳәшьцәа
Валиеи Нинеи сара аҵара сыцырҵомызт.
1956 шықәсазы Жора Адлеиба аусура далагеит аҩныҵҟатәи
аусқәа рырхәҭаҿы. Инеиԥынкыланы абри аусхкаҿы 51 шықәса
аус иухьеит. Акапитан ҳәа ачын шимаз атәанчара дцеит.
Жора акыраамҭа аҭаацәара даламлацкәа дыҟан.
Изааигәаӡаз иҭынхацәак рҿы бзиара уск аҵыхәала
дымҩахыҵны дшыҟаз, дыхҭаркит аԥҳәыс дзааумгои ҳәа. Абри
аҩнаҭаҿы амаҵ зуаз Инга илаԥш дыҵашәаны дыҟан. уи Жора
иаҵкыс деиҵбын, аха иара Жора уахьихәаԥшуазгьы ишьа илԥхо
дгылан, аԥсуаа ишырҳәо еиԥш, икан бзиан, ашьацқьа дшалҵыз
ҩашьомызт. Аԥҳәысаагараз даныхҭаркӡа, сзашьҭоузеи ҳәа
Инга лахь днаԥшын: «Усҟак шәысцәнымхозар, абри аԥҳәызба
дысзышәҳәа» ҳәа реиҳәазаап. Убри акәхеит, Жора илахьынҵа
уи аҽныҵәҟьа ирчаԥеит, дук мырҵыкәа уи иԥхыӡ иаламшәацыз
дышьқьыруа Адлеи Маҳаид иашҭа-нхарҭа дынҭаргалеит.
Хаҵеи ԥҳәыси рҳәоу еиқәшәон, урҭ еиҿыркааз аҭаацәара
уаҩ дааҵашьыцратә еинылеит, аҽарҭбааит. Ирхылҵит фҩык
ахшара: Ангелина, Адгәыр, Даур, Асҭамыр, Адамыр, Оксана.
Ишаабо еиԥш, ирҟьаз ажәла амал ду рзаанашьҭит. Аԥсны иқәынхо
зегь фҩык-фҩык ахшара роуазҭгьы, уажәшьҭа миллионҩык
ҳаҟазаарын. Миллионҩык ҳаҟазҭгьы, Шеварднаӡе алахшажә
изыгәыӷьрымызт ҳхы дықәсырцны ҳашҟа ааира. Уанмаҷу зегьы
ухыкәласуеит. Аҿиара ыҟамкәа уԥсадгьыл аиқәырхара уадаҩуп.
Абри азхәыцра аҭахуп.
Абри зегьы зхысҳәаауа Жора иҭаацәароуп. Ииашоуп,
иҷкәын хаҵарыла аԥсра даԥылеит, уи ихьӡ-иԥша иуаажәлар
267

иаҳзынхоит. Дарбанзаалак аби ани имцхәу ахшара дрымаӡам.
Адгәыр дҭахазаргьы, иашьцәеи иаҳәшьцәеи ыҟоуп, убарҭ рыла
ргәы дырӷәӷәароуп ааха зауз Жореи Ингеи. Уи аҳәара мариоуп,
аха зегьы еилыркаауеит уи иацу агәырҩа. Арахь Жора агәыхь
имоуп, ԥсабаратәла уаҩҭынчк, агәыԥшқа изҭоуп.
Ақәа шлеиуаз асоура иалагеит…
Ашьыбжьышьҭахь Ваниа исзааигеит узмыргәырӷьоз ажәабжь:
Лабра ҩаԥхьа ақырҭцәа рнапаҿы иааргеит.
Март 4, 1993
Март 4, ҳәарада, ашьҭа ӷәӷәа аннаҵеит аԥсуа ҳәынҭқарра
ашьақәыргылараз. Ҳара ҳазламаҷыз ала, ҳаԥсуа ҵеицәа
ирылшаӡаз рацәаӡоуп абри амш аҭоурых ианылараз. Аха иахьа
даҽа аамҭак ҳаԥхьа ицәырҵит. Леон Дуӡӡа ишьақәиргылаз
аԥсуа
ҳәынҭқарра
хәыҷы-хәыҷла
аилаҳара
зыхҟьаз
ахшарадараз аеҳәшьаԥа дааганы Аԥсынра дахьахагылаз ауп.
Убринахыс маӡа-аргама ақәӡаара ҳаҿын, иахьанӡа… Иахьа
ҳаҿуп ирҿыцны ихыбгалаз уи аҳәынҭқарра ҳнапаҿы иааганы
аиҭашьақәыргылара.
Ақырҭуа
шәышықәсала
дшәаӡыӡо
иаҳцәигахьаз зегьы рҭыԥқәа рҿы иргылатәуп. Уи аҭыԥқәа рҿы
аиҭашьақәыргылараз ашьа каҭәатәуп. Ҩ-мчык еиҿагылеит:
аԥсуаа ҳақәԥоит иаҳтәу азы, ақырҭцәа еибашьуеит дара
иртәымкәа рнапаҿы иааргахьаз ахазына азы.
Аха егьа ҟаларгьы уи ахазына аԥсуа изынхоит. Уи ахазына
иахьӡуп ахьтәы уасцәа.
Ашьыжь асааҭ 6 рзы абзырбзан хы иҭҟьаз ҳаанарԥшит. Са
стәы аҷкәын дахьсыцышьҭаз сықәҿиҭит.
– Папа, папа, ахысбыжь ду уаҳама?
– Исаҳаит!..
Аҭаацәа зегьы ҳшьапы ҳнықәгылеит. Адәахьы ицәылашон,
иаха маҷк иҵааит. Амш еилгеит март 4 аҳаҭыр азакәушәа.
Сара сышгылаз еиԥш, ахәыҷқәагьы сыцгылеит. Урҭ ныжьны
сахьырԥырҵуа дукгьы ирҭахӡам. Аха иҟауҵарызеи?
– Уа Мандара зыҟны уҟада? – хәыҷгьы дугьы сазҵаауеит.
– Ерманцәак рҿы. Хәыҷык иааилгақәар шәаргьы шәназ­
гоит уахь!..
268

Ахәыҷқәа раасҭа аԥшәмаԥҳәыс Нанашьа уи иаҳа деи­
гәырӷьеит: лыҩны дазааигәахон.
Аҷкәын агәашә аҟынӡа снаскьеигеит, ишыҟаиҵалац еиԥш.
Лабра аԥсуаа рхьаҵразы исаҳақәази сгәаанагареи анеи­
дыскыла, абас иҟазшәа збоит:
Ҳаҷкәынцәа аибашьразы вба узрыҭом. Аха аӡәык-ҩыџьак
ҳаибашьцәа, иаҳҳәа-иааӡа, аҿкы рыхьит. Уи аҿкы иахьӡуп
аԥсымҭәра. Иара цәырҵит Кәачара анаага ашьҭахь. Убри
иахҟьаны ацәыӡқәа ҟалеит.
Ҳара хырӷәӷәарҭак аҟынтәи даҽа хырӷәӷәарҭак ашҟа
аибашьцәа ааганы ҳанжәылалак, аиааира аагоит, уи аиааира
анаагалак, аиааира ахьаагаз ахырӷәӷәарҭа мырӷәӷәаӡакәа,
ацхыраара ҟазҵаз аибашьцәа рҭыԥ ахь ишцалак еиԥш, аӷа
ҩаԥхьа ицәцаз иргьежьырц имч рыӷәӷәаны данжәылалак,
аӡӷьыра зыжәлаз адамба ԥжәареиԥш ҳхырӷәӷәарҭа ааныжьны
ҳхьаҵыр акәхоит. Иҳазхом аибашьцәа рхыԥхьаӡара. Иҟоугьы
инҭыҵ-ааҭыҵны ианцалак, аӡәык-ҩыџьак рымацара ирзныкылом
ирыжәлаз. Ақырҭцәа есҽны ихаҭәаауеит реибашьцәа, ҳмаҷра
иахҟьаны шьаҿацыԥхьаӡа ҳарԥарацәа аҭахара иаҿуп. Амҩа
сахьықәу избоит анышәынҭра ҿыцқәа…
Еибашьҩык, ихьӡ самызҵааит, Ӷәада агәаҿы иҟоу атәарҭахыбраҿ иҩызцәа дрылатәаны ирзеиҭеиҳәон игәы иалаз.
– Еибашьра ҳандәықәырҵо, иаҳҳәап, хырӷәӷәарҭа дук
аагарц ҳжәылараны ҳаныҟоу, еизыркәкәа аибашьцәа зегьы
ааизганы, џьарак ҳаикәаргыланы, ҳҿаԥхьа адҵа ҟазҵо
днаҳадгыланы, шәҿаԥхьа ишьҭоу абри абри ауп ҳәа аӡәгьы
иаҳзеиҭеимҳәацт. Агәыԥ ҳааизганы абра шәцоит ҳәа ҳарҳәоит,
нахьхьи иҟоу даҽа гәыԥкгьы ус рарҳәоит. Нас зегьы анжәылалак,
«ақашь» ҳнылагылоит, аӷа дахьыҟоу гәамҭаӡакәа, зных ҳара
ҳтәқәеи ҳара ҳтәқәеи еиҿахысуеит. Ирҳәом акәымзар, абри
иахҟьаны егьаҩ ҭахахьеит. Уи аршаҳаҭуеит аӡәык-ҩыџьак
рызқәа ала ахы зықәшәаны иаабахьоу ҳаибашьцәа. Ҳәарада, уи
гәаӷшақә аӡәгьы иҟаимҵеит. Абри зыхҟьо, са сгәанала, иҳамам
аиҿкаара ауп. Иҳагу ҳацәыԥхамшьакәа иҳахәҭоуп уи арҽеира!..
Аиаша иҳәагәышьеит. Ииашоу аиаша!..
269

Март 5, 1993
Ахҭысқәа убасҟак ирацәоуп, акы ушазҿлымҳау егьи уаҳаанӡа
амчыбжь ниаҟьа ицоит. Уажәы ишәгәаласыршәо узеилаҳаша
ажәабжьым, угәы иналапҟа ицоит, аха иукузеи! Аибашьраҿы
есҽны ицәырҵуеит узқәымгәыӷӡо. Ажәакала, март мза акы
азы аерманцәа реиланхарҭа Лабра аԥсуаа рнапаҿы иааргеит.
Абри ахҭыс еигәырӷьаны, насгьы иҟоу аиаша еилыркаарцы
Семион Тули-иԥа Кәыҵниеи Пушка Допуеи уахь амҩа иқәлеит.
Ирҭахын аԥсуаа ирывагылаз Ананес Акопиан игәыԥ аҿы инеины
инаиацәажәарц. Зыӡбахә шәасҳәаз арԥарцәа агәҽанызаара
рыман Лабра агәаҿы ихалаанӡа, наҟ-ааҟ аиҿахысрақәа цон.
Ақырҭцәа ршьапы рҽадыргахьан, аха инханы иҟаз гәыԥқәак
ирыхьыз ианышәарц рҭахӡамызт. Нахьхьи Аныуаа рхәы
иқәгылаз атанкгьы ҿааихак амаӡамызт, еишьҭаргыланы
идәықәнаҵоз ахы хьамҭақәа ана-ара иалаҳауан, хгарҭа
унаҭомызт. Еицыз арԥарцәа изқәымгәыӷӡоз амца иалашәан,
ршьара иаақәнаҟьеит. Аӷа урҭ ахьгылаз игәаҭаны дхысуазшәа,
уажәы-уажәы раԥхьа, рышьҭахь итҟәацуан, аҵыхәтәаны
иахьшәарҭамыз рҽыԥхьаркаанӡа рааигәара итҟәацыз аснариад
аԥшатлакә еиԥш ирылагьежьит. Семион ахыԥҽыха иаахеит
иарма шьапы инахыкны, уи аз­мыр­хакәа хыхь иваҵарахьгьы.
Иаразнак иааиқәлашьцеит, гәынхәҵысҭала еиликааит бзиара
шыҟамыз. Ҭыҵшьа змамыз тыша лашьцак дҭанажьызшәа игәы
инаҭеит, адунеи бганы уи иқәҳазшәа иааиқәлашьцеит.
Ааигәасигәа иҟақәаз ааигәныҩын, уи дрыманы Џьгьарда
инеит. Ара ирҭеит раԥхьатәи ацхыраара, ихәра шҿарҳәаз еиԥш
аҽныҵәҟьа Тҟәарчалҟа дыргеит. Аҳақьымцәа уи ахыԥҽыха
ахьаахаз ангәарҭа, ԥшра ҟамҵакәа ҳаирпланла Гәдоуҭа
дааргеит. Агангренахь ицаанӡа, ихәра мжьыжькуа ианалага,
иахьаҽны ишьапы хырҵәеит. Зеиӷьаҭамыз аибашьҩы, Ахыуаа
ргәыԥ аԥыза, иаалырҟьаны абас ала иеибашьра кьаҿхеит.
Асеиԥш арыцҳара аныҟала ашьҭахь, иҩызцәа аибашьцәа
ааилацәажәан, уи ихаҭыԥан ар рԥызаҩс дықәдыргылеит Ремзик
Иван-иԥа Кәыҵниа.
Аерманцәа иқәҵны ицарц зҭахқәоу ыҟоуп. Уимоу, абираҟ
шкәакәа ҳхаргыланы Наа ҳҭалоит зҳәазгьы дубап. Ушьҭан
270

ақырҭцәеи ҳареи мышкызны ҳанеилгалак урҭ ахьцаша дара
ирусуп, аха уажәы аибашьра ишаҿу дызусҭада Наа иҭысны наҟ
амҩа рызҭо?! Иубалак уҳәар ҟалома?
Сцоит ҵаҟа сҭаланы аиҩхаа сҭысырц, хыхь схаланы амҩа
сшықәыз сазааигәахеит ачаирҭа. Нахьхьи агҿаҵәиирҭаҿы аер­
манцәа дышрылагылаз гәасҭеит Дора Кәыҵниа. Санааидгыла,
аԥсшәа иасҳәеит. Дцәышӡа дыҟан, ԥсихаӡамкәа. Дааины сааигәа
дааҭгылеит. Ақырҭцәа даанкыланы дрыман Набжьоу аҳаблаҿы.
Уи ила еилыскааит Алиоша Бадра-иԥагьы дшаахьаз. Уи ҩымш
уажәаԥхьа ақырҭцәа жьаны дырԥырҵит.
– Уабацои уажәы? – сизҵаауеит.
– Сцоит, сеидру, сҭаацәа џьаракыр избозар ҳәа.
Уи сиԥырҵны сышнеиуаз Адик Сиса-иԥа Кәыҵниа
дысԥылоит. Уигьы сахьцоз аниасҳәа днасышьҭалоит.
– Аферма иадынхалоз Мандаратәи ахьшьцәеи ҳареи
аус ҿыц ҳадаҳкылеит: ҩыџьа-ҩыџьала Аҟабардантәи иаҳзааз
аибашьцәа иахьтәоу аҩнаҿы рыфатә ҟаҳҵоит!..
– Уажәраанӡагьы ар ирыхәо уск-уск шьҭыхтәын. Арҭ зегьы
ҳазхара автоматқәа ыҟамзаргьы, ҳнапқәа ирылшо мачхәума!..
Нури ихәы азқәа ҳазааигәахо ҳаналага, лассы-лассы
ахысбыжьқәа ҳаҳауа иалагеит. Валикәа Быҭәба инхарахь уназго
амҩаҿы ҳашьцәа Федиа, Ипполит, Ҷыҷкәа Кәыҵниаа ҳаниеит.
Урҭ ргәыԥ ара ааигәа игылоуп. Ари агәыԥ ԥаса Ринель Латариа
хадара аиҭон. Уи Гәдоуҭаҟа данцанахыс ар рԥызас далырхит
уи ихаҭыԥуаҩ Заур Иван-иԥа Кәыҵниа. Аибашьраҿы афы
даҩызоуп. Ари агәыԥ иалоу арԥарцәа акыр афырхаҵарақәа
дырҿиахьеит. Аӷа днырҵәаны имаҷымкәангьы трофеи ҳасабла
абџьарқәа рнапаҿы иааргахьеит.
– Саргьы исҭахуп автоматк, сықәра шәацәымшәан! –
Ипполит Нури-иԥа илакҭа сҭаԥшуеит.
– Уара уабџьар – укалам ауп! – ҿааиҭуеит иара. – Укалам
каужьыр аауам, убригьы ус дууп. Ҳара иаадыруеит аибашьра
иалагеижьҭеи аҭарааи аӡҩыбжьааи ҳаибашьратә ҭоурыхқәа
рыҩра ушаҿу!.. Угәы ишԥаанагоз, уи усӡами?!.
– Уаҵәы ашьыбжьышьҭахь снеиуеит шәа шәахь сасра!..
– Бзиала уаабеит!..
271

Арҭ рус ахь иццакуан. Ҳанааиԥырҵқәа ҵаҟа ахшьыра
ҳанҭалоит.
Дук мырҵыкәа Нури дахьынхо ахәы ҳанхалоит. Раԥхьаӡа
иаҳԥылақәаз аԥсшәа раҳҳәоит: аишьцәа Вахтанги Валериани
Ҳараниаа, Қьалам Ашьхаруа. Иара убас ара иҟоуп Тҟәарчалнтәи
иаҳҭааны аҭараа иҳацеибашьуа Зурик Терент-иԥа Џьынџьал,
Даури, Генои Чачхалиаа, Гәырами Тушкеи Минаиаа. Урҭ ара
иаҳҭааижьҭеи бџьаршьҭыхла ақырҭцәеи дареи «еибадырхьеит».
– Ҟабардаа ҳҭоуп! – иҳәоит Қьалам. – Абар абџьар
ҿыцқәа урҭ иаҳзааргаз: еишьҭаргыланы агранат зҟьо, атанк
ԥыххаа иқәызҵо, апулемиот.
Ашахмат еиԥш иԥсаҟьаны ахы зҟьо абџьар сахәаԥшуеит. Уи
аҩыза сымбацызт.
Ахырӷәӷәарҭахь ҳнеиуеит. Арԥарацәа Анзор, Мариал, Даур,
Беслан уҳәа убас егьырҭгьы адгьыл жны, хыхь ақды шәпақәа
ықәҵаны нышәла ихырҩахьаз аҭабиа ҳныҵалеит. Ахысырҭақәа
аман, аӷа дахьцо-дахьаауа ахьгәоуҭаша акылҳара ҟаҵаны
анаԥшырҭа амоуп. Наҟ-ааҟ унықәиартә еиԥш атәарҭақәа
азыҟарҵан, ахыхьчарҭа уарманшәалоит.
– Ухызақәеи угәабанқәеи ԥшьба раҟара хаагалеит, асасцәа
рзы…
– Мап зҳәода!
– Уԥш ҩежьгьы амгьал азы ибзиоуп ҳҳәан…
– Сара заа ишәасҳәахьан ихажәгала ҳәа. Амла
шәҽашәмыркын!..
Уантәи аҩныҟа сылбаан, снықәыԥшит. Нури ижәқәагьы
сыхкаара иҭоуп. Са стәгьы рыцуп, имцандаз.
Хыхь санхала, Адики сареи ахәы ҳшықәыз аштаб аҿы
ҳкылсит. Ара аибашьцәа маҷҩын. Вианор Канхәа дсықәшәеит.
Уи исеиҳәеит аԥшыхәцәа ргәыԥ: Нури Ӷәынџьиа, Зурик Кокаиа,
Реваз Аԥшыцба, Сулҭан Кациа Аӡҩыбжьа ицаны ишыҟоу.
Макьаназы ихнымҳәыцт.
Ажәҩан ахь аӷа иҳаирпланқәа хын. Арадист Рауль Ӡаӡамиа
Мандараҟа амҩа ҳанықәлоз агәҽанызаара ҳамазарц аз­
гәеиҭеит. Агәашә ҳанҭысын, аибашьҩы гәымшәа Гарик Данелиԥа Кәыҵниа дахьжыз ҳаннеи, Артур Ҭарба аҳаирплан даҩаӡо
иҽырхианы дгылан.
272

– Зыԥсраахьоу узыԥшуп! – ҳҳәеит ҳара.
– Бзиара жәбааит, бзиала шәаабеит! – иҳәеит ари аҭыԥ
аҿы ахылаԥшра ҟазҵоз.
– Иаҳәозеи уабџьар?
– Ара сышгылоу идыруашәа наҟ днаскьеит аԥырҩы!..
– Џьаҳаным иҭыԥхааит!..
Ҳамҩахь ҳҿынаҳхеит. Асааҭ 17-и 30 минуҭи ҟалахьан.
Убасҟан абомбақәа карыжьит ихыз аҳаирпланқәа. Урҭ
ааигәаӡаны џьара иԥжәеит.
Амш цәгьахеит: ақәоура иалагеит. Заа сышьҭалеит, сааԥсаха
сыҟан. Ацәа саамҵнаԥаан, саманы ицеит…
Март 6, 1993
Ҵхыбжьонзар ҟаларын. Ахысбыжьқәа саадырԥшит.
Адәахьы март ԥша ықәсуан, асгьы ауан. Зхы зтәу, еибашьрак
мцозар, адәы дцәыло иҟамызт. Март-мақар гәамҵхамҵуа еснагь
аҷыхь ацуп. Ашьыжь сҩагылан, сҽааиласҳәеит, акгьы снацҳаит.
…Ахырӷәӷәарҭақәа рахь снеиааинӡа, Жора Быҭәба иҩны
сазыӡырҩит аԥсуа радио шьыбжьонтәи адырраҭара. Уи
еиҿкаан агазеҭ «Аԥсны» аредактор хада Борис Ҭыжәба Аԥсны
ар ркомиссариат ахантәаҩы Сергеи Шамба иахь иҟаиҵаз
азҵаарақәеи аҭакқәеи рыла. Хаҭала Сергеи Шамбеи сареи
ҳзеибадырӡом, аха уи хылеи хшыҩлеи Владислав Арӡынбеи
Зураб Ачбеи дырԥымыҳәҳәозаргьы, дрывагылоуп. Амала,
Сергеи аҵыхәтәаны иҭакҟаҵара дахьалго ҳгәы ирӷәӷәеит, Аҟәа
ирлас ҳнапаҿы иҟалоит ҳәа. О, уи ҳазыԥшуижьҭеи акрааҵуеит.
Шәеиха, абаақәа, шәеиха! Очамчыраагьы ирылшо жәбап!..
Убри ашьҭахь срезина магәқәа сырҭаԥало, аԥхӡы сҿашы
набжьоуаа рхырӷәӷәарҭахь сынхалеит. Иаразнак арԥарацәа
срызҵаауеит.
– Иацы санца ашьҭахь шәган ахь ахысбыжьқәа саҳауан,
иҟалеи?
– Анзори, Руслани, Баҭали Кәыҵниаа ҟабардатәи арԥарацәа
ирыдгыланы БМП–2 иақәгылоу ахысга аҩыза аиқәыршәара
иаҿын, – сызҵаара аҭак ҟаиҵеит Руслан Иашка-иԥа.
– Ашьыбжьышьҭахь аӷа иԥшыхәҩы-еибашьцәа икылаԥшкылӡырҩуа мрагылара аганала, маӡала Қәеиза Кәыҵниаԥҳа
273

лынхараҟынӡа иааӡеит. Уа игылаз аҷкәынцәа иангәарҭа
аиҿа­хысра иалагеит. Ҳаргьы иаразнак ҳшьапы ҳақәгылеит.
Ҟабардатәи ҳаибашьцәа рхысга рыманы рҭыԥ ныркылеит.
Ирыжәырҵеит. Ақырҭцәагьы ишыцәгьараз анырба рышьҭахьҟа
иҭрысит. Абар арантәи ҳала иабеит гәыԥҩык рҽыԥхьакны ҵлак
ашьапы ишадтәалаз. Агранатҭырҟьага иаршәыз ахы ацәаҳәакьарда аннаҵан, ахы каҳауеит рааигәараҵәҟьа. Нури Быҭәба
иҩны саркьа ҳәа акгьы азнымхеит. Ари абџьар анҭҟьо адгьыл
ҵысуеит. Аӷа иеибашьцәа зыԥсы згаз игеит… аиҿахсра цон
сааҭк инахыҳәҳәо.
Ҟабардаа рыҷкәынцәа анышә жны рхысгақәа ахьҭадыр­
гылоз ахыхьчарҭақәа рыҟаҵара иаҿын.
Уантәи Кьамышә Быҭәба инхара акәшамыкәша иҟаҵаз
ахырӷәӷәарҭаҿы снеит. Толик Бганба, Толик Борисов, Игор
Трошин, Уаҭари Иуреи Адлеиаа срацәажәон. Иура Адлеиба
иқәра шмаҷымгьы, акы срыхәап ҳәа абра дааны аибашьцәа
рымаҵ иуеит, рхәы рзыҟаиҵоит.
– Иаҭаххаргьы абџьар ныскылоит, – иҳәеит Иура. – Ма­
кьаназы сымч сақәгәыӷуеит. 60 шықәса акрыҟоума аԥсуа изы!..
Уи иашьа иԥа Адгәыр Адлеиба дыршьиижьҭеи игәаӷ хыҵны
ицоит, ашьоура иҭахуп.
Бганба Толик ӷәӷәала дыхәны дыҟан. Уи ҟалеит Ар ртәарҭа
ахәаҿы ианвар мза 7 рзы.
«– Аибашьра цоит, аха ишԥа!.. Амца акуп зехьынџьара.
Ақырҭцәа изқәымгәыӷӡоз анырба шьҭахьҟа ихьаҵит. Аиҩхаа
рыҽҭарыԥсеит. Аха пулемиотк ҿааихак ҟанаҵом. Уи агәаҩа
аҭаларҭаҿы ахәы ихықәыргыланы ирыман. Абри аамҭазы
анаараҿы сахьтәаз даасыдԥалеит Асҭамыр Кәыҵниа.
– Абни ахьацараҟынтәи дхысуеит апулемиот ахқәа зҟьо, –
инапы ирххоит. – Абни ахәадала сихыкәшоит!..
Абри аамҭаз ампыл хәыҷ еиԥш, идыршәыз алимонка ҳҿаԥ­
хьаҵәҟьа икашәеит. Ҳнаҩс агәаҩараҟынтәи ҳабжьы анраҳа
иаҳгәыдырҵеит. Ахыҵәахыха ҳамамызт. Агранат тҟәацит.
Асҭамыр рыцҳа, сыла ишабоз ихы-иҿы еицакит. Саргьы сшьаар­
ҵәырахеит. Аха сыбла иабонаҵы ахысра саҿын агәа­ҩахь.
Ԥыҭрак ашьҭахь сылақәа ашьа рхылан, ирымбо иалагеит…»
274

Толик Бганба ахәшәтәырҭа дышҭыҵыз еиԥш Аҭараҟа
дхынҳәын, иҩызцәа ахьеибашьуаз иабџьар аанкыланы днары­
вагылт. Аԥсшьаха аамҭа абаҟаз!..
– Амарџьа, са саҵкыс шәара ижәдыруеит, шәгәышәҽаныз!
Ҳарԥарцәа жәпаҩык ҭахахьеит. Аиааира ҳазыԥшыроуп!..
Уаҭари сареи уи ашьҭахь даҽа хырӷәӷәарҭак ҳаҭааит.
Ҳазҭааз агәыԥ уажәраанӡа хадара аиҭон Иура Какоба.
Уи иҭоурых анаҳҵахьеит. Абра дҭахагәышьеит Иура Какоба.
Ахырӷәӷәарҭаҿы ҳаннеи Валери Какоба даҳԥылеит. Егьырҭ
аибашьцәа рабџьарқәа аибыҭара иаҿын. Ари агәыԥ уажәазы
рхадара аиҭоит Адгәыр Паата-иԥа Какоба. Раԥхьатәи амшқәа
рзы уи Гәымсҭатәи афронт аҿы ахы даҿагылан. Урыстәылатәи
ателедырраҭара хадаҿы Аԥсны иазкны адырраҭара андәы­
қәырҵоз ацәырҵымҭаз Адгәыр Какоба иоура-иҭбаара зегьы
убартә ар рымаҭәа ишәҵаны даацәырҵуан. Изааӡари, уигьы
ҳгәы ҟанаҵон. Ашьҭахь, арахь иашьцәа ахьеибашьуаз Аҭараҟа
даар еиӷьишьеит. Иашьцәа ракәым, аҭаратәи аибашьцәа зегьы
иеигәырӷьаны ирыдыркылеит зыхьӡ-зыԥша гахьаз аибашьҩы
ҟаимаҭ дахьырзацлаз. Ҳа ҳаннеиз иақәыршәаны уи уск
аҵыхәала аштаб ахь дыҟан.
Абра ҳаштәаз аштаб аҟынтәи иааиз арԥыск ажәабжь бзиа
ҳзааигеит: иахьа, Тур Џьынџьал иҷкәынцәа Генеи Давиди ҵаҟа
рҳаблахь ԥшыхәра иахьцаз, Сырбеи Адлеиба иҩны шдырҳәуаз
ԥшьҩык ақырҭцәа ршьит. Ҩ-автоматк атрофеи рыманы рышь­
ҭахьҟа ихынҳәит аишьцәа афырхацәа. Абри агәадура снаҭан,
уантәи Мандараҟа схынҳәит.
Иахьатәи амшгьы ацәгьеи абзиеи ацуп. Аҭара, аҩыҵаа
рҳабла абылра иалагеит. Иахьала, аԥсаатә фабрика аганахь
х-ҩнык рыблит ақырҭцәа. Уи амҽхак ырҭбаауа арахь ааскьа­
ра иаҿуп.
Уаха амза аҽыкәаҳа акәшаны иҟоуп.
***
Иахьатәи амш иаҳзаанагеит даҽа трагедиа дукгьы.
Аибашьра ианалага аҽны инаркны уск аҵыхәала зҭаацәа
ныжьны Аҟәа инанагаз Гәдоуҭаҟа иагеит. Убарҭ рхыԥхьаӡараҿы
иҟан Дача ҳәа иахьашьҭоу инхоз Валикәа Џьыкырба иҭаацәа.
275

Ари ахаҵеи сареи ҳаиқәлацәан, 1954 шықәсазы ҿыц аԥсуа школ
анаадырты Аҟәа ҳаиқәшәеит. Уи ашьҭахь акыраамҭа уи атакси
дақәтәан, дҭаацәарахеит. Санду Киутԥҳа лыла ҳа ҳҭаацәара
дазааигәан. Хәыта Киут иан, лхаҵа аибашьраҿы данҭаха
ашьҭахь Аџьыкырба диццеит. Урҭ ирхылҵыз дреиуоуп Валикәа,
уи иаҳәшьа Асида. Асида Кәыҵниаа даҳҭацан, ашкол адиректор
Ваниа Кәыҵниа иԥшәма лакәын. Ашьҭахь, урҭ рыҷкәын Саид
даниуаз ахшароура дахыԥсааит. Уажәтәи аибашьра анцоз
Валикәа Џьыкырба иԥҳа Есмеи иҷкәын Томаси Гәдоуҭа аганахь
иҟан. Аӡҩыбжьа иалаханы, иаанханы иҟан Валикәа иԥшәма
ԥҳәыс Лиуда, рыҷкәын аиҳабы Руслан, рыҷкәын аиҵбы Алхас.
Валикәа иҭаацәа игәы ишыҵхоз Гәдоуҭантәи дԥырны Тҟәарчал
дааит, уантәи Аҭара. Ҩымш-хымш раҟара имаҳә Ваниа иҩны
дыҟан, нас, ианизымычҳаӡа, ҵаҟа Аҭара агәахьы дылбааит.
Иареи сареи ҳаиқәшәеит, имӡакәа исеиҳәеит аамҭа еимҟьарак
ҟалар Дачаҟа дышцоз.
– Ишәарҭоуп, уркыр алшоит, – сҳәеит сара. – Умыццакын!..
– Ианбанӡа? – дҵааит Валикәа. – Сыԥшәма лхәыҷқәеи
лареи рхала иҟоуп, акыр сызрыхәозар, сышьҭахьҟа схынҳәуеит
исыман.
– Ар реиҳабыра рҿы уцаны ироуҳәар иаҳа еиӷьын.
Аиҭныԥсахлара ҟалар уара ара ушыҟоу ирыԥсахыр алшоит.
Аха Валикәа дыццакит. Декабр мза 25 рзы аҭаратәи
ҳахәшәтәҩы Аршавир Аҭмаџьиани иареи ақырҭцәа рганахь
ииасит.
Иахьа ахәылԥазы ақырҭцәа гәыԥҩык иҳәҳәо-иҟаауа
Дачатәи аҭынч уаа иаарылалан, Валикәа Џьыкырба, уи иԥҳәыс
Лиуда, рыҷкәын аиҳабы Руслан, рыҷкәын аиҵбы Алхас рыҩны
иныҩнарцалан, аҟәҟәаҳәа иреихсны иршьит.
Ахҭыс рыблала ирбеит хаҵеи ԥҳәыси агәылацәа, Нури
Кәаӷәаниеи уи иԥшәма Ламареи. Иаашар урҭ иры­цынхо
ақырҭцәеи дареи еицхырааны рыҩны ааҵраҿы, аман­
даринаҭраҿы иржуеит.
Март 7, 1993
Ахәы сықәланы сшааиуаз, сымҩахыҵит Паташь Патаӡба
ихырӷәӷәарҭахь. Аҩны аҩнуҵҟа цәажәабыжьқәак саҳаит, аха
276

арахь уаҩ ддәылымҵуазшәа анызба, ихы-иҿы ылгәыгәӡа
исԥылаз, аҭабиа дааҭыҵын, дааҭгылеит «инхамҩа» еиҳабыс
иамаз.
– Паташь дыҟоума? – сҵааит.
– Паташь дыҟаӡам, усқәак рзы наҟ аштаб ахь дцеит.
– Ҳа ҳаштаб ахьу?
– Ҳа ҳаштаб ахь иусхәузеи! – игәы иныҵаххшәа даа­
цәажәеит иара, – нахьхьи, Мрагыларахьтәи афронт аштаб ахь!
– Аа! – сҳәеит саахәыцын. – Паташь снаиацәажәап ҳәа
акәын!..
– Паташь уацәажәаха имоума, зны-зынла, Катул, оумашәа
ухы ҟауҵоит, сара ахшыҩ усырҵом, аха!..
– Избан, ус угәы изаанагеи?
– Џьара уакырауеи, уҳалеиуа ахырӷәӷәарҭақәа урылоуп!..
– Уара суазҵааны сныҟәарыма?
– Усазҵаацәап!..
– Ҭынч уҟази!..
– Мамзар иҟоуҵарыз?.. Ее, гьыди, уҽаанкыланы уҟази.
Мамзар лажәхырԥа узиуеит аӡәы!..
– Дарбан уи аӡәы ҳәа узҿу? Уара уакәзар?..
Наҟ снаидҵын, сышьҭахьҟа ашҭа сынҭалеит.
Сгәы ԥыжәжәо уи саниԥырҵ, исыӡбеит иахьатәи амш
схы иазыскырц. Ахырӷәӷәарҭақәа рахь сцаргьы оумак
сманшәаламхар ҟалап ҳәа сазхәыцит. Сыла иабоз, исаҳауаз зегь
ирҵауланы саназхәыц, сгәыԥжәара хыҵит. Уажәраанӡа зыхьӡ
сымаз аибашьцәа рхаҵареи ргәымшәареи акәызҭгьы, иахьатәи
ахҭыс – амедаль ашьҭахьтәи ахаҿсахьоуп.
Аԥш хәыҷык ҿырпны исыман, аҽыбӷаҟаза Шоҭа саниҳәа,
иаргьы иҩны дызнеиӡомызт аҟнытә, мызкаҟара изхашаз сара
иусҭоит ҳәа аниасҳәа, ҩ-ҽык ааикәадырын, ерман ҷкәынак
даашьҭихын, ҳҿынаҳхеит сқьалахь.
«Нури ихәы» ахырӷәӷәарҭаҿы, еснагь ишыҟаҳҵалац еиԥш,
апост иқәгылаз инараҳәаны ҵаҟа ҳалбааит. Аҽқәа ҳаҩны
ашьҭахь абацә игылоу амҵан инҿаҳҳәан, аҷкәын аца дынҭаҳҵеит.
Шоҭеи сареи иҿырпны исымаз аԥш ҩ-ааҵәак ирҭаҳаԥсан, аҽқәа
ахьҿаҳәаз инаганы иҳаргылеит. Нас исҭахқәаз маҭәахәқәак
аҩны иҵәахны исымаз ааидыскылан, сахьцо изгап ҳәа урҭ
277

ахьыҵәахыз аимдара салагеит. Амаҵурҭа сшыҩналаз еиԥш,
ара иацы сыҟан, аҩны аӡәы дшааихьаз аҟара здырт. Абанка
иҭаԥсаны исымаз аџьыкахыш ыҟаӡамызт. «Ҳаҷкәынцәа аџьыка
рыгхазар акәхап, иргазааит, уеизгьы сара акәац исҵаауа
сымаӡам!» – сҳәеит гәаныла. Исҭахқәоу ҳәа рхыԥхьаӡара заа
сыблокнот ианысҵахьан. Шьҭа иаарласны арезина магәқәа
каҳажьуазар акәхап, афицерцәа ирышьарҵо магә хазынак
сымоуп, иацы абра инықәысҵан… Снеизар, уигьы ыҟаӡам». Уи
згаз Џьота иоуп, Паташь иԥшыхәцәа ргәыԥ иалоу. Урҭ смагәқәа
рҩызцәа иаргьы ишьаны избахьеит, аԥхьан арахь ҳанылбаауаз
ицырцыруа ишәны амра ицәыргыланы иахьгылаз сахәаԥшуан.
Ишԥаҟаҳҵари, Џьота зны-зынла апост дықәгылалоит. Мап, уи
игазар акгьы узиаҳәом. Анаҩсан… Сыблокнот снаныԥшылеит.
Исҭахқәаз, избаз акы ааидыскылақәан, ҳҿынаҳхеит.
***
Набжьоуаа ргәыԥ ахь иааз ҟабардаа ршьапы еиқәыршәны
итәам. Урҭ ирҭахуп имҩаԥыргар ажәыларақәа. Аӷацәа лассылассы иахьтәоу аҭыԥқәа ԥшааны ҭыԥ рыҭалатәӡам, мамзар,
иааҟәымҵӡакәа итәаны хысроуп дара зҿу, иҟалап уиала
ҳдыршәарц рҭахызар, аха уаҳа умԥсит, урҭ иаарласны ианиз
амш ргәаларшәатәуп ҳәа азгәарҭеит ҳашьцәа ҟабардаа.
Ажәылара ҟалаанӡа ҟабардатәи аибашьцәа иацы ашьыб­
жьышь­ҭахь имҩаԥыргеит аԥшыхәра. Ҳара ҳаибашьцәа рга­
нахьала абри аԥшыхәра иалахәын Бесик Изаабеи-иԥеи Бесик
Ԥоча-иԥеи Кәыҵниаа. Зхатәгәаԥхарала иааны еибашьуаз
рганахьала – Миша Бли, Асқьер Дзагоев. Амҩаԥгаҩцәа
ирыцын аибашьцәагьы, урҭ рхыԥхьаӡараҿы иҟан: Сундер
Иура-иԥа, Русик Дуда-иԥа, Валери Андреи-иԥа Кәыҵниаа,
Ешсоу Вова-иԥа Ҷанба.
Урҭ агәаҭарақәа мҩаԥыргеит Кәыдырхықәҟа узго амҩаду
акәшамыкәша ахырӷәӷәарҭа хәыҷқәа ҟаҵаны итәаз ақырҭцәа
ртәарҭа, ргыларҭа, насгьы урҭ рхыԥхьаӡарақәа.
Иахьа убарҭ аҭыԥқәа рахь ицаны жәыларак аҳасабала
идрыцқьарц амҩа иқәлеит жәохәҩык раҟара ҟабардааи,
аҭарааи, аӡҩыбжьааи реибашьцәа. Урҭ рхыԥхьаӡараҿы иҟан:
Бесик Изаабеи-иԥа, Баҭал Ҳақыбеи-иԥа, Мирон Давид-иԥа,
Русик Дуда-иԥа, Сундер Иура-иԥа Кәыҵниаа, Илларион Делба,
278

Ҭемур Минаиа, Ешсоу Вова-иԥа Ҷанба, Артур Багоев, Қьалам
Гәада-иԥа Ашьхаруа, Вахтанг Фода-иԥа Ҳараниа.
Асааҭ ҩба рзы адҵа змаз амҩа иқәлеит. Икылаԥшкыл­
ӡырҩуа, урҭ гәыԥ-гәыԥла рыҽшаны абна ишылаз иазнеит Гәил
Кәыҵниаԥҳа лыҩны, нас Леуа Кәыҵниа иҩны. Заа иҟарҵахьаз
анаԥшааԥшраҿы ара ақырҭцәа рацәаҩны рҽыԥхьакны иштәаз
рбахьан. Изызцоз аҭыԥ ианазааигәаха, аибашьцәа хыџьара
рҽыршеит. Гәыԥк Кәыдрыҟа узгоз амҩа кны итәеит. Урҭ
рхыԥхьаӡараҿы иҟан: Бесик Изаабеи-иԥа, Сундер Иура-иԥа,
Русик Дуда-иԥа Кәыҵниаа, Ешсоу Вова-иԥа Ҷанба, Ҭемыр
Минаиа, Қьалам Ашьхаруа. Иџьоушьашаз, ари агәыԥ иалаз
рыԥсы ӡаны иштәаз, ахьажьқәа дреиҩаӡо, урҭ дреихсуа қырҭуа
шәарыцаҩык абри аган дшаваз рбеит. Аха имеихсӡеит, уи
иахҟьаны имҩаԥыргоз аоперациа ԥхасҭахар ҳәа иацәшәаны.
Иара ақырҭуагьы, ицәа иалашәазшәа ари аганахь аԥсуа еи­
башьцәа штәаз, даахьаҳәын, ишьҭахьҟа иҿынеихеит.
Даҽа гәыԥк Гәил лыҩны иахылаԥшуан. Ахԥатәи агәыԥ Леуа
иҩны ашҭа иқәыԥшуан.
Амҩаду ала Леуа Кәыҵниа иашҭахь узланеиуаз
агәарабжьара уахьынҭалоз шьаԥа хәыҷык хҩаны иҟарҵеит
ақырҭцәа. Са исыздыруам урҭ уажәы ныҳәас ирыԥхьаӡо,
асоветтә ныҳәақәа зегьы мап рцәыркхьеит. Са исыздыруам урҭ
аҳәса рымш март 8 азгәарҭарц аишәа еиҵырху. Аха абарҭқәа
зегьы збаз агранат зыршәуаз Баҭал Кәыҵниа излеиҳәаз ала,
қырҭуа еибашьҩык дгыланы аныҳәара даҿын. Аҭхаџьра иаҿыз
егьырҭ иҩызцәа рхыԥхьаӡара 80-ҩык иреиҵамызт. Асааҭ 4
ҟалахьан еиԥш, ани аныҳәаҩ «Нагӡара ақәзааит Қырҭтәыла!»
– иҳәозу сеидру, иажәахә далганы иаҵәца иҿахьы инеигон
еиԥш, Баҭал даҵхеит… Набжьоуаа рымра шаша Баҭал!.. Агранат
ахы шнеиуаз итҟәацит иҭхаџьуаз рыгәҭаҵәҟьа. Нас аҟәҟәаҳәа
ирыларҵеит автоматла. Баҭал излеиҳәо ала, астол иахатәаз
деибганы уаҩытәыҩса дзымгылаӡеит.
Март 8, 1993
Аибашьра ҳаҿуп, аха шәаҳхашҭуа џьышәымшьан, акыр
иаҳзаԥсоу аҳәса, акыр иаҳзаԥсоу ҳанацәа, ҳаҳәшьцәа. Ҳара
иаабоит иахьа, ҳаԥсадгьыл Аԥсны ашәарҭара ианҭагыла,
иԥшьоу усны иԥхьаӡаны, ахацәа шәааҳавагылеит абџьар кны.
279

Ҩ-ус хьамҭак еидыжәбалоит: акы – аибашьҩы дырхәыр, ма
дыршьыр, амца шыра далыжәгоит, ҩба – ахацәа реиԥш шәаргьы
ахы шәаҿагыланы шәеибашьуеит.
Ихьаа ӷәӷәаны ҳшьа-ҳда инҭысит зынӡа дышқәыԥшӡаз аӷа
ихымца иагаз Гәында Кәыҵниаԥҳа. Уи дышҭахаз заҳаз аҭараа
ашьоуразы ҭоуба уны ақырҭцәа абри ҳадгьыл ԥшьа ианыӡаарц
азы аус дуқәа мҩаԥыргоит, хьаҵрак ҟамҵо аӷа иҿагыланы
аԥхасҭа ду ирҭоит, иаарласынгьы ишьҭахь кылаԥжәаны
афыҩгаражә иҭра дҭарцаларц иԥсацарҭа иарбаны ахымца
ижәырҵоит, дҟәаҟәаны дықәырҵоит. Згәы ҭрысуа аибашьҩы
ҳара дҳалагылам, ҳанацәеи ҳабацәеи ргәы ҭызшьаауа рбозаргьы
есҽны, ҳара ҳгәаӷ аӡӷьыреиԥш ижәыланы ақырҭцәа ирҿасуеит,
ақырҭцәа ықәнахуеит.
Ахьӡ-аԥша лыманы Аҭара деибашьуан Мзиа Беииа, уи ахацәа
дрыцны Наа ақырҭцәа ртанкқәеи дареи анхалоз дырҿагыланы
деибашьуан, уа иаалырԥшит агәымшәареи афырхаҵареи. Аӷа
ихымҭала ӷәӷәала дыхәны дшыҟазгьы, лызшьапык ахы зықәшәаз
ашьаршәы иаганы илмыхәо ишыҟазгьы, илылшонаҵы лавтомат
аус алыруан, ахәмткар зҿаазхаз ақырҭцәа иргәыдылҵон,
лгәы лҟажон уиалагьы. Зынӡа илылымшо аҟынӡа даннеигьы,
иаацәырылгеит «Ахәра ашәа». Аибашьра еилгар, ахақәиҭраз
уи лылшарақәа рзы ҳаиҳабыра илаҭәаршьозар акәхап дзыԥсоу
аҳамҭа. Иара убас агәымшәақәа дыруаӡәкын Аҭара акультура
Ахан анурсқәеи абомбақәеи анақәрыжьуаз ахыԥҽыха зылҵәраа
ицаз Лика Ҷоҷуа. Жанна Амиран-иԥҳа Кәыҵниа аибашьра
иалагеижьҭеи Бесик Квираиа хадара зиҭоз абаталион амаҵ
азылуан. Декабр мза 3 рзы ақырҭуа фашистцәа Аҭара ианажәла
ахы даҿагыланы еиуеиԥшымыз ацхыраарақәа мҩаԥылгон.
Земфиреи Утеи Кәыҵниаԥҳацәа аибашьра иаҿуижьҭеи аҭаратәии
аӡҩыбжьатәии абаталионқәа рҿы амедицина еиҳәшьцәас амаҵ
руеит. Урҭ уи адагьы, ианаҭаху аамҭазы ԥшыхәра ицо ирыцуп,
абџьар ркуп, рхы-рыԥсы ҭины.
Март мза шәыдысныҳәалоит зегьы! Иаарласӡаны Аиааира
Амш шәадызбаларц сҭахуп!..
Шьыжьнаҵы Лабра аганахь абзырбзан хқәа аларыжьуан.
Набжьоу аҳаблаҟынтәи танкла ихысуан уажәы-уажәы, урҭ
280

шааиуаз Нурии сареи ҳахьынхо ҳабжьараҿы ажәҩан ишалаз
иԥжәон, итҟәацуан.
Уи ахырӷәӷәарҭахь схы рханы сышцоз ҳаиқәшәеит аштаб
аиҳабы Едик Жьаниеи сареи. Уи иааркьаҿӡаны исзеиҭеиҳәеит
ҳбаталион иахыԥхьаӡалоу гәыԥҩык Ҟабардаа рыҷкәынцәеи
ҳаибашьцәеи иацтәи амш иалагӡаны имҩаԥыргаз аус ӷәӷәақәеи
иаадырԥшыз рфырхаҵарақәеи.
«Нури ихәы» ахырӷәӷәарҭаҿы снаӡаанӡа Катата Џьынџьал
игәыԥ ахьтәоу ахырӷәӷәарҭа снавалеит. Уаатәи аибашьцәа
гәыԥҩыки сареи ҳаицәажәеит. Урҭ исарҳәеит, арԥарцәа абжеи­
ҳараҩык Катата Џьынџьал драԥызаны ԥшыхәра ишцаз. Дара
ирыцуп рнаҩсынтәи ахырӷәӷәарҭаҟынтәи Заур Кәыҵниа игәыԥ
иалоу аибашьцәагьы. Ишдыру еиԥш, ақырҭцәа Аҭара ақыҭа
иатәу Аҩыҵатәи аҳабла рыҩнқәа абылра иалагеит. Аилкаа
злаҟоу ала, ҩымш-хымш уажәаԥхьа, Ҷыҷыкәа Ӡыкәыр-иԥа
Кәыҵниа дыздынҵәаланы иргылаз ахьатә ҩни, Пата Кәасҭаиԥа иԥсҭазаара зегьы ақәырӡны гәаҟраҵәаҟрала иргылаз
аҩни шырыблыз. Ҳаибашьцәа гәыԥ-гәыԥла ицаны икыламтәар,
иаанхазгьы нықәыццышәаа иргоит. Ақырҭуа еилых ҟаиҵаӡом,
ҳаҩнқәа ракәым, ҳхаҭақәагьы ҳашьаҭа мҿио ҳбылны ҳимазар
иҭахуп, аха изырҽеиуам акәымзар. Азин имазар, ҳамариа ибар
абензин наҳақәҭәаны ҳаццышәитәуеит зныкҟьарала, аха илшом.
Усоуп ишыҟоу ихымҩаԥгашьа. Ақырҭуа милаҭ ирцәыӡхьеит,
иабарымаз аламыс, ауаҩра, арыцҳашьара.
Абри сшазхәыцуаз хыхь сынхалеит. Аԥхӡы сылҵуан. Ашьыжь
ақәоура иалаган, аха уажәы уи иаҟәыҵын, амра ахаҿы ааԥшуан.
Иаразнак аԥхарагьы ҟалеит. Март мза иаратәы ҟанаҵон: егьа­
раан аҽаԥсахып, амра цәырҵып, нас ихҩап ажәҩан.
Баҭал Кәыҵниа – иацтәи амш афырхаҵа, иабџьар
арыцқьара даҿын. Егьырҭ аҷкәынцәагьы акы иаҿқәан, зхы
нықәҵаны зыԥсы зшьозгьы дубарын. Ҩыџьа сылаԥш рықәшәеит
ҟабардаа, урҭ асалам рысҭан, рнапқәа рымысхит.
– Иааркьаҿӡаны акәзаргьы, ҩбаҟа ажәа! – снаидгылеит
Қьалам Ашьхаруа. – Баҭал деилахоуп.
– Уаатәа зны, уԥсы ааиҭак. Аа, уи шыҟалаз…
Уи ашьҭахь ираҳәаны сыҩныҟа сылбааит. Иацтәи мартԥша сбора ахыб зынӡа иақәнахит. Сышәҟәқәа зегьы уа иҵан.
281

Ацелофанқәа ирықәыршәыз сеиқәнархеит. Насгьы, усҟак ақәа
амуӡеит. Уаҵәы амш ааԥшыр саароуп, мамзар иахьа хыхь
асмена аҽаԥсахуеит, сзахьӡаӡом. Нахьхьи сыҩны ахыбгьы
шиферк шеибгаз иақәнахын, уахь сылбааит. Сыжәзаҵә џьаргьы
иҟаӡамызт. Сынтәа еиԥш аԥсабара аԥхасҭа ҳнамҭацт.
Аха шьҭа ааԥынроуп, зегьы ҳҭыԥқәа рҿы ҳаргылар уи?..
Март 9, 1993
Аҵх лашаӡа ишыҟаз ашарԥазшәа иааикәашәан, аԥшасра
иалагеит, уи азмырхакәа ақәагьы леиуеит. Абарҭқәа зегьы
ирылыҩны абзырбзан ҭҟьареи автомат хысбыжьқәеи ааҩуеит
аладантәи. Макьаназы шьыжьуп, уажәоуп аԥсабара анҿыха,
иҟаҵәҟьоу ҳәа аилкаара уадаҩуп аҳәара. Хәыҷык амш ааилгар
амҩа сықәлоит.
Ус иагьыҟасҵеит. Амҩан дсықәшәеит Валери Быкыҷ-иԥа. Уи
Набжьоуаа ахьтәоу ахырӷәӷәарҭахь дцон. Џьгьардантә даауан,
ҳаицәажәо ҳҿанынаҳха, исеиҳәеит иахьа Лабра агаразы еиҭах
аԥсуаа жәыларц ргәы ишҭаз. Ашамҭазы, арантә излаҳаҳауаз ала,
Лабра аганахь ахысбыжьқәеи атҟәацбыжьқәеи гон, аха иахьа
амш ԥсҭҳәала иҭахәаҽны излаҟаз ала, абжьы ҭаҳаӡаны иааҩуан,
ахараӡа џьара иҭагәыргәыруашәа иснарбон.
Набжьоуаа ахьтәаз ҳаннеи, Баҭали сареи џьара ҭыԥк
ҳаԥшаан, адәахьы ҳнатәеит. Ақәаԥссата леиуан. Иахьа зхыб
хшәаны иҟаз сборажә аҵаҟа, ацелофан зқәыршәны аӷәы
иқәҵаны исымаз сышәҟәқәа аҿаԥарахь ишсызнамгоз аҟара
здырит. Уиадагьы, Баҭал иааигәа снеины сантәа, сара иазҵаара
салагаанӡа, сыгәҭакы еиликаазшәа, иара далагеит ацәажәара.
– Сара акымзарак ҟасымҵаӡеит, аџьабаа збаҵәҟьаз, аиаша
уҭахызар, ҳаҷкәынцәа роуп! – уи аҭаҭын иххырц абӷьыцқәа
реиқәҵара даҿын. – Уаала ҳәа ансарҳәа, сҽааибыҭаны
срыц­цеит ауп. Агранат зыршәуа иску абџьар атәы здыруеит
ибзиаӡаны. Аҭаратәи аибашьрақәа рҿы исҵеит ахысшьа. Уи
уаргьы иудыруеит. Иҵуазеи иара скуижьҭеи! Знызаҵәыкгьы
самжьацт. Иахьасырбаз иақәшәоит!..
Уи деилаҳәоуп ар рымаҭәала, уи уажәы ҳаибашьцәа
рыбжаҩык иршәуп. Ирзааргеит. Иаԥхьаҟа иԥаҵеиқәаҵәа
282

аушьҭны, ирԥшӡаны ихырҟәыдаауп. Ихахәгьы еиқәаҵәаӡа
иҟоуп. Иаб Ҳақыбеи рыцҳа диеиԥшуп.
– Аибашьцәа еицыз Леуа Баџьгә-иԥа Кәыҵниа инхарҭа
ашьҭахь бнала ҳанкылс, зегьы иахьҳахәҭаз ҳҭыԥқәа рҿы
ҳдыргылеит. Ари аоперациа хадара аиҭон аҟабарда ҷкәын
Асқьер Дзагоев. Уи ииҳәоз закәанын зегьы ҳзы, саргьы уи
сацныҟәон. Абра утәа аниҳәа, Гәил лҳәаҭра сазааигәаны сҭыԥ
ныскылеит. Нас Бесик Ԥоча-иԥа дааины, иацы дааны ари аҭыԥқәа
ҭиҵаахьан, схысраны сахьыҟаз «ацәҟьарахь» сынхьаирԥшит.
Нахьхьи амҩаду ааныжьны Леуа игәашә уахьынҭалоз қьалак
аҳасабала ухы зҵоукуаз ак гылан, уи наҟ-ааҟ еиҿаԥшуа ауаа
адтәалан, рнапқәа наҟьа-ааҟьо акы еибырҳәон. Ахадара ҳазҭоз
аҟабарда иахь сынхьаҳәит. Уи жәабаҟа метра дысцәыхараны
дтәан деиҳәҭҟәыҟәланы, абинокль сиҭаразы аблақәа рсахьа
исырбеит. Иаргьы уи змааназ еиликаан, ахьшәҭҳәа дааит сара
сҿы. Аланарԥшыга шьҭысхын, уи сынкылԥшны цқьа игәасҭеит
урҭ ахьтәаз, нас уи ашьҭахь иара инеисыркын, сабџьар еиҵаз
сынкылыԥшит. Нахьхьи итәаны қьаф зуаз инарықәыскит. Урҭ
рҟынӡа 100–120 метра иреиҳамызт. Аха сара априцел 200
метра ықәсыргылеит.
– Сара сыхиоуп, сашьа!.. – Асқьер снеизыԥшит. – Адҵа
шсуҭаз схысуеит!
Уи асааҭ днахәаԥшит: хә-минуҭк аус аухьан хәба рахь.
– Ухыс!..
Иҳәеит – иҭҟьеит. Ишызбоз, урҭ зхатәазгьы даргьы ажәҩан
иалалеит ахы анрылаԥжәа. Ҳарԥарцәа ззыԥшыз уи акәын: еилар­
ҵеит зегьы. Уи аганахь сара схысит даҽазныкгьы. Аҟабарда
ҷкәын иара итәала акы иҳәан, дааины саагәыдикылеит.
– Уара Баҭал, аԥсуа еибашьҩы ззырҳәо уакәҵәҟьоуп.
Амсылманцәа реиԥш агәҭа иҭауршәуеит. Мышкызны ҳаиқәханы
абри амцабз ҳаналҵлак сара уара уӡбахә еиҭасҳәоит. Иҭабуп,
сашьа!..
– Амала, сгәы иалоу – Леуа иҩны ҳалгеит. Ара уаҳа ԥсыхәа
амамызт. Аҩны ашьҭахьала уахь иарбаны даҽа гәыԥк хысуан.
Аҩны иҩнатәаз ндырҵәарц азы, сара искыз абџьар аҩыза даҽа
ҟабарда ҷкәынакгьы икны дхысуан.
283

Адәахьы амш агәы хәашьын. Иахьа аҩныҟа албаара уиаҟара
сгәы аҳәомызт. Уи акәшамыкәша убасҟак ахқәа тҟәацхьеит,
иара ус саннеиуагьы сызлеиқәхозеи. Аха уаҵәы, ма уаҵәашьҭахь
снеироуп. Сышәҟәқәеи снапҩырақәеи сзеиқәырхондаз. Урҭгьы
малуп сара сзы.
Ҳашьҭахьҟа ҳаныгьежьуаз иаҳԥылаз еибашьцәак рыла
иҳаҳаит Наа ацҳа ирны арахь рҽеизакра ишаҿу шәҩык раҟара
ақырҭцәа. Иаанагозеи ари?!
Март 10, 1993
Аӡынра егьа аҽаҟьазаргьы аԥхарра анааи, уи жәыланы,
мышкала акәымзаргьы, хәыҷы-хәыҷла асы хьамҭа иауз
цҟьашәҟьа иагеит. Макьанагьы март-мақар цәгьарак абазури
ҳәа, амра хааӡа ианыԥхо аԥшатлакә аманы, иаалырҟьаны,
ажәҩан ахаҿы ашәаҳауеит, нас ҩаԥхьа акраамҭа ақәабаасабаа
алеира иалагоит. Аха убригьы шьҭа дук анҵыра амамызшәа
збоит: ана-ара уаҩы илаԥш иҵашәоит апытра иалагаз аҵиаақәа,
аҿа ҵысырц аҭахуп, аԥсабара, акыраамҭа ацәа иалазшәа, шьҭа
иҿыхо иалагеит. Наҟ уқәҵ, аӡынра, уара утәы ҳәа егьыҟам,
уаҵахеит, зегьакоуп, ааԥынра аиааира агоит!..
Мандара сҭаланы слеиуеит. Нахьхьи ачаирҭақәа рханы,
есышьыжь, есыхәылԥаз аерманцәа еизаны Лабраҟа рхы
рханы иԥшуеит. Урҭгьы ргәы ҭынчым, уахьынтәи арахь их­
ҵәаны иааз рхыԥхьаӡара маҷҩым, рыҩны-ргәара нрыжьит,
инырмыжьыргьы ԥсыхәа рымаӡамызт. Ирымаз зегьы нҵәеит,
ирыблит, зыҩнқәа нхазгьы рыҩны иҩназ амал ақырҭцәа
еимырҵәеит. Иқәыԥсычҳауа иԥшуеит, ихьааны ргәы иҵхоит
изыниаз амыҟәмабарақәа. Сара санырбалак рцәажәарақәа
иаарҟәаҵны иҳаиҳәарызеишь ҳәа исҿаԥшуеит.
– Џьан, Катул Кәыҷыр-иԥа, иҳауҳәозеи?
– Мшыбзиақәа!
– Бзиара убааит, џьан Катул!..
Урҭ сыхьӡи сыжәлеи рдыруеит, ирдыруеит зыҟны сыҩноу,
насгьы, иҿио аибашьра аҭоурыхқәа ашәҟәы ишанысҵо.
– Ҩаԥхьа Лабра ҳара ҳтәқәа иргеит, Џьгьардантәи
шырԥазӡа сашьцәақәак мҩасны ицон, урҭ исарҳәеит! – сҳәеит
сара. – Иаха асааҭ 4 рзы ирықәлазаап, аиҿахысрақәа цон.
284

Ирҳәоит аԥсуаа ԥшьҩык ршьит ҳәа, ихәқәоу ыҟоуп, абри ауп
издыруа. Шәара?
– Џьан Катул, ҳургәырӷьеит, ҳаргьы иҳаҳауан ахысбыжь­
қәа, аха изызҳәаз ҳзеилкаауамызт. «Град» алагьы ҩынтә
идәықәырҵеит иаха. Наҟ, Аҟәаҟа?
– Уахьтәи ахҭысқәа сыздыруам, – аҭак рысҭоит. –
Иаарласны ижәылозар акәхап ҳара ҳтәқәа! Ҳанбанӡаԥшуеи?
Сара сҿынасхоит.
Ачаирҭа аҵыхәаншәа Леуа Кәыҵниа дысԥылоит. Уи
ахырӷә­ӷәарҭаҟны дрыԥсахын, даауеит, иблақәа ирхызбаалоит
ааԥсара, аиҭааԥсара. Уи иарҳәахьеит аибашьратә операциа
анымҩаԥыргоз иҩны ҟәыбаса ишықәырҵаз.
– Ее, Леуа, иҟауҵагәышьарызеи, – сҳәоит сара, аԥсшәақәа
анеибаҳҳәа ашьҭахь. – Аибашьра зегьы рзы еибашьроуп!..
– Аиеи, гәышьа! – аҭак сиҭоит. – Иаанхазгьы усгьы
ирбылуеит, рыԥсцәа аныргалак, – иҳәоит иара.
– Ус акәхап! – сиқәшаҳаҭхоит. – Умҩа абахоу?
– Сан дычмазаҩуп ҳәа саҳауеит, Мықәынӡа сцап ҳәоуп.
Арахь, ахәыҷқәа Урыстәыла џьара икаршәуп. Заҟа ухәыцрызеи!..
Уи хәҩык ахшара имоуп. Макьана ихәыҷқәоуп. Рани дареи
Гәдоуҭаҟа идәықәиҵахьеит, уантәи Урыстәылаҟа ицеит ҳәа
изаарыцҳаит. Уҭаацәеи уареи шәеицәыхараны шәаныҟалалак
агәырҩа цәырҵуеит.
Леуа исеиҳәеит 25-ҩык ҳаибашьцәа Лабраҟа ишдәықәыр­
ҵаз. Ҳбаталион иамоу а-БМП-гьы уахь ишыҟоу. Лабра ганы уа
рхырӷәӷәарҭа дырӷәӷәарц раҳасабын.
Леуеи сареи ҳаиԥырҵуеит. Сара – аштаб ахь, иара –
имҩахь. Амш ачкәаҳара иаҿын. Ақәа леирц цәгьа иабомызт.
Ажәҩан аԥсҭҳәақәа ӡлачӡа иаҵатәан.
Аштаб аҿы сшыҟаз исарҳәеит иахьа Аҭара ақыҭан аиҭныԥ­
сахлара шыҟалоз. Абаталион аштаб аиҳабы Едик Жьаниеи
акомиссар Димер Џьынџьали уахь ицаны иҟан. Иаразнак
сыццакит: аиҭныԥсахларақәа аныҟоу ахысрақәа маҷуп, иахьа
сышәҟәқәа абораҟынтәи аҿаԥарахь илбаазгарц сылшоит.
Уа амҩа ибжьагалоу сынҭаланы минуҭқәак рышьҭахь Нури
иҩны аҵаҟа сынкылшәеит. Нас анаара иҟьаҵәыз снаҿалеит.
Сшынхалаз еиԥш, Сундер Иура-иԥа дсықәшәеит.
285

– Сундер, апост иқәгылада?
– Сара сцоит уажәы.
– Аҩныҟа сылбаарц сҭахын, сааҭбжак сынхоит.
– Акы уацәымшәан!..
– Аиҭныԥсахлара мцаӡои?
– Ҳарԥарацәа уахь иҟоуп. Аха иахьа аицәажәароуп ирымоу.
Уаҵәы аԥси ауааи еиҭнырыԥсахлоит.
– Аԥсы дарбан?
– Резо Чхьетиани. Кьамышә Быҭәба иҿаԥхьа индырхаз
ашәанцәа ргыланы Едик Мургәылиани ҳаҷкәынцәа аныдиршьы
ашьҭахь, иугәаламшәаӡои, иҟалаз?
– Ааи, рыҩнқәа ццышәыртәит аԥсуаа.
– Убасҟан аԥхьан зыӡбахә уасҳәаз Резо Чхьетиани
дкыдҵаны ашьра иқәырҵеит. Уи иԥсыбаҩ рҭахуп уажәы.
– Аа! – сҳәеит сара.
Сыццакны аҩныҟа сылбаарц сҿынасхеит. Едик Жьаниа
нахьхьи ҵаҟа џьара снеихьыԥшит. Уи арахь хыхь дхалаанӡа
сара ҵаҟа сынҭалт.
Сышәҟәқәа ацеллофан рыкәыршан, имбааӡаӡеит. Гәыдкылагәыдкылала илбааганы аҿаԥараҿы аҭыԥ ахьалысхыз столк аҿы
инықәысҵеит. Нас ҩаԥхьа уи ацеллофан акәыршаны ихызҩеит.
Исҭахқәаз қьаадқәак нарылхны, ахысра иалагазшәа анызба,
сышьҭахьҟа сгьежьырц ахәыҷқәа руада сныҩналеит. Абыржәоуп
ианысгәалашәа, ахәыҷқәа риарҭеи аԥшәмаԥҳәыс лиарҭеи
еидҳәаланы изҭахыз ианигоз уа иқәысҵахьаз сышәҟәқәа
иреиӷьыз шыҟамыз. «Урҭ шьҭа иԥыжәжәаны иалгахьеит, –
аҵанӡа саақәыԥсычҳаит. – Ари аус аҿы атәым иеиԥш сара
стәқәагьы сабашьит. Еех, Паташь Патаӡба!.. Уареи сареи ҳаиқә­
шәахра ҳаҟоуп ҳаԥхьаҟа!»
Март 11, 1993
Лабра аганахь, ҳара ҳганахь, уахьӡырҩлакгьы иуаҳауеит:
ҿааихак рымам ахысбыжьқәа. Амш ахаҿы хәашьуп, ақәа цы­
рақәа аҿыҵышәшәоит. Март агәы ҵкапуеит, ус иаармарианы
«анапы иҩахар» аҭахым.
Иацы ахәылԥази иахьа ашьыжьи Наа ахәадахьала дхаларц
иҽазикит аӷа, аха амца иҿарҷҷо ианигәҭас, ишьҭахьҟа дхьаҵит.
286

Аштаб ахь сыццакуеит. Аӡәык-ҩыџьак срацәажәар сҭахуп.
Хыхь амарда санхала, Џьон Кәыҵниа итрактор сықәшәан,
снақәтәеит. Ахәада дшықәыз Валери Андреи-иԥа Кәыҵниа
дахьынхоз иамариашаны саанижьит. Агҿаҵәиирҭаҿы уажәыуажәы атракторқәеи амашьынақәеи ахьахаҵәиаауаз иҵауланы
ажра ҟаларц егьагым. Амҩаду инаркны Валери дахьынхонӡа
ачаибжьарала иҟаҵоу амҩала унеиуеит. Аҳәынҵәа рацәоуп
хәдацәаҟынӡа. Валери иашҭа узҭамло иҟалахьеит. Аҵеџь ҵаула
имоу аганахь иаҳа ихбарашәа иҟоуп.
Аштаб раԥхьаӡа Ԥоча Цекә-иԥа иҿы акәын иахьыҟаз.
Нас уантәи Тола Шьыкьырба иахь ииасит. Уажә Валери иҿы
иаанҿасны иҟоуп.
Агәашә аҿы дысԥылеит аԥшәма ихаҭа. Уи мышкыҩымш иҭаацәа рус азы џьара дымцозар, иҩны даԥыршәаны
ҟамлацт. Иҷкәынцәа ҩыџьа раԥхьа дҩагыланы ахырӷәӷәарҭахь
дныҟәоит. Аиашьараҿы Шәыкәран ҳәа иарҳәоит. Ауаҩ дыр ҳәа
дрыԥхьаӡоит. Аибашьра ҟалеижьҭеи иашьцәа дрылагыланы
ахы даҿагылоуп. Наа аҭаларҭаҿы ирацәаӡаны аминақәа ыҵеи­
ҵахьеит, Семион Тули-иԥеи Ремзик Иван-иԥеи ицны. Аӷа
дшааиуазгьы дақәԥаланы дахаԥжәахьеит. «Қырҭуак ихылԥагьы,
амина данахаҳа, уажәыгьы аҵла амахә ишахакьакьаз иаанханы
иҟоуп!» – дазыгәдуны, уи ахҭыс игәаларшәо даацәажәоит
Валери. Наа аҩадахьы хԥаҟа километра инахарангьы уи аҩыза
аминақәагьы ыҵарҵахьеит, иара убасгьы Кәыдырхықә, агазмҩа
ахьиасуа Кәыдры аԥшаҳәаҿгьы. Усҟан уахь ицын Бесик Ԥочаиԥеи Ианик Борис-иԥеи. Уи февраль мза аҽанааҩнашоз акәын.
– Декабр 3 рзы Наа аҭаларҭа ҳахьчон. Бесик Ԥоча-иԥа,
Сақьа Пыта-иԥа, Арсҭа Ваниа-иԥа Кәыҵниаа, Рауль Агрба,
Бесик Маршьан сыцуп. Сара искын акарабин, сҩызцәагьы
гико-шәақьла еибыҭоуп. Ус ҳанԥшы, ҳаҵаҟа, гәыԥҩык ақырҭуа
автоматҭырҟьаҩцәа еиқәных, арахь ҳашҟа рхы рханы ахалара
иаҿуп. Бесик Ԥоча-иԥа, – «Иааихьеит, иааихьеит!» – аниҳәа,
иҟаҳҵахуаз, сара сакәын ҳарԥарцәа ахадара рызҭоз, ргәы
аасырӷәӷәан, сыҵаҟа амҩахәасҭақәа рыла ахалара иаҿыз
ақырҭцәа сыбжьы ҿацаӡа инарықәсыргеит: «Шәыԥсит, ақырҭ­
цәа, шәымҵысын, ҳшәыкәшаны ҳгылоуп!» Раԥхьаӡа зцәаа­
ра збаз ирбаны сабџьар санаҵха, уаҳа умԥсит, еибамгакәа ус
287

иааиқәыкшеит. Снеилууаа сцеит. Ари аамҭа ихы иархәаны
иара дсеихсуеит. Аҿабырҳацә, уи дзыцәшәаз сеидру, ахысра
изымгәаӷьыкәа ус дааҭгылан, ишьҭахьҟа дынхьаԥшит. Аа,
абар, ҳаршьуан, егьҳагӡамызт. Аамҭа мгакәа ҽа патронак
нҭасыршәын, саҵхеит. Изқәыскыз дкаҳаит, егьырҭгьы шәаны
шьҭахьҟа игьежьит. Уи аамҭаз Бесик Ԥоча-иԥа хыхь дхаланы
анаҩс иааиуаз ҩадаҟатәи амҩа ангәеиҭа, усынтәи арахь ахалара
иаҿын даҽа гәыԥк. «Уҩны уцаны ҳҩызцәа адырра рыҭ, уаанӡа
ҳара иҳалшалакгьы убап!» – иқәҿысҭит. Нас арԥарцәа ҳаҽшаны,
агранатқәакгьы ҳаман, ҳрылахысуа, агранатқәа рылажьуа, ижьажьо аамҭа агара ҳаҿын. Ԥыҭрак ашьҭахь ҳҩызцәа ҳахьӡеит,
ихалахьазгьы ихамлацызгьы ирыжәырҵеит, Наа ахырӷәӷәарҭа
иаҳкыз раҳамҭеит, бџьарла ҳшеиқәшәамызгьы. Сааҭыбжак
ашьҭахь адҵа ҳаун, ҳҭыԥ ҳаԥсахыр акәхеит. Аибашьра ҽа
цәаҳәак ахь ииасит. Уи даҽа ҭоурыхуп. Амала, иҟалаз ахҭыс
хашҭра сзақәым, ианаҭаху аамҭазы цас иауазшәа уабџьар
уанажьо гәыԥжәага усуп!..
– Уажә аакьыскьа Леуа Кәыҵниа инхарҭа ҩадала шәакә­
шаны, аҟабарда ҷкәын Асқьер Дзагоев хадара аншәиҭоз шәгәыԥ
аҟынтәи иалахәыдаз?
– Бесик Ԥоча-иԥа иеицыз зегьы ҳамҩаԥигон, иҳацын
Ремзи Ваниа-иԥа, Альберт Петиа-иԥа, Реваз Агрба уҳәа арԥар
еилҟьақәа гәыԥҩык.
Уи изҿырҭын, аҭамзаара шьҭаҵо сынижьит. Уи ашьҭахь схала
санаанха аибашьцәа рыбжьы ахьсаҳауаз амаҵурҭа сныҩналеит.
Асааҭ аказы Нури Быҭәба дахьынхо сыҟан. Иахьа ара,
аплан изларбоу ала, аиҭныԥсахлара ҟалараны иҟан. Убри азоуп
заа арахь сзыццакыз. Ҳбаталион акомандаҟаҵара аиҳабыра,
хаҭала Едик Жьаниеи Димер Џьынџьали изласарҳәахьаз ала,
абри аиҭныԥсахлара апроцесс салаԥшырц сҭахын. Даргьы
сықәшаҳаҭхеит. Абра, Нури Быҭәба иҩнаҿы, наҟ Аҟәантәи аума,
ҽаџьарантәи аума, иаараны иҟази ҳара ҳтәқәеи аиқәшәара
рыман. Уи – асааҭ ҩба рзы. Сара даҽа сааҭк аамҭа сыман.
Убри схы иархәаны ҵаҟа аҩныҟа сылбаарц сҭаххеит. Уи азин
ылысхын, аҟьаҵәыра сарчаразуа, сынхаҵәи-аахаҵәиуа ҳаҩны
ашьҭахь абацә игылаз ашьҭахь скылсит. Иахьа аиҭныԥсахлара
шыҟоугьы, ақырҭцәа нахьхьи Ваниа Бҷииа инхарҭа азааигәара
итәақәаз шьоукы ракәхарын, апах-чах рымшын, иналаршә288

ҩаларшәны ахысра иаҿын. Аха абжьааԥнеиԥш, ахҟьалақәа
шәышәуа исывыҟьҟьом иахьа, маҷк иаҳа ари аганахь иҭынчран.
Агәҽанызаара сыманы сынхьаԥш-аахьаԥшит. Сыкәшамыкәша сахьыԥшуаз уаҩԥсы дықәыршәымызт, хыхь сханы Толик
Леуард-иԥа Кәыҵниеи Саша Сафер-иԥа Делал-оглии апост
иахылаԥшуан, урҭ ргәадура сыман, ирҳәоз сзеилмыргозаргьы,
рцәажәабжьқәа аарлаҳәа слымҳа иҭасуан.
Ашә иаҿарҵо асаԥаҭ сҭахын, уи сыҩн хәыҷы иамаз
аԥхьатәи ауадаҿы апианино ахы иқәын. Сџьыба сынҭалан,
исцәыӡхьаз ацаԥха амцхәра ааҭызган, ирмазеины искит. Аҩны
аԥхьа абарҵаҿы саннеи, ишызбахьаз иҟамызт: амардуан
џьара иҭаԥҽын, аихатә ашә хәыҷ аартын, абарҵаҿы ирацәаны
апулемиот патрона ҭацәқәа каԥсан. Хыхь сынхалеит. Иацы
ашьыбжьышьҭахь сара санца ара ахысра иаҿын шьоукы.
Наҟ ладаҟа схы нкылырҳәҳәашәа сыԥшызар, сыҩны аҭӡамц
кылжәаны ишьҭан. Сара санца ашьҭахь ақырҭцәа ҩаԥхьа
икылаԥш-кылӡырҩуа иаазаап. Иаасцәымыӷхеит. Мцабзк сааим­
надеит. Снеины иаразнак ацаԥха ԥшааны сџьыба инҭасҵан,
ауада сныҩнҟьеит. Сыццакы-ццакуа сынхалеит аи­башьцәа
ахьтәаз. Сҿаԥшылара ргәамԥхеит сызбаз.
– Иухьзеи? – дҵааит Анзор.
– Ар рԥыза дыҟаӡами?
– Бесики Баҭали 25-ҩык иалԥшааны Лабраҟа иргаз ирыцуп.
– Иеибашьуадаз сыҩны?
– Абзагә Ҷышәбеи Џьотеи аҩы ыжәны уҩны еихсуан.
Ақырҭцәа ракәыз џьшьа ҳрылахысуа ҳалбааит. Ашьҭахь
изусҭцәаз анеилаҳкаа, акакеиҳәа ҳрыҵаҟьаны наҟ рҭыԥахь
идәықәаҳҵеит.
– Сыҩны цәҟьарас иҟарҵеит акәу? – схаԥыцқәа ааи­
хасырӷәӷәеит. – Ихы еилагама абри Паташь Патаӡба!.. Уи сыҩны
акәӡам дзеихсыз, сара соуп дзеихсыз, еилукаауоу, Анзор?!
– Угәы ԥумжәан, Катул, ҩыџьа-хҩы ҳарԥарцәа сыманы уаха
сцаны срацәажәоит сара! – иҳәеит сгәаара еилызкааз Анзор
Родик-иԥа Кәыҵниа.
Арԥарцәа адырра ҟарҵеит: абираҟ шкәакәа хәыҷ шьҭыхны
даауан Ламара Кәыҵниаԥҳа. Уи лхаҵа дшәаныуоуп. Абарҭ
ҳаиԥш аԥсшәа иҳәоит. Макьана Аҟәа далҵны дымцаӡацт.
289

Лыҷкәын хәыҷы длымхны Лаҭаҟа дганы дырҵәахит. Иҟалап,
убри гәаҭаны, ашәанцәеи ақырҭцәеи арахь иаарышьҭуаз уаҳа
аӡәгьы данырмоу, рхы дадырхәарц рҭахызар. Уажәраанӡа
Ламара илырҭаз аус наигӡон Рудик Гәаланӡиа. Ламара ҩ-мцабзк
дрыбжьагылоуп, лыӷраҭша лыҷкәынзаҵәы дыҟамкәа дныжьны
арахь аара лҭахымзар акәхап. Ажәакала, лара лоуп уажәазы
Дореи Алиошеи Кәыҵниаа рыҩнқәа кажьны арахь ианиас
инаркны цҳаражәҳәаҩыс иаарышьҭыз. Иацгьы аицәажәараз ара
иҟаз лара лакәын, иахьагьы уи аус аҵыхәала амҩа дықәырҵеит.
Ҳалԥыланы аԥсшәа лаҳҳәоит. Аҭареи Аӡҩыбжьеи еидҵоу
рбаталионқәа ар реиҳабыра анеиза иралҳәеит уи ҳәатәыс
илыдырҵаз. Акы – Лаҭа аганахь урҭ ирымоуп «Адгьыл-ажәҩан»
аракета. Аҟәаҟа аҳаирпланқәа ицо-иаауа ԥыржәар цәгьагьы
ирбом, аха нас абомбақәа рыларыжьыр ҳәа иацәшәоит. Ари
еиԥш адырраҭара ҟазҵаз лабхәында иоуп. Анаҩсан, ашәанцәа
ахырӷәӷәарҭақәа рахь аныҟәара иаҟәыҵын, Шәантәылаҟа
рҽеизакра иаҿуп. Абра аԥсуаа аԥырхага анрырҭа, урҭ Џьгьарда
ахахьала ахырӷәӷәарҭа ԥжәаны ижәыларц рылшоит. Абри аан
урҭ ацхыраара рырҭоит ҩадаҟа инхақәо рашьцәа ашәанцәа.
Ҳдыршәарц рҭахуп. Абаталион аштаб аиҳабы Едик Жьаниа
уи еилкааны ихаԥыцқәа еихырӷәӷәаны икуп.
– Аламысдақәа! – иҳәоит иара. – Аԥсуаа ҳшьа ишәыӷрагәоу
шәҿыҵра шәыҟоуп мышкызны. Ҳа ҳшәыршәошәа, ԥхаррак
зыҟалар, шьхатәылаҟа шәашьцәа рахь абналароуп ишәҭаху.
Иахьакәымзар – уаҵәы аԥсуаа жәылараны ишыҟоу жәдыруеит.
Шәеиқәа шәҭачхәырны шәыҟоуп!.. – Ламара адҵа шлырҭаз
еилкааны инациҵеит: – Асааҭ шьҭа хԥа ҟалоит. Ҳара ҳус
аиҭныԥсахлароуп. Ашәанцәа изыҳәаз рыԥсы дыҵхны даагеит.
Уи макьаназы ихы-иҿы удырратәы иҟоуп. Атәым ԥсы драҳҭо
џьырымшьааит. Ашәаныуа ԥҳәыс Манана Цередиани, уи ҩыџьа
лхәыҷқәеи лхаҵа аерманы Владимир Кондакчиани абра ааигәа
иԥшны игылоуп. Шәара иаҳзаажәгада?
– Аӡҩыбжьа инхо Мамиа Кәыҵниа дыԥсит. Уи иԥҳәыс
аиарҭа дамоуп, арахь даартә дыҟаӡам. Лыҷкәын Заур иан
дкажьны дышзымаауаз ашәҟәы иҩит.
– Егьырҭ? – дҵааит Едик.
290

– Рудики Заури Камкиаа рҭаацәеи дареи ԥшуп, урҭ дрыцуп
Гәаланӡиа.
– Черқьезиа?
– Уи Аҟәала Гәдоуҭаҟа дцахьеит.
– Шәаала, нас! – Едик дҩагылеит.
Гәыӡбеи Кәыҵниа инышәынҭра ахьыҟоу ацинктә кәыба
ашәаныуа иԥсыбаҩ ҭаҵаны Маврик Кәыҵниа иҩызцәеи иареи
ԥшын. Ашәаныуа ԥҳәыс лымаҭәақәагьы уи акәба иақәын. Аԥсы
дыҵхны даазгаз дышьҭырхит. Ҳара еицыз ашәаныуа ԥҳәыс
лымаҭәақәа ҳрыҵалеит. Лара лхаҭа ҵаҟатәи амҩала даҽа
шьоукы дымҩаԥыргон.
Ари инарго ашәаныуа иԥсыҵхра шыҟалаз шәасҳәап. Ҳазҭоу
ашықәс март 6 ашьыбжьышьҭахь Маврик Кәыҵниа дызлоу
агәыԥ аԥыза Катата Џьынџьал диԥхьан, иеиҳәеит иаарласӡаны
аштаб аиҳабы Едик Жьаниа дышиԥхьоз.
Маврик уи иажәа ҩбамтәкәа аштаб ахь дцан, диԥшааит
Едик.
– Усыԥхьазма? – дҵааит Маврик.
– Ааи, суԥхьеит, – ҿааиҭит Едик. – Иаарласны аиҭ­
ныԥсахлара ҟалараны иҟоуп…
– Нас?
– Аха…
– Иаанагозеи «аха»? – дҵааит Маврик.
Едик иџьыба иааҭигеит шәҟәыбӷьыцк. Уи Маврик инеииркит.
Уаҟа иаҳәон март 8 рзынӡа Резо Чхьетиани иԥсыбаҩ ԥшааны
ишырхынҳәтәыз, мап анакәха итҟәаны ирымоу иаҳәшьа Ламара
лхы хҵәаны ишизынарҭиуаз.
Абри аҵыхәала Маврик исеиҳәон:
– Идыруп, аибашьра цоит, аха уаҳәшьа лхы хҵәаны
иузынаҳашьҭуеит ҳәа анаарыцҳа, азнаказы сгәы ҭрысит, даа­
раӡа иаасцәымыӷхеит. Аха изулак ачҳара аасырԥшын, аҭак
зҩит: «Исаҳаит ишәҳәаз, амала саҳәшьа лхы ахҵәарала аԥсуақырҭуатә проблемақәа зыӡбахом, уи аҵкыс еиӷьуп: ҩымш
аамҭа маҷцәоуп, Резо Чхьетиани дахьжу ԥшаатәуп, уи здыруа
иразҵааны дыҵхтәуп, арҭқәа зегьы аамҭа рҭахуп. Убри аҟнытә,
март 8 рзакәымкәа, март 11 рзы иҟалааит аиҭныԥсахлара,
291

насгьы, аштаб аусзуҩцәа ишьҭырхыз аԥҟарала, идырхынҳәырц
уахь итҟәаны ирымоу аӡҩыбжьатәи аҳәсақәа быжьҩык, убриазы
арахьынтәи ишрырҭо урҭ рымцхәрас Манана Цередиании,
ҩыџьа лхәыҷқәеи, лхаҵеи».
Абри ашьҭахь Маврик Кәыҵниа дашьҭалеит сентиабр
анҵәамҭаз иршьыз Резо Чхьетиани дахьжыз аҭыԥ аԥшаара. Уи
иԥшаараҿы ацхыраара ҟарҵеит Марфулиа Бигәааԥҳаи Ҷыҷыкәа
Сабуеи.
Вадик Иликәа-иԥа Кәыҵниеи Нодар Капто-иԥа Ԥангани
рыцхыраарала Резо Чхьетиани дахьжыз дыҵырхын, дыд­
рыцқьеит, деиларҳәеит, ацинкатә кәыба изыҟаҵаны, иахьатәи
аиҭныԥсахлара дахьыгӡаны, дааганы, уажәы амҩа инықәлеит.
Ԥыҭк ҳнаскьахьан еиԥш, ахы рацәа заахаз аҟәҟәа зхаз
ҳәанк шьны агараж азааигәара амҩа аҿықәан икажьын. Алақәа
уи гәарҭан, иахантәарак иҭхаџьуан, аҳәан ашьҭахьтәи аган
ҭыфааны иҟарҵахьан. Аусҳәарҭа агәаҿы ҳнаӡаанӡа автомат
патронақәа ԥшьба-хәба шьҭысхит. Сара иансеихсуаз, нас
шьҭахьҟа ихьаҵны ианцоз Баҭал ирылеиҵаз агранат абасшәа
џьара ирылаҳаит, убасҟан акәхап ианрыцәкаҳаз рпатронақәа.
Аусҳәарҭа хыла-гәыла еилажьын. Ҳазҵаз аидарақәа уа
инҳажьын, аконтора ҳанхалеит. Ауадақәа зегь рышәқәа аартын,
ақьаадқәа зегь ҭыганы астолқәеи адашьмеи ирықәжьын. Маҭәа­
қәакгьы абухгалтериаҿы џьара иахшьын. Ауадақәа срыҩнысааҩнысын, игәасҭеит. Заҟа иҿаасҭаханы иҟаз сыла иабоз, урҭ
исыздырҵысуан ахәыцра бааԥсқәа. Димер Џьынџьал имала
дааныжьны, Ахан еилажьыз ахь Анзор дсыманы сыццакит.
Ацентр акәшамыкәша унықәыԥшыр абас аханааз иҟалап
ҳәа уақәгәыӷуамызт. Асы хьамҭа зықәнауз аԥса ҵлақәа, рышьаҭа
иҵырҳәазшәа, ана-ара иахькаҳаз еиқәыжьын. Иҵымжәакәа
инхазгьы рымахәҭақәа хьыдырҩны, шәышықәса ирҭысхьоу
аҭаҳмада ибӷеиԥш, рҽырхәаны ҵаҟа адгьыл ахь ихынааны
иԥшуан. Иқәӡаахьоу аԥшӡа Семирамида лбаҳча хазынеиԥш
рҽырыԥсахит, еицакхьан ҳқыҭа агәы. Ахан еилажьызгьы
сахьахәаԥшуаз сгәы снархьуан, араагьы угәы нызкылоз ҳәа
егьыҟамызт. Амала, ақырҭуа снаипер дкылатәаны дахьсеихсуаз
аҭыԥ, икажьыз апатронақәа рыла иаадырит. Хыла-гәыла
292

еилажьын уахьыԥшлакгьы. Самсон Ҷанба ибиуст амел ақәтата,
ахаҿы узеилымкаауа иҟалахьан. Ақәа кылсуан зехьынџьара.
Акәыба инаргоз ҳнашьҭалеит. Агазмҩаҿы акәын аиҭныԥсах­
ларақәа ахьымҩаԥысуаз. Уи ақыҭа агәаҟынтәи хышәҟа метра
бжьазар ҟаларын. Абетон цҳа ҳаақәсны, аҭараа ҳаибашьцәа
ааигәа артҟәацга иҵарҵаз, ашьҭахь ақырҭцәа ахьахәаԥшуаз,
иҵаулаӡа адгьыл иажыз амҩа ҳахьнаҩсуаз, ақырҭцәа рганахьала,
арахь иааз ауаа рацәа ҳнарылаԥшит. Аԥсуаа аиҭныԥсахлараз
иааны иҟаз хазы игылан. Маврик ирызнеигаз ашәаныуа дызҭаз
акәыба иазыԥшыз еилақь хазы иԥшын. Аха аԥсыбаҩ зҭаз акәыба
шдыргылаз еиԥш, изгәакьақәаз рыԥсахы еиҟәыҷҷо иҭрысын, уи
инақәпапеит. Маврик иҩызцәеи иареи зымҩа ирылҵны ари
ацеремониа иазыԥшуа иааҭгылеит. Хазы насҭхашәа ақырҭуа
автоматҭырҟьаҩцәа, абар-абар ахысра иалагап уҳәаратәы,
ршьа хыҵны игылан. Аиҭныԥсахлараҿы аибашьцәа рнагара
аҵанакӡомызт, аха ақырҭцәа рхы иааҭашәаз нармыгӡоз,
аԥсуаа иддырбарц рҭахызшәа урҭ рхаҵара шаҟа иӷәӷәаз,
алаапк цҳақәа реиԥш, ргәы иҭаҵәыуо рыхқәа ларҟәны иԥшуан.
Ахысра цәгьагьы ирымбо иҟамызт, аха ара иааигәаӡаны аԥсуаа
кылатәаны ирзыԥшуаз џьыршьон, ахысра рзыгәаӷьуамызт,
ушьҭан ргәы кылблаа ишкарыжьуаз иазхәыцуазар акәхарын.
Арахь адунеи амаа ркызшәа, аума ҟарҵарашәа рхы удырбон,
зымҩа ирԥеиԥшыз ианазхәыцлак, реиқәа иҭачхәырны игылан.
Резо Чхьетиани иашьцәа ргәаҵәақәа анеилыс, Маврик
Кәыҵниа дахьгылаз инеины иҭабуп ҳәа иарҳәоит. Уимоу,
ақырҭуа еибашьцәа даарылҵын, деиҵакеиҵакуа арахь иҿааи­
хеит аламысда Тариел Мургәылиани. Уи игәы иаанагеит,
арҭқәа збоз Маврик диԥыланы, ухаҵкы ҳцеит, Тариел бзиахә
ҳәа, аԥсшәа иҳәап ҳәа. Аха Маврик, игәаӷ жәыланы, абар-абар
тигрҵас дыԥаны, егьигӡамызт, уи аԥсы хьшәашәа дигәыдԥаларц,
ила ашьа хыҵәҵәала, инапқәа иџьыба иахьҭакыз ишҭимгоз
анеиликаа, днаидгылан, ԥсраҽнынӡа иаҳхашҭуам иаҳзууз
абзиара иҳәарашәа, уи иҟәаҟәа инапы нықәҵашәа ааҟаиҵеит.
Маврик изқәа амаҭ хьамҭа ықәҳазшәа иҽанааирҵысы, егьигьы
дыҭрысны инапы ҟьашьқәа дырнахан, зымҩа шьаҿак ааҟаиҵеит.
Аҵанӡа даақәыԥсычҳаит Маврик.
293

Ацеремониақәа рышьҭахь аԥсуаа азин анроу арахь рҿаар­
хеит. Ҳааибагәыдкылеит зегьы. Егьырҭгьы хьаԥшкәаԥшуа рыԥсы
дрыманы наҟ архәара инавалеит. Ахақәиҭра зауз аӡҩыбжьаа
иҳарҳәеит аакьыскьа Валикәа Џьыкырба иҭаацәеи иареи иҩны
иҩнацаланы ишындырҵәаз. Убас уи аҽны рыҩны иҩнацаланы,
ишьны ирыблит Татиана Дгебиаԥҳа, уи лашьа Шура иԥҳәыс
Нора Черқьезиаԥҳа. Ари ахҭыс заҳаз зегьы ҳааиҵанарӷәӷәеит.
Тати рыцҳа, Нора рыцҳа!.. Шуреи Татианеи ианыхәыҷқәаз
инаркны Аҭара иааӡеит. Ҳаб иашьа Гач захьӡыз иԥшәмаԥҳәыс
Еԥқар Қарчааԥҳан, убри лаҳәшьа гәакьа илыхшаз ракәын Шуреи
Татии. Урҭ сара саҵкыс ԥшьба-хәба шықәса рыла еиҳабын, аха
анык ҳлыхшазшәа ҳгәыблра еицын, ныҳәак иаҳзаҩызан арахь
ианымҩахыҵуаз. Ма заҟа дыԥшӡази Тати рыцҳа!.. Ҳлеигәырӷьон
ианлызҳагьы. Уи данҭаацәараха дылхылҵит ҷкәына заҵәык
– Бесик Адлеиба. Дабаҟоу, мшәан, уи уажәы?.. Декабр мза
нҵәаанӡа Тати Аҭара дыҟан, аха нас Аӡҩыбжьаҟа сымцар ҟалом
ҳәа, ишаҳамуаз, Валикәеи лареи амҩа еицықәлеит. Иахьа урҭ
рыԥсы ҭаӡам. Ари трагедиа дуӡӡоуп изаҳаз зегьы ҳзы.
Ажәабжь ҳзаазгаз ирҳәон:
– Дыԥҳәысума, ддуума, дхәыҷума, уаҩы иеигӡом. Ҳқыҭа
иаланхо ҳажәлар ақәӡаара иаҿуп!..
Ииашоуп, ақәӡаара иаҿуп. Аха уи заа еилаҳкаар акәӡамыз?
Асааҭ хәба ҟалеит. Шьҭа иаарласны ахәлара иалагоит. Ахьаа
ӷәӷәа шсымаз Мандараҟа сыццакит.
Март 12, 1993
Сахьышьҭаз сханы ашә иаҿаз асаркьа ҭасаӡамызт, ус
фанеркак ала ичаԥан. Аха уи афанерка ашьацма икылыржәазшәа
ана-ара икылыхха иҟан, аԥша хьшәашәа кылҟьа иаауан.
Аформазыҳәа уи афанерка зҵәахуаз акыдыршәылага иазыхь­
чомызт. Схы сҩаханы Шоҭа дахьышьҭаз иаҿаз ахышә
сынкылыԥшызар, аҳәатаҳәа асоура иаҿын. Ахьышәҭҳәа сиарҭа
сынхықәтәалеит.
– Угыл, Шоҭа, угыл, асы ҳзауит!..
Уи ахыза иваџьгәаны диан. Дааԥшхьан, аха илақәа хитыр
иҭахӡамызт. Сара ацәажәара саналага иаргьы ихы ҩышьҭихит.
– Асы шауаз аԥхьан сангылаз игәасҭахьан. Уара усҟан
ацәа уалан!..
294

– Иахьа џьаргьы сцаӡом, сыԥсы сшьоит! – сҳәеит сара. –
Ариабжьарак Мандареи Аҭареи срыбжьоуп, сааԥсеит!..
– Амшгьы цәгьоуп, уԥсы шьа! – иҳәеит Шоҭа.
Анахь Лабра шыҟоу уажәыгьы ҿааихак змам алацәгьеиԥш
атанк ахысра иаҿуп. Арахь Аҭараҟагьы аиҭныԥсахларақәа
ианрылга амца ажәырҵеит. Иаашаанӡа еибарҳәҳәо абгахәыҷқәа
реиԥш тәамҩахә рымаӡамызт, инеимда-ааимдо ахымцақәа
рдәықәҵара иаҿын.
Ишшәасҳәахьоу еиԥш, Шоҭеи сареи ҳзыҩноу аҩны акәацә­
раҿы игылоуп. Џьгьардеи Аҭареи рҳәаа уахысны, хыхь амарда
уахьынхало амҩа аҿықәан, зегь раԥхьаӡа Жора Делианиди
иҩны унадгылоит. Уи ааныжьны ҩаԥхьа хыхь уахьынкылшәо,
амҩа аҿықә аҟынтәи шә-метрак инахарамкәа Дина Динченко
лынхара хәыҷы улаԥш ақәшәоит. Нури Быҭәба иазгәеиҭан еиԥш,
ари акәацәра Џьгьардантәи уԥшыргьы иубоит.
Мышқәак уажәаԥхьа ақырҭцәа ансеихс ашьҭахь, смакәан
хәыҷы сыжәҩа иахшьны абри амҩала Отаԥҟа сцон. Усҟан
ирацәангьы асы шьҭан, аграпара саныланы абри ацуҭа саалалон
еиԥш, ԥҳәыск лхәыҷқәа лыманы дысԥылеит даӷьуа. Уи лымҩа
саныҵын, егьи аграпара санылеит. Даанасԥыла сынхырхәаны
аԥсшәа ласҳәеит. Лара лоурысшәа еилаҟәаҟәа аилкаара
сцәыуа­даҩхеит, аха ашьҭахь ԥыҭк санхәыц сгәы азҩеит абра
хыхь џьара лашьа дшынхо, убрантәи лхәыҷқәа лыманы лыжәхьа
шаалго. Сара бабацои ҳәа сылмазҵааӡеит, ажәхьа шлымазгьы
иалыздраауаз. Са сзыргәаҭеиуаз даҽа зҵааран.
– Абра шәҳаблаҿы иҭацәу уадак змоу дыҟазар сыҩналар
сҭахуп, – сҳәеит сара. – Сыҩныҟа анеира ақырҭцәа азин
сырҭом!..
– Сара сыҟны уҟаз… – лҳәеит лара. – Ҩыџьа ахәыҷқәа
сымоуп, сыԥҳәысеибоуп.
Дшыԥҳәысеибазгьы салҳәеит. Аха уи иаанагоз азхәыцха
сымамызт, са сзыргәаҭеиуаз уадак ԥшааны аҩналара акәын.
– Ҩымш рышьҭахь саауеит, уажә Отаԥҟа сцоит, – сҳәеит.
– Уа сҭаацәа ыҟоуп!..
– Ибзиоуп, ибзиоуп! – лҳәеит лара. – Иуҭахызар,
уаныхынҳәуа уҭаацәагьы уманы уааи!..
295

Уи лцәажәашьақәа злазбаз ала, зынӡагьы лхы еиқә­шәам­шәа
снарбеит. Аха дабасԥырхагоу аасгәахәт усҟан. Аамҭа злацәгьаз
ала, са сышәшьырагьы дыхнаҩап ҳәа сазхәыцит. Уи еилыскааит
иаразнакы.
Ҩымш рышьҭахь ари амҩала схынҳәны сааиуан. Ислырбаз
аҩнахьы снаԥшит, аха уаҩ дыҟамызт. Уи аҵаҟа игылаз
егьи аерманы иҩнаҿы Шоҭа Хына-иԥа иԥаҵа шкәакәаӡа
снеихьыԥшит.
– Арахь уааи, арахь! – саниба сықәҿиҭит.
Уахь сымҩахыҵит. Шоҭа идыруазаарын са саараны сшыҟаз.
Ани сыззыԥшыз аԥҳәыс ари ацуҭа еимырҟьаны, уаҩы аамысҭак,
Катул захьӡу, дысҭаараны дыҟоуп ҳәа ралҳәахьазаарын. Лара
лтәала дгәырӷьаҵәа дыҽхәазаап.
Уажә сахьнеиз аҭаацәараҿы сызҭаараны иҟаз аԥҳәыс
дырџьаны акәын ишлыхцәажәоз: хыҭҟьак, еилагак, хааск.
Шоҭагьы ус иарҳәахьазаарын.
– Сара исҭаху ауадоуп, ушԥазхәыцуеи? – Шоҭа снеизыԥшит.
– Унеины улацәажәа, илҳәо уаҳап. Ажәа луҭахьазар, дужьар
иашам. Ара сахьыҟоугьы иабаргәызеи, аха аҭаацәара дууп,
сырԥырхагахар сҭахым. Уара уахьнеиуа аҭыԥ маншәалазар
саргьы суцнеиуеит. Ҳара ҳаишьцәоуп, џьарак ҳаҟазар иаҳа
еиӷьуп!..
– Аиеи, аиеи, убри ауп саргьы исҭаху! – Шоҭеи сареи
хыбрак аҿы ҳҟалар шеиӷьыз саназхәыц, сааигәырӷьеит.
Ауха уа исыршеит. Ианааша аҩныҟа сцан, сыԥхьеит
Рауль иҿы. Адырҩаҽны ҩаԥхьа сааит Мандараҟа. Дина Дин­
ченкои сареи ҳаиниеит. Лыҩны сымҩахыҵын, ҳаицәажәеит.
Сахьышьҭалоз исзалылхыз ауадагьы слырбеит. Бара бҟны
саныҟала Шоҭагьы арахь дымҩахыҵырц иҭахуп анысҳәа,
убригьы дақәшаҳаҭхеит. Убриижьҭеи абра ҳаҟоуп.
Ишазгәасҭахьоу еиԥш, Дина захьӡу аԥшәмаԥҳәыс ҩын­
ҩажәи хәба шықәса раҟара лхыҵуеит. Уи дцәажәоит ерманы
бызшәала ибзиаӡаны, илдыруеит аурыс бызшәа, аҭырқә
бызшәа. Изласалҳәахьоу ала, ҩыџьа ахацәа лыԥсаххьеит: аӡәы
даурысын, егьи даҭырқәан. Аҭырқәа уажәыгьы абра ааигәа
қыҭак аҿы дынхоит ҳәа салҳәеит.
296

Лан лыжәлала дыҟоуп лара. Уи лыԥсҭазаара далҵхьеит.
Олесиа лыхьӡын – Динченко, ԥҳәыс аҳкәажәын, лпатреҭ кыдуп
зегьы иахьаабо азал аҿы.
Уи арахь дшықәнагалаз атәы сызшәаҳәом. Ари лакәым,
жәларык аурысцәа ԥсаҟьаны ауриацәа реиԥш абри ҳдунеи
дуӡӡа иалаԥсоуп. Излеилыскааз ала, раԥхьатәи лхаҵа
даҭырқәан, уи иҟынтәи илхылҵит Динеи Мураҭ захьӡу, хыхь
инхо лашьеи. Ашьҭахь, 1949 шықәсазы Сталин идҵала аҭырқә­
цәеи аурымцәеи анахыргоз лхаҵагьы дахырҵеит. Ишыҟалаз
здырхуадаз, Олесиа хаҵада данынха ахныҟәгара лзыцәгьахеит.
Ирҳәоит убасҟан уи лхы дадылкылеит ҳәа аԥсыуа хаҵак.
Уи аԥсуа ижәлазгьы сзеилымкаацт макьаназы. Уи иҟынтәи
длоуит аԥа, аха уи дахьыҟоу атәгьы аӡәгьы исеимҳәеит.
Инықәырԥшшәа изласаҳаз ала, уи аԥсуа иҟынтәи илыхшаз
аԥа иашьеи иаҳәшьеи даарагьы дырзыразым, ԥыҭк ианизҳа
ари аҳабла далҵны даҽаџьара диасит. Изларҳәо ала, иаб иахь
диасызар ҟалап. Аҭырқәа ихырҵаз ишымгәыӷӡоз дхынҳәызаап.
Аԥсуа иԥа диманы Тҟәарчалҟа дцеит ҳәа ауп ирҳәо. Олесиа
ҩаԥхьа раԥхьатәи лхаҵа длыдылкылеит. Ашьҭахь иҿҳәара
анааи иаргьы дыԥсгәышьеит. Абра хыхь уахьынхало, аерманцәа
зегьы рзеиԥш нышәынҭраҿы днаганы дыржит. Абри аҟароуп
макьаназы издыруа Дина Динченко лҭоурыхқәа.
Анс акәу, арс акәу, уажәазы Дина лыҩны ҳаҟоуп. Уи
излаҳалҳәаз ала, ани лашьа, хыхь уахьынхало инхо – Мураҭ
захьӡу, уиаҟарагьы дылзыразым. Лыжәхьа бзиа аамҭала
илымхны игазаап ,ихәыҷқәа амла иакӡо ианалага. Аибашьра
иалагеижьҭеи уахь иман. Аха уажәы Динагьы лхәыҷқәа
рныҟәгара аныцәгьаха, сыжәхьа аазгоит ҳәа дахьынхалаз
илимҭарцны далагазаап. Илулакгьы мчыла лыжәхьа ашаха
нахаҵаны, илаԥцаны иаалцеит. Урҭ убасҟак еиқәмақарзаап,
аӡә дыԥсыр егьи димҵәыуо аҟынӡа инеибацазаап. Абри Шоҭеи
сареи ҳнартәаны иҳалҳәеит. Аха ҳара ҳааиҿаԥшын, иахаҳҳәаара
ҳзымдырит. Шьоукы рус аилыргара мариаӡам.
– Катул!.. – ҿиҭит Шоҭа адәахьы. Уи аҽқәа икәадырын, аԥш
аагаразы аҩныҟа ҳцарцны дааит иҽеибыҭан.
– Ара сыҟами, Шоҭа! – адәахьы сындәылҵит.
297

Асоура иаҟәыҵын, аԥшасра иалагеит. Аԥшәмаԥҳәыс лԥацәа
азал аҿы еибарҿыҿуа аисра иаҿуп. Абри аамҭаз ашҭа наа
иқәланы иааиуан Жора Делианидии иԥшәмаԥҳәыс Светеи, уи
лыҩны иҟоу аӡҩыбжьатәи аԥҳәыс Анжелеи.
Анжела абарҭ ҳаиԥш аԥсшәа лҳәоит. Уи лхәыҷқәеи лареи
октиабр мза инаркны абра ирҭоуп. Лхаҵа Валери Делианиди
Аӡҩыбжьа далаханы дыҟоуп. Иацы арахь ииаргаз Камкиаа
сразҵаан, дыҟоуп иҩны, хар имам ҳәа сарҳәеит. Аабыкьагьы,
схаҵа илахьынҵа ҳәа акгьы сыздыруам, акрузеилкаауазар
ҳәа ажәа снылҵахьан. Иацы исаҳаз иахьа ианласҳәа, ԥыҭк
даалахҿыххеит. Лара макьана дқәыԥшуп, оумак лхыҵуам.
– Бхаҭа быжәлаҵәҟьа шԥаҟоу? – слазҵааит.
– Са сыжәлаҵәҟьа Бринџьиоӷлы ауп. Аҭырқәцәа анахыргоз
саб ижәла рыԥсахын, «Брунжаӡе» ҳәа ҳақырҭцәаны иҟарҵеит.
Аибашьра еилгар, сыжәлаҵәҟьа шьақәсыргылар сҭахуп!..
Заҟа рыцҳара ҟалахьоузеи адунеи аҿы.
Адәахьы март-мақар аԥшаӷьы аҵаҵаны атрышә иасуеит.
Аха амра цәыҵыԥхоит дук мырҵыкәа. Хәыҷы-хәыҷла асы
ӡыҭуеит, адәқәа хтуеит. Наҟ ашьхарахь, ианааимҟьа, асы хьамҭа
ҟәашкакараӡа ахрақәа иахьырҿажьу улаԥш рықәшәоит.
Ахәыҷқәа гәхьаазган, Отаԥҟа ацара схы иҭагьежьуеит ари
аҩаха.
Асааҭ 4 рзы Лабреи Мыркәылеи рганахь аҳаирпланқәа
нхылан, абомбақәа аларыжьит.
Аӡҩыбжьаа реибашьцәа Кәыдры ацҳа ԥыржәеит ҳәа
адырра ҳауит иахьа.
Март 13, 1993
Ари ажәабжь саҳаижьҭеи ҩымшҟа ҵуеит, аха аамҭа
ахьсымамыз иахҟьаны, ашәҟәы ианымҵакәа сааиуан.
Тур Џьынџьал иҷкәынцәа Генеи Давиди ԥшьҩык ақырҭцәа
Кьаса ҳәа изышьҭоу аџьықәреилаҵарҭа аҳәысҭа аҿаԥхьа
ишыршьыз аинформациа ҟасҵахьеит. Аха дара арԥарацәа
сырмацәажәацызт.
Жәаха аштаб аҿы сахьнеиз рҩыџьегьы срықәшәеит. Гена
џьара дыццакуан, аҭамзаара шьҭеиҵан, ус иҳәеит:
298

– Давид иуеиҳәап ахҭыс шыҟалаз, сара анахь џьара
исыԥхьоит, саҭоумҵан!
Давид захьӡыз иавтомат арыцқьара даҿын. Исҭахыз анеи­
ликаа, даасыхәаԥшын, ус иҳәеит:
– Хәбаҟа минуҭ усзыԥшы!
– Азамана!
Уи иавтомат рыцқьаны даналга ҿааиҭит:
– Шьоукы иаҳҳәо ианазыӡырҩуа сҭахым. Хыхь ҳхалап!
– Уара ишуҭаху!
Адәахьы ҳандәылҵын, амардуан ҳанхалеит. Азал ахь
акәымкәа, аԥхьатәи ауада ҳныҩналан, наҟ-ааҟ ҳаиҿаԥшуа
ҳнатәеит.
– Аҩныҟа иҟоу аабап ҳәа сашьеи сареи амҩа ҳақәлеит
март мза хәба рзы. Уи ԥшыхәран, хымԥада. Аҭаратәи абна
ҳҽагәылакны, ҳкылаԥшкылӡырҩуа ҳаҩны ҳнеит. Аҩны ҳәа
кыр ҳамоума, уи рбылхьеит, аха уеизгьы, ишыблугьы, ҳахьизҳахьааӡаз ҳџьынџь ауп, иҳазгәакьоуп, ас наунагӡа ҳцарым,
ахақәиҭра аагарц ами абџьар заҳку. Заҟа аамҭа абра ҳақәыԥшуаз
сызуаҳәом. Ҳашгылаз, наҟ ҳҳабла агәахьы ахысбыжьқәа ҳаҳаит.
– Уааи, Давид, абранӡа ҳанааи, иҟоу аабап ҳҳаблаҿы,
шьоукы ахысрақәа ирҿуп, – сашьа днасҿаԥшит. Саргьы
сымлакҩаккәа ииҳәаз сақәшаҳаҭхеит.
– Уаала! Ҳашьҭахьҟа ҳгьежьны ҳахьнеиуа иҳазҵааргьы
ираҳҳәаша аадыруазароуп!
Ҩаԥхьа абна ҳҽаҳҭан, Кьаса ахахьы ҳкылсит. Цқьа
ҳнаԥшааԥшын, Дачаҟа узго амҩаҿы ҳамнаӡакәа, ацәҳәыра
ахьынҵәо абна ҽыгәҳаҿ ахырӷәӷәарҭа наҳкылеит. Ҳаԥшит
ԥыҭрак, аха макьаназ уаҩ даабом. Амала, аҳаблахь уажәыуажәы рхысбыжьқәа ҳаҳауеит, тракторкгьы аусура иаҿуп.
– Уара ара уҟаз, сара ԥыҭк снаскьаны иҟоу гәасҭоит, –
сҳәеит, Гена снеизыԥшын. – Мамзар арантә акгьы ҳбарҭаӡам!
Абнара сҽавакны Сырбеи Адлеиба иҩны сазааигәаны иҟаз
гәасҭеит. Атрактор абжьы гон ҩадаҟа, Хәырхәмал Даҭикәа
иҭынхара шыҟаз. Ҩаԥхьа саагьежьын, сашьа дахьтәаз снеины
иасҳәеит ҳҭыԥ ԥсахны наҟ ҳнаскьар шеиӷьыз. Ҳаиқәышаҳаҭхан,
ҳҩыџьегьы ҳаибахьчо Сырбеи иҩны ҳазааигәахеит. Ари,
Дачантәи уаауазар, аҳабла уахьналало, амҩақәа ахьеидыҵуа
299

аҭыԥ аҿоуп. Сырбеи иҩны хыхь ҳанхалан, аҩбатәи аиха­
гылаҿы ҳҭыԥқәа аанаҳкылеит. Уадак аҿы сара сыҟан, егьи
ауа­даҿы – сашьа.
Ҳшыԥшыз ҩадантә атрактор аҿаанахан, Жора Адлеиба
иашҭа инҭалеит. Нахьхьи Рауль Хәырхәмал иҿы, иҩны акәзу,
иказарма акәзу, акы амца ацрарҵан, ашиферқәа ахьбылуаз
аҟәҟәаҳәа рыбжьы ааҩуан. Еицын арҳәцәа жәаҩык раҟара.
Жора иҩнаҟынтәи атрактор иақәырҵон иаарымԥыхьашәаз:
амаҭәаҩыҭәа, аҟәардәқәа, аԥш уҳәа убас иҵегьы. Ҩыџьа
ақырҭцәа Иура Адлеиба иахь имҩахыҵын, атрактор наргыланы
ԥыҭк аҭәа ақәырҵеит, иаанхаз амца ацрарҵеит. Аҟырҟырҳәагьы
аибарччара иаҿын. Наҟ Хәырхәмалаа рҿы ахысбыжьқәа ган,
ҳәакгьы ҵәааит. Уи ашьҭахь атрактор аус адыруит. Ҳшыԥшыз,
Кьынта Адлеиба имхырҭаҿы шьоукы нҭалан, акәытқәеи
агәагәышьқәеи иреиҩаӡо реихсра иалагеит. Нас атрактор арахь
аҿаанахеит. Сашьеи сареи ҳаицәажәахьан: рызегь атрактор
иақәтәаны иааиуазар, Кьынта Адлеиба инхарҭа уаҩсны ушааиуа
ацҳа ианықәлалак арныҟәаҩ сара сиеихсуа. Уи итрактор амаа
аницәыӡлак, ацҳа ишықәлалак иблаҟьаны ихышәҭыр алшон,
уи аамҭа ҳхы иархәаны егьырҭгьы ҳрылго. Аха ҳаныԥшы,
ҩыџьа ракәын иааиуаз. Аӡәк алафеҭ дақәгылан, егьи амаа
икын. Гена адырра сиҭеит: «Арҭ маҷҩуп: наҟ иоуҳашьҭып!» Урҭ
шааиуаз, арахь Дачаҟа ицоз рымҩахь ибжьамлакәа, аҳабла егьи
аганахь узго, Шьыпа Адлеиба дахьынхо шыҟаз рҿынархеит.
Иақәырҵахьаз амал маҷызшәа рбазар акәхап.
Оумак мҵыцкәа, хҩык еицны арахь рҿаархеит. Ацҳа иқәсны
ишааиуаз, рышьҭахьшәа игылаз ақырҭуа хаҵа амҩа аҿықәан
гуперк илаԥш ақәшәеит. Аӷа арахь далалаанӡа ҳаибашьцәа уи
аҭыԥ аҿы ахырӷәӷәарҭа нкыланы ирыман. Анаҩсшәа ажрагьы
жны аҭабиа ҟаҵан. Ашьҭахь игылаз, иаԥхьа игылақәаз ибжьы
нарықәиргеит:
– Модиҭ, биҷебо, модиҭ!
Ашьҭахьтәи агупер ааиҵихын, икны дышгылаз, егьырҭгьы
анихьӡа наҟ-ааҟ ирбаз иахәаԥшуа ишгылаз, савтомат саҵхеит.
Раԥхьа длеит аӡәы, уи ишьҭахь – егьи, ахԥатәи дыҩны аанда
иҽаваижьит дцарцны, аха дук мырҵыкәа уигьы дызгара ахы
300

иқәшәеит. Нахьхьи атрактор иақәтәаз иҟалаз ҳәа рзеилымкааит.
Уахьгьы ахысра ҳалагеит. Хыхь алафеҭ иақәгылаз иаҳа
даҳбарҭан, иҟалаз ицәа иалашәан, дыԥаны дцарц игәы иҭеикит,
аха сашьа иҭирҟьаз ахы дааннакылеит. Атрактор иақәтәаз
дҭыҵын, ахысра далагеит.
– Гена, уара ухысла, сара аԥсцәа рахь снеиуеит! – сҳәан,
ҵаҟа сылбааит. Убасҟаноуп иангәасҭа Сырбеи иуҭра хкаараҿы
хҩык иҿыцыз рнышәынҭра ҟаҵаны ишыҟаз. Ҩыџьа рҿы наҟ-ааҟ
аҵәқәа рхарсын, нышәынҭрак аҿы аџьар ахарсын.
Схысуа снархаххит ақырҭуа еибашьцәа, урҭ шьны ҿыцха
ицәыҵажьын. Рабџьарқәа аархысхын, сцарц сгәы ишҭаз, нахьхьи
Жора иҟны иҟаз ақырҭцәа аиҿахысрақәа шцоз еилыркаан, даргьы
ахысра иалагеит. Атрофеи бџьар сыманы абна сылалаанӡа Гена
сыхьчо дхысуан, нас уи ԥыҭк дсеиҩсны дцаанӡа сара дхызҩон.
Абна ҳҽанаҳҭа, ҩаԥхьа арахь ҳазлааз ала, нахьхьи ҳанхарҭаҿы
ҳкылсит. Убасҟаноуп ақырҭцәа, ирыхьыз еилкааны, аԥсуаагьы
нҳарҵәоит ҳәа аҟәҟәаҳәа ахысра ианалага…
***
Аоперациа «Леуа» иалахәыз Аӡҩыбжьаа иреиуоуп: Аԥшыцба
Реваз, Кокаиа Зурик, Кациа Сулҭан, Дараселиа Муслим, Допуа
Пушка, Кәарҷиа Валери, Ҷоҷуа Тутка, Акшба Беслан, Акшба
Аслан, Ӷәынџьиа Нури, Ешьыл Вахтанг, Дочиа Гәырам, Дочиа
Вадик.
Абри аоперациа анымҩаԥыргоз апартизанцәа хлаԥшра
рырҭон а-БМП аекипаж аилазаара. Уи иалахәын: Муцба Заур
(аиҳабы), Џьынџьал Г. Т., Џьынџьал Дауҭ, Допуа Резо, Абыхәба
Заур, Цецхлаӡе Џьумбер, Жьаниа Едик.
Аҭаратәи 1-тәи абаталион, уи раԥхьатәи ар рԥыза данҭаха
ашьҭахь, уи ихаҭыԥуаҩ, аштаб еиҳабыс иамаз Рауль Муцба иахь
ииасуеит. Аӡҩыбжьааи аҭарааи акраамҭа хаз-хазы рыҽшаны
иҟан, аха зегьакакәын, ақырҭцәа рҽеидкыланы ианҳажәлоз
аума, аоперациа анымҩаԥыргоз аума, еснагь рыжәҩа еибыҭаны
еидгылан. Аҵыхәтәаны, арҭ аҩқыҭак иатәыз аибашьцәа џьарак
ҭаҷкәымкны рҽеидҵаны иҟамлар ада ԥсыхәа аныҟамла,
1993 шықәса ҳанынҭалоз аҽны, Џьгьарда ақыҭан ар реиҳабыра
301

ааизаны иахьеилацәажәаз, ишаадыруа еиԥш, Бесик Квираиа ар
рԥызас далырхит. Аха уи мчыбжьык акәын ар рхадас даныҟаз,
дҭахеит иаарласны, ианвар мза 7 рзы.
Рауль Муцба еснагь Бесик Квираиа дизааигәаны дгылан.
Ихаҭыԥуаҩсгьы дыҟан. Зеиӷьаҭамыз ар рԥыза данҭаха иара
иаҭәаршьеит анапхгара. Диит 1962 шықәса март 19 рзы,
Аӡҩыбжьа ақыҭан. Иан дыҟоуп, иаб дыԥсхьеит. Аҭаацәараҿы
быжьҩык ахшара ыҟан: хҩык арԥарацәеи, ԥшьҩык аӡӷабцәеи.
Аишьцәа ахҩыкгьы: Рауль, Зурик …. Ахы иаҿагылоуп. Ҩыџьа –
Аҭара, ахԥатәи – Ҷлоутәи абаталион дахыԥхьаӡалоуп. Рауль
Аӡҩыбжьатәи ашкол даналга дҭалоит Тамбовтәи авиациатә
училишьче. 1989 шықәсазы афицар ичын иманы иҵара даналга
Аԥсныҟа даауеит, аусура далагоит Аҟәатәи аеропорт аҿы, аха
нас Аԥсны ар мчқәа шьақәгыло ианалага, Агәыӡератәи абаталион
аҿы арота аԥызаҩ ихаҭыԥуаҩс аусура далагоит. Ари абаталион
хадара арҭон Романови Пигари.
Раԥхьатәи аибашьра идикылоит Агәыӡера, нас Ешыра
хымз деибашьуан. 1993 шықәса ноиабр мза инаркны Аӡҩыбжьеи
Аҭареи апартизантә хәҭақәа реилазаараҿы дыҟоуп. Уажәтәи
аамҭазы Аӡҩыбжьеи Аҭареи рбаталион хадара азиуеит.
…Ахәы сықәланы снеиуеит. Ари ахәы ушықәу актәи
апост аҿы унанагоит. Аҭара азыбжак сыҵаҟа ишьҭоуп. Абра
ушаахықәгылалак ахысбыжьқәа ҵыхәаԥҵәарак рымаӡам.
Ақырҭқәа рхы иацәшәаны, ус меигӡарах апатрона ахьрымоу
иабзоураны, ҿааихак ҟарҵом. Набжьоуаагьы ргәаӷ анхыҵлак
дара рганахь ихысуеит «Нурс» ала, автоматла.
Ара санааилак раԥхьаӡа аибашьцәа снарылаԥшуеит, сра­
цәажәоит, сразҵаауеит. Убарҭқәа рышьҭахь азин ылхны аҩныҟа
сылбаауеит.
Ҩаԥхьа сазыԥшуеит сыҩны аҭӡамц иахьеихсыз, уи
кылжәаны иахьышьҭоу. Ҩаԥхьа сыҩны ашә ԥҽны дыҩналахьеит,
инхаз акьынтыжәқәа нарҳәаарҳәуа дрылан аӡәы, имԥыхьашәоз
хылагәыла еилажьны даԥырҵны дцеит. Ашә аартны инсыжьыр
сҭахуп, аха алақәа тәарҭас иҟарҵоит, нас урҭ уа иашьцылар
уҩналаргьы рҭаххом, рыц хырџьаџьа, Сергеи Кәыҵниа иҩны302

вагон аҿы ала ҳанынамышьҭыз еиԥш. Иахьеихсуаз, аҭӡамц
иадгылаз, 250 мааҭ ҳәа Ҷупка Қәачахьиаԥҳа лмагазин
аҿы иаасхәаз ашәҟәқәа рышкаф иалҟьаз ахҭыԥқәа аныӷӷа
снахәаԥшит. Ари аҩнаҿы шьҭа сгәы ззыбылуа инхаз сышәҟәқәеи,
аԥштәхәы змоу стелевизори, сца иҭоу аԥши роуп. Убарҭқәа
сыԥсы шрылоу, аҩнуҵҟатәи ҳаӷацәа иахьа-уаҵәы рнапаҿы
иҟалоит.
Сгәалаҟазаара бжьысны, хыхь схамлакәа, ахәы иаваршәны
ҩадаҟа сҿынасхеит. Исҭахын Паташь Патаӡба ихырӷәӷәарҭа
снаҩсны иҟоу збар. Ҽыргаӡа ҟаҵаны зҵаарақәак рысҭар
сҭахын, ӡәыр дызбозар. Аха уахь ахаларҭахь снаӡаанӡа, Бырдӷә
ихкаара саваланы сышнеиуаз, шьоукы рыҳаичеибыжьқәа
слымҳа инҭасит. Иахьынӡаздыруаз, Бырдӷә иҭаацәеи иареи
ахыҵны ицахьан. Уи жәларык ахшара дрылатәан, ианшәарҭаха,
лассы-лассы ари аганахь ахы хьамҭақәа каҳауа ианалага, ҽнак,
иханы ахырӷәӷәарҭа ҟаҵаны итәаз Патаӡба иҩызцәеи иареи
лбааны иабжьыргеит иаарласӡаны иҩны дахыҵны, ихшара
иманы иахьшәарҭамыз наҟ, аерманцәа рҿакәзаргьы, џьара
даанҿасыр шеиӷьыз. Бырдӷә дӷьаҵәыӷьаҵәит, уахь сыздыруа
ҳәа уаҩ дсымам иҳәеит, схәыҷқәа ирҿасҵозеи иахьназго
иҳәеит, аха Паташь ҩымш аҿҳәара ииҭеит дахыҵразы. «Ара
ҳусқәа шәырԥырхагоуп, иаарласны уанахымҵ, иудыруазааит
ԥеиԥшцәгьа шузыԥшу!» – дмақарзаап Паташь. Абри зегьы
жәаха ҳанеиқәшәа длаӷырӡышо саҳәара даҿын Бырдӷә.
Уажә санынаԥш, Бырдыӷә ицаҿы шьоук рцәажәабжь
ааҩуан. Абардра иҟаз аҿы сынцәыҵагыланы саныԥшы, иаша
аца иадгылан аҽқәа ҩба, акатаҳәа аԥш ааҵәақәа рыла ирҭәны
албаагара иаҿын шьоукы. Бырдӷә шьоукы ицхраауеит ҳәа
ҟаҵаны, сааигәырӷьеит иԥш ҭганы иахьизыргоз. Иҟоу збап ҳәа
снаԥшызар, сылаԥш иааҵашәеит Абзагә даҽа ҩыџьа ахацәа
иманы аца иахьҭаз. «Дықәырхит Бырдӷә!» – аасгәахәын,
сҿынасхеит, шәызҿу закәызеи ҳәа расҳәап ҳәа ӡбаны. Аха аца
ашә иавагылаз автоматқәа санрыхәаԥш, сҭыԥаҿ саанҿасит.
Ҳаиҭеиҳәоит ҳәа иаасгәыдҵаны сыршьуеит уахь саннеи.
Изулакгьы сышьҭахьҟа саақәҵәиааны, абна сҽаҭаны, хыхь
амарда снаҿалеит. Паташь иаҳҭынраҿы снаӡаанӡа саныԥшы
303

игәасҭеит урҭ рхырӷәӷәарҭа аҩны ашьҭахь машьына ласык
шгылаз. Уахь сымнеикәа ахәы ааихҵәаны ҩаԥхьа аиҩхаа
сынҭалеит. Аерманцәа рҳабла сагәылсны сышнеиуаз сылаԥш
рықәшәеит Бырдӷә быжьҩык ихшара драԥгыланы арахь аҩныҟа
дшаауаз. Такә шыбжьазгьы, дара шракәыз еилыскааит. Амҩаду
ианыланы, еикәшаны амҩа иқәын. Сара аевкалиптқәа рацәаны
иахьеилагылаз саннеишаз аламҭалаз, иаԥхьан машьынак
насывҟьеит, аха арныҟәаҩ сгәеимҭаӡеит. Аҵла ашьапқәа
ҳабжьан. Уи имашьына аԥхьагьы ашьҭахьгьы ааҵәақәа рҭәны
аԥш ҭаҵаны, Тҟәарчалҟа иҭаацәа ахьынхо афатә рзигоит…
Паташь, иахьа март мза 13 аҽны!..
Сгәы ԥыжәжәо акыраамҭа сҭыԥ аҿы сгылан. Иҟасҵара
сыздыруамызт. Сҽыраргаматәны Паташь сигәыдлар, сымариа
ԥшааны дсылгон. Уи сыхәнацәкьарак реиԥш еилыскаауан. Ара ҽа
маанак аҭахын, даҽа знеишьак азыԥшаатәын. Убри шыҟаҵатәыз
сазхәыцуа ҵаҟа агәаҩа сынҭалан, Мандараҟа сҿынасхеит.
Март 14, 1993
Амра ахаҿы лаша-лашо зны иаацәыҵыԥхоит, даҽазных
амамиқәара нахатәоит. Зны амш аҟәандара шацу аԥша ҵәыҵәӡа
иаацәырҟьоит, нас ахызаҵә еиԥш уцәа-ужьы иналҟьаны ицоит.
Март мза гызмалӡа бгахәыҷҵас аҵыхәа ҳҿаҟьаны ицарц
икылԥш-кылӡырҩуеит.
Ачаирҭа аханы аерманцәа еилагылоуп. Ҩаԥхьа, урҭ сан­
гәарҭалак, изҿу ацәажәара иааҟәыҵны зегьы рлакҭақәа са
сахь идыршәуеит, адунеи алахьынҵа са сакәушәа изыӡбо.
Сара издыруеит урҭ аԥсшәа шааибаҳҳәалак шәкы-зқьы зҵаара
шсырҭо, убри аҟнытә сара ираԥганы сҵаауеит:
– Жәабжьс исашәҳәозеи иахеижьҭеи, сашьцәа?
– Џьан, аҭаратәи Катул, уара уоуп зегьы здыруа, уара иҳәа,
ҳаумыргәаҟын!..
– Иацы абомбақәа казыжьыз ҳара ҳтәқәа роуп!..
– Ҟаи, џьушьҭ!..
– Ааи. Амаамынҭра азааигәареи Цагьера ҳәа иахьашьҭази
иаларыжьт. Ирҳәоит ркәыкәыл ҳәа ыҟамкәа иннарҵәеит ҳәа!..
– аҽхәара наҵасҵан, қырҭуа шьаҭа дыҟамкәа иннарҵәаз­шәа
304

инацысҵаӡеит.
– Ҳаи, ари зҳәаз уҿы хьыла иҭәыхгьы!.. – игәырӷьаҵәа
иааҟалеит. – Уаҳа ирҳәозеи аҟәаа?
– Аҟәоу?.. Аҟәа атәы макьаназы егьырҳәом. Амала,
иахантәарак убрахьгьы иҭагәыргәыруан. Аԥсуаа жәылазар,
ирҳәарын. Егьыс, Арӡынба иҩызцәеи иареи еибырҳәо сара
исазҳәода!.. Амала, рааигәа сгылазар: «Абаақәа, уахгьы-ҽынгьы
шәымтәакәа Аԥсны алахьынҵа ирлас ишәыӡбароуп! Мамзар,
Очамчыра араион иаланхо ажәлар автомат хы ҳарзамыргаргьы,
мызкы-ҩымз рышьҭахь ари арегион ахы ианақәиҭымха, рыц­
ҳашьа­рак ҟамҵакәа амла чаалаҵас ҳархны ҳақәнаҵоит. Абри
гәаҭаны, иаарласны лашарак ҳшәырбароуп!» ҳәа расҳәон.
– Ааи, џьан, Катул бзиа, хшыҩла уцәажәоит!.. – иҳәоит
аӡәы. – Аибашьреиԥш, амлагьы ауаа ԥырнахуеит!..
– Уаҳа?
– Иахьа ҩаԥхьа автоматқәа рыманы иаакылсын, ҳаршәара
иалагеит. Даараӡа ицәгьоуп ҳҭагылазаашьа, иҟаҳҵарызеи?
– Иахьа хыхь аевкалиптқәа рымҵан амҩаду аҿы ашлагбаум
дыргылоит, ус рҳәо саҳаит иацы. Уи ар реиҳабыра ирыӡбароуп.
Аибашьра еснагь абааԥсрақәа, ацәыхацәыфарақәа ацуп! Ҳара
ҳраион лымкаала: ара дҳамам амилициа, аӡбаҩ. Шьоукы
ыҟазаргьы, урҭ агага иаҩызоуп. Ишыжәбо, амацәаз ҳҭакны
ҳрымоуп. Ганкахьы, ҳамч шазымхогьы, аӷа ҳаиҿагылароуп, усгьы
ижәбоит – уи ҳаиҿагылоуп! Арахь шаҭарак ҟамҵо аҩнуҵҟатәи
ҳаӷагьы ахәа иршуеит, дыцҳауеит. Иҟаҳҵарызеи, ҳзыхьӡарыда?
Ани Арӡынба ҳәа ҳазҿугьы, ишыжәбо, абарҭ ҳаиԥш дуаҩуп,
дынцәаӡам. Уи збо шәареи сареи ҳауп. Ҳаицхырааны ҳақә­
ԥалароуп!..
Сылбааны, аӡыцҳа санырлак, сҳақьԥсықьуа амарда сна­
ҿалоит. Изулакгьы, сыԥсы мшьаӡакәа, анҭ аҩевкалиптк срыб­
жьысны санынхалалак, «Оф, гәышьа!» ҳәа сыԥсы ааи­ҭаскуеит
ҳамҭакы. Аԥша хьшәашәаӡа ишықәсуагьы, аԥхӡы сылҵуеит.
Аштаб аҿы саннеи, Димер Џьынџьали сареи Хәаҭа Быҭәба
дахьынхо итәоу ҟабардаа рыҷкәынцәа рахь ҳаиццоит. Урҭ рыхьӡ,
рыжәлақәа ашәҟәы ианаҳҵар ҳҭахын. Уа ҳахьнеиз агәыԥ еицыз
ыҟаӡамызт ҩыџьа рыда. Урҭ уаҵәынӡа шәаҳзыԥшы ҳәа ҳарҳәеит.
305

Ара исықәшәеит аҟабардаа рыҷкәынцәа рымаҵ зуа Рауль
Баџьгәа-иԥеи Ипполит Арчил-иԥеи Кәыҵниаа. Ипполит ақыҭа
камыжькәа ар рымаҵ иуеит, набжьоуаа ргәыԥ иалоу иԥа
Нугзаргьы дихылаԥшуеит. Уи Нугзар захьӡу зынӡа дқәыԥшӡоуп,
аха аибашьышьа иҵан, аӷа диҿагылоуп.
Рауль изласеиҳәаз ала, иахьа иҩны днеины, уаха Мандараҟа
дгьежьуан. Сара Мандараҟа сшааиуаз, аӡиас ацҳаҿы, афермақәа
рзааигәара, Рауль имаҳә Аполлони иаҳәшьа Галиеи срықәшәеит.
Урҭ ирасҳәеит уаха Рауль арахь дшаауаз.
Иахьа уиаҟара ахысрақәа ыҟаӡам. Иаҳа ҭынчроуп. Аха уи
аҭынчра аҵаҟа уаҩ илаԥш иҵамшәо амчқәа наҟ-ааҟ еиҿаԥшуа
аилашра иаҿуп. Иахьа ма уаҵәы урҭ амчқәа ааидыслар
иԥжәараны иҟоуп, адыд-мацәыс еиԥш… Аха убранӡа еимҟьарак
иаҩызаны ҭынчроуп…
***
«Дызусҭоу жәдыруама Катул, ишәзымдыруазар сара
ишәасҳәоит!.. – уи иҭаҷкәым раҵәаны иҩызцәа дзыдгылаз
сзакәыз рзеиҭеиҳәон. – Катул, иаахҵәаны иаҳҳәозар, дчар­
ҳәаҩуп!.. – Аҵыхәтәантәи ажәа днақәыӷәӷәаны иҩызцәа
даарылаԥшит. Дара урҭгьы ргәаӷ ҵысын, абар-абар, егьрыгӡа­
мызт сара сахь ижәыланы сдәылырҳәарц. Са сыҩнатәан
сыҩны азал, аԥенџьыр скылԥшны ирҳәоз зегьы саҳауан.
Исыздыруамызт урҭ сырбозу срымбозу, аха гәҩарак рымазар
акәхарын ара сшыҩнатәаз. Дареи сареи иҳабжьан сашҭа
иакәыршаз аҭел аанда. Аха ани аснаипертә шәақь зкыз
ишимчыз шьапыла ашьаҟа данас, икьынааны, арахь иныдырҩны
инкаҳаит. Аснаипер еидгылаз дрылыҳәҳәон зегьы. Уи егьырҭ
раасҭагьы иаҳа деиқәан, иҟалап егьырҭ раасҭагьы амчра иманы
ихы ибозҭгьы. Ус акәу, анс акәу, ахадара шникылоз ибжьалагьы
иудырратәы иҟан. Џьота! Аабыкьоуп уи Паташь диманы арахь
данааи, Аҭаратәӡамызт. Аха ус шакәызгьы, аӡәы сицәшәап ҳәа
дыҟаӡамызт.
– Сара ишәасҳәоит – уи дчарҳәаҩуп, абри уажәраанӡагьы
ишәзымдырӡоз? – Абзагә дҿамҟәыџьӡа, иқьышә кылышьшьы
иҩызцәа днарылаԥшит. – Ишәзымдыруазар сара ишәсыр­
дыруеит!.. Ма ицәажәашьалагьы ижәдырыр акәын уи дшаԥ­сыуам.
306

Ҵоуп, ажәла бзиа ихуп, аха ишьҭра гәаҭо ҳҿынаҳхар, шьаҿак
ҳнеиҭаԥар – ақырҭцәа рҟынӡа ҳнаӡоит!.. Иан даԥсыуаӡамызт.
Уи дыԥсхьеит, аха дара дрыжәлантәын. Убри амацарагьы азхоит
днышьҭагәаны иҳәынҷаразы. Уи дпатриотны дыҟазҭгьы, абџьар
имкуаз!.. Ҵоуп, 50 дырҭысхьеит, 60 аҵыхәа икырц егьигым, аха
имаҷҩума уи ақәра зманы иҳавагылоу ҳабацәа!.. Са сгәанала,
уи уажәраанӡагьы наҟ дныхзар акәын. Ҳхаҵарақәа аниҵошәа
абра дҳашьҭафыҩуа дҳадгылоуп есымша. Уахынла дара
рахь диасны ҳшыҟоу-ҳшану ҳҭагылазаашьа реиҳәозар? Сара
саӡәыкны уи сизыразым, сизыразымызт ахааназгьы. Ани ҳхан
еиларыжьыз данеиҳабызгьы. Амышьҭацәгьа, ахаҿы шеишеиуа
аҭаца ԥшӡа леиԥш иҳаздыргылаз, уаҳа уаҩ дырзымԥшааӡеи
иара ида убри аҩны аӷьараҳәа иахагылашаз?.. Еснагь дубаргьы
ашә дылагылан, уахь аҩнуҵҟа ҳаҩналар иҭахӡамызт. «Ааҵра
шәадычхәрылоит ҳәа даҳзашшуан, абра шәыҩналаны аҭаҭын
ахара шәаҟәыҵ, акәымзар шәқьышәқәа хызбылуеит» ҳәа
даҳзаӷьуан, дҳаҵаҳәҳәон, дара ракцент иҭаны. Ашьҭахь,
ҳаргьы иаҳтәымхеит, иаргьы итәымхеит, иагәыдырҵаз абомба
ҳаилнаргеит ҳкәаԥӡа. Ах, макьана ашьапы иқәгыланы иҳамазар
кыр ҟалозма, Паташь дуӡӡа шаҟа данаалоз, дизашшуа мацара
диԥыриган, иара дџаџаӡа днахагылан… Паташь дҳамазҭгьы,
аҭаҭын ҳахон, абиллиард ҳаирсуан, амаца ҳасрын, аҩы аажәуан,
ҳацәарын, ҳтәарын. Уи дҳамазҭгьы, дызусҭадаз акраҳазҳәоз!..
– Иазхоуп!.. – ибжьы ҩҭицан, аснаипер дааникылеит аӡәы.
– Иуҭахузеи?
– Паташь дуӡӡа иеиканыз наҟ ҳилгароуп!.. Ҳачҳара хыжжуа
иалагеит. Ҳара иаҳҭахуп уи иқәнага дақәшәар!..
– Макьана ишәычҳа!.. Абри игылоу иара иқьалоуп. Анымха­
хымҵәа, ишгылоу шәымбаӡои?! Ачарҳәаҩ иҩны зынхарызеи?..
Шәеихс!.. Ишәҟәаҟәа!.. Ишәыблы!..
Аҟәҟәаҳәа игеит ахысбыжьқәа. Сзыҩназ аҩны аахыџхыџит.
Сцәырҳаны сааԥшит. Аҵх ууаӡа иҭынчран. Адәахьы сындәылҵит
ԥшьаала. Шоҭа макьана дҿыхар сҭахымызт. Сылаԥш ндәы­
қәысҵеит, аха нахьхьи џьара аҵхлашә иаларшәны игылаз
сыҩны ара Мандарантәи избарҭамызт. Амала, уи аганахь
иҭагәыргәыруан, иҟалап наҟ-ааҟ ахысрақәа ирҿызҭгьы.
Аамҭа снахәаԥшызар, аҵх агәы ааиҩнашон.
307

***
Март 15, 1993
Аоперациа «Леон» иалахәыз ҟабардаа рыҷкәынцәа
рхыԥхьаӡареи, рыхьӡқәеи, рыжәлақәеи сырҭеит. Урҭ иреиуан:
Блиев Михаил, Мамиев Беслан Зулимби-иԥа, Тхакахов Аслан
Тоби-иԥа, Шомахов Витали Григори-иԥа (Шьамтәыла), Арҩҭаа
Фарид Абдульуахаб-иԥа (Шьамтәыла), Жужуев Али Владимириԥа (агәыԥ ахада), Мацухов Аслан Чилохсҭан-иԥа, Гунджафов
Аслан, Иналов Вадим, Хануков Беслан, Каскулов Муҳамед,
Хамгоков Сахнун Тембулат-иԥа, Османов Казбек, Тахтомышев
Али Асланыҟә-иԥа, Феликс Бекалдиев, Тиажгов Борис, Анзор.
Ахысра иаҿуп наҟгьы, арахьгьы. Ақырҭцәа зынӡа арахь
рҽадцаланы иааскьарц рҭахуп, агазмҩа иахыст уҳәаратәы
иааигәаӡаны амца ажәҵара иаҿуп. Набжьоуаа знык-ҩынтә
раҟара «Нурс» рыларҵеит, аха дара уи иарҭынчуам: ҩаԥхьа
«атроԥра» иалагеит.
Хәыҷык иааиқәтәазшәа анызба, ҵаҟа ахшьыра сынҭалан,
«чараз» ҟаҵо, сгәысҽанҵаны албаара саҿуп. Ахьацара ршьапқәа
сыҽрывакуа, абацә ахьгылоу иамариашаны схы сырхеит, аха
ани еилаҳаз сбора саназааигәаха, нахьхьи аусҳәарҭақәа рышь­
ҭахьшәа инхо Грышьа Агрба иҩны аладахьы рацәак бжьамкәа
аҟәҟәаҳәа иааиларҵеит. Сара сааиҳәҭҟәыҟәланы маҷк сҽаа­
ныскылеит, сгәарҭаз џьысшьан. Аха излагәасҭаз ала, са сганахь
ахқәа дыршәуамызт – усшәа збеит. Схы ҩышьҭысхын, сшьаҿа
ааихызгеит. Петиа Камшьышь-иԥа дахьынхоз шыҟаз алҩа
хтәалан, иҟалап урҭ ԥҳәаҟәак амца ацрарҵазаргьы. Хыхь ахәаҟны
саныҟаз Анзор Родик-иԥеи Саша Сафер-иԥеи изласарҳәаз ала,
аибашьцәа идыршәуаз «Нурс» ахы даҽа­џьара икаҳаит.
Аҩны ашьҭахьала снеины ауада хәыҷы сынкылыԥшит:
акультура Ахан иацәынхаз аԥштәхәы змоу ателевизор аҭыԥ
аҿы иқәгылан. Аҩны аԥхьаҟа сымнеиӡеит, избанзар ахысрақәа
убасҟак ирацәан, машәыршәа ахымҩас саахар алшон.
Иахьатәи амш злаҟоу ала, абар-абар наҟ-ааҟ еилалеит уҳәартә
аҭагылазаашьа ахы унардыруеит. Убри аҟнытә, сыжәзаҵә аԥсы
308

ҭоу иҭаму гәамҭаӡакәа, сышьҭахьҟа саақәҵәиаан, сца сынҭаԥшит:
хәбаҟа калаҭ ахырххьеит арҭ аҩымш рыла. Хәаҭа Быҭәба
иҩнахьы ҟабардатәи аибашьцәа рсиа ақьаад ианаҳҵараз
Димери сареи ҳандәықәлоз, «Урал» амашьына ааҵәақәа рыла
ирҭәуа, аштаб аҩны ашҭа инҭыҵын, ҵаҟа ауаа реиланхарҭақәа
рахь игаз амҩа инанылеит. Иахьыманшәалаз аҭыԥқәа рҟынтәи
иахыҵны иҟаз ауаа рцақәа ирҭыганы Ӷәада, Ҷлоу, Ҭхьына,
Тҟәарчал шыҟоу, досу рҭаацәақәа здыԥшылоз аҩнқәа рахь
афатә рзыргоит. Аибашьцәа рхәы ҳәа идәықәырҵаӡом. Сара
сыла ҭаа сца сазыԥшуеит. Иахьа-уаҵәы ҳәа сыззыԥшу атрактор
иақәтәақәоу аанӡа, сца иҭоу сыԥш еимҵәаны иргозар акәхап.
Ишԥаҟауҵари, аамҭа цәгьоуп, уара утәы, сара стәы ҳәа еилых
ыҟаӡам, досу рҭаацәа наҟ инрыжьыз млакы иамгакәа абри
акаамеҭ иалҵыр рҭахуп. Сџьабааи сыԥхӡашеи зду, мызкы
ина­рықәгәыӷуа сымала зҭагалара саҿыз сҽаҩра, ааҵәак
иадамзаргьы схәыҷқәа агьама рымбаӡацт. Убри ауп исызхымго
акәымзар, зыҩнқәеи зцақәеи рыблыз аҭараагьы рхәыҷқәеи
ранацәеи акрыфара шырҭаху здыруеит. Ари азҵаара даҽакала
аӡбашьа аман, аҿаҵа шеиҩшатәу аамҭа саргьы исымбо сыҟам,
аха ус иҟамлеит. Изылшоз рхазы рхы иахәеит, излымшоз
аган иавахеит. Аҵәыуара саҿушәа арҭ сажәақәа ҽакала
еилышәымкаан, ари иахьӡуп иашоу аиаша!..
Уи ҳаҟәыҵып. Хыхь санхала Набжьоу аҳаблаҟынтәи
ақырҭцәа еишьҭаргыланы, миноуп рҳәеит, ари ахырӷәӷәарҭа
иахҟьаны, аиҩхаа уахьынхало ахәаҿы инхо Акакь Кәыҵниа
икәшамыкәша ахқәа ркаҳара иаҿын. Излагәасҭаз ала, ҳаҵаҟа
иҟоу агәаҩарахьгьы иҭаҳауан. Убас аҭагылазаашьа шыҟаз ҵаҟа
сынҭалеит. Акәараҿы санылбаа, нахьхьи, ҩаԥхьа ԥшьынтә
еишьҭаргыланы иҭдырҟьеит. Иаарласны урҭ џьара абра
икаҳар алшоит. Аӡхықә аҿы игылаз ал ашьапы снадгылеит.
Дук мырҵыкәа Акакь Кәыҵниа иганахь ҩаԥхьа ахқәа ркаҳара
иалагеит. Са сааццакын, ашәарҭара шыҟазгьы, аҳарҭ еиԥш урҭ
ахқәа сываԥжәо иалагаанӡа, сҿаԥхьа ишьҭаз амҩала амарда
снаҿалеит. Уи сынхапҟалан, сымҩа аԥыхьа инхоз Жора Быҭәба
иҿаԥхьа саннеи, ҳааигәараҵәҟьа ҩба каҳаит. Сшьаҿа ырццакны
иааихызгеит. Саԥхьаҟа аиҳәшьцәа Цибеи Гәилчкеи Латариаа
309

Циба лмоҭа дрыцны иԥхеибарс илеиуан. Сафер Делалоӷлии Иван Быҭәбеи ахҵысҭахь рхы рханы иааиуан, санырба
исықәҿырҭит:
– Иабантәидыршәуеи арҭ?
– Набжьоу џьара игылазар акәхап, азҵаарақәа раҵкыс
шәыццакыр шәзеиӷьын!..
– Набжьоу ба? – Сафер ихы ҩышьҭыхшәа уахь дынхьаԥшит.
– Зынӡак иааҳҟәамҵӡеитеи?!
Са сааҭгыланы урҭ сырзыԥшуан. Сдәықәламҭаз ҩаԥхьа
сыбжьы нарықәсыргеит:
– Шәыццакы, мамзар Шеварднаӡе даапкит рҳәеит,
џьаҳанымҟа дшәыԥхьар илшоит!..
– Ааит, џьаҳаным иара дцааит, ҳа ҳажәлар еиқәханы!.. –
даацәажәеит сгәыла Сафер. – Арахь уабацои?
– Мандараҟа!..
– Ҳара уахьынӡа ҳцаӡом, уара уцала! – иҳәеит иара.
Саргьы сҿынасхеит.
Амш ахәларахь еихоны «аҩны» сааит. Сахьааиз Шоҭа
исеиҳәеит, иаха аԥсуаа ахьыҩноу, абра уахьаахало аҩнаҿы,
аԥшәма ижәқәа хԥа ҭганы ишыргаз.
Иахантәарак алақәа ҿааихак рымаӡамызт, аӷьычцәа рбозар
акәхарын, сназхәыцит сара.
Март 16, 1993
– Угыл, Катул, угыл! – Шоҭа ибжьы саанарԥшит. Ухааӡа
ацәа уаналоу уандырҿыхо ушԥаҟалои!..
– Иҟалазеи? – сҳәан, сиарҭа снықәтәеит.
– Угыл, ҳажәқәа рӡеит, ҳажәқәа!.. – ишәақь аашьҭихын,
адәахьы дындәылҵит. Саргьы сишьҭагыланы уахь сыццакит.
Аҩ­наҿы сԥычкак ҳамаӡам, иҭаршәны иҵәахны исымаз, Дина
Динченко аҭырқәа лхаҵа иҟынтәи илыхшаз лыҷкәын аиҵбы
иӷьычын, ианаҭахыз аамҭазы ҳаиқәылашьца ҳтәан. Шоҭеи сареи
егьа изааундазгьы иҳазимымхит. Лара ангьы уи аҵы­хәала
лыҷкәын аҟьыбызшәаҳәаҩ ишызбоз лызхараҵә­ҟьа икыдылҵеит,
аха акгьы иаҳмыхәеит. Убри ашьҭахь аҩны сцаны, аца иаҿасҵап
ҳәа исымаз асаԥаҭ аазган, Шоҭа ҵәымӷ шәпақәак ԥшааны,
310

ирхәаны иеиҭан, ацаԥха наҿаҳҵеит. Ҽынла ҳуада хәыҷы ашә
аҳаркуеит. Ас ахьыҟаҳҵаз аԥшәмаԥҳәыс Дина Динченко зын­
ӡагьы дамыргәааӡеит.
Адәахьы ихысуан автоматла. Ҵаҟа Жора Делианиди
дахьынхоз аҳаичеибыжьқәа гон. Шоҭагьы даҵамхакәа агәақьагәақьҳәа ҩынтә дхысит ишәақь еимҿаԥала.
– Ҳаи, ҳаи! – атрышә дасуа дыҳәҳәеит уи.
Дина Динченко лыжә бзиа рӡаз џьылшьан, харԥзаҵәы,
аҟәараҳәа деиҵасуа ашә дылагылан. Сара снеины уи
лтелевизор бааԥсы ахы иқәҵаны исымаз скуртка аасхасырԥан,
адәахьы сындәылҵит. Уи аамҭазы нахьхьи Жора иҩны аҿаԥхьа
аӷьалпалбыжьқәа игоз ллымҳа кыдҵаны данырзыӡырҩ, Дина
еилылкааит ԥаса Шоҭа зыҟны дыҟаз аԥшәма Андреи иҷкәын
Аруҭ захьӡыз аӷьыч дшааникылаз.
– Молодец, Аруҭ! – уи ирҽхәара даҿын Дина. – Ажәхьа
иаԥцаны изгоз аӷьыч дихьӡаны дааникылеит.
Шоҭагьы уахь дцаны дыҟан, уажәыгьы рышьҭыбжьқәа
цәгьан. Нахьхьи уахьынхало аевкалиптқәа рҿы иҟарҵаз аш­
лагбаум аҟынтәи арахь игоз абыжьқәа анраҳа, уантәигьы
ахысра иалагеит.
Жора иҟынтәи арахь ахалара иаҿын аерманцәа. Раԥхьа
иргыланы иаарцон ажә аԥеи иареи. Автоматла ихысыз даԥсыуан,
иаха Андреи ԥшьҩык ракәзу, хәҩык ракәзу сасцәаны иҭан.
Аӷьыч данааныркыла, дыҩны дрыцәцеит.
Уажәшьҭа Дина Динченко аҳаблаҿы уаҩ длырцәажәашам:
луадаҿы иҩноу Шоҭа аӷьычра аныҟала, иҩны ицоз аӷьычцәа
ҩынтә драҳәҿахысит. Шьҭа акозыр уи лнапаҿы иҟоуп. Из­
банзар, абас аибашьра анцо аамҭазы аӷьычцәа цәырҵны ицә­
гьарахар, лара илымоуп абаагәареиԥш дзыхьчо ҩыџьа аха­
цәа ӷәӷәақәа. Аӡәы икуп ашәақь еимҿаԥа, егьигьы икалам
аанкыланы уаха шаанӡа аибашьра аҭоурыхқәа иҩуеит. Ари
аҳабла иқәынхо реиԥш иҵегьы дыздырқәо ԥыҭҩык ыҟоуп. Ижә­
бома сара акьышәкьышәраҿы схаланы сшыҟоу, шаҟа шәҭаху
шәсыҵашьыцла!..
Ԥыҭрак ашьҭахь Шоҭа дааит, азал аган аҿы аурыс ԥечка
игылаз амца иҭаҳҵаз еибакын, ауада шаҳәшаҳәуа аԥхара
ҩналахьан. Дина лыҷкәынцәагьы гыланы, гәыблаак азна аман­
311

дарина рыларгыланы афара иалагахьан. Шоҭа арахь дыҩ­
налаанӡагьы ҩынтә атрышә дасхьан.
– Сыжәқәа убазар? – уи дҵааит сара сахь.
– Ужәқәа абазбоз? – иааџьашьаны снеизыԥшит. –
Иҭакӡамыз?
– Иҭакны схы еилагоума?! Абрахь ааҵра иавоуп!..
– Ыы! – сҳәан, ус сҽааныскылеит. Ссааҭ снахәаԥшызар,
ҩба рахь аусура иалагахьан. Ҳацәа ҟьаланы ишыҟазгьы, ԥыҭк
аԥхарра ансылс, сиарҭахь сеихеит.
Ашьыжь Лабра шыҟаз, Цагера шыҟаз артиллериа цәажәон.
Хәыҷыкгьы иҵааит. Амш еихыкка, амра ахаҿы лашаӡа ҳашьхақәа
иаарывҵыҵын, ацԥхьқәа меигӡарах ианаҟьа, игәазырҳагаха
иааҳақәнаԥсеит. Ус ишыҟазгьы, ашьыжь ахьҭа аҿан. Ԥыҭк ацәа
ҳалахеит Шоҭеи сареи. Аха Дина Динченко еиқәлыршәоз лычуан
абжьы ҳаанарԥшит. Ахьышәҭҳәа ҳҽеилаҳҳәан, ҳҩагылеит. Уи
абысҭа лурц ахьурӡы еиқәлыршәахьан.
Убри аамҭаз иаха автоматла ихысуаз Андреи иуацәа аԥсуаа
ҩыџьа ҳашҭа иааҭалеит. Шоҭа урҭ идыруазаарын. Аԥсшәақәа
анааибаҳҳәа, уи днаваргалан, ак иарҳәеит.
– Иабаҟоу?.. – иҳәеит Шоҭа дгәырӷьаҵәа. Дук мырҵыкәа
Дина Динченко лашҭа ҽыхәа баак ааҭаргалеит.
Шоҭа акраамҭа дахәаԥшуа дгылан. Нас дақәшаҳаҭхеит.
– Сара ҽыда усгьы схәарҭам, ижәдыруеит, – иҳәеит уи. –
Ажә ишәысҭараны иҟоу, абар-абар, иахьа-уаҵәы ихьоит. Иаажәг
ашаха, уажәыҵәҟьа икны ишәысҭоит!..
Ус иагьыҟарҵеит: ажәи аҽи еиҭнырыԥсахлеит.
– Чистокровкахап!.. – самхаччеит азнаказы, аха СССР
аҽыбӷаҟаза Шоҭа Кәыҵниа дгәаар ҳәа сшәан, сҽааныскылеит.
– Аибашьра еилгар адгьыл цәаӷәатәуп, нас, ишԥа! Атрактор
узҭода?.. Аиашаҵәҟьа ҟауҵеит!..
– Сара ҽыда схәарҭаӡам!.. – иҳәон иара.
Акранаҳфа, сара сҽааибысҭан, ахырӷәӷәарҭақәа рахь
сдәықәлеит.
– Уара Шоҭа, иахьа узҿузеи? – сизҵааит.
– Ушьҭаншәа аӡлагарахь сцоит, – иҳәеит. – Ҳшыла нҵәеит
ҳәа дашшуан аԥшәмаԥҳәыс.
312

– Уажәы уцома?
– Сзырццакуазеи, ушьҭаншәа амҩа сықәлоит!
Хыхь санхала акраамҭа апост иқәгылаз арԥарацәа
срыдгылан. Иахатәи ахҭыс араагьы иалацәажәон. Нури Ӷәынџьиа
иԥаҵа шлаӷәаӷәаӡа даацәажәан:
– Убарҭ аҷкәынцәа, исасцәаны ишәҭаз, зынӡагьы рыгәра
шәымган. Убарҭ аӷьычцәа ирылахәын ҳәа аадыруеит. Ҽазнык
ианааба ҳреигӡом!..
Аҟабарда ҷкәын Гунжафов Аслан сидтәаланы уи иҩыз­
цәеи аҭарааи злахәыз аакьыскьатәи урҭ реибашьра атәы
шысзеиҭеиҳәоз, ас ансаҳа, Нури схы наиқәыскын:
– Уара уҷкәыни уӡӷаби ҭахахьеит абри аибашьраҿы.
Ханҩажәа шықәса ушреиҳаугьы, уцәа ыҟамкәа, уфа ыҟамкәа
абџьар кны сшьа зуеит ҳәа аӷа уиҿагылоуп. Шьоукы аӷьычра
рхы иҭагьежьуеит абри аамҭазы. Дҳашьазаргьы, дԥырхтәуп убас
иҳалоу!..
– Ахьы иаҩызаз ажәа уҳәеит! – днақәшаҳаҭхеит
иаҳзыӡырҩуаз Заур Муцба.
Асааҭ жәеиза инархыҳәҳәеит. Ҵаҟа санԥшы Заури Адики
Кәыҵниаа снархьыԥшит. Арахь рхы рханы иааиуан. Катата
Џьынџьал хадара зиҭо агәыԥ ахь ҳаиццап ҳәа еибаҳҳәахьан.
Аха убри аамҭаз машьынак ласӡаны иҳавҟьеит. Излагәаҳҭаз
ала, ихәны иҟаз хаҵак дрыманы ицон. Аакьыскьанӡа Наа аҭа­
ларҭа шыҟаз ахысбыжьқәа ааҩуан. Иҟалазеи?
Иҟалаз анаҳзеилымкаа, акыр ҟалазар ушьҭан ажәабжь
еилаҳкаап ҳәа еибаҳҳәан, ҳамҩахь ҳҿынаҳхеит.
Катата Џьынџьал еицырдыруа шәарыцаҩуп. Ари аибашьра
ианалага аҽны инаркны ишәарыцаратә ԥышәа ихы иархәаны
ахьыԥшымраз дықәԥоит. Раԥхьаӡатәи агәыԥқәа анеиҿыркаауаз
ишәақь еимҿаԥа кны иҩызцәа аӡәыс ҳәа даарылагылеит.
Ашьҭахь уи иеибашьратә фырхаҵарақәа ирыбзоураны
ҩ-трофеик автоматқәа игеит. Акы иара ихазы иааникылт, егьи
ива­гы­ланы ицеибашьуа иашьеиҵбы Мераб ииркит.
Агәыԥ ахьгылоу Витали Иван-иԥа Кәыҵниа иҩнаҿоуп. Уа
ҳаннеи, маҷк ҳаԥсы анаҳшьа ашьҭахь, Катата иаҳзеиҭеиҳәеит
февраль мза 20 рзы 8 сааҭки 45 минуҭи рзы хыԥхьаӡара
313

рацәала, 200-ҩык рҟынӡа иҟаз ақырҭуа еибашьцәа ашьыжь
ишрыжәлаз. Арантәи уанԥшлак рааигәара иҟоу Иура Қәаҭ-иԥа
Кәыҵниа аҩбатәи иԥшәма дахьизтәоу аҩны ашҭаҿы аԥшәма
имашьына лас «Жигули» инапы нықәшьуа дшадгылаз ибеит аӷа.
Знык данхыс уа днаваҳаит ақырҭуа ԥхамшьа. Уи днеихаххырц
арахь иҿааихеит аҩбатәи – уигьы длеит. Нас апулемиот ахысра
иалагеит, ҩынтә агранат идыршәыз Витали иҩны аԥхьа иаахеит.
Уи ҳахәаԥшуа ҳгылоуп уажәы.
Усҟан, абра еибашьуаз иреиуан: Катата, Мераб, Рома
Џьынџьалаа, Ҭыма, Руслан, Маврик Кәыҵниаа, Илиуша Џьопуа,
Бесалҭан Сангәлиа. Агәыԥ иалоу егьырҭ аибашьцәа ара
иааигәаны ирыхьчоз ахырӷәӷәарҭақәа кны аӷа ишьклахысуан.
Асааҭ акы абжазы аԥсуа радио ҳнадтәалеит: Иҟан: Адик
Сиса-иԥа, Зурик Константин-иԥа, Мурҭаз Қәаса-иԥа, Ҭыма
Қәаса-иԥа, Маврик Панџьа-иԥа, Гәырам Иликәа-иԥа, Нодар
Гәыӡбеи-иԥа, сара сналаҵаны Кәыҵниаа, Катата Сикәа-иԥа,
Мераб Сикәа-иԥа, Рома Вова-иԥа Џьынџьалаа, Илиуша Кәышәиԥа Џьопуа, Бесалҭан Даҭикәа-иԥа Сангәлиа.
Адиктор, Левитан дцәажәозшәа, ибжьы ҿацаӡа иҭыҩуан::
– Иахьа, март мза 16, 00 сааҭ азы…
Аԥсуаа жәылеит!.. Абар лабҿаба иахьааба арсҟаамҭа
ҳаззыԥшыз!.. Аҟәа ахы иақәиҭхароуп!.. Абра иԥҵәароуп ақырҭуа
фашизм абӷа!..
Иқәгыланы ицәажәоит Иури Воронов, Олег Дамениа. Урҭ
зегьы ирҳәо акоуп – иааит ашьоура аамҭа, аԥсреи абзареи
аамҭа аҩаӡараҿы инеит. Зегьы ҿҳәарак-ҿҳәарак рымоуп!.. Акәты
ашьыга ашьапхыц иҵнахуеит… Наҟ-ааҟ еиҿагылеит ахааназ
еинымшәо ҩ-мчык!.. Аиаша аиааира агароуп!.. Уи ҭоурыхла уа­
хәаԥшуазаргьы еилкаауп. Шеварднаӡе лабала ихы иасроуп!..
Арԥарацәа дәылҵын, ирзымычҳакәа ихысит. Еибагәыдкылар
рҭахуп зегьы, аха рҽааныркылоит, макьана уи амш ҳаззыԥшу
мааиӡацт, макьана ҳадгьыл ишьапы ықәгылоуп ақырҭуа,
уи идац ыҵжәахаанӡа иаҭахқәоу рацәаӡоуп, уи иақәӡуазар
акәхап зегь раҵкысгьы ихадоу ауаҩ иԥсҭазаара. Уеизгьы, шьҭа
иааигәахароуп Аиааира амш! Насыԥ имоуп уи иахьӡаз, уи збаз,
уи иалаԥшыз, насгьы еиқәхаз!.. Ари иеиҳау Аиааира ҳҭоурых
иаҳәахьоума?..
314

Адәахьы аҳауа зҩыдоуп, аԥша хьшәашәа аҵоуп. Ҳаирп­
ланқәак агаҿа аганахь ихылан, Аҟәа шыҟаз рхы рханы аҳауа
иалҵәраа ицоит. Аха, иџьоушьаша, абомбақәа карыжьуа
ашьҭыбжь ҳаҳауам. Дук мырҵыкәа урҭ гьежьны агаҿахь рыбжьы
ҳаҳауан. Еицыз ҳашьҭахьҟа амҩа ҳақәлеит. Мандара аҭаларҭаҿы
ҳнаӡаанӡа даҽа ҳаирпланк хылеит. Агәышҵа шкәакәаӡа, уигьы
зтәыз ҳзеилымкааит. Наҟ Очамчыра аганахь иааҟәымҵӡакәа
танкк ахысра иаҿын. Ҳашьҭахьҟа, нахьхьи Сергеи Захариан
дахьынхоз шыҟаз, ҩнык абылра иаҿын. Иаҳа-иаҳа алҩа ихчылоз
аиқәаҵәара ахылон, аҽеиҵнахуан. Ақырҭцәа ламысдақәа
аԥсуаа жәылеит ҳәа раҳазар, хымԥада рнапқәа ахьынаӡо аҩныагәара акы нмыжькәа ирбылуеит уажәы.
Ҵаҟа Аҭараҟа, иналаршә-ҩаларшәны акәымзар, ахысра
дуқәа цомызт.
Мандара аҭаларҭаҿы ҳанааи, ҳалахь еиқәызҵоз ажәабжь
ҳарҳәеит.
Наа ахаларҭаҿы ахырӷәӷәарҭа змоу ахыуаа ргәыԥи ҟабардаа
реибашьцәеи еиланы Наа ахахьала икылсын, СПД ықәыргыланы
зцәа иҭыҵны иҟаз нырцә ақырҭцәа ирылахысуан шьыжьнаҵгьы.
Фарид Арҩҭаа, ахаҵа ԥшӡа, ахаҵа наӡа, дызҿатәаз абџьар ала
хәынтә Кәыдры нырцә ацҳа анаҩс игылаз ақьала деихсит.
Агәаанагара злаҟаз ала, уи ақьала бетонла ичаԥан, ҵаҟала
анышә жны уахь унеиуа иҟан, уантәи ақырҭуа еибашьцәа
кылԥшны хыхь аԥсуаа ртәарҭа-ргыларҭа иазыԥшуан, иҟаз-ианыз
аилкааразы апост рыман даргьы. Фарид икылкааны данеихс, уи
ақьала ԥыххаа иқәиҵеит. Аха аҵыхәтәан иҭирҟьаз ахы шнеиуаз
иаԥхьа игылаз аҵла иақәшәан иԥжәеит. Итҟәацыз ахы бырны
ишааиуаз иара иқәшәеит. Нас уиакәхеит, дынхьыдышьшьит.
Иаразнак иҩызцәа даашьҭыхны Тҟәарчалҟа амҩа иқәлеит.
Ахәылбыҽха, асааҭ 20 минуҭ 8 рахь аус аухьан еиԥш, уи
ахәшәтәырҭаҿы дрыдыркылеит.
Изларҳәо ала, уи иҭагылазаашьа уадаҩуп.
Март 17, 1993
Иахьа зегьы ҳгәы хыҭхыҭуа ҳаззыԥшу аԥсуаа ҳаҳҭнықалақь
Аҟәа ҳнапаҿы аагароуп. Ана-ара хысбыжьқәак иго ракәымзар,
315

еибашьра дуӡӡак ахыԥша ҳара ҳҟынӡа иааҩуам. Амала, иацгьы
иахьагьы Лабра шыҟоу игоит атанк ахысбыжь. Уи еиқәтәашьак,
ҭынчрак амаӡам.
Набжьоуаа рхырӷәӷәарҭаҿы Ҷлоунтәи иааны иҟаз, агазеҭ
азы аматериалқәа реизгара иаҿу арԥарацәеи сареи ҳаиқәшәеит.
Руаӡәк – Сергеи Ҵәыџьба – сахьаҭыхҩуп, Кәыри Ҵәыџьба
иашьа иоуп, иара иҳәан еиԥш, апресса аус ҳраион аҿы даараӡа
ихьысҳаны ауп ишыҟоу. Егьи – Амиран Адлеиба – абри аус
дацхраарц иҭахуп. Арԥарацәа ирбоит ҳраион аҿы имҩаԥысуа
ахҭыс дуқәа џьаргьы ишцәыргам, аԥсуа жәлар рлымҳаҟынӡа
ишымнеиц. Рыцҳарас иҟалаз, агазеҭ «Аԥсны» аредактор хада
иакәзаргьы, ҳаиҳабыра ирдыруа абрахь иаашьҭызар акәын
апресса аус ибзианы еилызкаауаз ажурналистцәа. Уахьынтәи
иалым­шозар, ма аҭыԥан амацәаз иҭаку азонаҿы инхаз рыбзоу­
рала еиҿкаатәын акорреспондентцәа рпост. Мачхәызма гәыкԥсыкала абри аус иазҟазаз арԥарацәа. Са сгәанала, Тҟәарчал
аганахь дшыҟоу здыруеит Нугзар Салаҟаиа. Зныкгьы уи,
ҳҭагылазаашьа гәаҭо, аҭараа даҳҭаахьан.
Ҷлоунтәи иааны иҟаз сыҳәоит ацхыраара рысҭарц. Уи
сара мап ацәыскуам, исылшоны рбозар. Аӡәык-ҩыџьак шьҭа
ирдыруеит Аҭара акәшамыкәша имҩаԥысуа ахҭысқәа ранҵара
сшаҿу. Аха урҭ зегьы ушьҭан зны шәҟәык сызҩыр, аԥхьаҩ истол
исзықәҵозар ҳәоуп. Иҳаҩсхьоу ахҭысқәа агазеҭ азы акгьы
уанамҳәозшәа збоит. Аибашьҩы Баҭал Кәыҵниа ишазгәеиҭаз
еиԥш, газеҭума, шәҟәума, изнуҵалак, уара уоуп ҳара ҳҭоурых
зыҩуа, иаадыруа иҳәеит. Ҳаибашьратә «маӡақәа» зегь уара
уакәзар издыруа, даҽаӡә арахь дзаарышьҭрызеи ҳәа азгәеиҭеит.
Ари ԥыҭкгьы сгәы ҟанаҵеит, сеилкааны сахьрымаз азы, аха уи
иаанагомызт даҽаӡә арахь иааиуа аинтервиу иҭара мап ацәкра.
Асааҭ акабжазы ахырӷәӷәарҭаҿы итәаз зегьы аԥсуа радио
ҳазыӡырҩит, аха аҭагылазаашьа иҟаз-ианыз урҭ акгьы ҳарым­
ҳәаӡеит. Ари ҳлакҩакуа ҳааҟанаҵеит. Иага убас иҟазаргьы,
агәра ганы ҳаҟоуп иԥжәаз адамба ишаҩызоу аԥсуаа ржәы­
ла­ра, уи аанкылашьа амоуроуп, Аҟәа ҳбираҟ шәыршәыруа
иахагылароуп!..
Уи ашьҭахь сымҩанызаҩ Заур Кәыҵниа дсыцны иацы
ҳахьыҟаз Катата Џьынџьал хадара зиҭо агәыԥ «Агәымшәа»
316

ашҟа ҳаццакит. Ҳара иаадыруан ари аганахь итәоу агәыԥқәа
зегьы иахьа аӷа дааиуеит ҳәа иахьақәгәыӷуаз аҭыԥқәа рҿы
икылатәаны ишыҟаз. Аԥсуа радио ҳаназыӡырҩуаз аамҭазы,
Аҩыҵа ахәахьы аиҿахысрабыжьқәа ааҩит. Уи жәабаҟа минуҭ
рышьҭахь иааиқәтәеит.
– Угәы ишԥаанагои, наҟ-ааҟ еиҿаҳазар ҳаибашьцәеи
дареи? – Заур дсазҵааит.
– Сеидру, – сҳәеит сара. – Ахысбыжьқәа злаҟаз ала,
еиҿахысит. Иалҵшәахаз ушьҭаншәа зны еилаҳкаауазар акәхап!..
Хыхь ахәы ҳанхала, Арда Кәыҵниа иҭынхараҿы ҳнаӡон
еиԥш, Ҷыҷыкәа Таииа-иԥа Кәыҵниа дааҳԥылеит. Уи Қәеиза
дахьынхоз ладантә даауан.
– Иҳауҳәозеи? – ҳиазҵаауеит.
– Ахысбыжьқәа шгаз еиԥш ҳарԥарацәа ацхыраараз уахь
ицаны иҟоуп, даргьы ааиуазар акәхап уажәшьҭа ирласны.
Ҷыҷыкәа иаҳзеиҭеиҳәеит, февраль мза 20 рзы абри ахәы
иқәланы, ақырҭцәа абра ҳахьынхо ижәыланы ишааиз атәы.
– Абри сҿаԥхьа ажра ижу усҟан иҟаӡамызт, – дналагеит
иара. – Аа, абри агәараанда, – Иура Қәаҭ-иԥа инхара ҿыц
иаваз ахь ҳхьаирԥшит, – ижәбома, аҭырас зхаԥаны иҟаз уажә
иааблын, ахаҿы ҳрыцқьеит, ақәыԥшылара маншәалахеит,
наҟ ӡәыр дааиуазар убоит уажәы. Абри ажра ахықәан наҟ
инкылатәеит хҩык-ԥшьҩык ақырҭцәа. Урҭ ирыман апулемиотқәа
ҩба, агранат зыршәуаз абџьар, автоматҭырҟьаҩцәа. Аа, бнала,
абри ачаирҭа иаваланы абра ианцәырҵ, иаанаԥшааԥшын,
инкылатәеит, аҭырасқәа дырҽын, ҳхырӷәӷәарҭа иарбаны ахыс­
рақәа ирылагеит. Аа, шәыԥши, рпатронақәа ахькаԥсоу!.. Абра
итәаны гранатомиотла, пулемиотла иаҳгәыдырҵеит. Аха нас
ираахеит умҳәозар… Аибашьра адырҩаҽны, урҭ ԥхеибаҵа
иахьцоз, рышьҭа ҳхыланы иаабеит ирцәынхаз агәабанақьқәа,
аԥсақәа рымҵан нахьхьи рыхәцәеи рыԥсцәеи ахьнаргоз ашьа
каршны иҟан. Ашприцқәеи абинтқәеи икарыжьыз иуанаҳәон
ааха ду шроуз.
Абри иҳәонаҵы ҳанԥшы, адәы аҵыхәа иқәланы иааиуан
Катата Џьынџьал игәыԥ. Урҭ разҵаара ҳалагеит, аха Маврик
Панџьа-иԥа ус иҳәеит:
– Наҟ аҩнахьы иаҳа иԥхьакырҭоуп, шәаала уахь!..
317

Аԥхьа дгылан Катата. Уи ишьҭагыланы инеиуан: Мераб,
Рома Џьынџьалаа, Заур Ԥанҭиа, Лад Муцба, Заур Қәачахьиа,
Бесалҭан Сангәлиа, Илиуша Џьопуа, Маврик, Витали, Артиом,
Нодар Кәыҵниаа.
– Абарҭ иубо ҳауп абри аоперациа иалахәыз, – дналагеит
Маврик. – Амҩа ҳақәлеит шаанӡа. Ақырҭцәа аамҭала рхы
ҳдырбаӡомызт, аха иахьа ҳшымгәыӷӡоз дареи ҳареи ҳаиҿаҳаит.
Ҳаҽшаны ҳнеиуан, аакьыскьа иҭахаз Паҷули Кәыҵниа
инхарҭа иамариашаны. Ахәахьала абҳәарҭаҿы ҳҽыԥхьакны
ҳанкылатәеит. Ус ҳшыԥшуаз Акакь Ӡӷәакәа-иԥа Кәыҵниа дахьын­
хоз аҩны ашҭа иааҭалеит гәыԥҩык арҳәцәа. Урҭ, ҳәарада, ргәы
иҭаз аҩнқәа рырҳәреи, нас амца ацраҵареи ракәын. Рцәаара
шаабаз еиԥш, агәыԥ аԥыза дааҳалаԥшит.
– Агранат зыршәуа абџьар ала дрылахысуеит Илиуша
Џьопуа, нас ҳазегь автомат хызаҵәқәа рылаҳҵоит. Илиуша,
ухиоума?
– Сара сыхиоуп!..
– Ухыс!.. Ирылаԥжәа!..
Илиуша иршәыз агранат арҳәцәа рыгәҭаҵәҟьа иԥжәеит.
Урҭ жәаҩык иреиҳамызт. Афы анрылаԥжәа, инақәырццакны
аҟәҟәаҳәа инеилаҳҵеит егьырҭгьы. Зыԥсы ҭаны игылаз ҳәа
уаҩ дҳамбеит!.. Ԥыҭраамҭак ҭынчран, аха нас, ҩышәҟа метра
иаҳцәыхараны, урҭ арҳәцәа зыхьчоз ракәзу, ҳара ҳаиԥш
икылатәаз даҽа гәыԥк акәзу здыруада, ҳганахь ирханы амцақәа
аурышьҭит шьоукы. Хынтәгьы урҭ агранат дыршәит, аха ҳа ҳахь
ахы камҳаӡеит. Атрофеи агаракәын иаҳҭахыз, аха ас аныҟала
ҳԥыза имуит.
– Аҩныҟа! – иҳәеит уи. – Атрофеи анаагашагьы аамҭак
ҟалап. Иахьа уи иаԥсаны избом!..
Ишыжәбо, абра ҳааины ҳаҟоуп!..
Иаахәлаанӡа Лабра аганахь ҿааихак амоуӡеит ихысуаз
атанк. Пулемиотлагьы алацәгьеиԥш «иӷыӷуан».
Аҟәа, амшын апорт аҿы ақырҭцәеи аԥсуааи еибашьуан ҳәа
«Маиак» адырра ҟанаҵеит.
Издыруада, уаха иргозар Аҟәа?..
318

Март 18, 1993
Ашьыжь.
Иахатәи аҵх ҭынчмызт, иааҟәымҵӡакәа ахысбыжьқәа гон.
Аҵхыбжьон «Град» дәықәиҵеит аӷа, урҭ шааиуаз Кәтол, Џьгьарда
шыҟаз иалаҳауан. Уи ахыԥша убасҟак иаӷьын, ахы ахькаҳауаз
ианыԥжәалак, ааигәасигәа аҩнқәа зегьы архыџ­хыџуан.
Ашьжьымҭаншәа иаҳа иааҭынчрахеит, аха иналаршә-ҩаларшәны
Лабра шыҟаз, нас Аҭара уҳәа абзырбзан хқәа ала­рыжьуан. Аҟәа
иҟоу аҭагылазаашьа макьаназ аинформациа ыҟам.
Асааҭ жәеиза рзы набжьоутәи ахырӷәӷәарҭахь ҳхы рханы
ҳашцоз, ахысбыжьқәа ҳаҳауа иалагеит. Ақырҭцәа аҳәаа иахысзар
акәхап, «Нурс» ала ихысит набжьоуаа. Ахы шыҭҟьаз ашшы
ахга амҩа иахьықәыз абжьы уаҳауан, нас наҟ хараӡа ицаны
иахькаҳаз иԥжәеит. Ақырҭуа фашистцәа уи анрылаҳа «пахчах» ҳәа автоматла ахысра иалагеит. Уи инақәырццакны а-БМП
иҭнарҟьеит. Ахы шааиуаз набжьоуаа рхырӷәӷәарҭа иазааи­
гәаны амардара ашьапахьы иԥжәеит. Ҳарԥарацәа машәыр
рмыхьит. Ақырҭцәа, уи азмырхакәа, даҽа хынтә раҟара танкла
ихысит, аха нас, урҭ зҿыз шлыҵшәадаз рдырызшәа, рабџьар
хьамҭа ааныркылан, автоматлеи пулемиотлеи инеишьҭарҵеит.
Набжьоуаагьы аҭак ҟарҵон «Нурс» алеи автоматлеи. Арсынтәи
ахәы уқәгыланы уанхысуа акыраамҭа абжьныҩ ҭабылгьо инеи­
уазшәа иуаҳауеит. Аӷа илымҳа иҭасуазшәоуп уи шго. «Наҟ
уаҳԥырҵны уца, уара алаԥынҵа иҭиааз, ари адгьыл аҿы уара
уакәӡам иаԥшәымоу, оу-оу-оу! Аа-а-а-а!..»
Асааҭ жәаҩа рыбжазы Ринель Латариа хадара зиҭоз
агәыԥ аҿы ҳаҟан. Урҭ ахырӷәӷәарҭа нкыланы иахьрымоу
амҩа еихҵәаны, аҭабиа ҟаҵаны, қәак аургьы аҩарӡы ацарҭа
аҭаны, аибашьразы аҭыԥ дырманшәалеит. Урҭгьы Катата
Џьынџьал ихырӷәӷәарҭа иацәыхарам. Арантәи ихту аҭыԥ хараӡа
уқәыԥшуеит. Мшәан, февраль мза 20 рзы абри аҭыԥқәа рҿами
ҳаҷкәынцәа зегь ашьаарҵәыра илагыланы иахьеибашьуаз! Аӷа
наҟ днаскьарцеит усҟан, аха уи иԥхашьақәо дреиуам аҟнытә,
иахьа ма уаҵәы ҩаԥхьа джәылар алшоит.
Абри атәакәын еибаҳҳәоз дареи ҳареи уажә абра ҳанеиқә­
шәа. Ринель игәыԥ иманы, абри ахәы аладахьы акырынтә
319

«ныҟәара» ицаны, аӷа иуааԥсыра нырҵәаны атрофеигьы
ааргахьеит. Автоматқәа ааба! Аибашьра ианалагоз асҟак аҭараа
иаҳкызҭгьы, иҟаҳҵашаз рацәаӡан. Абри аус аҿы агәыԥ аԥыза
иарӷьажәҩаны ивагылоуп: аишьцәа Артиом, Нодар, Федиа,
Ипполит, Заур Кәыҵниаа, Зурик Қәачахьиа уҳәа егьырҭгьы.
Абри аамҭа иақәыршәаны абарҭ ахырӷәӷәарҭақәа дырҭаа­
хьеит авидеоҭыхҩы Нодар Џьынџьал. Уи ҩынтәуп Аҭара
даҳҭаауеижьҭеи: знык – ҳкультура Ахан аԥырҩы Маисураӡе
вертолиотла абомбақәа анақәижь ашьҭахь, ҩынтә – уажәы. Уи
дпрофессионалым, аха ари аибашьра иалагеижьҭеи илшахьоу
маҷӡам, аибашьра аҭоурых азы хәы змаӡам аматериалқәа
рызныжьра даҿуп.
Авидео анызҵоз ицын Аҭареи Аӡҩыбжьеи еидызкылоз
абаталион аԥыза Рауль Муцба, абаталион акомиссар Димер
Џьынџьал.
Нодар аибашьцәа рцәажәо рыгәҭыхақәа аниҵеит. Апарти­
занцәа ахәаԥшыҩцәа рзы ргәаанагара рҳәеит, ирҳәеит аӷа
иҿагыланы ахьҭеи амлеи чҳаны ишеибашьуаз, абар шьҭа аамзы
ирықәуп Аҭара аибашьрақәа мҩаԥысуеижьҭеи, акыр аҩнқәа
былны аԥхасҭа ӷәӷәа шҳаиҭахьоугьы, Аҭара агара илымшеит,
илшарангьы дыҟам.
Авидео анызҵоз даҭааны дыҟан, иара убас, ахырӷәӷәарҭа
«Агәымшәа». Абраагьы арԥарацәа рыгәҭыхақәа аниҵеит,
еицәажәеит гәаартыла.
Даараӡа иус бзиоуп Нодар Џьынџьал дызҿу. Уи журналистк
иаҳасабала ахҭысқәа иҿио аҭоурых иазынижьуеит. Агәаанагара
сымоуп мышкызны уи иусумҭақәа ахә дуны ишыршьо.
Иахьа ҩынтә аӷа иҳаирпланқәа абомбақәа аларыжьит
Мрагыларахьтәи афронт.
Аԥсуа радио иҳанаҳәеит Аҟәа ақалақь акәшамыкәша
ашьаарҵәыратә еибашьрақәа ацара ишаҿу.
Ашьыбжьышьҭахь
набжьоутәи
аибашьцәа
ацентр
аладахьы инхо Андзор Кәыҵниеи Грышьа Агрбеи рганахь
иҭынчрамызшәа анырба, гәыԥҩык аԥшыхәҩцәа дәықәырҵеит
уахь. Урҭ рхыԥхьаӡараҿы иҟан Дима Климент-иԥа Кәыҵниа,
320

Гәырам Минаиа, Алька Кәыҵниа, Саша Делалоӷлы. Аӡыԥшаҳәа
иава­ланы ишнеиуаз урҭ игәарҭеит зхыԥхьаӡара рацәаз ақырҭцәа
уи аган иаваршәны Аҭара агәахьы рхы рханы ишцоз. Иаразнак
егьырҭ рҩызцәа адырра рырҭаразы рышьҭахьҟа игьежьит.
Ари арҵабыргит Иура Ҭархәына-иԥа Кәыҵниа апост
дахьықәгылаз аҟынтәи ишгәеиҭаз гәыԥҩык ақырҭуа еибашьцәа
ацентр ишалалаз. Уи ирласны аибашьцәа адырра риҭеит. Алиԥси рыбжьара афырхацәа набжьоуаа рҭыԥқәа ааныркылеит
хыхьтәи ахәадаҿы. Ҵаҟа – ақырҭцәа, хыхь – аԥсуаа. Наҟ-ааҟ
иааиҿагылеит. Аакьыскьа Аҭара иамбацыз аибашьра ду ҵысит.
Ари ҟалаанӡа гәыԥҩык аӡҩыбжьатәи аибашьцәа Аҭара
агәаҿы инеины инаԥшааԥшны аҭагылазаашьа ҭырҵаахьан, аха
усҟан ақырҭцәа мааицызт. Аԥсуаа рышьҭахьҟа игьежьны ишцаз
еиԥш, егьырҭ кылаԥшкылӡырҩуа еицыз ахәымткар рыҽшаны
зехьынџьара рҭыԥқәа ныркылеит.
Хыхь ахырӷәӷәарҭа зкыз Набжьоуаа рзы ари ҿыцмызт,
есҽны урҭ ақырҭцәеи дареи ахымцақәа анеимырымдо ыҟаӡам,
аха уажәтәи реиҿагылара иаҳа амҽхак ҭбаан, насгьы аӷа
ихыԥхьаӡара еснагь ишыҟоу еиԥш шьардаӡа еиҳан. Убри аҟнытә,
агәыԥ ахада Беслан Изаабеи-иԥа Кәыҵниа иаразнак абаталион
аԥыза Рауль Муцба иахь рациала адырра ҟаиҵеит Аҭара агәаҿы
аӷа дышжәылаз.
– Ауаа исымоугьы сызхоит, аха адырраҭара злаҟоу ала, урҭ
ацентр акәшамыкәша аҽеидкылара иаҿуп, насгьы иԥжәоу Ахан,
ашкол, аконтора иҩналаны рҭыԥқәа ныркылахьеит!..
– А-БМП ҳаманы уажәыҵәҟьа уа ҳҟалоит! – иҳәеит
абаталион аԥыза.
Наҟ-ааҟ аиҿахысрақәа ирылагахьан. Асааҭ 4 ыҟан.
Афырхацәа Гәырам Минаиеи Адгәыр (Мариал) Кәыҵниеи
ладаҟа ахәы ахьынҵәо, анышәынҭрақәа рҟынтәи ахысра иаҿуп.
Егьырҭ рҩызцәагьы рыҽшаны аҭабиа жрақәа иҟаҵаз рыҽ­
ҭаԥсаны, саркьаҵас рыҵаҟа ишьҭаз Аҭара агәы иалаԥшуа рав­
томатқәа рҭырҟьара иалагахьан.
– Аҭара ацентр рнапаҿы иааргарц рҭахуп! – иҳәеит ари
ахырӷәӷәарҭа аԥыза Беслан Кәыҵниа. – Мирон Давид-иԥа,
Русик Климент-иԥа! – иҩызцәа ихы нарықәикит. – «Нурс»
рыжәаҳҵап атанк ҳахьӡаанӡа!..
321

«Нурс» хықәгылоуп амандаринаҭра мраҭашәарахь. Уажә
хәыҷык ҵаҟа иладырҟәын, акнопка ианақәыӷәӷәа аракетақәа
ҩҭыҟьҟьеит. Урҭ ажывҳәа, атрышә иасуа, еишьҭаргыланы
ишнеиуаз, агәыз дырган, Ахан акиноаппаратура ауада инханы
иҟаз, арахьтәи аган иҿжәаз аҭӡамц ианыҩнаҳа, ахқәа ԥжәеит.
Асабеи алҩеи еилаӡҩаны инхтәалеит. Даҽа ҩынтә, хынтә
атрышә иасуа ахқәа тҟәацит ана-ара. Дук мырҵыкәа а-БМП
ахәы иқәланы ишааиуаз, «Нурс» ахьықәгылаз аганахьшәа
иахьыманшәалаз ҭыԥк аҿы иааҭгылеит.
А-БМП хысит. Знык, ҩынтә, хынтә. Аҭара агәаҿы ԥаса
ҳаирпланла иалахысуа еибашьуазҭгьы, уажәы уааԥсырала
еиҿагыланы, автоматқәеи атанкқәеи еижәҵо, агәақь-сақьҳәа
идыртҟәацуан, адгьыл ҵысуан абри аан.
Атанк ахысра ааныркылеит ԥыҭрак ашьҭахь, уи амцхәрас, уа
иақәгылаз апулемиот абыкь иасуазшәа адудуҳәа иаацәажәан,
абжьы гәаҩаӡа ацентр акәшамыкәшеи аӷа ишьҭыбжь ахьын­
тәиааҩуази иарбаны инҭыҟьҟьеит. Уи иаҿаз алента нҵәаанӡа
ҿааи­хак амаӡамызт. Ус шаҟантә! «Уу-у-у, аа-а-а-а!» – ахы иаԥысны
абжьы цозшәа уаҳауан, хыхь уқәгылан абри уазыԥшуазар.
Аҭара гәаҟ шанханы, ишьхныԥсылазшәа, абри акаамеҭ
иазыԥшын!
Атәымуаа аҳәазақәа реиԥш аҳәынҵәеи ааԥын шьац
иҿыхази рҟьацуа иқәын.
Беслан Кәыҵниа адҵа ҟаиҵеит гәыԥҩык ҵаҟа илбааны
хаҭалатәи аибашьра рыдыркыларц. Уажәраанӡатәи аиҿахыс­
рақәа ахьцоз ҩышә-хышә метра набжьазҭгьы, шьҭа ацентр
иазнеитәуп, ӡәыр дынхазар дгәаҭатәуп, инырҵәатәуп. Ари аус
уажә ирбама набжьоуаа.
Баҭал Кәыҵниа агранат зыршәуа абџьар кны раԥхьа
дҩагылан, Мариал, Сундер Кәыҵниаа, Валериан Ҳараниа,
Гәырам Минаиа уҳәа адҵа роун, инрыжьыз рҩызцәа рымҩа
аартуа, дара ҵаҟа инҭалеит.
Рҽыԥхьакуа, Лида Аԥшьлааԥҳа лыҩнала инҭаланы иш­
неиуаз, аиҩызцәа ҩыџьараны рҽыршеит: Баҭал Кәыҵниеи,
Гәырам Минаиеи, Валериан Ҳараниеи еилаԥыххаа ирымҵажьыз
акультура Ахан ахь рхы дырхеит, егьырҭ, Мариали Сундери,
322

аԥошьҭа аганахьтәи аҭагылазаашьа агәаҭара рхахьы иргеит.
Ахысрақәа ишырҿыц ирҿын, еиқәтәашьа рымамызт. Нахьхьи
ацентр аладахьы Аџьынџьтәылатәи аибашьраан иҭахаз аҭараа
ирызкны идыргылахьаз амемориалтә баҟаҿы Ан дахьықәгылаз
ашьҭахь ала аӷа днеины, дцәыҵатәаны пулемиотла амца
ажәҵара даҿын. Даҽаӡәгьы, ахәшәтәырҭа ашьҭахь ала
дааҟәымҵӡакәа дхысуан. Уи ҳаҷкәынцәа дырԥырхаган аҟынтә,
Баҭал иҩызцәеи иареи уи дгәаҭаны заа даԥырырхит. Урҭ рымҩа
анаат, иҳәазо мацара, акәараҷҷа Ԥшьақәа ирын, еилаҳаны
икажьыз ахәаԥшырҭатә зал иқәжьыз абетонқәа рыҽрывакуа,
ишеилаҳара инханы иҟаз азал иныҩналеит. Атанк хы заахаз
акиноапаратура зықәгылаз хыхьтәи абетон ҭуан ҭабган, ҵаҟа
илаҟәит, уи уқәланы хыхь ухалартә иҟан. Уи аҵаҟа рҽырԥсны
ҩыџьа ахәцәа ыҵатәан, аха ҳарԥарацәа урҭ рымбаӡакәа хыхь
ихалеит. Усынтәи ишьҭыз акоридор ибжьаланы адиректор
икабинет инадгылеит. Баҭал иҭахын арантәи нахьхьи ҿааихак
ҟазымҵоз, абаҟа ашьҭахь икылатәаз апулемиот иаҿатәаз
ақырҭуа џьаҳанымҟа дишьҭырц.
– Уара Гәырам, – иҳәеит Баҭал, Минаиа ихы наиқәыкны, –
ашәахь унеины унаԥшааԥшла, угәуҽаныз!..
Уи дылбааит ҵаҟа. Валериан Ҳараниа Баҭал иҟны даанхеит.
Акультура Ахан аҿы еибганы иҟаз адиректор икабинет
заҵәык акәын. Ҵоуп, аԥхьа узгәыдыԥшыло ахәҭа ԥыҭк нханы
иҟоуп, абиблиотека азалгьы макьаназ инханы иҟоуп, аха хыхь
еиҩшьан, ақәа кылсуеит. Баҭал ашә днагәҭасын, уи аатуеит,
аӡәгьы уа дыҩнамызшәа аниба, раԥхьа иара дныҩналеит, нас
Валериан. Уи ахысра иҽазырхио, акабинет адәныҟатәи ахышә
ҷыда иазыҟаҵаз иамариашан дҳәазо днеины, ивҵраан иҟаз ашә
дынкылыԥшын, апулемиот ҭзырҟьоз ишҟа днаԥшит. Егьи ахысра
даҿын. Баҭалгьы иабџьар дынкылыԥшит. Излаҩналаз ашә ахь
ала афақь иҭҟьоз ацарҭа аман. Дшаҵхаз еиԥш ахы ҩыҭҟьан,
нахьхьи ҿааихак змамыз апулемиотҭырҟьаҩ имариашаны
иԥжәеит. Егьигьы уинахыс ишьҭыбжь мгаӡеит.
– Уи уилгеит! – иҳәеит Валериан. Аҭӡамц иҽадырӷәӷәаланы,
илымҳақәа џьгәаны икын.
– Сеидру, сабџьар мыц аҳәом! – даахьаҳәын, иҟазшьала
агәахәара иманы дааԥышәарччеит. – Иҟало аабап, маҷк
323

ҳааԥшып! – иҳәан, уи ҵаҟа дынхьаԥшит. Абар ассир! Ахә
изышьҭымхыз автоматк иҵаҟа икажьын. Ашьа катата иҟан.
– Валериан! – иҳәеит Баҭал дгәырӷьаны. – Ҵаҟа уԥшы,
атрофеи!..
Валериангьы игәеиҭеит уи.
– Ара уҟаз, сыхьчала! – иҳәеит Баҭал. – Са сылбаауеит
ҵаҟа!..
– Баҭал, ишәарҭоуп!..
– Издыруеит. Аха ҳаибашьцәа автоматқәа рызхом. Заа
ишьҭыхтәуп!.. – иҳәан, ҵаҟа дналбааит.
Уи аамҭазы Мариали Сундери ақыҭа аԥошьҭа рҽавакуа
амагазин инавалт. Наҟтәи аганахь аладахьала ақырҭуа даватәаны
ахысра даҿын. Убри иакәын изышьҭаз ҳаҷкәынцәагьы. Иаргьы
игәеиҭахьан ҩыџьа аԥсуаа еиҩаӡо ишьра ишашьҭаз. Аха ры­
мариа иоуамызт. Урҭ иара ишишьҭаз еилкааны зны аԥхьаҟала
дыҭрысны дхысуан, нас ҩаԥхьа ишьҭа ырӡуа ишьҭахьҟа днас­
кьон. Мариал агәымшәа уи иқәҿиҭит:
– Аԥсра уҭахымзар хаала уҽҳаҭ! Мамзар ужәла уалаҳхуеит!
– Ҳемпыт шәымоуп!.. – уи аҟәҟәаҳәа дхысит ҩаԥхьа.
– Ҳукәшаны ҳаҟоуп, аԥхамшьа! Хаала уҽҳаҭ!..
– Ҳемпыт шәымоуп!..
Абри иҳәеит, уаҳагьы ишьҭыбжь имыргаӡеит.
«Ипатронақәа нҵәазар ҟалап!» – дгәырӷьеит Мариал. –
Дҳацәцара дыҟоуп!»
Афырхаҵа Сундер иқәҿиҭит:
– Укнаҳаны уаҳшьаанӡа уцәырҵ!
Мариал иахьгьы ҿиҭит:
–Угәуҽаныз, амарџьа, дыҩны дымцааит ҳашьҭахьала!
– Арахь сара сыԥшуеит, цашьа имам!..
Абри аамҭаз ақырҭуа иџьыба иҭаз агранат иршәын, арҭ
ахьтәаз инаҳаракшәа ажәҩан иалеиҵеит. Гәырам Минаиа ари
гәеиҭан, дыҳәҳәеит шәҽышәҵәахы ҳәа. Аҟәҟәаҳәа иавтоматгьы
ҭирҟьеит.
Ахы цаҳәцаҳә ақырҭуа ихы инҭашәан, дааизҟәыҿит.
Ҩба-хԥа хы иаахазар акәхап, ихшыбаҩгьы нҭыбгеит. Ари ир­
324

шәыз агранатгьы шааиуаз Мариал аԥса ашьапы дахьаватәаз
изааигәаны иԥжәеит. Ахыԥҽыха ишәыз ар ргәабанақь ажәҩа­
хыр кылжәаны ицеит. Сундер аԥошьҭа дахьчеит.
– Шәымшәан, уи силгеит!.. – Мариал иаҳаит Гәырам
Минаиа ибжьы. Ихгьы ҩышьҭихит.
– Ҳаишьырц егьааигымхеит, алахша! – Мариал ишьҭахьҟа
дынхьаԥшит. – Сундер, уԥсы ҭоума?
– Сыԥсы ҭоуп макьаназ!..
– Аԥсра азин ҳамам! – иҳәеит Мариал, иԥаҵеиқәаҵәа
иҿачыз инапы налшьуа. – Анахь иҟоузеи? – Баҭал иахь
дынхьаԥшит.
Уи аамҭаз Баҭал атрофеи шьҭыхны, акультура Ахан
аҩадахьала иахагылаз аевкалипт ду давсны, еиқәханы иҟаз
аҩны аҭӡамц даваланы дышнеиуаз афымцамч ацәаҳәақәа
ахьеиларсыз ашә днадгылеит. Уахьыныҩнало коридор хәыҷык
аман, арыӷьарахь афымцеихшага ықәгылан, арымарахь –
афымца аусзуҩ иуада. Игәиҽанӡамкәа Баҭал даархагылеит
ҩыџьа ахәцәа. Аԥшандага азал аҟынтәи, ицәгьарахозшәа анырба,
арахь иааины рҽырҵәахит. Иара Баҭалгьы ашкол аҟынтәи
дгәаҭаны иеихсра ианалага, абри аҭыԥ никыларц иӡбеит.
Баҭал ишьҭахьҟа днеиҭаԥан, аҭӡамц иҽадырӷәӷәала
дааҭгылеит. Уантәи ахәцәа ибжьы нарықәиргеит:
– Шәабџьар шьҭашәҵа, шәнапы шәҩах!..
Егьырҭ ҿырымҭӡеит, рнапгьы шьҭырымхӡеит.
– Шәдәылҵ, алахшақәа!
– Уи залшом ахаангьы!..
– Уи залымшозар ишәсырбап!.. – Баҭал агранат амацәаз
амихын, иршәит. Уи шнеиуаз изқәикыз иныҩнаҳан, иԥжәеит.
Иара хәбаҟа метра дырцәыхаран. Аӡәгьы иҟытбжьы ыҟамызт.
Иԥсу ибзоу издыруамызт Баҭал. Ус, рацәак ицәыхарамкәа
икарыжьыз агранат ԥжәеит. Уи акаскагьы ихан, уи дахьчоу, ус
насыԥны деиқәхоу иаргьы издыруам. Ахыԥҽыха имаахаӡеит.
«Аԥсра сахыԥеит! – дхәыцуа ихы ҩышьҭихит. – Ари хоуҵартә
иҟаӡам, аха уеизгьы сеиқәхеит!..»
– Уԥсы ҭоума? – Гәырам ибжьы иргеит.
– Сыԥсы ҭоуп! – Баҭал дыччоит, аха иаарлас уи иччаԥшь
ныҵабеит.
325

– Ухәума?
– Мап, сыхәӡам! Арахь узааиуазар уааи, ҩыџьа ҭакны
исымоуп!
Уи дҳәазаны дааит. Идыршәит даҽа гранатк. Аха иахьахәҭаз
икамҳаит.
– Шәнапы шәҩаханы шәдәылҵ! – дыҳәҳәеит Баҭал.
– Уи уақәымгәыӷын! – абжьы геит.
Валериангьы дааихьан арахь.
– Наҟ џьара шәҽыԥхьашәк! – иҳәеит Баҭал. – Урҭ рҵыхәтәа
салгоит!
Ҩажәижәаба метра шьҭахьҟа днаскьан, агранат зыршәуа
абџьар ала дрылахысит. Ахы тҟәацит иахьаирбаз. Ианаа­
ҭынчраха, Баҭал Гәырам ихы наиқәыкны ус иҳәеит:
– Иҟалалакгьы ҟалааит! Шьҭа сыҩналоит! Амала, убрахь
саннеиуа сыхьчала!..
– Баҭал, спатронақәа нҵәеит!
Убасҟан Гәырам илаԥш ақәшәеит Баҭал изаигәара икажьыз
даҽа автоматк. Убригьы ахә икаижьыз автомат акәын.
– Баҭал, увараҿы автомат кажьуп. Иршәны исыҭ, акыр ҭазар
умҩа срыцқьоит!
– Аригьы апатронақәа ҭаӡам. Аа, са савтомат атрофеи ала
ухыс!..
Убри аамҭаз ирыхьӡеит аҭаратәи абаталион агәыԥқәа.
Пушка Допуеи, Вианор Канхәеи, Емзар Кәыҵниеи арахь
рҿаархеит. Баҭал имҩа рыцқьо ахысрақәа ирылагеит.
Баҭал ашә дазааигәахеит. Асаба ықәчын уажәыгьы. Ауада
ҭшәа аҩнуҵҟа иҟаз ҳәа акы еилурго иҟамызт. Ахәцәа ахьыҩназ
аӷызбыжьқәа гон.
– Шәнапы шәҩах, алахшақәа! – дыҳәҳәеит Баҭал.
Абжьы дәылҩит:
– Ҳшәымшьуазар ҳдәылҵуеит!..
Раԥхьа идәылҵыз ибызшәала аӡәы изы дыцәҳауан, егьи
дҳәазо дааиуан. Аҷкәынцәа ирзымычҳаит, атәым бызшәала
ицәҳаз аҟәҟәаҳәа инаигәыдҵаны иааилгеит. «Ааҟ!» – иҳәан,
аԥшандага азал аҭӡамц днаваҳаит. Егьи дызгыло дыҟамызт:
ӷәӷәала дхәын.
326

Ахәлара шааигәахозгьы, ақырҭцәа адырра аныҟарҵа, ацхы­
рааҩцәа рзаарышьҭит. Аха усҟан ҳаибашьцәагьы еигәныҩхьан,
амч ҿыцқәа рзааихьан. Ааха ӷәӷәа ироуз рзыфеидаханы ақырҭ­
цәа хьаҵит. Ҳаибашьцәа иршьхьаз аԥсцәа ԥхьаркит аӡә ида. Уи
уаҩы дахьибашаз дышьҭарҵан, хыхь ахырӷәӷәарҭахь ихалеит.
Бесик Кәыҵниа иснаипертә хысгала уи ишьҭарҵаз аԥсы
«дихьчон». Макьаназ улаԥш иҵашәоз деилургаратәны иҟан.
Ақырҭцәа, ҭынчрахазшәа анырба, рыԥсцәа ргарцны иааит.
Бесик ишибоз қырҭуак днеины ишьҭаз аԥсы дааихагылеит. Уи
дырҳәазаны дигарц ақәикуан еиԥш, ари данхыс уа днаиваҳаит.
Ԥыҭрак анҵы ҽаӡәгьы дааит. Зҩызцәа алызгарц инеизгьы уа
дрываҳаит. Амала, ианыхәла урҭ ахҩыкгьы изтәыз иргеит.
Ахәшәтәырҭа аганахь иианы ахысра иаҿыз данырхә акәхап,
аҽны иаахәлаанӡа аанда дахьаважьыз уаҩы дгәеимҭаӡеит.
Ианыхәла, имч еизыркәкәаны уи дангылоз икәшамыкәша уаҩ
дыҟамызт, зегь цахьан. Уи даӷьуа, игәы дааҭасуа дҵәыуо, дахьцо
ҳәа дақәымшәо, ашьаӡагәаӡа даганы дыҟан. Иԥсы ихыгга
дшьабаны дышнеиуаз, аконтора аԥхьа икажьыз аԥсаҵлақәа
дрыхҟьашан, ҿыцха дынҵәыҵаҳаит. Уаҳагьы дзымгылаӡеит.
Ашьҭахь, ҳа ҳтәқәа еимдо иахьааиз, уи дыԥсны дшышьҭаз рбеит.
Иавтоматгьы ижәҩа ихшьын…
Набжьоуаа ари аибашьраҿы ԥшь-автоматк трофеины
иргеит. Ԥсҭбара имоуӡеит аӡәгьы, дыҟамызт ихәызгьы. Ари
зегьы ирыцкын.
***
Адәахьы илашьцоуп.
Асааҭ 9 рзы жәохә минуҭ агуп. Аеропорт аганахь иӷәӷәаӡаны
атҟәацбыжьқәа ааҩуеит. Уи ашьҭыбжь заҵа имлаҟәра, иаҳа-иаҳа
ишьҭыҵуеит, иаҳа-иаҳа ихьанҭахоит. Аҵхлашә еимгәыцҟьаа
агаҿа шыҟоу апрожектор хәыҵлашоит. Иҿио ахҭыс аилкаара
уадаҩуп. Аеропорт инаркны Агәыӡера шыҟоу иҭагәыргәыруеит.
Аԥсреи абзареи ззырҳәо аамҭа ҳҭагылоуп!..
Март 19, 1993
Амш ахаҿы аԥсахуа иалагеит. Ахьҭа аҿалеит ҳшымгәыӷӡоз,
иҿацаӡа иҟоу аԥша хьшәашәа ықәсуеит.
327

Нури Быҭәба иашҭаҿы уажәыгьы ирацәоуп аибашьцәа
рхыԥхьаӡара. Атанк ахьалагьежьуаз амандаринаҭра шьаҟьаны
иҟоуп. Иҭдырҟьаз апулемиот апатронақәа ведрак азна ҟалап
ҳәа уҳәаратәы џьара икаԥсоуп. «Нурс» ахьықәгылоу акәшамыкәшагьы – убас.
Асасааирҭа азал аҿы асакаса данҵаны дышьҭоуп ахәы. Уи
хыхь ахыза ԥха иқәҵаны ихы ахчы илоуп. Абарҵаҿы игыланы
гәыԥҩык уи ихәаԥшуеит, рхаԥыцқәа еихарӷәӷәаны.
– Уахь иалаханы иҟоу ҳҩызцәа, ҳашьцәа ҳзыԥсахуазарҳәоуп
акәымзар!.. – дмақаруеит еибашьҩык. – Мамзар ихыҵәҟьа
иҭаргыланы иара уааҵәҟьа ҳилгон!..
Ахә дахьышьҭоу ҿиҭӡом, уажәы-уажәы ацәа дҭанагалозшәа
илақәа аахиҩоит. Баҭал иаҳәшьа Земфира ахә дихагыланы
ихәрақәа рҿаҳәара даҿуп. Ирԥҳа аҵаҟа ху, хыԥҽыхоу сеидру
иақәшәаз, арахь икьатеиқәа ҭыҵын, Земфира лнапала наҟ
иҭаџьгәаны исзыҵәахуазар ҳәа лыбӷа ырхәаны ақырҭуа
диха­гылоуп. Уи илыцхраауеит Марина Ҷанбеи, аибашьҩы
Саша Делалоӷлии, иан Милиа Маклецовеи. Баҭал Кәыҵниа
длеиҩеиуеит абарҵаҿы.
– Абри афашист сара сышьра дашьҭан, иршәыз агранат
сааигәараҵәҟьа итҟәацит, анцәа дсыман, сихьчеит, – Земфира
дызҿыз дахәаԥшуа ҿааиҭит. – Уажә ижәбоит: саҳәшьа дҿал­
ҳәоит деиқәлырхарцаз. Абри аӡәы иаҳаргьы ихеиҵом! Адунеи
аҿы аиаша ыҟаӡам, ҳазҿу закәызеи!..
– Угәы ԥумжәан, Баҭал, ус аҭахызар акәхап! – ҿааиҭуеит
Анзор Родик-иԥа.
– Дара ракәзар, иаразнак асысмҟаа ршьуазшәа ҳахәда
аҳәызба наҵаркуан! – иҳәеит Баҭал. – Аԥсуа еибашьҩы иԥсы
ҭаны аиҭныԥсахларахь днаргаӡом. Уи аамҭа сааҭбжак шагу
рахәҵас дышьны дшыԥхоу дурҭоит!..
– Афашист иоуп ус ҟазҵо, нас ишԥа! – игәы ԥыжәжәо
ҿааиҭуеит Ҭенгиз Вова-иԥа Кәыҵниа.
Машьынак ӷызуа аҩадантәи амаҵурҭа иаавсын, ашҭа
инықәлеит. Аштаб аҟынтәи дааит Асҭамыр Занҭариа ахә
диазҵаарц.
Ахә уажәы-уажәы дгәынқьуан, дыԥсып ааугәахәрын.
Ашьа ӷәӷәаны ишилҵхьаз мҩашьо, дцәышӡа дыҟан. Илацәа
ааиқәиԥсон ацәа дынҭанагалазшәа, аха идтәалаз дирҵысуан.
328

– Сызҵаарақәа рҭак ҟаҵала, мамзар усшьуеит иара
абрааҵәҟьа!..
Егьи, ихьыз изымдыруазшәа, ацәа даалҵуан. Илацәа анаа­
хитлак дзықәшәаз акаамеҭ иахиҳәаара издыруамызт. Иҟалап
абри зегьы ԥхыӡ ибо џьишьозар. Уи 27 шықәса ихыҵуан, хаҵа
ӷәӷәак шиакәыз ҩашьомызт, ахьаа ӷәӷәа имаз мчыла иҟажаны
диан. Иарма шьапы ишьамхы аҵаҟа ахы ахьақәшәаз иԥҵәаны
иҟан, ацәа иакызшәа убон, хыхь иарма напгьы ус иҟан. Арахь
иӷра кылжәаны…
– Аҭара уеибашьуеижьҭеи иҵуазеи?
– 15 мшы.
– Аԥсны хаз ҳәынҭқарроуп, шәзақәлазеи?
– Аԥсны – Қырҭтәыла иакәакьуп!..
– Уара ужәла?
– Шьарозиа.
– Уабантәиааи?
– Қарҭынтәи.
– Узаазеи Аԥсныҟа?
– Қырҭтәыла акзаараз сеибашьырц! Сашьеиҵбы даа­
рышьҭуан, имцхәрас сааит!..
– Уҭаркхьоума?
– Хәышықәса сҭакын!..
– Уҭаацәароума?
– Мап!
– Дызусҭада Қарҭынтәи шәаазгаз, ишәхылаԥшуа шәеиҳабы?
– Аподполковник Карапетиан.
– Уеиҭнаҳаԥсахлар уҭахума?
Шьарозиа ҿимҭӡеит.
– Ҳауаажәлар макьаназ шәнапаҿы иҟоуп, урҭ зегьы знык
абрахь иаҳзалгар,нас шәара шәтәы аадыруан! – даақәыԥсычҳаит
Асҭамыр Занҭариа. – Нас шәахькылҟьаз шәҭаҳцалоит!.. – игәы
ԥыжәжәо дҩагылеит.
Аиҭныԥсахлара ыҟан иахьа. Ҵаҟа агазмҩаҿы иԥшын
гәыԥҩык аԥсуаа. Урҭ рыԥсҭазаара еиқәырхатәын.
Асакаса данҵаны ддәықәыргалеит ахә. Ԥшьҩык аӷәӷәақәа
ихы-иҿы хҩаны аԥсы дыргозшәа даашьҭырхит.
329

Ҳара ҳалбаан, Адгәыр Какоба игәыԥ ахьтәаз ашҟа ҳҿы­
наҳхеит. Иацы ара аибашьра анцоз уаагьы ԥшыхәра иа­хьын­
ҭыҵыз аӡә дыршьит, ҽаӡәы дырхәит ҳәа ҳарҳәеит. Убри
шыҟалаз сышәҟәы ианысҵар сҭахын. Аха ҳахьнеиз иҳарҳәеит
аибашьцәа рхырӷәӷәарҭақәа нкыланы иштәаз. Адырра ыҟан
аиҭныԥсахларақәа рышьҭахь аӷа джәылар алшоит ҳәа…
Март 20, 1993
Ақәа кыдҵәаны илеиуеит. Ҳамш зынӡа еилагеит. Лабра
шыҟоу, иара убас Аҭара ахи-аҵыхәеи ҭынчраӡам. Игоит
ахысбыжьқәа, зны-зынла ирацәаны. Наҟ Аҟәаҟа иҟоу еилкаам.
Аԥсуа радио инҭкааны акгьы ҳанамҳәеит иацы. Абарҭқәа зегьы
угәы ҟарҵом, аха ҳаибашьцәа уи азы ргәы карыжьуам, иа­
хьа­кәымзар уаҵәы аусқәа бзиахап ҳәа ихәыцуеит. Аус злоу
акызаҵәык ауп: амла рыжәымлар ақырҭуа Аԥсны ирҭом.
Ахәы ҳаҿаланы ҳнеиуеит. Аерманцәа ҳаарылсхьан еиԥш,
артиллериатә хысбыжьқәа ҳаҳаит. Ахы хьамҭа шааиуаз адыжә
ҳәа агәаҩахь џьара итҟәацит.
– Кьамышә Быҭәба иганахь ауп! – сҳәеит сара.
– Наҟ иҵегьы инахароуп! – азгәеиҭеит Заур.
Агәаҩа ҳанҭысын, хыхь ҳнаҿалон еиԥш, ҩаԥхьа наҟ ихысын,
адыжә аргеит ҳаԥхьаҟа ааигәа.
– Ари? – ҳааҭгыланы ҳӡырҩит.
– Ари иааигәаӡаны икаҳаит. Уӡырҩи?
Кәакәаа рхәы шыҟаз автомат хқәа ааиларҵеит. Наҟ-ааҟ
аиҿахысра ӷәӷәа ыҟан. Минуҭқәак рышьҭахь иааихсыӷьит.
– Гергиаа рхәаҿоуп иахьеибашьуа! – иҳәеит Витали Агрба.
– Зынӡа араакәызшәоуп ишуаҳауа!..
Ахысрақәа анааиқәтәа, хыхь ҳанхалан, адәыԥшӡа ҳшықәыз
Кьамышә Быҭәба иҿаԥхьа инхоз ашәанцәа рҳабла ҳналаԥшит.
Макьаназы ԥшь-ҩнык гылоуп, егьырҭ зегьы рбылхьеит. Ҳара
ҳауп ҳәа рҽыҭҳәаны ишгылаз!.. Ақырҭуа ҳаблақәагьы абри
рԥеиԥшхоит. Ҳмаҷра гәаҭаны ҳдырҟьацрашәа ргәы иабеит.
Усгьы аԥсуаа зегьы ықәырхуеит ҳәа ишәаны ашәанцәагьы урҭ
рыҽрыдыркылеит. Аха ус сҳәеит, ҳәа ианбыкәыз ашәанцәа
ауаҩра анрылаз. Рмилаҭра ахаҿы ырӡны ҳақырҭцәоуп ҳәа
иаақәгылеит.
330

Ҳашнеиуаз, исыцыз аҩызцәа Катата Џьынџьал ихырӷә­
ӷәарҭахь рымҩа дырхеит, сара – набжьоутәи. Сахьынхалаз,
арԥарацәа зегьы аԥш аҿырпра иаҿын. Ршыла нҵәазар акәхап.
– Ҩ-ааҵәак уара уҟынтәи ихаагалеит! – иҳәеит Мирон. –
Аԥш ҩежь!
– Ҳалалс ишәзыҟалааит! – сҳәеит сара.
Уи ашьҭахь Бесик Кәыҵниа иаацәыригеит ажәабжь.
– Иацы ахә данаага ашьҭахь, агараж ақьалаҿы иҵәахны
иҳамаз аԥсы ихаҭара зҳәо документк аабозар ҳәа, ишәыз
иџьыбақәа шеимаадоз, иаабеит ацелофан илаҳәаны иҵыр­ҟа
џьыбаҿы иҵәахыз ахьы мацәазқәеи, алымҳарыҩқәеи, ахәда­
хаҵақәеи зегьы рыхкы быжьбаҟа. Агәаанагара ыҟоуп, урҭ
Аракьаҽи Лабреи идырҳәыз аҳәса иртәын ҳәа, избанзар, иацы
зыԥсы ҭаны ираҳҭаз ақырҭуа Лабрагьы сеибашьуан иҳәеит.
Нас иаацәыриган, исирбеит урҭ амацәазқәеи ахәыдхаҵақәеи.
– Абарҭ зегьы еиҳа аџьабаа збахьоу аибашьцәа ирзаҳшоит!
– иҳәеит Бесик.
Иаҳа-иаҳа иацнаҵон ақәоура. Сара сазыԥшын аԥсуа радио
ацәажәара.
Убри аамҭаз Вахтанг Ҳараниа гәыдкылак азеиԥш тетрадқәа
ааганы исиркит.
– Ажәакала, ҳара қьаад-бӷьыцла уеиҵаҳархом, уара иҩла
аибашьцәа рыхҭысқәа!..
– Ҟоҳ, иҭабуп! – аҳамҭа исиҭаз сгәырӷьаҵәа исыдыскылеит.
– Шәара зегьы шәеибга-шәызҩыда аибашьра еилгааит, сара
исылшо жәбап усҟан!..
– Катул, шаҟа бӷьыц уҩхьеи? – дҵааит Руслан Иашка-иԥа.
– Аибашьра иалагеижьҭеи бжьымзы ирхыҳәҳәоит. Ҽакала
иуҳәозар, 200 мшы инарыцны. Мышктәи ахҭыс хы-бӷьыцк
азукыргьы маҷ ҟалаӡом. Шьҭа шәара ишәҳасаб… Абри зегьы
бжьаратәла иугозар…
Аԥсуа радио саназыӡырҩы адәықәлара сҽазыскит.
– Шәус бзиахааит, уаҵәынӡа!
– Умыццакын, абысҭа аауеит ирласны!..
– Шәчеиџьыка азҳалааит. Сара Адгәыр Какоба ихырӷә­
ӷәарҭахь сцарц сҭахуп.
331

Иахьагьы уи ахырӷәӷәарҭахь сзымнаӡеит. Урҭ ргәылара
ҭынчрамызт. Аӷа рылахысра даҿын. Иахьагьы ргәырҽанҵаны,
амҩақәа хыҵәҵәаны икылатәоуп ҳәа сарҳәеит Катата игәыԥ
аҿы сахьнеиз. Нас уи ахәада сшықәыз, Мандараҟа аҩада
сҿыҩасхеит.
Март 21, 1993
Аԥхарра ижәылаз иара атәы ҟанаҵеит: арасамахәқәа пытуа
иалагеит, ахьаца амаҵә ылнагеит, уи иуанаҳәоит аԥсабара
хәаҽны изкыз иалҵны аҿыхара ишаҿу. Раԥхьаӡа ишәҭуаз
абҳәаса акәын, аха уи макьаназ ахы цәырганы иаҳнарбом.
Ҵыԥх еиԥш сынтәагьы аӡынра ӷәӷәан, иҿацан, декабр мза
инаркны асы леиуеит, ԥсеивгарак аԥсабарагьы ауаагьы
иры­намҭеит рыцҳашьара злам ари аӡынра. Уеизгьы, уаҩы
игәеиҭартә аҟәандара ҟалахьеит, аха март-мақар усгьы агәра
угаратәы иҟам, амаҭ аԥсымҭазы ицҳарц шаҭаху еиԥш, иаргьы
ақәӡаамҭазы ишакәым ахы аанарԥшит: иаха ашамҭазы аҳауа
аҽеиҭанакын, ахьҭа ӷәӷәа ижәылаз иахҟьаны асы каҳаит. Абар
шьыжьуп, еимааҭаԥсаҟынӡа иаухьеит, Мандаратәи амардарақәа
иҟәашӡа ирықәнауз ааԥшуеит.
Ашамҭазы артиллериатә хысрақәа ааҩуан Лабра шыҟаз.
Аԥсҭҳәа ӡлачқәеи асы илеиуеи ирылҵәрааны иҭахәаҽӡа иааҩ­
уеит урҭ ахысрақәа, аԥжәарақәа. Егьыс, аибашьратә фронтқәа
рҿы уахьыӡырҩлакгьы иҭынчраӡам, уажәы-уажәы еилар­ҵоит,
наҟ-ааҟ еиҿагылоу амчқәа зны еидыслоит, амшын аҟәара иасуа
ацәқәырԥа дуқәа реиԥш агәызчызҳәа адгьыл иааханы итҟәац­
уа ахы хьамҭақәа еихсыӷьрак рымаӡам, џьара иҭынчрахаргьы,
даҽаџьара амца гылоит, еилахәашьны ихтәалоу алҩа хәыҷыхәыҷла хыхь ихаланы, нас аԥша иасуа иаманы инықә­хәа­ша иагоит.
Сыла иабо абарҭ асахьақәа зегьы сахьцалакгьы исыцуп, урҭ
сдырхәыцуеит, сеиҭадырхәыцуеит, наҟ-ааҟ еиҿагылоу амчқәа
шеиҟарамгьы, ахы иаҿагылоу сыуаажәлар рахь ахааназгьы
исыз­цәырҵуам агәыҩбара, аԥсуаа рыдгьыл аҿы иааины
ршьапы иаӷрагылаз игәҭасны ихәҭа дақәдыршәар рҭахуп,
егьырҭ атәымуаа шрыхьӡу инхоит, дареи ҳареи ушьҭарнахыс
ҳаишьцәаны ҳашзыҟамло еилкааны аӷа иҭыҩрахь иҭацалараз
332

ашьаарҵәыратә еибашьра мҩаԥысуеит. Даҽакала иуҳәозар, ари
иахьӡуп аҟазшьақәа реибашьра!..
Нахьхьи, Гергиаа рхәы иарбаны иаарышьҭуа ахы хьам­
ҭақәа, зны-зынла уа иахҟьаны Кәакәаа рхәы агәаҩарақәа
ҭнарцәажәаауеит.
Уи иамариашаны сцоит сара, аха Кәакәаа рхәы аганахь
акәымкәа, арахь, ааскьа, Адгәыр Какоба ируаа ахьтәоу шыҟоу.
Ар рԥыза – аԥшәма дыҟаӡамызт уажә саннеигьы, аха егьырҭ уи
иҩызцәа арԥарацәа срацәажәеит.
Март мза 18 рзы агәыԥ адҵа аман, Кәакәаа реиланхарҭаҿы
ицаны, аӷа дцәырҵлоит ҳәа ахьырдыруаз аҭыԥқәа рҿы аминақәа
рыҵаҵара. Адгәыр Какоба инхарҭахь акәын рымҩа ахьхаз. Урҭ
рыҵаҟа агәаҩа уҭысны уахьынхало, ҩаԥхьа Кәакәаа роуп инхо.
Еишьарала еизааигәоуп зегьы. Абри амҩа ҭшәаҿы аӷа ишьҭақәа
рбахьан, ус анакәха иара абри амҩа ҭшәа аминақәа ыҵарҵар
акәын.
Арԥарацәа фҩык еицын: агәыԥ аԥыза Адгәыр Какоба, Гарик
Какоба, Адгәыр Цецхлаӡе, Амеран Митиа-иԥа Кәыҵниа, Иура
Сократ-иԥа Адлеиба, Гәырам Быҭәба.
Агәыԥ иалхны ирымаз амҩа, ҷыдала рхы зықәкыз аҭыԥ аҿы
инеит. Ари аҳаблаҿы аҩнқәа зегьы рбылхьан ақырҭцәа. Инханы
иҟазгьы маҷын. Акыраамҭа инаԥшааԥшуа аҭагылазаашьа еилыр­
кааит. Уаҩ дшыҟамыз анырба, иааццакны аминақәа ыҵарҵан,
рышьҭамҭа дмырбаӡакәа рышьҭахьҟа игьежьит.
Ихынҳәын, еицыз агәыԥ излааз ала мҩабжара ҟарҵахьан
еиԥш, аминақәа ахьыҵарҵаз аҭыԥ аҿы атҟәацбжьы геит. Даҽа
сааҭбжак ашьҭахь ааха зауз, машьына ласык иаԥхьазар акәхап,
атҟәацбжьы ахьгаз шыҟаз абжьы ӷызуа инеит.
Абри ахҭыс аныҟалоз ҷлоуаа реибашьцәа арациа иша­
зыӡырҩуаз ираҳаит Аҭара Кәакәаа рхәы амина иахаԥжәаны аӡә
дшашьыз, даҽаӡәы ӷәӷәала дыхәны дшыҟаз. Ацхыраараз урҭ
амашьына иаҳәон.
Ари ахырӷәӷәарҭаҟынтәи егьырҭ ахырӷәӷәарҭақәа гәаҭо
набжьоуаа ахьгылаз снеит. Арԥарцәа агәамҵра иаҿын. Рыфатә
нҵәо иалагеит. Мышкахьы зныкоуп акранырфо. Аҵыхәтәантәи
аамҭазы, иазгәарҭеит сзацәажәоз, ҳафатә ҳашьҭалару ҳаибашьру
ҳзымдыруа ҳҟалеит...
333

Ааи!.. Зегь раҵкыс ишәарҭоу астадиа ҳанхықәгылоит
иаарласны – амлакра! Уи уажәнатә ахы цәырнагеит ари
ахырӷәӷәарҭаҿы, уаҵәы – даҽаџьара ицәырҵыр алшоит. Ари
шәарҭоуп!.. Амлакра иаанагоит агәамҵра, аҳәатәхамҵара,
ауаа ҵәылибахыр алшоит, уи иахҟьаны хадара злоу ҳара ҳус
хьысҳахоит. Сара уиала исҭахым исҳәарц иахьа инаркны
аибашьцәа рабџьарқәа кажьны рхы ахьынахо идәықәлоит
ҳәа. Урҭ рҟазшьақәа ари аибашьра иаӡрыжәхьеит, ахьҭеи
амлеи чҳаны ирылшахьоу џьоушьаратәы иҟоуп. Аха маҷк
игәам­ҵыргьы ҽыԥныҳәа узрыҭаӡом, урҭ инагӡаны рымаҵ рур
акәын иахьа зыҩнқәа кажьны, иахыҵны ицаз ашәаргәындақәа.
Зыҩнқәа казыжьыз ибаӷьаӡа аибашьцәа ирывагыланы рымаҵ
руазҭгьы, имаҷхон аӷьычрақәа, аҩнқәа рырҳәра. Аибашьцәа
рхала абџьар кны ианынха, ԥсеивгарак анрымаз аамҭақәа рзы
рымгәахә иашьҭаланы иаҳа иахьшәарҭамыз, ирымԥыхьашәоз
аҩнқәа ирыҩнаԥшуа иалагеит. Изааӡари, рнапқәагьы нҭыршьааҭыршьқәеит рдулаԥқәа, рнапқәа ныҩныршь-ааҩныршьқәеит
руадақәа. Уи ицәырнагеит зыҩнқәа былны ҩныда-гәарада
инханы иҟақәаз рҭахрақәа, наҟ рышьҭахьҟа, нахьхьи џьара
идыԥшылацәаны инрыжьыз рҭаацәагьы ргәаланаршәан, урҭ
рымаҭәа, урҭ рыфатәгьы иашьҭалеит. Убри иахҟьаны, ара ирфо
анаҩсангьы, наҟ рышьҭахьҟа игылаз рыхәгьы дәықәырҵо
ианалага, иҭацәит ацақәа, адулаԥқәа, акәытҵарақәа. Абри ицәыр­
нагоит, хымԥада, аибарххарақәа, амақаррақәа. Убри азоуп
шьоукгьы изырҳәо мышкызны аибашьра аԥсуаа рзы иманшәа­
ланы еилгар, аҩнуҵҟатәи аибашьра ҟалоит ҳәа.
Аҭагылазаашьа злаҟоу ала, амацәаз иҭаку, ҳаиқәханы
абри амыҟәмабара ҳзалҵыр, иалшоит даҽа хҭыс бааԥсыкгьы
ҳалала иаабар. Аха, раԥхьа иргыланы, аибашьра еилгандаз, аӷа
ҳәа ҳазҿагылоу наҟ дықәцаны ҳдунеи цқьахандаз!.. Абри ауп
сара сзыҳәо уажәазын!.. Нас иҟало ҽа ҭоурыхуп, уи иахаанхо
ирыҩлап!..
Март 22, 1993
Иахантәарак асоура иаҿын. Авиҳәа аԥша хьшәашәа
ықәсуеит. Амш агәы ҭынчым, ауаагьы ргәы ҭынчым, Издыруада
ахҭысқәа иҿио аԥсабара агәы иаланы акәзар ас зыҟанаҵо?
334

Мамзар ӡәыр иаҳахьоума декабр мза инаркны март мза
нҵәаанӡа ԥсеивгарак ҟамҵакәа ас еиԥш аӡынра цәгьахо?..
Асы иаузгьы хьамҭаӡа, ақырҭуа иҳаиҭаз аԥхасҭа иаҷыданы,
иаргьы абомбаԥжәареиԥш, ҩни гәареи еиланажьит. Ажәакала,
аибашьреи аԥсабара агәҭынчымреи еилаӡҩаны ауаҩытәыҩса
игәҭасра иаҿуп, убри азакәхап рыцҳашьарада анҵәара изаҿу
ҳаҷкәынцәа ахы иаҿагылоу, урҭ уаҵәтәи амш каххаа еилгарц
ишазыԥшыз ргәахәтәы изахьымӡакәа наӡаӡа инрыжьит абри
адунеи. Урҭ рзыҳәа шьҭарнахыс иҟаӡам амра аԥхара, бзиабарак
иатәу ԥсҭазаара хазынак. Абзиала, абзиала рҳәозшәа, рымцабз
анҿыцәаа ашьҭахь, рхы-рҿы еицазкыз рыблақәагьы хнаҩеит…
Саргьы убарҭ сырхыԥхьаӡалазшәа збоит зны-зынла санхәыцуа.
Убри аҟнытә сгәаҿы иҿыхоит абас еиԥш иҟоу цәаҳәақәак:
Саныԥслак
Шәылахь еиқәышәымҵан,
Шәылахь еиқәышәымҵан,
Сышәԥырҵзар сара!
Сымцахә еиқәышәымҵан,
Сымцахә еиқәышәымҵан,
Сыҟаӡам ара!
Ажәҩан ахь салалеит,
Ажәҩан ахь салалеит:
Сыдунеи сыԥсахт.
Сажәақәа шәрылала,
Сашәақәа шәрылала,
Крыҟазма сзыԥсаз?..
Шьҭарнахыс сыҟаӡам,
Шьҭарнахыс сыҟаӡам,
Сыгага шәзынхоит.
Амарда аҵаҟа,
Снышәынҭра иҟаҵам,
Сызқәа ҭыԥ иатәхоит!..
Ибашан сыбзазара,
Ихаамызт сыԥсҭазаара, –
Арахьтәи сымҩа шәҭуп.
Иалҵны са сҟазара,
Инхозар са смазара,
335

Сыуаажәлар ишәтәуп!
Шәылахь еиқәышәымҵан,
Шәылахь еиқәышәымҵан,
Сыԥсызар сара.
Сымцахә еиқәышәымҵан,
Сымцахә еиқәышәымҵан,
Сыҟаӡам ара!..
Ари ашәа амелодиа схы иҭагьежьаауеит, сахьцалакгьы
исыцуп, сымала амҩа санықәу гәаныла исҳәоит, гәаныла
исхылҵуа абжьы саҳауеит. Уи рызкуп иҭахаз ҳашьцәеи
ҳаҳәшьцәеи зегьы. Саназыӡырҩуа сгәы ԥшаауеит, иаҳцәыӡхьоу
ҳҵеи хазынақәа рыгагақәа сҿаԥхьа иаацәырҵуеит, адунеи азна
ирыцҳашьаны рҿаархоит сылаӷырӡқәа, урҭ ақәа схьыҵәҵәаны
илеиуазшәа сыӡӷы иадланы иԥхаӡа ҵаҟа икаҭәоит. Аха, ацәа
саалҵызшәа, аӡәы сибар ҳәа сацәшәаны схы ҩышьҭысхуеит,
сылацәақәа ирху алаӷырӡқәа смаӷрала ирыцқьаны ҩаԥхьа
сымҩа сырҿыцуеит.
***
Еимааҭаԥса асы ауит. Ашьыжь шаанӡа сгыланы, Отаԥҟа
ацара сҽазырхианы сыԥшын. Сыԥшын сабхәында Уаҭар даауеит
ҳәа. Уии сареи иацы еибаҳҳәеит иахьазы ҳҭаацәа рахь ҳаиццоит
ҳәа. Сизыԥшит, сизыԥшит, аха дмааит.
Иҟасҵахуаз, сдәықәлеит. Шоҭа снаскьеигеит Аҭареи
Џьгьардеи рҳәаа еиҩызшо аҭаларҭаҟынӡа. Наҟ уинахыс сымала
сҿынасхеит. Уажә избама шьапыла аныҟәара!..
Асааҭ хԥа рзын Отаԥ сыҟан.
Ваниа Џьопуа дахьынхо аҷандарҵлақәа ахагылоуп амҩаду
аҿықәан. Харантәы саныԥшы сабхәа Шьыпа Адлеибеи Ваниеи
ауардын аԥҳә ақәхра иаҿын. Урҭ дрыдгылан Ваниа иҷкәын,
Каџьана ҳәа зарҳәо. Сара стәқәа ахәыҷқәа ыҟамызт. Уи
аасцәымыӷхеит. «Аҩныҟа иҟазар ҟалап», – сҳәан гәаныла, аԥҳә
ақәыхра иаҿыз снарыдгылеит.
– Уа бзиа жәуит!
– Бзиала уаабеит, Катул! – Ваниа дыччаччо иҟазшьала,
даасеихырхәан, ус нациҵеит: – Аҩныҟа унеи, ҳара ҳус
уажәыҵәҟьа ҳалгоит?
336

Агәашә аасыртын, ашҭа ду снықәлеит. Ваниа иԥшәмаԥҳәыс
Света даасԥылоит. Ҳнапқәа ааимаҳхуеит, аԥсшәа еибаҳҳәоит.
Еснагь ишыҟалҵалак еиԥш, уи иску асумка аасымылхуеит,
амаҵурҭа ҳаҩналарц жәабаҟа метра шыбжьоугьы. Уи ԥсыуароуп,
уи ламысроуп, сназхәыцит. Иҵуазеи абрахь сныҟәоижьҭеи, абра
саауеижьҭеи, аха абри аԥҳәыс ус башагьы гәынамӡарак лхы-лҿы
иадсымбалацт. Абри аибашьра иалагеижьҭеи урҭ рыҩны дара
ишырҭаху итәо-игыло изыҟамлеит. Сара сҭаацәа ирҷыданы,
ицо-иаауа рацәаҩуп. Урҭ зегьы аԥсшәа раҳәатәуп, урҭ зегьы
ишрыхәҭоу рымаҵ утәуп. Иахьа шьыжьы инаркны уаха хәлаанӡа
лшьапы дықәгылоуп лара, Света. Уи длыцхраауеит, ҳәарада,
сабхәа иаҳәшьа Гьагьа. Аха, егьа умҳәан, аҭаца лоуп аҩнра ду
гәыцәс иамадоу. Абжьыуаа рҿы ацәажәаҩ ду ҳәа еицырдыруа
Ваниа Џьопуа иԥҳәыс!.. Абригьы дазхәыцуеит, ҳаԥсуарагьы
дазхәыцуеит, аха зегьы ирҷыдоуп лара дзырԥшӡо, иузлымымхуа
аҟазшьа бзиа!..
– Уҭаацәа Тҟәарчалҟа ицан, шьҭа жәохә мшы ирықәуп, –
ҿаалҭит Гьагьа, амаҵурҭа дшыныҩналаз.
Сара ҿысымҭӡеит. Ицазар, ма иаап, ма уа иргәаԥхазар
иаангылап, лымаҳә дыҟоуп, лаҳәшьа дыҟоуп, сназхәыцит.
– Сара иахьеи уаҵәи саанхоит, – сҳәеит сшынатәаз.
– Аакьыскьа Аҭара ицоз еибашьрак ахҭыс агазеҭ азыҳәа
икьыԥхьны идәықәысҵар сҭахуп. Скьыԥхьга машьына шьоукы
ираҳ­ҭан, иааргахьоума? – Света лахь сынхьаҳәит.
– Ааи, иааргахьеит, ана хыхь шәуадаҿы игылоуп! – лыӡӷаб
илыдылҵеит уи ауада ацаԥха ԥшааны иаалыртырц.
«Шәуада» ҳәа ззылҳәо схәыҷқәеи ран Нанашьеи ахьышь­
ҭалоз ауп. Света лыӡӷаб уахь данца, срезина магәқәа сшьапқәа
ҭашны иҭан, иаасышьысхын, Ваниа ичхьарԥқәа насышьхарԥан,
сбушлат наҟ икнасҳан, аԥхӡы исылҵыз счабрала ирбо, хыхь
сынхалеит. Скьыԥхьга машьына сыманы сылбааит ҵаҟа. Иааи­
хысхын, снахәаԥшызар, анбан «Ҭ» рылыҳәҳәо иҟан. Аҩразы
иҩуан, аха иҩашьомызт џьара ишрыцәкыдҟьаз. Уи егьоурым,
аасгәахәт.
– Амашьына шьҭарнахыс лассы-лассы са исҭаххоит, –
сҳәеит сара. – Уаҳа ирҭаххару?
337

– Исыздыруам, – ҿаалҭит Света.
– Ирҭаххозар, ара аҩны иааины рхы иадырхәалааит!..
– Ааи, ааи, еилыскаауеит! – лҳәоит Света.
Ус дааҩналоит Ваниа.
– Уаа бзиала уаабеит!
– Бзиара збаша! – сҩагылан, аԥсшәа ааибаҳҳәеит. Нас
ҳнеибартәеит.
Шьҭа иареи сареи аполитикахь ҳаиасыроуп. Ваниа иҟәышу
хаҵоуп, иҟоу-иану аҭагылазаашьа дазҿлымҳауп, аус ахырхарҭа
еиликаауеит.
– Сара сшазхәыцуа абасоуп!.. – ҳшынатәаз еиԥш, уи
иажәабжь дналагеит.
Март 23, 1993
Ашьыжь инатәаз хәлаанӡа акьыԥхьра саҿын. Ахҭыс
кьыԥхьны саналга сылаԥш нахызган, сқьаадқәа ԥхьаскит. Асааҭ
хәба рахь аусура иалагахьан, адәахьы сындәылҵит.
– Џьаба, Џьаба! – Каџьана иласба даԥхьон. Уи аҵәыуара
иаҿын.
– Изакә хьӡузеи иазуԥшааз?! – уи снеизыԥшит.
– Џьаба Иоселиани «иаҳаҭыр» азы ҳла «Џьаба» ахьӡаҳҵеит!
– ҿаалҭит Света дыччо.
Џьаба ӷыӷуа ашра иаҿын. Ахаԥыц хәыҷқәа хырџьаџьаны
ушьапы иаҵакәымпылуа ҭаха унаҭомызт.
– Џьаба, Џьаба! – Каџьана агәаӷ ирҿыхон, даԥхьон. Иаргьы
акаамеҭ ҟанаҵарашәа иӷыӷуан.
Нахьхьи аӡнырцә Ваниеи сабхәа Шьыпеи дгьыл ҭыԥк
хырҿан, аӡхықәаны аусура иаҿын. Каџьана дсыманы уахь
срызцеит.
– Уаа, бзиа жәуит! – снарыдгылеит.
Ацаҟьара ашьапаҿы иҭыргьежьааны ишьҭан ари адгьыл.
Аанда ҟаумҵаргьы рахә знеиуамызт, убас иҭыԥ ҳаракыран, иҭыԥ
ԥшӡаран. Алҵлақәа игылаз ршьапы иҵаԥҟаны ихырҿахьан.
Амала, урҭ ықәгамызт, уа еилажьын.
– Ааи, аҩызцәа, анхара аамҭа ааит уи иақәиҭу изы! –
саақәыԥсычҳан, сыбла иаахгылеит сымардара, аҵаа иаблыз
сман­даринаҭра. Макьаназы уахь анеира азин сымаӡам сара.
338

Есҽны абзырбзан хи, апулемиот хи, автомат хи аҿаԥсоит уа.
Наҟ аӷа дахьгылоу абнаҟынтәи дхысуеит, сынаарахьы узаҿалом.
Арахь шьҭа анапы рҭахуп зегьы, ирыцқьатәуп ауҭра ҭыԥқәа,
ибаҳатәуп, ицәаӷәатәуп, илаҵатәуп. Абри зегьы ҳхәыҷқәеи
ҳареи амла ҳамкразы. Аха урҭқәа ҳрылагаанӡа раԥхьа ари
адгьыл дықәцатәуп афыҩгаражә ақырҭуа.
– Ари аҭыԥ, –иҳәоит Ваниа, – ирҳәо саҳахьеит, сахааным,
абамба ларҵон, иаадрыхуан!.. – Ваниа дазыгәдуны исирбоит
иабацәа зқәынхоз аџьынџь, иаԥхьа ишьҭоу аҳаракыра, ахәы.
– Зегьы анапы рҭахуп, сара саӡәыкуп, арахь агәабзиарагьы
сымаӡам!..
– Ааи, гәышьа, иҟауҵарызеи!.. – уи даарыцҳасшьоит.
– Уареи сареи ҳаиԥшуп, амала, уара нхарала усеиӷьуп. Уара
унхаҩуп, сара – мап! – снаихәаԥшуеит. – Егьыс, ҷкәынаки
ӡӷабки, ҷкәынаки ӡӷабки ҳархаанхеит, урҭгьы еиқәлацәоуп.
Аӡәаӡәа аҷкәынцәа ҳцәыԥсхьеит. Иҟаҳҵарызеи, иҳамоу рыла
ҳгәы дузароуп. Афашизм адац ҳзыҵжәар егьҳахьуам!..
– Ааи, гәышьа!.. – иаргьы дсықәшаҳаҭхоит.
Ҳаицәажәара иаҳаӡом сабхәа. Уи ҵлакы аԥҟара даҿуп.
Иус далганы, иҵла ԥҟаны ианкаижь, игәы ирҭынчын, арахь ҳара
дааҳадгылоит.
– Ара, Шьыпа, уаргьы иудыруеит, анкьа ныҳәарҭа ҭыԥын! –
сабхәа ихы наиқәикуеит Ваниа.
– Исгәаламшәакәа!.. – Шьыпагьы уи днақәшаҳаҭхеит.
– Аҳабырзакь анаалар ҟалап! – сҳәоит сара.
– Мап, ари аҭыԥ аҳабырзакь анаалаӡом! – ҿааиҭуеит
Ваниа. – Сынтәа ара аԥш ҩежь ласҵоит, заа, нас аҟәыд!..
– Афатә зегьы ирыцкуп! – сақәшаҳаҭхоит саргьы.
– Аа, даҽа ҩымз снанага-снанамга аԥш исымоу, – иҳәоит
Ваниа. – Арахь аамҭа цәгьа ҳҭагылоуп!..
– Сца иҭоу аԥш ҳамазар зегьы иҳазхон! – сҳәоит сара. –
Аха сыҩнаԥхьала неишьа амаӡам!..
– Уара уԥш уара уақәиҭӡам! – Ваниа дсықәшаҳаҭхоит. –
Амала, угәы иалымсын, даҽаӡәызар – шьҭа иааигахьазаарын!..
– Мызки бжаки схала саҿын аҭагалара. Уара уеиԥш саргьы
суаҩызаҵәуп, иҭагаланы сца ианҭасыԥса убри иацрыхны ахәыҷ­
қәа лапҟьакгьы рмаӡеит. Зегь реиҳа абри сгәы иалоуп. Иҳа­
339

башьуа ида уаҳа аӡәгьы гәыбӷан сызиҭом. Аибашьра шыҟоу
еилыскаауеит. Ишԥаҟаҳҵари, ус иҟалеит аамҭа. Арахь, санхәеи
санхәыԥҳаи Гәдоуҭаҟа ианцоз аригь дрыццазҭгьы исыбаргәыз.
Урҭ уажәы ашәҟәы рҩит хар ҳамам ҳәа. Санхәыԥҳа Лиалиа
лчымазароуп акәымзар, уахь иҟоу амлазы рхы ршьуам. Мышкы
ҩынтә-хынтә акрырҿарҵоит, Амзаратәи апансионатқәа ирыҩноуп.
Ваниа дгылоит. Имыругақәа шьҭихуеит.
– Шәаала аҩныҟа шьҭа! – иҳәоит иара.
Аԥшәма ҳишьҭагыланы ҳҿынаҳхоит.
Амш ахаҿы цқьаӡа иҟан иахьа, амра ԥхоит икажжы.
Иаразнак ишьҭабеит асы иаузгьы.
Ашҭаҿы иқәын аҳәарақәа ҩба. Акы – сара ирызназгаз ажә
хьан, уи аҵша акәын, егьи Ваниа ижә иахшаз аԥа акәын. Иҟаауа
ашҭа иқәын. Урҭгьы амла иакуан.
– Имхьац даҽа хә-жәык сымоуп! – иҳәон Ваниа. –
Ацыфазы сеиқәшәоуп, агәыхә сымам акәымзар…
– Аибашьра еилганы изыҟалар акгьы ҳахьуам! – сҳәоит
сара. – Аибашьра даҽа ҩымз ианеилымга ҳусқәа шәарҭахар
ҟалап. Амлакра ҟалар ҳәа сацәшәоит!..
– Уа, хымԥада, уиашоуп! – дсықәшаҳаҭхоит Ваниагьы.
– Аха угәы каумыжьын, ишыдыдуа қәа ауам ҳәа умаҳахьеи!..
Аибашьрагьы еилгараны иҟоуп, акымзаракгьы ҳахьуам.
Ишԥоубои?
– Аҟәыш ииҳәашаз уҳәеит!.. – сааԥышәарччан, Ваниа
илакҭа сынҭаԥшит.
– Аҩныҟа шәааи! – иҳәан, инапы рыххо инаҳирбеит.
Раԥхьа дгылан сабхәа, нас Ваниа амҩа исҭеит. Зегь ҳаиманы
амаҵурҭа ҳныҩналеит.
***
Мҩасцәақәак рыла абри аҽны исаҳаит сылахь еиқәызҵашаз
хҭыскгьы: март мза 19 рзы, 22 сааҭи 40 минуҭи рзы, ахәра
ӷәӷәа иоуз иахҟьаны, Тҟәарчал ахәшәтәырҭаҿы иԥсҭазаара
далҵит Фарид Арҩҭаа. Ари Шьамтәылантә иааз аԥсыуан, диит
1952 шықәса рзы. Аукы, хаҵа ԥшӡакы. Ихы ақәиҵеит иабдуцәа
рџьынџь, изхара изымбацыз Аԥсны. Изларҳәаз ала, уи дыржит
340

Тҟәарчал ақалақь аҳаракыраҿы, аԥсуаа иҭахоз ахьыржуаз
адгьыл ԥшьаҿы. Знык акәын уи сара данызбахьаз, аха аамҭа
кьаҿла са еилыскааит уи зыламыс цқьаз хаҵак шиакәыз,
ицәажәашьеи игылашьеи ԥшӡан, ихаҭа деиналаан, игәаҿы
иҳаны иман иԥсадгьыл Аԥсназы имаз абзиабара, уи зҭагылаз
ахлымӡаах иара изыҳәа игәырҩан, убри аҟнытә ҷыдала иара
ицхыраарак адҵаны, иаарласны ари адгьыл дықәӡааны дцарц
иҭахын иҳақәлаз аӷа. Аамҭа кьаҿла уи илиршаз шмаҷымгьы,
дахьымӡеит иабацәеи иабдуцәеи рџьынџь ахы иақәиҭны
иблала абара. Аха иҩызцәа макьаназы хеигӡарак ҟамҵаӡакәа
ахы иаҿагылоуп, ҭоуба руеит рҩыза иҿаԥхьа уи дыззықәԥоз аус
ԥшьа шынарыгӡо.
Саргьы абри агәра хаҵаны сыҟоуп!..
Март 24, 1993
Ашьыжь шаанӡа сҩагылан, амаа змаз смакәан сыжәҩа
инахысшьын, адәахьы сындәылҵит.
– Акрымфакәа уцома?.. – Света дааӷьаҵәыӷьаҵәын,
днасышьҭалеит. Гьагьа зымҩа дысԥырагылт сылмышьҭырц.
– Ҿаҵак ымфакәа амҩа ушԥақәлои? – лҳәеит лара.
– Сыццакуеит. Искьыԥхьыз аматериал шьоукы ирысҭароуп.
Урҭ Ҷлоу џьара инхоит!..
– Ус ҳзумун!.. – Ваниа зымҩа дгәаарц егьигым. – Угәы
нҳархазар?..
– Ус ахьԥоуҳәои! – уи ус шакәым исырдыруеит. – Сымцар
ҟалом!..
Света днеины мгьалқәак агазеҭ инылалҳәан, ишызымуаз
мчыла смакәан инҭалҵеит.
– Амла уакыр, угәы ааимнахып! – лҳәоит лара. – Арахь,
умҩагь хароуп!..
– Абзиала! – урҭ снарыдҵын, сҿынасхеит.
Нахьхьи Ҭхьынатәи агҿаҵәиирҭаҿ снаӡарц егьсыгымкәа
аҳаирпланқәа шхылаз гәасҭеит. Анкьапышҭеиԥш, урҭ иоурышьҭ­
уаз аԥхара кәымпыл-кәымпылӡа аганқәа рахь иацрышәшәон.
СУ–25-қәа ракәын дара. Ус, абомбақәа карыжьын, агәақьагәақьҳәа иԥжәеит иааигәаӡаны. Ацентр иацәыхарамызт. Усшәа
сгәы исанаҳәеит. Хыхь саныԥшы игәасҭеит: ажәҩан аҿы ԥшь341

ҳаирпланк хын. Русқәа ианрылга мраҭашәарахь рхы рханы
игҿаҵәиааит. Қәҭешьҟа рхы хазар ҟаларын.
Афермақәа рҟны снаӡаанӡа игәасҭеит алҩа еиқәаӡа хыхь
ишхалаз. Ҷлоу ацентр аҩадахьтәи аган аҿы аҿҿаҳәа акы
еилабылуан. Ҷкәынцәақәак еибарыҩны уахь ацара иаҿын. Иҟаз
ҳәа макьаназы акы еилырганы уаҩы издыруамызт. Амала, сара
игәасҭаз – абомба анкаҳауаз аамҭа 7 сааҭки 20 минуҭи ыҟан.
Афермаҿы гәыԥҩык еилагылан. Санаарыдгыла сразҵааит:
– Иабакаҳаи абомбақәа?
– Иҳаздырӡом, – рҳәеит дара. – Ацентр иазааигәоуп!..
Убасҟан иаасгәалашәеит 1992 шықәса сентиабр 24. Ҳара
ҳкультура Ахан абомба анақәрыжьуаз. Аибашьра анцо ақыҭа
ду агәаҿы аштаб алухыр ҟалома!.. Ишԥарзеилымкаац абри
уажәыгьы? Ақырҭцәа ирдыруеит Мрагыларатәи афронт аштаб
ахьыҟоу. Иаарласынгьы Ҷлоу ацентргьы узымдыруа иҟарҵар
рылшоит. Нас иузыргыло иҟоума ари аҩыза Ахан, ашкола,
аконтора?.. Абри иазхәыцыр акәын!..
Абас сышхәыцуаз сазааигәахеит абомба ахькарыжьыз.
Уа ирацәаҩны ауаа еизахьан, аҿҿаҳәа абылра иаҿын Џьумка
Адлеиба иказарма. Уи арцәара иаҿын жәларык. Аԥшәма дыс­
дырбеит. Хәҩы-фҩы ауаа идгылан. Иара ихьыз гәырҩо амҩа
аҿықәан дгылан.
– Лыԥсаа дышәмоузааит, егьыс, ишԥаҟауҵари, шәа шәеиб­
газааит! – игәы ҳарӷәӷәеит.
Абылра зырҿиоз бомбан икаҳаз.
Аказарма иавагылаз иҩнгьы ҟәаҟәачаҟәан иҟан.
Ацентр саҩсны ҩадаҟа узгоз амҩаду саныланы сцон
Ҭемыр Логәуа иҩны шыҟаз. Уа дысзыԥшын Заур Кьамӷәаӷә-иԥа
Кәыҵниа. Искьыԥхьыз аматериал иара ихы иадиҵеит Гәдоуҭаҟа
адәықәҵара.
Уа саннеи аҭаацәа зегьы аҩны иҟан. Гәлышьа – Заур иаб
иаҳәшьа гәакьа лоуп. Ара иҟан Заур иаҳәшьцәа Еҭери, Нелли,
иара Заур ихаҭа, Нугзар. Ачаи ажәра ишаҿыз срыхҭыгәлазаап.
– Апатреҭқәа ҳшыргәылаԥшуаз Кәыҷыр – уара уаб –
ипатреҭ аабеит. Уи ҵәахны илымазаап Гәлышьа, – лҳәеит Еҭери.
– Кәыҷыр даараӡа уаҩы ԥшӡан ианиааз!..
342

Ачаи зжәит саргьы. Уиадагьы шә-граммк ауатка ааганы
исызҭалҭәеит Нелли.
– Ҳоҳ, ҳбеиазаап! – сгәырӷьаҵәа сааҟалан, ҿаасҭит. – Ари
абаҟаз?!
– Уҿаҵахәы алан! – дыччон Нелли.
Иныҳәаныԥхьаны уи зжәит.
Даҽакгьы ҭалҭәеит. Шьоукы-шьоукы реиԥш мап-чап
сымкӡеит. Саханы изжәит уигьы. Иаасылсит. Сшаҳәшаҳәуа
сааҟалеит.
Санцоз Гәлышьа ԥшь-пачкак ачаи сылҭеит. Иҭабуп ахҳәааны
аҳамҭа сыдыскылеит.
Машьынак ма тракторк сықәымшәаӡакәа Ӷәада сааит.
Ӷәадантәи ҩаԥхьа шьапыла сдәықәлеит. Ҳараниаа рҭацак
амҩан дсықәшәан – лыҷкәын длыцын, Џьгьарданӡа ҳаицааит.
Ашьыжь Џьгьардагьы абомбақәа аларыжьзаап. Урҭ зхыԥша
аӷьыз бомбақәан. Шахинба Қаласа иҩны ашҭаҿы икаҳаит.
Инхара зегьы хыла-гәыла иаанарҳәит абомба ахыԥша. Ковик
Амҷба, Сулҭан Ашәба, Сурен Ажьиба рыҩнқәа ҟәаҟәачаҟәаны
иҟанаҵеит. Ааигәасигәа инхақәоз зегьы рыҩны аԥенџьырқәа
рсаркьақәа ԥыххаа иқәнаҵеит. Сыла иабаз ала, аԥхасҭа ӷәӷәан.
Асааҭ хԥа ҟалахьан Мандара санааиз.
Шоҭа дыҟаӡамызт. Дина Динченко исалҳәеит, уи сара
сышцаз еиԥш, дгәааны иаргьы дышцаз. Излеилыскааз ала, Дина
Динченко лыҷкәын аиҵбы ацаԥха зҿаҵаны иҳамаз ауада ашә
ԥҽны дшыҩназ дақәикит.
Са сааԥсаны сыҟан, уи аус аилыргара сашьҭамлаӡеит.
Уаҵәы Рурик итрактор ҟьаԥҟьаԥ ала сыԥш ҳзалгозар ҳәа
ҳаицәажәеит. Уаҵәынӡа ԥшӡала. Ауада сныҩналан, смагәқәа
аасышьысхын, сбушлат исшәысхыз сшьапқәа ныласҳәан,
акаруаҭ снықәиеит. Ацәа санеимҵнаԥааз сгәалашәаӡом.
Санааԥш ауада аҩныҵҟа илашьцан. Дина лхәыҷқәа рҟыж­
быжьқәа ааҩуан асасааирҭа аҟынтәи. Зны-зынла рыбжьы
аныцә­­гьахалак аԥшәмаԥҳәыс лгәы ԥжәаны, уахь дныҩналаны,
рҩыџьегьы рыхәҭаа рыҭаны даадәылҵуан арахь. Ауада ҭшәаҿы,
аԥечка ргыланы акырхьаауаз аӡәы даацәажәеит:
343

– Бгәы иалымсын, аха ибзымааӡеит бхәыҷқәа. Ибжьысны
иҟоуп!..
– Иҟасҵарызеи, исҳәо харҵом!
– Аҟамчы иҵыбхлароуп!.. Аха, ус сҳәеит ҳәа, аамҭа цәгьа
ҳҭагылоуп, ахәыҷқәа рааӡара хыс измада!..
Ицәажәоз ибжьы џьара ишсаҳахьаз ҩашьомызт, аха дызус­
ҭаз сзеилкаауамызт. Шоҭа иакәзар ҳәа аасгәахәт, аха мап.
Дызусҭада уаха Дина илҭааз ҳәа абри азхәыцра салагеит. Лыуаклҭынхак даазар ҳәагьы сазхәыцит. Ара сыҟоижьҭеи уи ахаҵа
дылҭаауа сымбацызт. Сара аказы уи сылхыбаауа сыҟамызт. Аха
аибашьра аамҭазы иуҭааз ахаҵа дудыруазароуп. Ус анакәха
еилыскаароуп жәабжьс еибырҳәо, сназхәыцит аҵыхәтәаны.
Ҽырцәа ҟасҵан, сыблақәа хҩаны слымҳақәа сырҵарит. Ус
сшы­ҟазгьы, уажәы-уажәы алашьцара сахьаларшәыз сыблақәа
нцәыҵырԥшынгьы аҭагылазаашьа гәасҭон. Агәҽанызаара сыман.
– Дааԥшуазар буада иҩноу? – дҵааит ахаҵа итәаз.
– Мап, мап, уи Отаԥынтәи дааит ашьыбжьышьҭахь, даа­
ԥсаха дахьынышьҭалаз уажәыгьы қәацара имаӡам, дыцәоуп,
аԥхьан сыҩналаны дангәасҭоз уаргьы утәамыз!..
– Ааи, ааи!.. Дзеиԥшроузеи иара?
– Дышәҟәыҩҩуп, ибаргәызеи!
– Иареи бареи кыр шәыбжьоума?..
– Мап, мап, изхуҳәаазеи?
– Бара ахаҵа быҩны дыҟаны ибзычҳауама?..
– Ани аҭаҳмада иҟны схы назгаратә гәаҟрас исымоузеи?
– Бара ишыбҳәо еиԥш зынӡагьы дҭаҳмадаӡам…
– Аха сара…
– Сс! Уи ара иаҭахӡам, ибаҳау?..
– Исаҳаит, исаҳа!..
– Аҩны данааилак дызҿузеи?..
– Аибашьра ахҭысқәа ашәҟәы ианиҵоит!..
– Уи ианиҵо бара иббахьоума, иалыбдраауеи?
– Иара имҳәои!..
– Биазҵаалома?
– Ааи…
– Уи бзиоуп.
344

Нас хәыҭхәыҭла акы еибырҳәазшәа саҳаит. Ирҳәаз сзеи­
лымкааит.
Ахаҵа дҵааит:
– Ибаҳау, хара имгакәа ибасҳәаз еилыбкаауеит. Нас
ҽазны санааилак сара исабҳәоит. Уи акраҵанакуеит ҳара ҳазҿу
аус азы. Аибашьра иаарласны инҵәар алшоит. Бара быхгьы
бхәыҷқәагьы брызхәыц! Сара исылшалакгьы ббап!..
– Ибзиоуп, ибзиа!..
Ахаҵа дҩагылеит.
– Снаскьагара аҭахӡам, сымала сылбаауеит.
– Ишуҭаху!..
Ашә ааиртын, ахаҵа дындәылҵит. Дина уи днаишьҭалеит,
аха ҵаҟа дмылбааит. Егьи агәашә дҭысаанӡа дизыԥшын.
Сшыԥшыз, ашә ныдҵан, арахь са сахь дааҩналеит. Лџьыба иҭаз
асԥычка ааихьылшьит. Амацәыс еиԥш алашара аҽааиҵнахит.
Сара ҽырԥсы ҟаҵаны сылақәа хызҩеит. Дина даасхагылеит.
Иаразнак сыҭрысын, сынхықәтәалеит.
– Барбану? – сҵааит сара.
– Дина сами! – ҿаалҭит.
– Шьоҭа дабаҟоу?
– Шоҭа наҟ даҳԥырҵит.
– Дабацеи иара?
– Жәларык зыҩноу Андреи иҩнахьы дцеит.
– Дызусҭадаз иҟаз? – сҵааит.
– Сашьа иакәын!..
– Башьа дарбан?
– Хыхь инхо, Мараҭ!..
– Ус бара бымсааит.
– Ааи, иара иоуп, ахш иҭахын, дааит!..
– Шоҭа уаҳа арахь дмааӡои?
– Дааӡом. Иаҳагьы иаҳзеиӷьуп!..
Сара саахәыцит. Шоҭа иазҵаатәын. Иҟалаз ҳәа макьана
егьсыздыруамызт. Ас иаалырҟьан уи сныжьны дахьцаз змааназ.
– Узырхәыцуазеи? – дҵааит Дина.
– Амла сакит! – сҳәеит сара. – Абысҭа жәума?
– Ааи. Уҭахызар ашә сымоуп, ахырҵәы сымоуп, ахаҷа сымоуп.
345

– Сгылоит уажәыҵәҟьа!..
Адәахьы сдәылҵын, аҳауа аасҿасырсит. Нас сҿи снапи
ӡәӡәаны санааи, Дина схәы цәырганы илырхиахьан. Лхәыҷқәагьы
ирызҿылҭын, иҩны иааит. Сара исзыԥшны акрырымфацызт. Зегь
ҳанааиза, астол ҳнахатәеит.
Март 25, 1993
Ашьыжь агәылацәа срылаланы еизызгеит жәабаҟа ааҵәа.
Аха изхәарҭоузеи, иацы сыԥш алызгоз иахьа мап сцәикит.
Тҟәарчалҟа уск аҵыхәала ддәықәырҵараны иҟазаап. Иара
уазхәыцыргьы, сара сыԥш алгароуп исҭаху, уи акәшамыкәша
ицәырҵуа ашәарҭара иамоу атәы сҳәаӡом. Аха сара аҩны
аԥхьала аӡәгьы днасышьҭыр сҭахӡам. Ажәакала, макьаназы уахь
анеира залымшозаап. Аха иахьа уахь анеира сзахыццакуаз ҽакы
иамаанан: аиҭныԥсахлара ыҟан. Аԥхьала тракторла снеиргьы
ауан, ишәарҭамызт. Араагьы сара стәы иамкит.
Уи ашьҭахь, абар мчыбжьык ирықәын аҩны сылаԥш ахы­
зымгеижьҭеи, Иура Қәаҭ-иԥа Кәыҵниа дсыцны Нури Быҭәба
дахьынхо ҳанхалеит. Иахьа ишоуран, аԥхӡы ҳалҵуа амарда
ҳазҿаз ҳаҿаланы хыхьӡа ҳаныҩаӡа, иаразнак абаафҩи
аҵәыҵәфҩи ҳԥынҵа инҭасит. Аҩны акәшамыкәша рыцқьарақәак
мҩаԥгазар акәын. Уажә ишыҟоу ианынха, хәыҷык аԥхарақәа
ҟалар аепидемиа ҵысыр алшоит. Убри азакәхап, ҳаныԥшы,
гәыԥҩык арԥарцәа рыԥсшьараамҭа ахаҭыԥан арыцқьарақәа
амҩаԥгара иаҿын. Бесики Мариали реибашьцәа цқьаны иҟазар
рҭахын. «Фигаро тут, Фигаро там» ҳәа, зегьы дара ахьӡоит,
зны еибашьуеит, зны рыфатә еизыргоит, ҽазныхгьы иахьтәоу
рҭыԥқәа рҿы аҭагылазаашьа еиӷьыртәуеит.
Ҳашхалаз еиԥш ԥсышәақәак ааибаҳҳәан, нахьхьи ахырӷә­
ӷәарҭаҿы игылада ҳәа санҵаа:
– Иахьа аиҭныԥсахлара ыҟоуп, умшәакәа уҩныҟа улбаа! –
рҳәеит.
Ус иагьыҟасҵеит. Сналбаан, сыҩн хәыҷы абарҵаҿ саннеи,
ашәқәа зегьы ҟьаҟьаӡа иаартын. Ацелофан ду илаҳәаны
аԥхьатәи ауадаҿы акаруаҭ илаз ахызақәа хԥа рҭыԥ аҿы иҟан.
Амала, Паташь имаҵуарқәа ара ишааихьаз ҩашьомызт, ани
346

схызақәа зларымгаз сзеилкаауамызт. Хылагәыла иаарҳәны
иҟан зехьынџьара. Абзагә Ҷышәбеи Џьота Џьамиеи сгәы
ԥыржәарцы иҟарҵон ус, Паташь ишреиҳәоз ала. Сишь, сишь, уи
ибжьы саназхәыц даасгәалашәеит Дина Динченко лҿы итәаз
ахаҵа. Паташь ибжьакәын уа исаҳауаз. Уажәоуп саназхәыц. Аха
сҵаауеит: Паташьи лареи ирыбжьоузеи? Иашьарала еизааигәам,
арахь сызларзыӡырҩыз ала, еизааигәарак рыбжьазшәа сназ­
хәыцит. Ҳәарада, ус акрыҟазар, Паташь ацәыбзаԥа еиликааит
сара зыҟны сыҟаз, убри азакәхап Дина дзылҭаазгьы. Аха ҩаԥхьа
сҵаауеит: сзыхирҟьозеи Паташь Патаӡба? Издыруада, акультура
Ахан аҿы иара аусура ахьирымҭаз акәзар? Анс иҟа, арс иҟа,
уи шьоурак ҳабжьазшәа дсыцәгәышуеит, акала сахьирхәыр
иҭахуп. Илылшараны иҟоузеи Дина? Издыруада, иара
Шоҭагьы уи еилкааны заа ихы лԥыригазар? Аха, Шоҭеи сареи
ҳаишьцәоуп, иҟалаз сеимҳәози ус цәгьарак ыҟазар? Дабаҟоу,
мшәан, иаргьы? Дызбаӡомеи? Иҟалап ианшьцәа рахь Кәтолҟа
дцазар! Ажәакала, Паташь сышьҭа дхуп, ианакәу сыздыруам,
аха ишакәым ҳаиднагалар алшоит. Шьаҿацыԥхьаӡа шьапҿаршә
сзыҟаҵара даҿуп. Сгәы ԥижәаларц саныҟам иақәыршәаны
сыҩныҟа имаҵуцәа ааишьҭуеит. Ҿыц еилырганы аҩны са­
ԥырҵны саныхынҳәлак, хылагәыла еилажьны ишыҟоу збоит.
Абас цәгьахәыцрала исышьҭоу ауаҩы са саарыхрала дчоит.
Схәыцит: мшәан, умҵаа-умԥшаа ани иуфо адагьы, са сыԥш ала
анахьхьи итәоу уҭаацәагьы рыпатура уаҿызар, сиарҭа ыҟамкәа,
сыхчы ыҟамкәа, уаха абра саанхар сызлаио смоуа, арахь зымҩа
сыҩны амш алаго, сзыхурҟьозеи, дад?! Уаангылишь, иахьа
автомат укушәа ауаа ужьоит, аха уаҵәы уара усс сара исыӡбар
алшо иҟалар?.. Абри узазымхәыцуазеи, дад Паташь?! Ус уԥаҵа
уалаччо унсыжьуазар, сара Катул сакәӡам!.. Иаарласны ушьҭа
схылараны сыҟоуп, уареи сареи иҳаибарбап уи ашьҭахь!..
Абри сшазхәыцуаз инхаз схызақәа аашьҭысхын, амарда
снаҿалеит. Аԥхӡы сылырҩуа сахьлеиуаз слымҳа иҭасуан
бжьыҵарқәак: «Амра ануқәыҷҷо уԥшӡоуп, уара ахьтәы медал,
аха иааурҳәыр ижьакцоуп егьи уган, ижьакцоуп егьи уган!..»
«Ижьакцоуп, ижьакцоуп, ижьакцоуп... оуп-оуп-оуп!..» – амҩа
сықәнаҵ абарҭ ажәақәа слымҳа иҭасуеит, иҭасуеит, иҭасуеит!..»
347

О Анцәа ду, суҳәоит, исцәумӡан: дызусҭада са саӷа, исабашьуа
иакәу, сзыхьчо иакәу?!.»
Иааилахәлоны «аҩны» сааит сгәалаҟара бжьысны. Дина
Динченко дсывагьежьуа схәы лырхиеит, аха са исҭахымызт
акрыфара. Уи, скалами сжурнали ашьҭыхны аҩра саналага,
ицәырылгаз схәы ааганы сыстол хәыҷы инықәлыргылеит.
– Аҳкәажә Дина Динченко, иҭабуп, сара акрыфаны сыҟоуп!..
– Агусарцәа иржәуа ачаи узсыршып?
– Ааи, ааи, уи зжәуеит исгәарԥханы!..
Ачефир акәын дызҿыз.
Са схы кны зымҩа снатәеит. Сгәы алаҟаны усгьы сабаҟаз,
аха ауаа шыҟаз сыҟазар сҭахын. Арахь, Отаԥ сахьцаз ахәыҷқәа
мбаӡакәа сааит, уиак зынӡа сгәаҵа иҭыхон. Иахьа исарҳәеит
Тҟарчалгьы абомбақәа аларыжьит ҳәа. Машәыр ҟанамҵеит ҳәа
шсарҳәазгьы, агәыҩбара сызнарҵысит. Арахь, ахәыҷқәа рангьы
иҟалҵаз иахысҳәаара сыздыруамызт: санхәеи санхәыԥҳаи
Гәдоуҭаҟа иԥырны ианцоз дрыццазҭгьы еиҳа сгәы ҭынчхон
аринахыстәи рыԥсҭазаараз. Мызкы ашьҭахь, аибашьра еилым­
гар, ирфараны иҟоузеи ахәыҷқәа?.. Арахь сца иҭоу аԥш са
сақәиҭны сыҟазар акрысҭахызма? Ганкахьала, ақырҭцәа наҟ
итәаны ахысра иаҿуп, унарышьҭуам. Ҽа ганкахьала, уи ҭыганы
изго салагар, арахь итәақәоу ҳаибашьцәа: «Ҳара уҩны-угәара
зыхьчо иаҳҭахӡами акрыфара?..» ҳәа иаасҿагылар ирасҳәараны
иҟоузеи!.. Урҭгьы иашоуп, абџьар зку иоуп раԥхьа иргыланы
акрызҿаҵатәу. Анахь ахәыҷқәагьы…
Адәахьы сдәылҵит. Аԥшәмаԥҳәыс лԥечка аншы, ухы
узыҩнамыргыло иааҟалеит. Ауада ҭшәаҿы аԥхара жәылеит.
Дина лхәыҷқәа заа акрырҿалҵан, иахьантәарак анахьарахь иныҟәо игәараз иааԥсаны иҟамыз, рхы шнықәырҵаз
ацәа иагеит. Адәахьы аҳауа зҩыдан. Арантәи саркьаҵас зегь
сыҵаҟа ишьҭазшәа збон. Аха иҟәызгаӡа алашьцара ахатәан.
Лабреи Мыркәылеи рганахь уажәы-уажәы ихәыҵлашаауан,
инҭагәыргәыруа ахысбыжьқәагьы ааҩуан. Арахьгьы, Џьгьардеи,
Кәтоли, нас Аҭареи уҳәа зегьы иҟарҵоз даргьы аҿын, ахымца­
қәа кәеицеиуа ажәҩан ахь еишьҭагыланы рҿынархон иццакыццакуа. Ԥыҭрак ашьҭахь ахымцақәа анҿыцәаалак акәын ахыс­
быжьқәа анааҩуаз. Ажәакала, уахынлагьы иҭынчраӡам. Адгьыл
аҵа авулкан ашра иаҿызшәа итроԥуан...
348

Март 26, 1993
Иахьатәи амш сыԥсҭазаараҿы агәырӷьара ду сзаанагеит.
Мап, макьана сара акымзарак сыздырӡом. Уи ахҭыс сыԥхыӡгьы
иаламшәацызт. Ҵыск ааины иҷырҷыруа сааигәара ҵла махәык
иқәтәаны, ишырҳәо еиԥш, дыргак сынамҭацызт. Аибашьрада
даҽа жәабжьк ыҟоуп ҳәа сгәы иаанамгацызт. Аԥсра ахьыҟоу
аҿиарагьы ацзаап. Аха ус сҳәеит ҳәа, ауаҩытәыҩса иира аҭынч
аамҭа аҭахуп. Уажәы аибашьра цоит, абри аамҭазы ахшариур­
ҭаҿы аӡҟы диуеит ҳәа сыҟазма!..
Дызусҭада ииз, дарбан ԥҳәысу ахшара зцәа далашәаны
иҟаз? Уи са сыԥсҭазаара дазааигәаны дгылан. Уи Нанашьа
Адлеиԥҳа лоуп!.. Ишәазҳәада шәара?.. Нанашьа ианбыкәыз
ахшара лцәа далашәаны даныҟаз?.. Уи дызбацыԥхьаӡа иза­
кәызаалак ус акгьы слырдырӡомызт. Уахьлыхәаԥшуаз иза­
ҟаразаалак акгьы лныԥшӡомызт. Нас доуҳала длоузар аҵеи?..
Ԥоу ԥҳау илоуз?.. Уажә аибашьра ду анцо аамҭазы ҳара иаҳҭаху
ахаҵарԥыс иоуп. Абџьар аанызкылаша ахаҵарԥыс!.. Ҳарԥа­
рацәа хыԥхьаӡара рацәала рхы ақәырҵахьеит рыԥсадгьыл. Урҭ
рхаҭыԥан доуҳала ибеианы, агәабзиара ду рыманы, адауаԥшьқәа
ззырҳәо аибашьцәа ҳҭахуп. Убри азы аҳауеиԥш зда ҳхәарҭам
Ленинизм акәым, арԥарацәа роуп!.. Аха Нанашьа?.. Дызусҭада
илыхшаз Нанашьа?.. Иахьа, март мза 26 рзы Тҟәарчал ақалақь
ахәшәтәырҭаҿы диит аҭыԥҳа… Катул Кәыҵниа иԥҳа!.. Макьаназы
уи ахьӡ лымаӡам, макьаназы уи аҵәыуара даҿуп, ари адунеи
дҿааҿаауа лыбжьы ықәлыргеит… Шәӡырҩы, ишәаҳауама уи
лыбжьы?.. «Сара аибашьра салиааит!.. Дызусҭада изырҵысыз уи
аибашьра?.. Да, арахь дысшәырбеи! Сара аибашьра салиааит!..
Дызусҭада сыцәа еилазгарцны зҭаху?.. Изакә бжьузеи исаҳауа,
изахьӡузеи ауаҩытәыҩса дҭазырхо абомбақәа ркажьра иаҿуп
ҳәа?.. Иаанагозеи ари?.. Сара сиит!.. Наҟ икашәыжь абџьарқәа,
ацәгьара згәы иҭазкыз ари адгьыл ааныжьны ухы ахьынахо
уца!.. Сара сиит, аԥсҭазаара сҭахуп!..»
Асаби лыҿаабжьы Тҟәарчалынтәи исаҳаӡом. Сгәы хыҭхыҭуа
иҿио ахҭысқәа срызҿлымҳауп. Аха ауаҩы диит. Ари хҭысӡами?..
Ихҭысуп, аха аԥҳа лан Нанашьа игәаӷьны ус шыҟалоз салым­
ҳәеит. Издыруада уи илҭахызҭгьы иҳацәҭахахьаз аҷкәын
имцхәра дықәлыргыларц?! Ишԥа, раԥхьаӡа ҳазхәаԥшыз, раԥхьа­
ӡатәи злакҭа ҳҭаԥшыз Хьымца рыцҳа имцхәроу?.. Ус зыҟалаӡом,
349

ииз диит, аӡәы имыцхәрас уи ахаангьы дзыҟалаӡом. Аха Хьымца
рыцҳа, ҩышықәса ихыҵырц егьигымкәа аӡыршы дахьынҭаҳаз…
Уи аҳәара сцәыуадаҩуп, иҳаӷоу иҳәааит ус еиԥш иҟоу ажәабжь.
Са салагоит Хьымкәараса иҟынтәи…
***
Ԥсыуаҵасла сара ишсыхәҭам здыруеит абри ажәабжь
аҳәара, аха сышәҟәы зызку аҳаҭыр аҟынтәи иахьсамхаҳәо
гәыбӷан сышәымҭан. Исцәыӡыз хасырҭәаар сҭахын. Наҟ Москва
инсыжьыз аҷкәын шьҭарнахыс сара дыстәымызт, уи даҽа доуҳак
шьҭихит, аԥсуаа ажәаԥҟаны ишырҳәо еиԥш, «Зашҭа уҭоу иашәа
уҳәароуп!»
Раԥхьатәи аҵеи иҳауз Хьымца ҳиеигәырӷьо адәы ҳақәын.
Ус иаалырҟьан аҩбатәигьы иҿҳәара ааины ианыҟала, ақалақь
ахь дыргеит шьоукы. Сара Хьымца хәыҷы сихылаԥшуа аҩны
саанхеит. Исҭахыҵәҟьаз ахәыҷы ихылаԥшуаз адтәалаҩ дыҟазар
акәын, аха усҟан сан лыԥсҭазаара далҵхьан, агәылацәагьы аамҭа
змаз ҳәа уаҩы даныҟамла, ари аус сара снапы ианырҵазшәа,
ахәыҷы сихылаԥшуа стәар акәхеит.
Адәахьы ноиабр мза ҳҭагылан. Уи ашықәсан заа аӡынра
ҳзааит, асы аухьан, насгьы ӷәӷәала ахьҭа аҿалан, амш уақәгәыӷуа
иҟамызт. Аха ахәыҷи сареи ҳзыҩназ аҩны ԥхан, излазуаз ала,
заа амҿгьы сыдызгалахьан. Аха изхәарҭаз, сшақәымгәыӷуаз
Хьымца идтәалара ахьсықәшәаз маҷк ахьамҭарақәа аманы
иҟаларашәа сгәы иснаҭеит. Ан лус са инасыгӡар акәхеит. Разҟыс
исоуз, иҟалаз еиликаазшәа, Хьымца хәыҷы дсызхәыцуан, иареи
сареи ҳшеизынхаз анеиликаа, дзықәшәаз аус иҽанрааланы
сҳәатәы дахыԥомызт. Раԥхьатәи амшқәа рзы «Нани, Нани» ҳәа
иан длыхьҵәыуо даналага, уи уск аҵыхәала Аҟәа дцаны дыҟоуп,
аиашьа дузаалгоит ҳәа иасҳәаз деигәырӷьаҵәа дыҟан. Уи аиашьа
ҳәа ҳазҿыз макьаназы адунеи дықәымԥшӡацызт, аха гәыӷрак
ҳамазшәа аиашьа ихьӡ ҳҿыҵашәеит. Иаҳҳәаз аҿиара анцәахәы
Анана илаҳазшәа, ҵабыргны, дук мырҵыкәа Нанашьа аҷкәын
длыхшеит ҳәа адырра ҳарҭеит. Ҩыџьа аҷкәынцәа сыманы са­
хьыҟалоз насыԥс исыԥхьаӡан, саргьы, изышәцәызӡари, схылԥа
аҵыс ҭан. Мчыбжьык ашьҭахь, ахәыҷы дрыманы ашҭа иаа­ҭалеит.
Хьымца дгәырӷьаҵәа са сахь даахьаҳәын: «Папа, папоу!»
350

ҳәа сықәҿиҭын, адәахьы дыҩт. Иҵегьы асы ҳзаун, адәахьы
аӷьеҩҳәа аҵаара иаҿын. Ахәыҷы дгәырӷьаҵәа раԥхьа дгыланы
аҩны инхалеит. Ҩаԥхьа Хьымца са даасыхәаԥшын, ҿааиҭит:
«Ахәыҷы!»
Ҿыц иҳаланагалаз Хьымкәараса игәыжәла цәгьахеит:
акы данаргәамҵлак, ахәац дадрызшәа иаразнак иӡамҩақәа
ҭыҟаԥшьааӡа аҵәыуара далагон. Нас уи ашьҭахь уи иҟажара
аламалагьы имариамызт. Аха, ишаабац еиԥш, Ан зегьы
дрыхәшәуп, уи лкыкахшы аниоулак дааҭынчхон, ихы наҟьааҟьо
иқьышә аҿы уи наганы ацәара даналагалак, иӡамҩа иқәлаз
аҟаԥшьыра хәыҷы-хәыҷла иныҵаба ицон. Ажәакала, 1982
шықәса, ноиабр мза 27 ҭоурыхк иаҳзаҩызахеит: ари амш,
Хьымкәараса даниз амшны аҭаацәа ҳҭоурых иазынхеит.
Ахԥатәи Анета лакәын. Еишьҭаргыланы Москвагьы араагьы
аҷкәынцәа анцәа исаҭәеишьо саналага, ахԥатәигьы дыҷкәынхоит
ҳәа агәыӷра сыман. Аха сара исхашҭит аҭаацәараҿы аӡӷабгьы
даҭахны дшыҟаз. Уи заҟа дыԥсыршьагоу изыхшахьоу еилыр­
каауеит. Анета лира ԥсыс дахоуп ҳәа азаҳаԥхьаӡоит Витали
Агрба. Ахшараиурҭахь Нанашьа дангатәхаз аамҭазы ҳааигәара
машьынак ыҟамызт. Арахь, ирласны амҩа ҳақәымлар, абар-абар
ззырҳәо еиԥш ҳусқәа ҟалахьан. Ашьҭахь даасгәалашәеит Витали.
Ара ҳаидынхалон, сыҩны снеит. Аҩны дыҟан иаргьы. Абасоуп,
абасоуп ҳәа аниасҳәа, даахәыц-хәыцын: «Смашьына алашара
амаӡам, аха ԥсыхәак ҟаҵаны ҳдәықәлап!» – иҳәан, иаразнак,
абри ҳҳәонаҵы, аус ааирун, аҩны ҳааит. Абар, егьагмызт ахәлара
иалагарц.
Дҳаманы Дранда ҳанааи, уа ҳзахымсит. Ҵабыргны, дахь­
наа­газ хьаҳәаԥаҳәарада дрыдыркылан, аҵхагәазы Анета
лыҿаабжь сыгәжәажәо сахьгылаз слымҳа инҭасит. Ари ҟалеит
март мза 28 рзы. Шәазхәыц шәара: Нанашьагьы март иироуп –
23, Тҟәарчал ииз – 26, Анета – 28.
Абасоуп иааркьаҿны ишыҟоу анцәа исаҭәеишьаз схәыҷқәа
рҭоурых. Раԥхьатәи аҩсҭаа дысцәигазаргьы, инхаз ртәы шыҟаз
шәасҳәеит. Уигьы ҟәнысшьоит, иҵегьы сбеиазар сҭахын, аха
абригьы збоит ҳәа сыҟамызт. Анцәа диныҳәартә, Нанашьа мыш­
рақә сашҭа дҭанагалон. Саалырԥшӡеит, суаҩны схы збо сааҟал­
ҵеит. «Лучше поздно, чем никогда» ҳәа аурыс ишиҳәо еиԥш,
акырӡа сагхазаргьы, хар сымам ҳәа схы иазыс­ҳәоит иахьазы.
351

***
Абҳәасақәа ашәҭра иалагеит. Абар-абар, егьагӡам ааԥынра
жәыланы аҳра иара анапаҿы иаанагарц. Сынтәатәи уи аҳра
ҳәа ҳазҿу анапаҿы аагара даараӡа ицәгьахеит. Ус ҳҳәеит ҳәа,
дарбану, нас, ус иаармарианы, аа, усҭ, дад ҳәа аҳра зырҭахьоу!
Уи азы иаҭахуп ақәԥара, иалшоит раԥхьатәи ашьаҿақәа
еиқәымшәар, ушьацәхныслар, угәаҟыр, уҵәаҟыр, уԥсы
уҿанаҵар. Нас, ишԥа! Аԥҳәызба ԥшӡа џьа умырбаӡакәа ухәда
лҽынахылшьыр дгьамадахоит!..
Изхысҳәаауа – ааԥынроуп.
Шьҭа уи ааины ҳгәашә инылагылеит.
Иахьатәи ашьыжь уиаҟара ахысра рацәа ацмызт.
Абжьааԥнеиԥш, адунеи шҿыхаз адырра ҟанаҵозшәа асааҭ фба
шыҟалалк Лабра, ма Маркәыла аганахь агәызчыз ааҭдыргалоит.
Аҭараагьы аҳамҭа рзынарышьҭуашәа, нахьхьи аферма ахыбра
ахьҭагылоу шыҟоу аӡы аԥшаҳәаҿы адыжәҳәа акы нҭаҳауеит. Уи
аҭакс набжьоутәи ҳаибашьцәа «Нурс» ҭырҟьаны ианрыларҵалак,
ашшы ахга алҩа шкәакәа нықәырчны, рҳаблаҿы иаԥшәымамкәа
итәоу ақырҭцәа рганахь аӷьеҩҳәа атҟәацбжьы ааҩуеит.
Автоматлагьы «пах-чах» ааҭдыргоит. Ашьыжьтәи «какал» ахьӡуп
ари.
Дина Динченко суада дааҩналоит. Лчанах хәыҷы
акаҳуажәыга аныргыланы сышҟа лҿаалхоит. Са сгачамкны
слыхәаԥшуеит.
– Ари закәызеи? – слызҵаауеит.
– Акаҳуа узсыршит! –дгәырӷьаҵәа слакҭа дҭаԥшуеит.
– Аҭауадцәеи аҳкәажәцәеи ракәын иахьышьҭаз ачаи
ршны изызнаргоз! – сҳәеит сара, иаарымчшәа. – Сара, Катул
Кәыҵниа, макьаназы саԥсыуоуп. Сычмазаҩымкәа сеизҟьа
сшышьҭоу акаҳуа сзыжәуам. Наҟ исԥырга!..
Даҽаӡәызар, «еицәоугьы сықәнагон, арсҟак пату уқәҵаны
умаҵ ахьызуа» ҳәа дыхшәаа днасыдҟьарын, аха Дина Динченко
иласҳәаз илыхәҭаны иласҳәазшәа илыԥхьаӡан: «Ана астол аҿы
иқәсыргылоит инаганы, угылар иужәып!» – лҳәан, лышьҭахьҟа
даақәҵәиааны егьи ауадахь днеит.
Сара сҩагылан, сҽааиласҳәеит. Сҿи снапи ӡык нақәҭәаны
ани скаҳуа ажәра сшаҿыз, Едик Багаҭелиа иԥшәма хәыҷы ҳаҩны
ашә даалагылеит.
352

– Шьыжьбзиақәа! – лҳәеит лара.
– Бзиара ббааит, бзиала баабеит! – сылԥыланы, аԥшәмара
аанкыланы арахь сналыԥхьеит. – Бааи арахь, аҳкәажә!..
Уажә ус срацәажәоит зегьы. Аамҭа анааҳәлак ҳцәажәарагьы
аҽаԥсахуеит.
Хоџьааԥҳа ԥҳәыс ԥшӡоуп. Рхәыҷы дрыманы лхаҵеи лареи
абра ҳааигәара ҩнык иҩноуп. Есышьыжь Дина лҟынтәи ахш
лгоит. Дара рыжә макьана имхьацт.
«Са схәыҷқәагьы абра исымазар акәын», – схәыцуа салагеит
ари аԥҳәыс данҳҭаа. – Аха урҭ Аҭара абомба аларыжьишьҭеи
ишәаны иҟоуп. Аха уахь иахьыҟоугьы абомбақәа аларыжьуеит,
ишԥаҟаҳҵари зехьынџьара еибашьразар!..»
Сара сқьаадқәа цәырганы аҩра саҿын Хоџьааԥҳа данцоз.
Уи лыхш анлоу лыҩныҟа дыццакит. Абри аамҭа инақәыршәаны
Дина Динченко деикәашәеит: лхәыҷқәа лымшьыр ада ԥсыхәа
лмоуа дааҟалеит. Уи дыҳәҳәон акраамҭа ашҭа дахьықәгылаз.
Лыхәда адашқәа тҟәацып уҳәарын уналыхәаԥшыр. Дхәырны
дыркызшәа лыбжьы цәыҳәны иҭыҩуан. Ари ацуҭа уи лыҟазшьа
здырқәоз лыбжьы шраҳалак иааигәныҩуан.
– Дина Динченко азаара лзааит!
Са сҩагылан адәахьы сындәылҵит.
– Ишәыхьзеи, бара?! – слазҵааит сгачамкны.
– Баҳара ицааит! – лҳәеит лара.
– Аилага, аилага! – даӷьуан лыҷкәын аиҵбы, Анатоли
захьӡыз. – Сара бысшьуеит, баангыл акәымзар!..
Егьи аиҳабы ус дыҟамызт, иаҳа дҭынчын, арҭ рҭыӡшәа
даламызт. Амала, уи гра бааԥсык иман: уаха даатәар имала
ацәажәара далагон.
– Ахәыҷқәа зны шьыжьхьа рфап, нас ирбаҳала! – сҳәеит
сара.
Ашьҭахь, абысҭа иуны иқәгылаз кнысхын, аҭаацәа
срыԥхьеит.
– Шәааи, акраҳфап!..
Дина Динченко уаҳа дацмыҵҟьакәа лҽаанылкылеит ас
анысҳәа. Амала, акраамҭа даҳзаамгеит лԥа аиҵбы. Уи дгәааны
дыҟан. Аха, ԥыҭк ианихыԥсаа, уигьы дааины дааҳадтәалеит.
353

«Хаҵа бзиак длымазар акаҿы дааигар ҟаларын, – сҳәеит гәа­
ныла, ари аԥҳәыс уажәы-уажәы дзыргәамҵуаз еилкааны. – Аи­
башьра еилгандаз, зегь ҳҭыԥқәа рахь ҳгьежьрын!»
Иахьа 11 сааҭи 25 минуҭи инадыркны 12 сааҭи 25 минуҭнӡа
Набжьоу аҳаблаҿ итәоу ақырҭцәа набжьоуаа рхырӷәӷәарҭа
акәшамыкәша аминақәа аларыжьуан. Аҩыҵа аганахь 11 сааҭи
30 минуҭи рзы ӷәӷәала аиҿахысрақәа ыҟан. Агранат зыршәуа
абџьаргьы рхы иадырхәеит абриаан. Адырраҭара злаҟоу
ала, ҟабардаа реибашьцәа рыцны ҳарԥарацәа аҩыҵатәи
акәакьахь икылатәан. Ақырҭцәа Т-16 ала аԥш ӷьычны ишыргоз
арҭ ирылашәан, ирҟәаҟәеит ҳәа аарыцҳаит. Рытракторгьы
рымырхызшәа рҳәоит. Уаҵәы уи ахҭыс шыҟалаз еилкаахоит.
Март 27, 1993
Мурҭаз Кәыҵниа аибашьра ианалага аҽны инаркны агәыԥ­
қәа еиҿыркаауаз рхыԥхьаӡараҿ аӡәыс ҳәа иҩызцәа дрыла­
гылоуп. Иаб даныԥсы ашьҭахь аҭаацәара ду аҿы иара иоуп
ахацәа рганахь изызҵаауа. Иашьцәа Дамеи, Шьықәыр, Ҭыма
иара ивагыланы абџьар ркуп. Уи дрылахәын Аҭара имҩаԥысхьоу
аибашьра дуқәа зегьы.
Иацы аҩыҵаа рҳаблаҿы инеиҵыхыз аоперациа мҩаԥган.
Хыхь ахәаҿы иҟоу ахырӷәӷәарҭақәа рҿы итәоу агәыԥқәа зегьы
адҵа рыман аԥсаатә фабрика акәшамыкәша икылатәаны
амҩақәа рыкра. Мурҭази, Толик Баграт-иԥа Кәыҵниеи, Ҟабар­
дантәи иаҳзааз аибашьцәа хәҩык рыцны ԥшыхәра ицеит Катата
Џьынџьал дахьынхо ахәы аҵаҟа шыҟаз. Хыхь атерассақәа
ахьыҟаҵаз бнарак аҿы рҽыԥхьакны иштәаз, Паҷули Кәыҵниа
иҭынхара ашҭа иааҭысын, арахь аҩада аҿаанахеит Т-16.
Атрактор шааиуаз аибашьҩы Зурик Қәачахьиа дахьынхо ашҭа
инҭалан, иԥаҟьԥаҟьуа, инаганы аца инаддыргылеит. Мурҭаз
Кәыҵниа излеиҳәо ала, убасҟан аҟәҟәаҳәа ирылахысит арҳәцәа
гранатомиотла, автоматла. Иҭахаз ҭахеит, егьырҭ иаанхаз
ршьапы рҽадыргеит.
Агәымшәа Толик Баграт-иԥа, аибашьцәа цқьа аҭагылазаашьа
ангәарҭа ашьҭахь, атрактор ахьгылаз днеины дынҭатәан, ахәы
354

аҵаҟа дыбжьаланы аҩада иҿынеихан, ашәарҭара азона иалганы
арахь дааскьеит. Иара абри аамҭазы, Чача Грышьа-иԥа Кәыҵниа
аибашьцәа рызгьы иара ихазгьы иԥш алигарц, аҽнышьыбжьон
Данел Багаҭелиа ицәаӷәацәқәа ҵакны, Ԥанган Нодари Едик
Иликәа-иԥеи ицны иашҭа дааҭалеит. Ари дахьынхоз анеира
шәарҭоуп ҳәа иԥхьаӡан. Ари аганахь бџьарда узымныҟәо иҟа­
лахьеит: гәыԥ-гәыԥла ақырҭцәагьы ныҟәоит, аԥсуаагьы ныҟәоит.
Аӷа дахьуҿаҳауа уздырӡом. Ишаҳҳәахьоу, аҽны аибашьцәа
ԥшыхәра амҩа иқәлеит, Чачагьы уи дақәгәыӷны, иҳахьрызеи
ҳәа иҩныҟа дымҩахыҵит. Урҭ ирхылаԥшуаз, абџьар зкыз аӡә
дрыцзар акәын. Агәашә аартны руардын ашҭа инҭаргалан,
ишнеиуаз Чача ица инадгылеит. Иаарласны ааҵәақәа рҭәны
аԥш ауардын ақәҵара иалагеит. Нодар Ԥанган ԥыҭрак ашьҭахь
ааҵәа даҵаланы ауардын ахь дышнеиуаз иаԥхьаҟа ҩажәа
метра ицәыхарамкәа ақырҭуа ибжьы геит: «Уԥсит, уеиҭамҵын!»
Нодар ихы ҩышьҭыхны днаԥшызар, хәҩык ақырҭцәа гылан
иаԥхьаҵәҟьа.
Иааицәымыӷхеит, аха иҟаиҵахуаз! Иааҵәа кажьны ишь­
ҭахьҟа дыҩт. Дыҩит уи иааигәара игылаз Вадикгьы. Чача аца
дышҭыҵуаз агранат идыршәыз рылаԥжәеит. Урҭ автоматлагьы
ирылахысит. Амала, ҵаҟа иҟаз аҷкәынцәа рҩыџьегьы ақырҭцәа
рхы рымҭакәа ирыцәцеит. Чача 20 нызқь мааҭ икостиум аџьыба
ишҭаз, аанда иахьахишьыз ицәынхеит. Ихаҭа ӷәӷәала дахәт
иаахаз ахыԥҽыха. Уи имгәацәа шыҟаз иаӡывасны ицеит дыԥ­
ҟаны. Вадик Кәыҵниа агранат ахы ирылаԥжәаз ахыԥша даршәын,
ишьамхы ҭԥеит. Ақырҭцәа уааԥсырала аӡәгьы дрызҭамырхеит,
аха ацәаӷәацәқәа шаҵакыз, аԥш аидара шақәыз ауардын
раԥцаны иргеит.
Даҽа операциакгьы мҩаԥган ари аҽны. Уигьы ишәаныизаны иҟаҵан. Са сиазҵаауан уи шыҟалаз ҳәа Артур Ҭарба.
– Ринель Латариа, Гәырам Кәыҵниа, Зурик Қәачахьиа,
Владимир Муцба абарҭ ҳаицын. Дҵас иҳаман Қарҭынтәи иаауаз
аҳаирплан аҭархара. Уахынланы амҩа ҳақәлеит. Асааҭ 6 рзы
ҳҭыԥ аҿы ҳаҟан. Уи – аԥсаатә фабрика амраҭашәарахьтәи
аганахь аԥсаҵлақәа раллеиа азааигәара адәҳәыԥш аҿы акәын.
Иаҳцәыхарамкәа, ицәгьарахар, ҩадала, мрагыларахь ала
355

ҳаи­башьцәа амҩа кны икылатәан, ҳа ҳрыхьчон. Аҳаирплан
ҳазыԥшын даара акраамҭа. Ус уи абжьы ҳаҳаит. Ҳа ҳахьгылаз
иаҳхыԥрааны, нас аҽыларҟәуа итәар акәын. Ус иагьы­ҟалеит.
Иаҳхыԥрааны иандәықәлоз адырга сынаҭеит сабџьар. Адырга
ҟаԥшь унамҭакәа узхысӡом. Адырга ансоу саҵхеит. Ахы аҭҟьашьа
зынӡагьы исгәамԥхеит. Иԥхасҭаханы иҟазу, акрахыҵуазу
сеидру. Аԥхьа аҽыланарҟәын, нас хыхь инхалеит. Ииаҟьаны
иԥырны инеиуаз аҳаирплан иашьҭалар акәын. Иашьҭамлаӡеит.
Агәаанагара сымоуп, ахымҩас амҩа еилазго ԥхарак ауишьҭит
ҳәа аԥырҩы. Шәкҟа метра инацәыхараны итҟәацит ахы.
Аҳаирплан азныказы ҵаҟа инҭаҳаит, аха нас аҽышьҭнахит.
Ҳманшәаламхеит!..
Вова Ҷыҷыкәа-иԥа дсыцны Мандарантәи амҩа ҳақәуп. Иара
иҩныҟа дцон, сара – аштаб ахь. Зегьы гәырҩак-гәырҩак ҳамоуп.
Ус, Ардушьна Кәыҵниаԥҳа дахьынхоз аҩны ҳнавалеит.
Лара луҭра дҭан, ҳанылзааигәаха, аԥсшәа лаҳҳәеит.
– Бзиа буит, Ардушьна, бышԥаҟоу?
– Бзиара жәбааит, бзиала шәаабеит! – луҭра дынҭыҵын,
дааҳԥылеит. – Шәаала арахь аҩныҟа, бысҭа хьшәашәаки
ҟәыдки сымоуп! – мап-чап ҳҳәеит, аха Вова амла дакуазаарын,
ҳамҩахыҵит. 72 шықәса шылхыҵуагьы, дықәгьежьааны ҳамаҵ
луит, лҟәыд лырԥхеит, кәтаӷьқәак ҳзылџьит, лбысҭа лых­
хит, ҳшымгәыӷӡоз графинак азна аҩгьы ԥхеиԥхеиуа астол
инықәлыргылеит. Аиаша уасҳәап, ҳаалахҿыххеит.
Ардушьна Кәыҵниаԥҳа деицырдыруеит, деизара уаҩуп, уи
дықәгыланы данцәажәо лзыӡырҩра акыр иаԥсоуп, аҿақ-аҿақҳәа
иҭлырҟьо лажәақәа сырзыӡырҩландаз уҳәап, аӷьармацаҳәа
ажәлар рыгәҭыхақәа еиҭазҳәо, бзиа дбаны илзыӡырҩуеит.
Ажәакала, ахаҵамԥҳәыс ззырҳәо лоуп. Уажәы уи дақәыӡбон
Шеварднаӡе иполитика.
– Ҳаҷкәынцәа аӡәырҩы ари аибашьра рхы ақәырҵазаргьы,
ҳ-Арӡынба раԥхьа днаргыланы, ҳажәлар абри акаамеҭ иалҵны
абзиара рԥеиԥшзааит! Зегьакоуп, аиааира ҳара иаагоит! –
лҳәеит уи, астол ҳанахатәа аҵәца аашьҭылхын. – Аҳы, шәаргьы
акака аанышәкыл, акы шәнацҳа! – дааҳахәаԥшит.
356

– Бара изҳәаз, багымзааит ҳ-Аԥсынра, абри ашҭаҿы
ачарақәа ҳархаанхо ҩаԥхьа ҳаиқәшәааит аиааира ашьҭахь! –
иҳәеит Вовагьы. Акрыфа-акрыжә, ҳазхара ҳаицәажәаны ҳамҩа
ҳақәлеит. Ҵаҟа аҭалараҭа аҟынӡа ҳнаскьалгеит Ардушьна. Уа
ҳанҭаланы ҳахьынхалоз ҳаиԥырҵит. Вова дцеит иҩныҟа, сара
– аштаб ахь.
Аштаб аҟны абаталион аԥыза Рауль Муцбеи сареи ҳаи­
цәажәеит сыԥш алгаразы. Уи изласеиҳәаз ала, уахь сара сыҟны
анеира алшоит. Уа ҳшеицәажәоз иашьа Зурикгьы машьынала
днеит. Уи дақәшаҳаҭхеит сыцхыраара. Жәа-калаҭк аԥш ар
ишырзынсыжьуазгьы расҳәеит.
Иахьеи уаҵәи иалҵуа аабап ари аус.
Ахысрақәа ыҟаӡам. Иахьа зынӡаск иҭынчрахеит. Аҭынчра
аныҟоу иаҳагьы ишәарҭоуп. Усҟан аӷа ҳара иаҳмыхәо ус
бааԥсык иӡбуеит.
Амш каххаа иҟоуп, аԥхара ҵысит.
Ашьыжь асааҭ быжьба рыбжаз аҳаирпланқәа хылан, Маркәыла
шыҟаз абомбақәа карыжьт.
Хә-сааҭки 45 минуҭи рзы Лабра шыҟаз танкла ахысра
иалагеит. Ахқәа тҟәацуеит арахь иааигәаӡаны. Уажәраанӡа ҿы­
зымҭуаз апулемиотгьы аацәажәеит, ахысра иалагеит зыбжьы
гәаҩаӡа ишуа алеиԥш. Ажәакала, ахәлара аҽазнакуеит, аха
аибашьра шеибашьроу инхоит. Уи ԥыҭрак иааиқәтәаргьы,
ахаԥыц хьаа еиԥш, аҽарҿыцуеит, икшоит, ахьаа узцәырнагоит.
Ауаа гәамҵны иҟоуп, аибашьра ирласны еилгар рҭахуп.
Аха уи ахыԥша злаҟоу ала, макьана аилгараз акрагуп.
Аа, абар, адгьыл ҵысуеит, ахы хьамҭақәа икаҳауа аныт­
ҟәацлак.
Ахқәа тҟәацуеит уажәы-уажәы, уажәы-уажәы…
Апҟаҩ, апҟаҩ, апҟаҩ!..
Ари а-БМП–2 ауп, изларҳәо ала.
Уи ахысра ианалагалак аҟәыҵшьа аздырӡом. Иааузымч­
ҳаратә угәы иналакьакьоит иахылҵуа абжьы.
Асааҭ быжьба рахь аус ауеит.
Атҟәацбыжьқәа еиқәтәаӡом.
357

Март 28, 1993
Ааԥынтәи ашьыжь.
Ауаҩы уи дацгылоит длахҿыхӡа, аҳауа зҩыда лбааидоит
дааҭгыланы. Аха иахьатәи ааԥынтәи ашьыжь иацуп агәырҩа,
ашьаарҵәыра, уаҵәтәи аԥеиԥш азымдырра. Иааукәыршаны
ахысбыжьқәа уаҳауеит, итҟәацуеит абомбақәа, амцабзқәа
хәыҵ­ҟьоит ана-ара, алҩақәа еишьылӡа хыхь ихәхәаӡа инха­
лоит, нас усынтәи аҳауа цқьа иалаӡҩаны иныхтәалоит, ам­
ҵәыжәҩақәа ырҭбааны аҽеиҵнахуеит. Абықчықҳәа атанкқәа
иҭдырҟьо ахы хьамҭақәа ампыл иасуазшәа абжьы ҭахәаҽны
иуаҳауеит. Абжьааԥнеиԥш, ари ашьыжьгьы иунаҭом агәаҳәара,
уи амцхәрас, иахьакәымзар уаҵәакәхарушь ҳәа аԥсра ахаҿы
еицакны убла иаахгылоит. Аҵанӡа уаақәыԥсычҳаны иувыршьааз
уашьцәа, уҩызцәа ргәалашәара уааимнадоит. Удгьыл умазкыз
аӷа хәымга игәаӷ шьҭыхны ашьоурахьы иухоит. Наунагӡа ари
адгьыл далымцакәа ҭынчра зыҟалом. Ахааназгьы илахҿыхны
изыҟалом ари ааԥынтәи ашьыжьгьы.
Асааҭ фба инадыркны ҿааихак ҟамҵакәа, Аныуаа рхәаҟынтәи
атанк хьамҭа Лабра ақыҭахь ахқәа аланажьуеит. Ус уааҭгыланы
уи аԥхьаӡара уалагаргьы иуцәеилагоит. Асааҭ жәаҩанӡа ианаҿу
ыҟоуп, ианахыҳәҳәогьы убап. Шьҭа шәара шәазхәыц абри аамҭа
аҩнуҵҟала шаҟантә ихысуа, изакә ԥхасҭоу уи иарҿио! Аԥсны
шырзымго рдыруеит азы, уи чалтны иршьаҟьар рҭахуп. Рышҳам
аларҵеит Аӡҩыбжьа, уа иццышәханы ирбылхьеит аҩнқәа,
Аҭара азыбжак ршьаԥхыц аларԥсны иркуп, Кындыӷ еилаԥыххаа
иқәырҵахьеит, Лабра аҟәаҟәара иаҿуп, егьырҭ иаанхаз ҳаԥсуа
қыҭақәагьы рхаҿы рыԥсахырц есминуҭ ахқәеи абомбақәеи
аларыжьуеит. Амаҭ аԥсымҭазы аҟаҿыҳәа ицҳарц шаҭаху еиԥш,
ақырҭуа фашизм ашьаҭа дәықәнаҵарц аҭахуп зехьынџьара.
Аха аурыс иҳәашьала, ҽыҩраҭагаланӡа ҳааԥшып. Усҟаноуп
ианырыԥхьаӡо акәҷарақәа!..
Иахьа ахырӷәӷәарҭақәа рахь сымцаӡеит. Схалеит хыхь
аевкалипт дуқәа рымҵан идыргылаз ашлагбаум ашҟа, арԥарцәа
рҿы. Уаҵәы Аҭара имҩаԥысуеит аиҭныԥсахлара. Уԥш алаагоит
ҳәа сақәдыргәыӷит.
358

Иахьа даараӡа ишоуроуп.
Асааҭ хәба рыбжа ыҟоуп. Аҭара ақыҭа аминақәа ыршәны
ҳхырӷәӷәарҭақәа ирымариашаны иаларыжьуеит. Урҭ уажәы
Кьамышә Быҭәба дахьынхо ачаи плантациақәа рҵыхәан акаҳара
иаҿуп. Асааҭ жәа-минуҭк агуп хәба рзы. Асааҭ хәба инаркны
Аныуаа рхәаҟынтәи ҩаԥхьа ицәыҵаргыланы ирымоу атанк
ду ахысра иалагеит. Дина Динченко дахьынхо, аферма рахә
аныҟәгаразы ихкааны ирымаз адгьыл хтыра сықәланы хыхьӡа
схалеит. Арантәи Очамчыра араион зегьы уалаԥшуеит. Абан
Ҭоумышь иалганы Кәтол шыҟоу игоу амҩаду. Уи рахәыцҵас
ипаны арантәи избарҭоуп. Ануаа рхәаҟынтәи есминуҭ атанк
агәақьҳәа ахы ҭырҟьаны ианаршәлак, 40-ҟа секунд уи амҩа
иахьықәу ахыԥша уаҳауеит, нас ианҭҟьаз икаҳаны ианыԥжәалак
аасҭа иаҳа абжьы духоит. Абри иаҿуп. Абри иаҿуп иахьеи уахеи
игәыԥҵәагаха.
Абас ахысрақәа ианырҿыз аамҭазы Аҭара инхо хаҵеи
ԥҳәыси – Гьаргь Кәыҵниеи Фаина Ҭраԥшьи – Кәтол ақыҭа
ина­лалеит. Зыӡбахә ҳҳәаз Гьаргь иаҳәшьа Римма захьӡу
лыԥшәма Нугзар Чагәаа ара дынхоит, убрахь имҩахыҵзаап
хаҵеи ԥҳәыси. Аха усҟан Чагәаа Нугзар иҩны уаҩ дахымызт, уи
иҭаацәа Тҟәарчал ицаны иҟан, иаргьы уахь фатәык рзиган, аҩны
дрықәымшәаӡеит. Абри аамҭазы ахы хьамҭақәа идыршәуаз
Кәтол иалаҳауа иалагеит. Фаинеи Гьаргьи аҽыҵәахыха рмаӡакәа,
рааигәара, аҩны ашьҭахь игылаз аҳәаса «Град» ахы алаҳаит. Уи
аныԥжәа иаршәыз ахыԥҽыха шааиуаз Фаина лыжәҩашәаҟьа
иналашьшьит. Иара Гьаргьгьы иарӷьа шьапы ахәт. Атҟәацрақәа
анааиқәтәа арҭ цәгьаԥсышьала амҩаду ахь ицәырҵын, избаз
ауаа ацхыраара иҟарҵаз иабзоураны Џьгьардаҟа идәықәырҵан,
рыхәрақәа ҿаҳәаны ацхыраара рырҭеит.
Иахыҵны ицахьаз ерманык иҿаԥхьа амҩаду аҿы сышгылаз
Леуа Баџьгәа-иԥа Кәыҵниа даасыдгылеит. Уи дааԥсаха дыҟан,
ари амҩала иааихҵәаны Џьгьарда шыҟаз дкылсыр иҭахын.
– Мшыбзиа, Катул! – иҳәан, аԥсшәа сеиҳәеит.
– Бзиара убааит, Леуа, ушԥаҟоу? – снаиазҵааит. Дсым­
беижьҭеи акрааҵуан.
359

– Даараӡагьы сҽеиӡам! – иҳәеит уи, гәалак шимаз иныԥшуа.
– Иҟалазеи умҳәои?
Уи дҟаԥшьӡа деибакны дыҟан. Иџьыба ачабра ааҭихын,
ихы-иҿы ааирбеит, аԥхӡы илҵны дыҟан. Амҩа ҳааныҵын, амҩа
аҿықәан игылаз ахьаца ашьапы ҳнадгылеит.
Уи акы игәы иҭыхон, аха дшалагара издыруамызт.
– Бзиароума, иухьзеи, акалашәақәа узбоит?! – сҳәеит
саргьы.
– Иахьа ашьыжь ахырӷәӷәарҭаҟынтә санырыԥсах, набжьо­
уаа рҭыԥ ылхны иахьтәоу слеит, сашьцәа снарылаԥшып ҳәа.
Сызхара срацәажәаны уи ахәы нсыжьын, сшааиуаз, Паташь
Патаӡба иҩызцәеи иареи ахьтәаз снахысхьан еиԥш, Абзагә
Ҷышәба сықәҿиҭит саангылараз.
– Иуҭахузеи, Абзагә, ԥыҭкгьы сыццакуеит! – наиқәҿысҭит.
Аха уи аҭак сиҭаанӡа аҩны иаадәылҵын, сышҟа рхы рханы
рҿаархеит Паташь, уи иҩызцәа Мамукеи Папучии, иара убас
рышьҭахь дгыланы дааиуан Џьота Џьамиа, даачмаачуа. Урҭ
рааишьа, изуцәызӡарызеи, исгәамԥхаӡеит. Рызегь автоматқәа
ркын.
– Уабаццакуеи, иарбан усу иумоу аибашьра анцо? –
дыхшәааны ҿааиҭит Паташь данаасыдгыла. Аԥсшәагьы сарым­
ҳәаӡеит.
– Ирҭахыз? – сҵааит иаразнак саргьы.
– Сабацои, шәымбои, Мықә сцаны сан дызбарц сҭахуп! –
ҿаасҭит.
– Иҟоу удыруама, иахьарнахыс абри ҳган ахь аныҟәара
уаҟәыҵ! – ҿааиҭит Паташь.
– Избан, уара? – саргьы сҽаасырӷәӷәеит, аха рабџьарқәа
санрыхәаԥш, абра сышьны снышьҭарҵаргьы сызбо ҳәа уаҩ
дшыҟамыз саназхәыц, баша сналахәаша сцар аҵкыс иахьын­
ӡалшо исычҳап ҳәа сназхәыцын, уи илакҭа сынҭаԥшит.
– Избан узымдырӡои?
– Уара умсааит ишысзымдыруа!
– Уара иудырыр акәын шьҭа, ари акәшамыкәша сара, Паташь
Патаӡба, сшахылаԥшуа. Ҳара ҳгәыԥ аԥшыхәра иазкуп. Арахь
аныҟәара ҟалом. Уи са схы иҭысымҳәааӡеит, Мрагыларахьтәи
аштаб исыднаҵаз анагӡара саҿуп!..
360

– Саҭамыз, ус ишыҟаз сыздыруамызт! – сҳәеит сара.
– Ани уара уҩыза Катул ацәыршәагагьы имакәан ихәда
иахшьны лассы-лассы абра дҳаҩсны дцалоит. Сан илымаҿоуп,
даҽазнык абра шәанызба сшышәмеигӡо!..
– Катул, иахьынӡаздыруа, ҳбаталион аиҳабыра азин
инаҭеит иибо ахҭысқәа ашәҟәы ранҵара!..
– Уи уара уус алам! – ҿааиҭит Паташь. – Мрагыларахьтәи
аштаб иадыруазароуп уи дызҿу. Уантәи азин аӡәгьы иимҭаӡеит
иибо-иаҳауа зегьы ашәҟәы ианиҵаларц. Уигьы сазҵаахьеит.
Насгьы, – маҷк дааҭгылан, дхәыц-хәыцуа инациҵеит, – насгьы,
иахьынӡаздыруа ала, уи иан дақырҭуан, ус иҟоу рыгәра ҳазгом!
– Саҭамзааит, аха Катул Кәыҵниа абра исыдгылоу шәаасҭа
Аԥсназы дпатриотуп! – сҳәеит сара.
– Ишԥа, ишԥа?.. – иҿы раҳаны даасзыԥшит. – Катул
Кәыҵниа сара саасҭа дпатриотну?
– Ааи!..
– Ҽыԥхҭи ҽыԥхҭи еибаԥшаауеит ҳәа, иара уара абри
зҳәогьы, даара угәра аагоит ҳәа ухәыцуазар, агха умоуп!..
– Исыхьзеи, ухаҵкы?!
– Уара уԥҳәысгьы дшәаныуоуп, унаԥхаҩуп ухаҭагьы!..
– Иазхоуп, Паташь! – сыԥсы неины сҟырҟы иныҵачит.
– Сара сыԥҳәыс дшәаныуазаргьы, уи хәҩык ахшара Аԥсынра
иалҭеит. Урҭ зегьы иахьазы изеибашьыртә иҟамзаргьы, уаҵәтәи
амш азы абџьар ааныркылартә иҟалоит!..
– Наҟ уаҳԥырҵ ушыбзиоу! – Џьота иахь дынхьаҳәит.
Егьигьы алацәгьеиԥш дышныҵҟьара дгылан.
– Мамзар иҟоуҵарыз? – шьҭа саргьы сеицрашәеит.
– Ахымца уаҳаргоит!..
– Уи шулшо здыруеит!..
– Уца, уца, аринахысгьы арахь ухабарк ҳаумырбан!..
– Уца ҳәа иуарҳәо умаҳаӡои? – дааҵҟьеит Џьотагьы.
Сразҟы иаҵанакит, абри аамҭаз набжьоуаа реибашьцәа
хҩык абрахь рхы рханы иааиуан. Урҭ ргәадура сыманы
сҿынасхеит. Уаҳагьы сышьҭахьҟа схьамԥшӡеит. Ишԥоубои? –
днасыхәаԥшит.
– Иҟоу уасҳәап, урҭ ргәы иҭаз ауп рҿы иадырҳәаз. Рыгәра
узгом, дареи сареи акрааҵуеит қәыџьмаҵас ҳаихәаԥш­уеижьҭеи.
Сыҩны инеины цәгьарамзар бзиара дырҿиаӡом!..
361

– Нас, иҟасҵари? – дҵааит Леуа.
– Уца Гәдоуҭаҟа, уаҳа ԥсыхәа ыҟаӡам: уршьыр алшоит!
– Уара?
– Сара макьаназы џьаргьы сцом. Урҭи сареи ҳаԥхьаҟа аус
дуқәа ҳзыԥшуп!..
– Уршьыр?
– Сгәысҽануп, ус мариала схы рысҭар сҭахӡам!,.
– Аха дара мычла иуеиҳауп, уара умала уҟоуп, убри
уазхәыц!
– Зымала иҟоугьы деибашьҩуп ҳәа умаҳахьеи?
– Ааи!..
– Иаарласны дареи сареи ҳаибашьраны ҳаҟоуп. Саргьы
сзаҵәым, иудыруаз!..
– Угәуҽаныз, Катул, уанҵамҭақәа мышкызны аԥхьаҩ
илымҳаҟынӡа инаӡароуп!..
– Агәра га ус ишыҟало!..
– Абзиала! – иҳәеит иара.
– Уцома?
– Ааи. Нахьхьи Мықә снеины сан дызбар сҭахуп. Уи сахьцо
лаҳәаны амҩа сықәлоит. Дсыццозар ларгьы дызгоит!..
– Амҩа бзиа, сара усцәымшәан!..
Леуа иҿынеихеит, аха уажәы ԥаса аасҭа, игәы ахьирдаз
акәхап, иаҳа иҿаԥшылара бзиан, иасҳәақәаз гәынкыланы
адгылара ахьисҭаз игәы еиқәнаҳәалан, ишьаҿақәа неихгаааихго, ихы шьҭацаланы акы дазхәыцуа длеиуан. Сара уи
дызбонаҵы сишьклаԥшуа сҭыԥ аҿы сгылан.
Март 29, 1993
Даараӡа лгәалаҟазаара бжьысны дыҟан иаха санааи Дина
Динченко: ҳгәыла абырзен Жора Делианидии лареи ргәы
еизын­хазаап. «Аҳкәажә» Динченко ауаа иҟарҵо ҳәа лыҷкәын
аиҳабы Толики, ани зхала ицәажәо Маради лыманы лҳәысҭаҿы
агәамсам еизганы амца шацралҵоз илыцәцеит. Жора иаандеи
лара лаандеи рыхқәа еиларсын, амца анакы уахьгьы инҭалан,
аԥшәма еиҭаҳаны имаз имандаринақәа аблырц амаҷ ауп иагхаз.
Уи иарӷьны дахьлацәҳаз лара лгәы ԥнажәжәон. Длацәҳа моу,
агәылацәа ишсарҳәаз ала, икыдиҵарц егьааигымхазаап.
362

– Иҩны былны сықәҵны сцоит! – лҳәеит Дина Динченко.
– Абни ахәырҭлаӷь аҩыжәыҩгьы са сиршәоит ҳәа далагеит.
– Бымшәан, ара сыҟанаҵ уи дбысыр зуам! – сҳәеит,
«аҳкәажә» Дина Динченко саалыдгылан. – Амала, иаҳҳәа-иааӡа,
бара боуп изхароу: адунеи ӷыӷкны ианыҟоу, иагьҽынланы, амца
абмыркыр акәын!..
– Ааи, ааи, амца асмыркыр акәын. Аха ааԥынра ааит,
аандақәа ҟаҵатәуп, ушьҭан акы ҳзылаҵозар ҳәа сымгәыӷуеи!..
– Хымԥада, илаҵатәуп, мамзар сынтәа амлакра ҟалар
алшоит. Арахь, аӷа амацәаз ҳҭеикит. Беихароуп, бхәыҷқәеи
бареи, Динченко!..
– Исылшаӡом. Арахь сызшьапык аџьыка хьаа нҭалан, аԥсра
саҿуп!..
– Аҟәатәи аӡырԥхоуп бара ибыхәо. Бымшәан, аԥсуаа
аиааира шаагалак, Аҟәаҟа шьапыла бцозаргьы, бнеины аӡырԥха
бынҭалап, бҽыбхәышәтәып. Амала, убранӡа хаҵа бцароуп,
бхәыҷқәеи быҩнреи иахылаԥшуа хаҵа еилҟьак дыԥшаатәуп!..
– сааԥышәарччеит.
– Дабаҟоу ус еиԥш ахаҵа? – даасыхәаԥшит. – Уара уакәын
сара исгәаԥхоз, аха..
– Нас, иҟалеи?..
***
Анахь, Аныуаа рхәаҟынтәи иҭҟьо абзырбзан ахқәа Лабра
иалаҳауеит. Иацтәи авариант ашьҭра иқәуп. Урҭ хысуеит
шьыбжьонынӡа, нас хәыҷык рыԥсы шьаны, ашьыбжьышьҭахь
еиҭадырҿыцуеит.
Заури сареи ҳаҟан аштаб аҿы. Уа излаҳарҳәаз ала, иахьа
аиҭныԥсахлара ҟалаӡом. Уантәи, акомендант Котик Кәыҵниа
ҳишьҭан, Хәаҭа Быҭәба дахьынхо дыҟоуп ҳәа анҳарҳәа, уа
ҳамҩахыҵит. Арантәи оумакгьы ихарамызт. Иаҳҭахыз ида ара
дҳақәшәеит Иван Ҳагьар-иԥа Кәыҵниа. Уи акыраамҭа Аҭара
ақыҭан аԥошьҭа ныҟәигахьан, агазеҭқәеи апенсиақәеи рзишон
ажәлар, иџьабаақәа рацәан.
– Дад, иҳашәҳәозеи ажәабжьс? – дҵааит Иван, ҳшибаз
еиԥш. Зегьы ирҭахуп Аԥсны алахьынҵа иалацәажәар, уи
аԥеиԥш раҳар.
363

– Абзиа убар иудыруеит, – ҿааиҭит Заур. – Аха агәыӷра
ҳамоуп Аԥсынра аԥсуаа рнапаҿы ишынхо. Аӷа акымзарак
шизыҟамҵо шьҭа еилкаауп. Амлакра ҳԥырхагамхар егьҳахьуам!
– Амлакра ҟамларц азы изылшо рымхқәа ларҵароуп! –
иҳәеит Иван Ҳагьар-иԥа.
– Иларҵароуп хымԥада! Аха, иаҳҳәап, Хәаҭа Быҭәба
имхырҭа цәаӷәаны илеиҵеит. Икәшамыкәша инхақәо жәаҩык
ирзыламҵакәа инхар? Усҟан Хәаҭа имхы ҟалаанӡа ишаӡоу
ицәырфоит!..
– Убри ҟамларц азы еибашьтәуп, аӷа ҭаха имҭаӡакәа наҟ
дықәцатәуп абри адгьыл!
– Аиеи, аиеи! – абри дақәшаҳаҭхоит Ивангьы. – Аӷа ҳааҵ­
раҿ дыҟанаҵы ҳагәқәа зҭынчхом. Ҩ-арык еибашьуан, Ҳабыџь
дцәаӷәон ҳәа, алаҵарагьы аҭахуп, ҳәарада, аха уи мцурахаргьы
алшоит. Ишыҟазаалак, уахьгьы арахьгьы аусқәа мҩаԥгатәуп,
уаҳагьы ԥсыхәа ыҟаӡам!..
Агәҭынчра рымам ҳажәлар, раԥхьаҟатәи рԥеиԥш бааԥсхар
рҭахым. Раԥхьаҟатәи амшқәа рзы адҵаҟаҵараҿ хьысҳарақәак
ҳамазҭгьы, аибашьцәа иахьа шьҭа аибашьышьа рҵеит,
адҵагьы мҩаԥызгаша аԥызацәагьы ҳамоуп. Урҭ шьҭа рхы
ааидкыланы, жәыларак ҟалозаргьы ишныҟәаша иалацәажәаны,
аус иԥырҟо шьақәдырӷәӷәоит. Иахьауажәраанӡагьы урҭ
рыхшыҩи реибашьышьа гәымшәареи иабзоураны ҳажәларгьы
ҳаибашьцәагьы еиқәырханы иааиуеит. Ҳаԥхьаҟатәи ҳԥеиԥшгьы
дара роуп изчаԥаша. Абригьы убас шакәыз абра иаахтны
иалацәажәеит. Русқәа бзианы иааиуеит абаталион зылаԥш аху
Рауль Муцба, уи ихаҭыԥуаҩ Џьумбер Цецхлаӡе, абаталион аштаб
аиҳабы Едик Жьаниа, абаталион акомиссар Димер Џьынџьал.
Дхыданы дыҟамызт Аҭара апартизантә ҵысра еиҿызкааз, ар
зегьы ҭаҷкәымкны еидызкылаз Рома Кәыҵниа, уи иашьа Саҭбеи
Кәыҵниа. Ар рхадараҿы аҟыбаҩ бзиа ааирԥшит заа иҳацәҭахаз
Бесик Квираиа.
Аамҭа иаҳнарбоит зыӡбахә ҳҳәаз рдырреи рԥышәареи
иабзоураны аӷа ааха ӷәӷәа иҭареи уи иаанкылареи алыршара.
Гхақәак ыҟазаргьы, уи зыҟалеи ҳәа аныӡбара иашам, сгәанала.
Аибашьраҿы агха ахьыҟамло ҳәа егьыҟам. Аџьынџьтәылатәи
364

аибашьраангьы аҩжьрақәа ҟарҵон, аха уи анализ азуны
еиӷьыз ала иныҟәон, убас иныҟәоит иахьа аӷа иҿагылоу ҳара
ҳаибашьцәагьы. Агәыӷрагьы ҳамоуп ҳаԥхьаҟа урҭ русқәа
ҳаракны аиааира ду шырчаԥо!..
Март 30, 1993
Ари амшгьы аибашьра иадҳәаланы исыԥхьаӡоит.
Мандара ахыхь ашлагбаум ахьыҟарҵаз санхала Заур Муцба
дсықәшәеит. Џьон Кәыҵниа итракторгьы уа игылан.
– Ҳцома иахьа аԥш аагара? – сизҵааит. – Иахьа ауаа
еиҭнырԥсахлаӡом, ишәарҭоуп!
– Ҳцоит ҳәа еибаҳҳәахьазар – ҳцоит! – иҳәеит Заур, даа­
сыхәаԥшын. – Автоматҭырҟьаҩцәа ҩыџьа раҟара шьҭаҳхып,
хыхь ахырӷәӷәарҭа зку набжьоуаа ргәырҽанаҳҵап!
– Ааи, аха са сыԥш иахҟьаны машәыр ҟалар сҭахым!
– Иҟаҳҵарызеи, ԥшыдагьы ҳхәарҭаӡам, уи азы акәӡами
ақырҭуагьы дызҳабашьуа?
Ас ансеиҳәа, саргьы сгәы ааӷәӷәахеит.
Дук мырҵыкәа Џьон итрактор аус аирун, ари аус ахь ицақәоз
алафеҭ ҳнақәлеит. Нури Ӷәынџьиагьы иавтомат ааи­биҭан, хыхь
дынхалеит.
– Нури, уара уҟаз! – иҳәеит Заур Муцба. – Ҳара ҳазхоит!..
– Шәшазхо здыруеит, аха шәара уа шәаннеилак шәус
шәаҿнаҵы сара џьара сынкылатәап, зеиԥш ҟамло егьыҟам,
зны Катул ианиеихсыз еиԥш, џьара аӡәы даацәырҟьар, мшы­
мыжда дҭасырԥшып, трофеик сызгаргьы ижәдыруазеи?! –
даахыхәмарит.
Ахәы ҳшықәыз иаразнак ала аштаб аҿы ҳанкылсит. Ари аус
заанаҵгьы абаталион аԥыза иаҳҳәахьан, уи мап ацәимкӡеит.
Рауль Муцба ҳшибаз еиԥш, ус иҳәеит:
– Ахырӷәӷәарҭа зку набжьоуаа адырра рысҭахьеит. Урҭ
хыхь ала ацхыраара шәырҭоит. Са сгәаныла, Катул дахьынхо
уиаҟара ишәарҭаӡам, ус жәыларак иахьа иҟарымҵозар. Амала,
шәгәышәҽаныз!..
Ҳатрактор наҭрысын, ҳдәықәлеит. Ҳаицын: атракторист
Џьон Кәыҵниа, аибашьҩы Нури Ӷәынџьиа, Заур Муцба, сара.
365

Агәаҩа ҳанҭалан, дук мырҵыкәа Нури Быҭәба дахьынхо
иҵаҟа ҳанкылсит. Заур Муцба иакәын ари аоперациа знапы
ианыз. Џьон ара дааникылан, иара днақәԥеит.
– Сара арсынтәи хыхь схалоит, – иҳәеит Заур. – Арԥарацәа
шааиз ала адырра рысҭоит. Шәара шәышнеиуа шәахьынкылшәо
анышәынҭрақәа рҿы шәысзыԥшыз!
Ара дук набжьамызт, еицыз иаразнак ҳанкылшәеит ҳазқәыз
ахәы. Ҳҿаԥхьа иаатит Аҭара егьи аган. Егьи аган ҳәа ҳазҿу аӷа
дтәоуп. Амала, аӷеи ҳареи иҳабжьоуп уаҩ иитәым ацәаҳәа. Уи –
ацентр акәшамыкәша ауп, нас агазмҩа ииагоуп ауп. Зны-зынла
ари ацәаҳәа ақырҭцәа алалоит, зны-зынла ҳара ҳтәқәа алалоит,
икылатәоит. Иаҿашәаз – даҿашәеит!..
Заур Муцба дааит ара ҳашгылаз. Уаанӡа Џьон дцаны Лида
Аԥшьлааԥҳа лца гәеиҭахьан. Аха уа хә-калаҭк ракәын аԥш
иҭаԥсаз. Егьырҭ 95 калаҭ иаадрыхыз изҭахыз иргахьан.
– Уара уашьа иҩноуп, иуҭахызар Лида лыԥшгьы ҭаагап, –
иҳәеит Џьон.
– Ҳлафеҭ мыжда хәыҷуп, са сцаҿы инхаз аԥш акуоу
сеидру, – ҿаасҭит. – Амала, ара даҽакгьы сазхәыцхьеит: Лида
Аԥшьлааԥҳа лцаҿы ҳатрактор адыргыланы инхаз ахәыҷы
лзаҳҵәахырц иаагар, уи инаԥшуа шьоукы ирымбар залшом.
Нас мышкызны аибашьра еилгаргьы, – «Лида быԥш зӷьычыз
зынӡа бара бтәы иоуп» ҳәа ацәгьа ларҳәашт. Еиӷьуп уахь зынӡа
ҳҭамлар!
– Ус акәзаргьы ҟалап, – иҳәеит Џьон. – Ус анакәха, ҳашьҭы
уара уахь!..
Урҭ раԥхьа заа сара сцан, иҟаз-ианыз аҭагылазаашьа
гәасҭеит. Сцаҿы инеихьан аԥш зҭахқәаз, аха зегьыҵәҟьа рыз­
ҭымгеит. Уи усс имкыкәа, снеины агәашәқәа аасыртит.
Уажәоуп иангәасҭа, ари агәашәгьы кылыхха иҟан, ахқәа
аахахьазаап. Излагәасҭаз ала, ацентр шыҟаз иааиз хқәан.
Иҟалап аакьыскьа ианеибашьуаз акәызҭгьы уи анааха.
Арантәи саныԥшы, суаџьаҟ икылыҳәҳәоз алҩа шьҭыгагьы
кылжәаны ишьҭан. Иҟалап уи хымҩасык иҟанаҵазар, иҟалап,
уҩны иахыкны агранат идыршәыз ԥжәеит ҳәа иаҿын зны, уи
ахыԥҽыха ацрасзаргьы.
366

Џьон итрактор дыԥдыԥуа ашҭа инҭалеит. Анцәа иџь­
шьаны, макьаназы уаҩы ҳгәеимҭацт. Абжьы раҳауазаргьы
ақәҿырҭӡом, ахысбыжьқәагьы еиқәтәашәа иҟоуп. Издыруада,
уи дкылаԥшкылӡырҩуа арахь ааскьара даҿызар?.. Аибашьраҿы
иҟало уаҩы издырӡом, иаалырҟьаны, ушымгәыӷӡо аӷа даацәыр­
ҟьаны «хенде хох!» иҳәар алшоит. Ҳа ҳус аҿы абригьы азгәаҭаны
иҳамоуп.
Џьон атрактор ааирҵәиин, шьҭахьла мацара дцо-дцо, аца
иазаааигәаны иргылеит. Шьҭа ладаҟа сыҩн хәыҷы ҳаҵәахуан.
Џьон Заур диҳәоит:
– Баша сыԥшыхәҩума, ара ааигәоуп, сыҩны гәаҭаны саа­
уеит. Шәысцәымшәан!..
– Савтомат га, џьара шәааиҿаҳар алшоит. Ҳара Нури
Ӷәынџьиа иавтомат ҳазхап!..
Нури Ӷәынџьиа иԥаҵа шлаӷәаӷәаӡа сыҩны ашьҭахь абацә
ахьгылоу дцәыҵатәаны иҭыԥ ирхиахьан.
Џьон дышцаз еиԥш, Заури сареи аца ҳанҭалеит. Абри аамҭаз
сҩадахьы инхо Рауль иаҳәшьа Нулиа (Галиа) ҳшааиз лаҳан,
ацхыраараз ҵаҟа дылбааны ҳаҩны дааит. Урҭ ахьынхо иаҳа
иԥхьакырҭоуп, ицо-иаауа лашьеи лареи рыҩны иахылаԥшуеит.
Набжьоуаа реибашьцәагьы рхылаԥшуеит.
– Ҳара ҳтәы ҳацәымшәо, иарлас аҭынчра ҳаундаз! – лҳәеит
Нулиа.
Нулиа хыхь аца данҭала сара сылбаан, алафеҭ снангылеит.
Акалаҭ андырҭәлак ирымхны иақәсыԥсон. Сааҭк аҟара ҳагазар
ҟалап абри аус.
Аԥхӡы ҳалхәаҭа ицон. Ҳалгарц егьҳагымкәа Руслан Иашкаиԥа дааҳадгылеит.
– Литрак аҟара акәаха умазар? – иҳәеит уи. – Ахәыҟаҵаҩ
сааишьҭит.
– Арахь уаала! – сҳәан, дсыманы амаҵурҭа ҳныҩналеит. –
Аҵәыҵәыра ҳаигӡом!..
Астол аҵаҟа игылан х-литрак зкуаз абаллонқәа 30 инареи­
ҳаны. Уи аибашьра ҟалаанӡа. Уажәы ҩба ракәын инханы иҟаз.
Изҭахыз ишаны ирысҭон. Ҳалалс ироуааит!..
– Иҭабуп! – иҳәеит Руслан.
367

Уи ааӡара бзиа змоу хаҵа ҟаимаҭуп. Дҭаацәароуп, ихиихшареи уаареигәырӷьартә иҟоуп. Аибашьра ианалага инаркны
иашьцәа набжьоуаа дрылагылоуп. Гәдоуҭаҟа иҟаз иашьагьы
дшааиз еиԥш днаивагылеит. Арҭ рхырӷәӷәарҭаҿ ирацәаҩуп
аишьцәа еивагылоу. Урҭ мышкызны аамҭа соур еиқәысыԥхьаӡар
сҭахуп. Аибашьраҿы ҭаацәаныла ахы иаҿагылоу маҷҩым. Ари
аганаҿ набжьоуаа уаарыҵашьыцратә иҟоуп.
Руслан данца ҽа жәа-минуҭкгьы ҳадымхалеит ҳус. Џьонгьы
иҩны гәаҭаны дҳахьӡеит.
Нулиеи сареи диалақәак ҳаԥшаан, аԥштәхәы змаз сте­ле­
визор инакәыршаны иҿаҳҳәан, Џьон дҳацырхырааны, еима­
кеиҿакны иааҳган, атрактор ахахьшәа инақәҳаргылеит. Нас
Нуригьы арахь дылбаан, еицыз зегьы хыхь инақәлеит. Атрактор
ашҭа ианҭыҵ, агәашә асыркит.
Еиҳа иаҳзыцәгьан ҳашьҭрақәланы анышәынҭрақәа ахьыҟаз
амарда ҳанхалоз. Атрактор абжьы раҳазар акәхап, убасҟаноуп
ақырҭцәа арахь ирханы ахысрақәа ианрылага. Агранатгьы
дыршәит алақәа. Уи шааиуаз, ҳара ҳхаламҭаз алада ихарамкәа
игылаз аферма аҿаԥхьа иԥжәеит. Ҳара усҟан ахәы ҳахыҵны
наҟтәи агәаҩахь ҳҭалахьан. Машәыр ҟамлеит.
– Оҳ, гәышьаӡа!.. – ҳҳәеит, зегьы ҳаибга-ҳазҩыда ԥыҭк
ҳанынаскьа. Аԥсы мыжда ҵаауп, ари адунеи аныӡаара зҭахыда.
Аха ҳара ҳтәы ҳанақәӡуа уи гәыԥжәагоуп!..
Абри ахҭысгьы сыԥсы ҭанаҵы исхашҭуам. Уажәшьҭа сгәы
ҭынчуп: ҩымз-хымз раҟара исызхап сзыхьӡаз сыԥш. Схәыҷқәа
рами еснагь сгәы иҵаханы исымоу!..
Мандара ҳааит ахәылԥазы. Ар рхәы ҳәа жәа-калаҭк
рзынсыжьит. Инхаз аԥш: Заур, Маџь, Адгәыр Кәыҵниаа насыцх­
раан, иԥхьаҳкит.
Ари абжьарак Лабра аибашьрақәа цоит. Иахьа излеилыскааз
ала, џьгьардаа рыҽрылархәны абри аибашьра рҽаладырхәуеит
аерманцәа гәыԥҩык. Урҭ рхыԥхьаӡараҿ иҟоуп: Андроник Минасиԥа Аракелиан, Размик Аруҭ-иԥа Петикиан, Гриша Андреииԥа Петикиан, Мелик Ашоҭ-иԥа уҳәа убас егьырҭгьы. Сара
сиҿцәажәон Андроник Аракелиан. Уи 36 шықәса ихыҵуеит.
Март мза 28-29 рзы асааҭ 16 инаркны 4-нӡа аибашьра ӷәӷәа
368

иаҿагылан мандаратәи арԥарацәа лабратәи ацәаҳәаҿы. Урҭ
ахырӷәӷәарҭа иаанкыланы ирымаз аӷа имч зегьы еибыҭаны
иажәлеит. Ақырҭцәа рхы иадырхәон еиуеиԥшымыз атехника,
аҵыхәтәаны атанк рыжәырҵеит. Агранат зыршәуаз абџьар ала
уи еихсит знык, аха иавҟьеит. Аҩбатәи идыршәыз атанк аихатә
ҟаԥҟаԥ инақәшәан, иџыџӡа иаангылт.
– Уаҳа ҳазлахысуаз аџьаԥҳаны ҳамаӡамызт, – иҳәеит
Андроник. – Ҳаԥсы иаԥшәмахаз, атанк уаҳа идәықәымлаӡеит,
уи анԥхасҭаха аҩыза иацраҳәаны иргеит ианыхәла.
Убри ашьҭахь ақырҭцәа ҩаԥхьа амч ҿыц роун, ҩаԥхьа
ижәылеит. Аха ҳаргьы иҳахьӡеит ҳҩызцәа, ацхыраара ҳарҭеит.
Абри аибашьраҿы сԥынҵагьы «цәысҟьеит», – дыччон Андроник,
ихәра сырбо. – Идыршәыз агранат ахы ҳалаԥжәеит. Сааҭбжак
сшьара сықәӡамызт, сардагәеит. Анцәа иџьшьаны, маҷкоуп
иахьысӡывасыз.
Ашьҭахь ҳзыԥсахыз ҳҩызцәа ираҳҳәеит ҳара ҳаиԥш ахырӷә­
ӷәарҭа рыхьчарц, шьаҿак иадамзаргьы ахьаҵра ҟарымҵарц.
Ар иҳажәырҵаз рыбжеиҳараҩык амилициаҿ аус зуқәоз
роуп, урҭ атапанчақәагьы ныҟәыргоит. Гәыԥҩык ырбаандаҩтәны
атрофеигьы рымаҳхит.
Агәалаҟазаареи агәадуреи иманы дсацәажәон ажәабжь
сзеиҭазҳәоз уи аерманы.
Март 31, 1993
Иахьа Аҭара ақыҭан ҳаибашьцәа ҩ-гәыԥкны рыҽшаны
аҳаирпланқәа рҭархаразы амҩа иқәлеит. Раԥхьатәи агәыԥ –
Артур Ҭарба дызлоу – Аӡҩыбжьаҟа рхы дырхеит. Урҭ амҩаду
еихҵәаны агаҿахь икылсырц ргәы иҭакуп.
Егьи агәыԥ Ринель Латариа хадара аиҭоит. Урҭ аԥсаатә
фабрика мраҭашәарахьтәи аҳәаа рҽадыркылеит. Аҳаирпланқәа
итәараны иҟоу ирзыԥшуп. Аҳаирпланқәа ари аганаҟынӡа иа­
нааи­лак рҽыладырҟәуеит, рҽырманшәаланы драндатәи аеро­
порт аҿы итәарц. Амҩақәа ԥыҵәҵәаны урҭ ирхылаԥшуеит
агәыԥқәа рыҽшаны.
Багаҭелиа Данел инхарҭа ахахьы иавгоу амҩаҿы иаҳԥылеит
аԥшыхәцәа Ерики Џьамали Џьынџьалаа. Урҭ иацы идәықәлеит
369

Ламыс иҳабла ҳәа изышьҭоу Ҷанааи Адлеиааи реиланхарҭахь.
Ирҭахын рынхарҭа ҭыӡҭыԥқәа рҿы аҭагылазаашьа зеиԥшраз
рыблала ирбарц. Хәырхәмал Рауль инаиркны, Адлеиаа жәпаҩык
рынхарҭақәа налаҵаны, иара убас Ерик инапала иргылаз аҩнгьы
налаҵаны ирбылхьеит. Урҭ агәаанагара ҟарҵеит, иара убасгьы,
аҳәса уа иалаханы иҟаз Личкеи Дукьи Адлеиԥҳацәеи Нелли
Занҭариа-Адлеиԥҳаи ишьны рыҩнқәа ирыларблит ҳәа. Уи агәра
днаргеит ибылны ирбаз аҳәса рыхцәқәа, рыбаҩқәа.
Урҭ ирхылаԥшуаз Кьынта Адлеиба иԥсҭазаашьахаз макьа­
назы уаҩы издыруам.
Аӡҩыбжьа ақыҭангьы атрагедиа дуқәа ҟалеит ҳәа ҳзаа­
рыцҳаит. Ианкәа Қарчаа инапала хыхьчагас иҟаиҵаз аҭабиа
дҭаршьит ақырҭцәа. Абри даныржуаз иахьатәи амш иалагӡаны,
аибашьҩы Вова Мшьелиа иԥшәма лҭаацәа: Грышьа, уи иԥҳәыс
Мариа, Шоҭа – уи иԥшәма Галина, Шоҭа иашьа Аполлон –
рыҩны иҩнаршьит. Уи шыҟалаз, атрагедиа иалаԥшыз мышкызны
еиҭарҳәозар акәхап. Ари ахҭыс угәы ҭнашьаауеит, ақырҭуа
фашизм ахаҿра угәаланаршәоит. Абасеиԥш ауаҩымра злоу
ақырҭцәа ахааназгьы абри ҳадгьыл ршьапы ықәыргылатәым.
Данел иҿаԥхьа ииагаз амҩа ҳшаныз агәаҩа ҳанҭалан,
акәара ҳарны хыхь ҳнаҿалон еиԥш, амардара илбааны арахь
иааиуан шьоукы. Ианаҳзааигәаха еилаҳкааит урҭ шерманцәаз.
Аԥхьа игылан ҩыџьа арԥарацәа, урҭ ирышьҭагылан даҽа ҩыџьа
аҳәса, еилаҳәа-еилаца иҟан, уахьрыхәаԥшуаз 30–40 шықәса
зхыҵқәоз ракәын. Сумкақәакгьы ркын, иркын сеҭкақәак. Аԥсшәа
ҳарҳәеит иргәамырԥхаӡакәа. Рышьҭахьшәа дааиуан иԥаҵа
иҿарчы хаҵеиқәаҵәак, уи данааҳавала, ҿааиҭит:
– Абзиала, аҩызцәа!..
– Шәабацои? – сҵааит сара.
Аха сызҵаара имаҳаӡазшәа инапы иҟьан, днасыдҟьеит.
Излагәаҳҭаз ала, еицыз зегьы ргәалаҟазаара бжьысны иҟан.
Уаҳагьы арахь ахьаԥшра ргәы аҳәомызт.
Урҭ ҳа ҳазлааиз амҩала акәымкәа, аӡышьҭра аахырҵәан,
ҩадаҟа рҽаҭашәа амардара инкыдлеит. Ус иаша ишхалалак, ама­
шьына мҩахьы ианкылслак, ишиашоу Наа аҭаларҭахь икылсуеит.
370

– Излацои? – дҵааит сымҩанызаҩ Заур.
– Наа аҭаларҭала ҩыџьара апостқәа гылоуп. Уа ахырӷә­
ӷәарҭа ааныркылоит ахыуаа реибашьцәа.
– Иаурышьҭру?
– Иаурышьҭӡом!..
– Ауаа бзиақәа инарываргыланы ауаа хәаԥсақәагьы
ифҩышәо аганқәа ирывоуп.
– Арҭ рцашьа злаҟаз ала, агәала рымоуп. Ирықәлазар
акәхап, ирымаз зегьы анрымырх!.. Шамахамзар, даԥсыуаз,
дерманыз, ҽынла ԥҳәызба ԥшӡак лхала амҩа данылаӡом! –
лымҩанызаҩ дизыԥшуеит. – Мап, иҟоугьы рҽыҵәахны итәоуп.
Уара уазхәыц: ақырҭуа данааи, иаажәг арахь, иҳәеит, ишәымоу
амалқәа иреиӷьу! Уи азмырхакәа урҭ алахшақәа иргәаԥхаз
аҳәсагьы амш рыларгоит. Ақырҭуа данца уи иҟаиҵоз ара
инханы иҳамоу ҳара ҳтәқәа хәаԥсақәакгьы иҟарҵо иалагеит.
Уаха иаашаанӡа ааҵрақәа ирывоуп, арҳәрақәа мҩаԥыргоит.
Ргәы ԥҵәеит. Аибашьра еилгар, – абри исҳәаз хаҵаны иумаз,
– рхала иқәҵны ицо иҟарҵеит. Ари аҩыза аҭагылазаашьа аер­
манцәа рымацара иртәым. Аԥсуа «еибашьҩы» дгыланы, иику
абџьар ихы иархәаны «иихьчо» аԥсуаагьы рырҳәра даҿуп. Ари
аибашьра аибашьрақәа зегь реиԥш ԥҟара амаӡам!..
– Ари аибашьра аԥсуа иҭынханы имаз иламыс ажырц
аҭахуп! – иҳәеит сымҩанызаҩ.
– Уи залшом! – сиқәшаҳаҭхом. – Ақырҭуагьы иҭахуп Аԥсны
инапаҵаҟа иҟалар, аха убригьы залшом! Аԥсуа иламысгьы цқьаӡа
инхоит, уи аҟьашьра иаҿугьы аибашьра анеилгалак аԥшатлакә
дагазшәа уаҳагьы дубарым! Ҳара иаҳҭахуп мышкала зегьы
кәаԥӡа ҳнапаҿы иҟаларц. Уи аамҭа аҭахуп. Шьҭа ҳиааирагьы
ааигәахоит. Ауаа гәамҵны иҟоуп, иааигәахандаз уи амш!..
Амра нҭагьалеит, иахьагьы иааузымчҳаратә ишоуран.
Мандаранӡа шьҭа оумакгьы бжьам.
Апрель 1, 1993
Иахьарнахыс ааԥынроуп!
Заанаҵ сҩагылан, аԥш аҿырпра салагеит. Исыцхраауеит
Дина Динченко лҭаацәа зегьы: лара, ҩыџьа лхәыҷқәа.
Ани лԥа аиҵбы мчыбжьык ианшьа иҿы дыҟан. Иахоуп
уахьынтәи иҩныҟа даныхынҳәы. Ианшьа са дсыздырӡом. Уи
371

ақыҭа аладахьҟа, Мандара аҭаларҭаҿ ихықәгылоу аевкалиптқәа
рацәак дырцәыхарам, аӡлагарахьча Володиа дахьынхо азааи­
гәара џьара дынхоит.
Дина лыҷкәын дшааиз еиԥш, иикыз асумка дгәырӷьаҵәа иан
иналиркит. Ҩажәаҟа кәтаӷь ҭан уа, ажәжәаҳәа урҭ рҭыгара нап
аиркит.
– Иузҭада? – сгәырӷьаҵәа сааҟалеит саргьы, скәытқәа
шьны Тҟәарчалҟа идәықәырҵеижьҭеи акәтаӷь сымфацызт.
– Убра ҳгәылак икәытқәа ҵон саншьа ихкаараҿ, иангәасҭа,
уаҩы иамҳәаӡакәа исҵәахын, аизгара саҿын. Ара акәакәышь
кәтаӷьгьы ыҟоуп!..
– Аиаша ҟауҵеит! – сҳәеит саргьы. – Зегьы усгьы ӷьычроуп
изҿу, уара узеицәада!.. Иҵегьы убозар иаҳзаагала!..
– Аа, ари абинокльгьы! – Толик исумка иааҭигеит даҽа
ҳамҭакгьы.
– Ари узҭада?
– Ари саншьа ицәызӡеит!..
– Аиашаҵәҟьа ҟауҵеит: уаншьа деибашьҩым, изиҭахузеи
ари аҩыза амаҭәахә?! Сара исуҭарауеи!..
– Мап! – иаразнак дымлакҩакӡакәа аҭак ҟаиҵеит. –
Аӡәгьы исҭаӡом, ари сара истәуп!..
Дина Динченко акгьы ахылымҳәааит ари ахҭыс. Амала,
илҳәеит имӡакәа:
– Мараҭ – аиҳабы – акрыфарада акгьы издырӡом, иахьа
хәлаанӡа смаҟа дадҿаҳәалазшәа сахьцо дсыцуп. Толик, аиҵбы,
жәаҩа шықәса шихыҵуагьы, ихәы ҭаижьӡом, акы дашьҭоуп, акы
иԥшаауеит, сыҩны ҳәа дхәыцуеит!..
Шьыжьхьа анаҳфа ашьҭахь ҩаԥхьа амҩа сықәлеит. Иацы
ԥшыхәра ицаны икылатәаз иҟарҵаз саҳарц сҭахуп. Хыхь
ҳанхала Нури Ӷәынџьиа дҳаԥшааит. Ашлагбаум ахьдыргылаз
аҭыԥ аҿы еснагь ауаа адизалоит, ара штабк аҳасабала иаауҭаху
ажәабжьқәа зегьы уаҳауеит. Сгәы хыҭхыҭуа Нури сизҵаауеит:
– Иҟарҵазеи ԥшыхәра ицақәаз?
– Иманшәаламхеит, ишцаз иааит! – иҳәеит иара. – Амала,
иахьа ашьыжь ақырҭцәа ԥхамшьаӡакәа ҩаԥхьа Акакь Кәыҵниа
иҩны инеины, агранат ыршәны ҳарԥарцәа ирылахысит.
372

– Уи шԥаҟалеи? – сгачамкны сҵаауеит.
– Машәыр ҟамлеит! – иҳәеит Нури Ӷәынџьиа.
Заур снеизыԥшит. Уи сыгәҭакы еиликааит. Аштаб ахь
ҳцарцны акәын, аха ҳагәҭакы ҳаԥсахит.
– Ҳаибашьцәа рӷьырак уа итәан, нас Акакь Кәыҵниа иҩны
ишԥанарышьҭи?! – иааҳцәымыӷхеит. – Ҳшәышьҭы! – Маџь
Сиса-иԥагьы дҳацын, ҳҿынаҳхеит.
Аакьыскьагьы убри аганахь иҟалаз хҭыск сеиҳәахьан Славик
Володиа-иԥа Кәыҵниа. Иҩызцәа дахьықәгылаз данырыԥсах,
аҩнынӡа сцаны иҟоу збап ҳәа дахьцоз атәы иҩызцәа инара­
ҳәаны иҿынеихазаап. Дахьынхозгьы ара иааигәан, ахырӷә­
ӷәарҭа ахьрымаз аладахьшәа акәын иҩны ахьгылаз. Автоматқәа
абарызхоз, иҷаԥшьоз ирызныжьны дара рышьҭахьҟа игылаз
Витали Кәыҵниа иҩнаҿы какалк аакны рхы нықәырҵон, рыԥсы
ршьон. Аха, Славик, аҩнынӡа снеины иҟоу збандаз ҳәа аниҭахха,
ихала иҿынеихеит. Хәбаҟа минуҭ рышьҭахь агәараанда дшаваз
иҩны дазааигәахеит. Аа, иара абрааҵәҟьа иахьгылоу инапала
иргылаз аҩны ԥшӡа. Иԥшәмаԥҳәыс Лилии иареи ҩыџьа
аҷкәынцәеи ҩыџьа аӡӷабцәеи рхылҵит. Иан Ҷуҷ Агрԥҳагьы
иҿаԥхьаҵәҟьа дынхоит. Аха уажәы арҭ рыҩнқәа зегь иууаӡа
игылан. Ақырҭцәа анааскьа иахыҵны ицахьан.
Славик игәы ззыбылуаз иҩны илаԥш ахигарц дынхьаԥшит:
амҩаду ибжьгаз аган рҽаҭаны арахь иааиуан гәыԥҩык ақырҭцәа.
Иааиҿаҳаит. Славик иаразнак инапы иҟьеит иааиуаз рахь.
– Аԥсуаа ааиуеит сышьҭахьҟа! – иҳәеит иара. – Шьҭахьҟа!..
Ақырҭцәагьы, ҵабыргыз џьшьа, ршьапы иаақәгьежьны
шьҭахьҟа еихеит. Славикгьы днеиҭаԥан, ажьеиԥш дкәараҵаны,
аанда иамаз аилачыра даваланы мраҭашәара шыҟаз деихеит
дыҩны. Знык ҵаҟа ахәы дынхықәгылар уаҳа криҭахума, ишьапы
иҽаиргоит. Игәы ҭыԥа-ҭыԥо ахәы данаақәгыла ишьҭахьҟагьы
дынхьаԥшит, аха уаҩ дыҟамызт. Ақырҭцәагьы шәаны ршьамхы
рҽадыргахьан. Урҭ ирыхьыз идырит, иара ҵаҟа ахшьыра дшаваз
ахырӷәӷәарҭа ахьрымаз аҭыԥ аҿы дынкылсит. Иреиҳәеит иҟалаз.
Иацгьы ҳалацәажәон убри аганахь ҳарԥарацәа ахьтәоу
ахырӷәӷәарҭа шыманшәалам. Абри аҭыԥ аанкыланы ишыҟаз ауп
ҳазну ашықәс февраль мза 20 рзы ҳаҷкәынцәа ирымбаӡакәа
373

ақырҭцәа шрыжәлаз. Мрагыларахь, Акакь иааҩс, Иура Қәаҭ-иԥа
Кәыҵниа аҩбатәи аԥҳәыс иааигаз дахьынирхаз, Ӷәака Кәыҵниа
иқьаԥҭа ҳәа иахьашьҭоу, саб иашьа идгьыл акәшамыкәша
ҳаи­башьцәа ахырӷәӷәарҭа ахьыркыз зынӡагьы иманшәалам
ҳәа агәаанагара сызцәырҵуеит. Аранӡа аӷа абна дшылоу, ма
ачаирҭақәа рыла думбаӡакәа уҩнашә даалагылоит. Усҟангьы,
февраль мзазы уи абнала дааины ами, Иура ҿыц дахьынхаз
азааигәара ажра дынҭатәаны, феида изалымгазаргьы, ҳаҷ­
кәынцәа ахьтәаз ҳәа агәаанагара ахьизцәырҵыз аҭыԥ иарбаны
агранат хы шагәыдиҵаз! Ҳар рԥызацәеи агәыԥ ахадацәеи абри
ахҭыс иазхәыцны рҭыԥ рыԥсахыр иаҳа еиӷьын ҳәа сазхәыцуеит.
Аӷа нахьхьи уаҩ дахьахым Ҷуҷ Агрԥҳа лыҩнаҟынтәи атрубка
дынҭаԥшны илаԥш арахь иршәыр, аишьцәа Ҷыҷыкәеи Виталии
Кәыҵниаа рыҩнқәеи рашҭақәеи иҟьаҟьаӡа дықәыԥшуеит.
Ҵоуп, уи аԥхьа ажрақәа жны иҟаҵоуп, аха еибашьырҭас
иҭыԥ маншәалам, ихтыроуп. Аиашаҵәҟьа, километрак ԥхьаҟа
инаскьаны, аакьыскьа агранат ыршәны изеихсыз Чачеи,
Мамиеи, Вадики Кәыҵниаа ахьынхо аҭыԥқәа рҿы ахырӷәӷәарҭа
ҟаҵазҭгьы, аӷа арахь ишиҭахыз дааскьартә дзыҟаломызт ҳәа
агәаанагара шьҭысхуеит.
Абри атәы ҳшалацәажәоз Ҷыҷыкәа Таииа-иԥа иаԥхьа
ишьҭоу адәеиужьра ҳнықәлеит. Харантәи дгәаҳҭеит иахьатәи
ахҭыс ахадара азҭаз Раиса. Уи – Ҷыҷыкәа иԥшәма лоуп.
– Ашьыжь шаанӡа сгыланы сыжәхьа сашьҭалеит. Уи шҳәуаз
Акакь иаԥхьа иниасын, наҟ алада ахы рханы идәықәлазаап.
Сеимдо сышнеиуаз, уи ацәаара снахьыԥшит. Ашәарҭара шы­
ҟазгьы здыруан, аха ажә сыцәцаргьы сҭахымызт. Уи сазааи­
гәахахьан еиԥш, Акакь иааигәа абак ахьықәгылоу шыҟаз ҩыџьа
снархьыԥшит. Дара шызбаз аҟара анырдыр, иааиҳәҭҟәыҟәлеит.
Снеилууаа сцеит, акобра ахы наҟьааҟьо иааины саԥхьа
иаагылазшәа. Арҭ рыжәла аԥҳәысгьы илеигӡом, Раиса, ба бтәы
балгеит иахьа, сназхәыцит. Аха сгәы аасыԥсахын, исымбазшәа
ҟаҵаны, иаразнак сышьҭахьҟа сгьежьит. Ԥшьшьеи, ԥшьшьеи,
ԥшьшьеи ҳәа сыжәгьы саԥхьон иныҵакны. Ӡыкь Алиас-иԥа
Кәыҵниа ҳҿаԥхьаҵәҟьоуп дахьынхо. Иахьа ашьыжь егьырҭ
сыжәқәагьы уа аԥҳә хшәаны ианрысҭоз рбозар ҟаларын дара.
Аха уажәы уи азхәыцха змадаз! Ԥыҭк санынаскьа схәасқеит.
374

Сшааиуаз, ахырӷәӷәаҭа аанкыланы измаз Ринель Латариа
иҩызцәеи иареи ирасҳәеит избаз. Урҭ азнаказ ихарымҵеит,
аха ргәырҽанырҵеит. Иаразнак егьырҭ аҷкәынцәагьы адырра
рысҭеит. Кьамышә Быҭәба инхара акәшамыкәша итәаз
аибашьцәа рахь агәаҩа сҭысны сышнеиуаз ауп агранат хы
ыршәны Ӡыкь Кәыҵниа иҩны ишагәыдырҵаз ҩынтә. Нас ҳаҷ­
кәын­цәагьы аҭак ҟарҵеит, аха дара аибашьра рыдымкылакәа
ирласны шьҭахьҟа ихьаҵит. Ажәакала, абра ҳҭарҟәаҟәар ҳәа
сшәоит мышкызны. Ҳазҿу зегьы рбоит, ираҳауеит. Ӡыкь иҩны
изеихсызу?.. Иҟалап, уа ажәқәа кыррысымҭоз, ауаа рацәа
ҳаҩназ џьыршьеит. Иҩашьаны агранат дыршәит. Ари акәакь
шәарҭазшәа збоит, лассы-лассы абрахь ааирҭас ишьҭырхит.
Ҳаргьы уи ҳақәшаҳаҭын!..
Иахьа ашьыжь аӷа иҳаирпланқәа аахылан, абомбақәа
аларыжьит Ӷәада ақыҭа. Изакә ԥхасҭоу иҟалаз еилкааны иҳамам.
Ахәлара ишалагазгьы, аибашьра ашыкьбжьы еиқәтәаӡам. Аҟәақаҟәақҳәа ахысбыжьқәа ааҩуеит зехьынџьара, лада-ҩада.
Апрель 2, 1993
Иахьа Аҭара агәаҿы аиҭныԥсахларазы аԥсуааи ақырҭцәеи
еицәажәараны иҟан. Ашьыжь шаанӡа Мандара афермақәа
рҿы Заур Кәыҵниа дысзыԥшын. Саргьы ианаамҭаз снеит. Уахь
ицараны иҟаз зегьы ҳҽааибаркны Аҭараҟа ҳҿынаҳхеит.
Нури Быҭәба дахьынхоз ҳанхалеит ҳааԥсаха. Аԥхаррақәа
иҟалаз ашоурақәа ҟарҵеит, уимоу адгьылқәа ҩан, шьҭа ақәа
аургьы цәгьа иҳамбо ҳаҟоуп. Анхаҩ бзиа уажәааны иуҭрақәа
баҳаны дрылгахьеит, аха ҳқыҭа қьаԥҭахазшәа ауаа ҳахыҵны
ҳаҟоуп, ҳуҭраҭыԥқәеи ҳҳәысҭақәеи уажәыҵәҟьа аҳәира ҭиааны
иҟалашт. Арахә ыҟаӡам, шьоукы заанаҵ рырахә ахыр­цеит
ишшәарҭахоз анырба, ҽа шьоукы уи иахьымӡеит, рырахә ма
аҭыԥантәи апартизанцәа ишьны ирфеит, мамзаргьы ақырҭ­
цәа еихсны иршьит ԥхасҭас иҟаларцаз. Шаҟа рҭахыз дара
рхаҭақәагьы иргеит.
Сара жәык аҩны инханы исыман, Сгәыла Нури изынханы
имаз ижәқәа ҩба ирыцын. Март 18-19 рзы Аҭара агәаҿы
ианеибашьуаз, избаз ирҳәеит, аибашьра анааиқәтәа адырҩаҽны
375

урҭ ажәқәа ҩадаҟа рхы дырхан, адәеиужьра иҟаз инықәлеит ҳәа.
Мчыбжьык инеиҳаны иааҵхьан еиԥш, Нури ижә ашьразы ҳәа
хыӷәӷәарҭак аҿы шьоукы инарган, иахьҿарҳәаз Рауль Кәыҵниа
ибан, изтәыз адырра ииҭан, еиқәдырхеит. Сара стәы ахәда аҳәызба
аҵыршьхьеит, ишеибгам здыруеит, аха иарбан гыгшәыгу изфаз
макьаназы исзеилымкаацт. Еилыскаауеит ҳәа сагьашьҭалом,
деи­башьҩума, дҭынч уаҩума, изфаз абзиара изыҟалааит. Абри
зегьы зхысҳәаауа убри ауп, арахә Аҭара ақыҭан изламаҷхаз ала,
иҵысырц иҟоу аҳаскьын ду зфо ҟалаӡом. Ганкахьала, ари абна
аиныларазы иацхраауеит, аҵиаақәа зхы ыҵызхуа рҽеибырҭоит,
еинҭәылоит. Ҽа ганкахьала, рахәыда анхаҩы дхәарҭаӡам, ахшхырҵәоуп ҳара ҳхәыҷқәа бааӡатәыс ирымоу, аурыс чаида дыш­
хәарҭам еиԥш, ҳаргьы уиада ԥсҭазаашьа ҳамам.
Ааԥынра шжәылаз еиԥш, аҭаратәи абна ҿыхан, ибзарыбзаруа
уи ахыцәқәа уқәыԥшуеит уажәы. Нури Быҭәба дахьынхо ахәы
ҳаракыра аҟынтәи уанԥшлак, угәы азнарҳауеит убла иабо, аха
изхәарҭоузеи, амшын агәы ухыԥшылошәа ҳҿаԥхьа ишьҭоу абна
еижәхашьшьыра азыбжак макьаназы аӷа хәымга дылоуп дхысуа.
Ааԥынразы игәазырҳагаха ари абнаҿы ашәа зҳәоз аԥсаатәқәа
шәаҟьаны рыбжьы уаҳаӡом. Ауаа ракәымкәа, аԥсабара акәа
иҭаршәны иамоу шәарахи ԥсаатәи драӷахеит ари аибашьра
зыршаз.
Рауль иашҭахь ҳаԥшуа, апартизанцәа амарда дгьыл иа­
ҿаԥҟаны иҟарҵаз амардуанқәа ҳарҿагылауа ҵаҟа ҳанҭалеит.
Дук мырҵыкәа Рауль иҟны ҳалбааит. Аԥшәма иаҳәшьеи иареи
ҳԥылеит.
– Ҳазлацозеи ацентр ахь? – сҵааит сара.
– Ауахәамақәа рыла ҳцап, – иҳәеит Заур. – Ус иаҳа
иԥхьакырҭоуп!
– Иахьа ихысыр ҟалаӡом, рҳәоит.
– Ақырҭуа игәра шәымган, – иҳәеит Рауль. – Уеиҭныԥсах­
лара хьаас икра дыҟоуп, ушьны дцеит, зыҟны уашшуада?!
– Аиеи, гәышьа! – снаиқәшаҳаҭхеит. – Асынтәи ҳҿынаҳхар
сыҩны ашҭа снықәыԥшып ҳәа акәын.
– Ҳаныгьежьуа уара ула ҳааип!
Дук мырҵыкәа Ваниа Бырӷашьыл имхырҭа ҳагәылсны
ҳҿынаҳхеит. Усынтәи Сафер Делалоӷлы инхара аҿаԥхьа
376

ҳцәырҵит. Сафер даҭырқәоуп, аха иан – Сир лыхьӡын –
д-Кәыҵниаԥҳан. Сафер иаб Ҭоуфыкь Ҭырқәтәылантәи иааз
хаҵан, иара излеиҳәо ала, уи раԥхьа Гәдоуҭа дыҟан, аха нас
Аҭара дықәнагалеит. Сир Кәыҵниаԥҳа дизырҳәеит абра. Уи
илыхшеит Сафер, Ҷыка, Бачу, Лидиа. Сафер иаб Ҭоуфыкь саргьы
сихаануп. Уи аибашьра ду ашьҭахь дыԥсит.
Сафер аԥхьа Лиубица Амҷԥҳа дааигеит ԥҳәысс, уи
лҟынтәи ҩыџьа аԥҳацәа шимаз еилыҵын, Маклецова зыжәлаз,
Милиа зыхьӡыз аурыс ԥҳәыс дааигеит. Уи аурыс ԥҳәыс
лҟынтәи урҭ хшара дырмоуӡеит. Аха Сафер иԥҳәыс Милиа
ихы данадикылоз уи аԥа длыман. Аԥа Сафер ижәлала дыҟоуп,
Сафер иоуп дзааӡазгьы. Уи иԥа даныҩеидас аурыс ԥҳәыс
дааигеит, Ленинград лара лҿы дынхон, аха нас аԥҳа дышрымаз
еилыҵын, иара Аҭараҟа дхынҳәит ҩаԥхьа. Ашьҭахь уи аԥсуа
ԥҳәыс дааигеит, Абрыскылԥҳауп. Сафер иԥа Саша (Александр)
захьӡу аибашьра ианалага аҽны инаркны аҭарааи аӡҩыбжьааи
дрывагыланы ақырҭуа диабашьуеит.
Ауахәамаҿ ҳкылшәоит. Уи ашьҭахьыҵәҟьа, Амбакәа Хынаиԥа Кәыҵниа иаанда жра ахықәан итәан Бардушьа Кәыҵниеи
Володиа Мургәылиании. Володиа иҷкәын иакәзаап иахьатәи
аицәажәараҿ ақырҭцәа рхаҭарнакас иаарышьҭыз. Ари ажәабжь
Володиа иарҳәан, иҷкәыни иареи еибадырбарц иҟан иахьа.
Наҟ абнарахь, Аҟәсаа рганахь акәхап, мраҭашәарахь ақырҭ­
цәа «пахчах» ҳәа ахысра иаҿын. Ахызаҵәқәа шәышәуа знызынла ауахәама иахыкны иахьцоз рыбжьы уаҳауан. Заури сареи
ара дук ҳнымхеит: Амбакәа иахь ҳнеит. Амбакәа иахьа иҩны
заанаҵ дааихьан, уи иаҳирбеит ица ашьҭахь ала амасарқәа ԥҽны
инҭалан, иҭаԥсаз аԥш азыбжак шырӷьычыз. Уи адагьы имаҵурҭа
аԥхьа икыдын саркьа дук. Ауаҩы иҿи-инапи аниӡәӡәалак
днадгыланы уи асаркьа днанԥшылагәышьон. Абри игәамԥхеит
абра иааиз аӡәы, даԥсыуоу, дақырҭуоу иҟазҵаз издыруам, аха
автоматла дхысын, уи асаркьа ду ԥыххаа иқәиҵеит. Дызусҭзаалак
ари ҟазҵаз деибашьҩымызт ҳәа азишьеит Амбакәа, знапы
иафоз аӡәы иакәын, уаҳа акгьы. Аибашьҩы бзиа ауаа рыҩнқәа
дрыҩналаны имԥыхьашәаз ԥиҽӡом, уи даԥсыуаз, уи дақырҭуаз,
азгәеиҭеит агәала змаз.
377

Ацентр аҿы ҳаннеи аицәажәарақәа ирылагахьан. Сара уахь
сымнеикәа, март мза 18 рзы иахьеибашьуаз аҭыԥқәа ргәаҭара
салагеит. Акиноаппаратура зықәгылаз ҭабганы аԥшындагатә
зал иҩнажьын. Уи шьҭа уаҩы ихәо изыҟалом. Хыхь сынхалеит.
Адиректор икабинет иақәшәаз атанк ахы аҭӡамц кылнажәан,
икылҟьан, иԥжәеит. Хыла-гәыла еилажьын уа зегьы. Амала,
макьаназы астолқәа еибгоуп, ашкафқәа ҩба уажәы ишыҟоу
еиқәхар, уаҩы ихәартә иҟалоит. Ҵаҟатәи ауада ҿаԥшьқәа
рышәқәа еилаҟәыбаса икажьын, аҟәардәқәа ракәзар, ршьапқәа
рыҵаԥыҵәҵәа ана-ара игҿажьуп. Самсон Ҷанба ибиуст ахьықә­
гылаз иқәгылоуп, аха амшцәгьақәа раан хыхьынтәи икылсны аӡы
цәыкәбарқәа ахьақәҭәоз акәхап, ашәыгақәа ҷҷан, абиуст зегьы
еилыӷраа, акьыр-ӡы аҿарҭәазшәа иҟалеит. Уи ҳнаха-ҩахақәеит,
аха иахьугашаз ҭыԥ ыҟамызт, насгьы ҩыџьа ирзышьҭыхуа
иҟамызт, ихьамҭан.
Аицәажәарақәа ишрылгаз, Володиа иҷкәын ашәаныуа ибираҟ
шкәакәа аашьҭыхны имҩахь иҿынеихеит.
Заури сареи аҩныҟа ҳхы рханы ҳцон.
Ажьира ашьҭахь ишьҭоу адәы, абомба аныԥжәаз аблокқәа
иаршәыз уажәыгьы аԥшжәла еиԥш ихҟьаны иқәжьуп.
– Ани ашәаныуа иаби иареи анеицәажәоз ирлас уалҵ,
мамзар иааир уршьуеит ҳәа иажәа иалеиҵеит. Амала,
исзеилымкааз – ақырҭуа иакәу, аԥсуа иакәу иаауеит ҳәа
дзыцәшәо?
– Ҳәараҭахым, аԥсуаа роуп дзыцәшәо. Володиа иҷкәын
аиаша иҳәеит: знык аԥсуаа жәыланы абрахь рҿанаарха, Володиа
дара рахь дмиасӡеит, аха иҷкәынцәа абаҟоу, иашьа иԥацәа
абаҟоу, ақырҭцәа ирывагылоуп, дыршьуеит иааигәыдҵаны.
Ашьоура аамҭагьы мааихуеи!..
– Володиа имацара иакәӡам ари ашьоура зԥеиԥшхо –
Аԥсны иқәынхоз ашәанцәа зегьы! – игәаӷ халаны ҿааиҭит
Заур. – 1988 шықәсазы ақырҭцәеи ҳареи ҳанеидыслазгьы,
ага инапала ахәац ркуеит ҳәа, ақырҭцәа ахәа ршуа ашәанцәа
ржьан, аԥсуаа иҳажәырҵеит. Уи ашьҭахь, аамҭала уи аидыслара
анеиқәдыртәа, ашәанцәа ҳаԥсы ҭанаҵы аԥсуаа шәахь ҳнапы
шышьҭаҳамхуа ҳәа аҭоубақәа шьҭарҵеит. Аха ражәа аԥша
378

иарҭеит. Анаҩсан, аԥсуа жәлар раӷа Ломинаӡе, ашәанцәа зқәынхо
аԥсуаа рыдгьыл шьхатәылан дцаны урҭ дырҿақьақьо абџьар
рылажьны ирзишан, ижьаны ҩаԥхьа ршьапы иқәиргылеит.
Аибашьра анҵысы, ашәанцәа рҭоуба аҳәынҵәа илакәаҳаны
аԥсуаа иаҳҿагылеит. Урҭ ҳажәлар рҿаԥхьа ахара ду рыманы
рхы аадырԥшит. Аибашьра еилганы ианыҟала аҽны инаркны
урҭ ари адгьыл наунагӡа иаԥырҵыроуп, ҿааҳәыра рмоуа. Уи
аамҭа ааигәахо ианалага нахыс ари еилыркаахьеит даргьы,
иҟарҵахьоу ацәгьарақәа гәҭынчра рнаҭом, ишәаԥырҳаԥуеит.
Сара иџьасшьо: уажәраанӡагьы дықәҵны дзымцазеи Володиа
Мургәылиани, дзықәгәыӷуада?! Иԥеиԥшу изеилымкаацзар?..
Издыруада иахьеи уаҵәи ари адгьылқәа ақырҭцәа рнапаҿы
иҟалоит ҳәа ддыргәыӷхьазар?!
Аԥхӡы ҳҿашы ҳаиханы амардара ҳнаҿалеит. Џьара
ҳхало, џьара ҳалбаауа, зны ҳаицәажәо, ҽазны акы ҳазхәыцуа,
имчыдахаз ҳшьапқәа неихго, ааԥсара ҳалыжжы ҳхы зықәкыз
аерманцәа рҳабла ҳналалеит.
Ашьыбжьышьҭахь Мандара ҳанааи, Грышьа Агрба дыԥсит
ҳәа адырра ҳауит. Уигьы ҳааиҵанарӷәӷәеит. Уи Ҷлоу имаҳә
Ԥианца Ҷолокәуа иҩны дыҟан. Иаалырҟьаны дычмазаҩхан,
мчыбжьык аҟара аиарҭа даман, иԥсышьагьы бзиахеит, ашықәс
бзиагьы ниҵит. Абри ҳазҭоу ашәышықәса ашьапы анакуаз диит,
ашәышықәса нирҵәарц егьигымкәа абри аамҭа цәгьа наигәҭасын,
иԥсҭазаара далҵит. 90 шықәса ирҭысхьаз абырг, иҩны-игәара
даҟәыҭханы даныҟала, Ҷлоу иаҳәшьа лҿы дшыҟазгьы, ахәыҷқәа
реиԥш иҩны гәхьааиго далагазар акәхап. Ухшареи умаҭацәеи
ианаамҭоу ианумбалак, ҳәараҭахым, агәырҩа узҵысуеит.
Уи адагьы, ицоит ашьаарҵәыратә еибашьра, уаҵәтәи амш
ҳахькылнаго аҳәара уадаҩын, убригьы акыр дархәыцуан.
Уи ԥҳәыс данааигоз 54 шықәса дырҭагылан, аха Ешыратәи
Ҭаликәа Андарбуаԥҳа лҟынтәи ҩыџьа аԥҳацәеи ҷкәынаки анцәа
иаҭәеишьеит иара. Дара зегьы рынасыԥқәа ибахьан, иԥҳацәа
хаҵа ицахьеит, иҷкәын ԥҳәыс дааигахьеит, Грышьа урҭ иахьеи
уахеи дахьрылаԥшуаз игәы азнарҳауан.
Абжьыуаа рҿы дмаҷын иара иеиԥш ажәабжьҳәара иаз­ҟа­заз.
Уи дызхааныз, иибахьаз-иаҳахьаз мшаҽнеиԥш игәынкыланы
иман, ихшыҩ еицакра амамызт, ари ауаҩ еснагь ҳаԥхьа
379

дгылан, арԥарацәа ирылымшоз иара илшон, уимоу, столк аҿы
дантәалакгьы, аԥызара аанкыланы уи арҽеишьа мбатәшәа
дақәшәон.
Грышьа Агрба шьҭрала сара дысзааигәан. 1874 шықәсазы
аурыс иҭижьыз аҭыӡҭыԥтә хсаалаҿы ихьӡ аҳәоит сара сабду
«Мамсыр Џьанҳәаҭ-иԥа» ҳәа. Абри Џьанҳәаҭ захьӡыз даҽа
иашьакгьы диман, ахьиҩ Ҳасан ҳәа. Грышьа изласеиҳәоз
ала, Ҳасан шьоукы ирҿиҵааит абри азанааҭ. Ажьира дыҵан,
ахьымаҭәа ичаԥон. Абарҭ аишьцәа ҭанхон, иара ахсаалаҿгьы
иубарҭан урҭ рҭыӡҭыԥ, иахьатәи аферма ҭыԥи, аӡнырцә ишьҭоу
Сафер Делалоӷлы ианхәыԥҳа аурыс ԥҳәыс Олиа Перекати
дызқәынхоз адгьыл ҿаҵаҿ. Усҟан абри акәшамыкәша иҭанхон
ҳара шьҭрала иаҳзааигәақәоу егьырҭ ҳашьцәагьы. Ашьҭахь,
ари аӡы аԥшаҳәа иамаз ахьшәашәара ргәы анкыднах, наҟ
иҭыҵын, иахьыманшәалаз анхарҭа ҭыԥқәа ааныркылеит.
Ахьиҩ Ҳасан, изларҳәо ала, дҭаацәараӡамызт, иҭаацәараз уи
иашьа Џьанҳәаҭ иакәын. Ани аԥхьан ҳазлацәажәоз ахсаала
ҭрыжьаанӡа Џьанҳәаҭ дыԥсхьан. Аб данԥслак аԥа иакәын, егьа
деиҵбызаргьы, аҭаацәара хадас иазыҟалоз. 1874 шықәсазы
сабду Мамсыр иакәын ахсаа­лаҿ ишарбаз еиԥш, ахадара
аанызкылоз. Аҭаацәараҿы даҽа ҩыџьа рхаҭара арбан – аҳәса.
Аӡәы Мамсыр иан лакәхон, егьи иаҳәшьа. Мамсыр иаҳәшьа
лоуп, ашьҭахь дыԥҳәысеибан дшыҟаз, Ашҳангьери Бжьаниа
ԥҳәысс иигаз, аха дук мырҵыкәа, уи хшарагьы дылмоуӡакәа,
лыԥсҭазаара далҵуеит. Сан излалҳәоз ала, Ашҳангьери уи
ашьҭахь даҽа ԥҳәыск дшааигазгьы, ҳаҩны даҭаалон, наҟ-ааҟ
пату еиқәырҵон, ҭынха дуны дрыԥхьаӡон.
Џьанҳәаҭи Ҳасани дрыман аиаҳәшьа. Ахьиҩ Ҳасан
иаҳәшьеи иареи рыҩны ишахыз Ешырантәи абра ирҭааны иҟаз
Агрбак, ахьиирҭа иазҟазаз дынкыланы дрыман. Ашьҭахь ахьиҩ
Ҳасан иашьеи иареи излақәшаҳаҭхаз ала, абри Агрбеи раҳәшьеи
игәаԥхеибашьан, ԥҳәысс дирҭеит. Абри аамҭазы акәхап, 1877
шықәсазы амҳаџьырра ианыргоз Агрбагьы иԥҳәыс диманы
уахь дызцаз. Аха амҳаџьырра иахьагаз, ишыҟалаз еилкаам,
Агрба дыԥсит. Ҳасан иаҳәшьа ҩыџьа аҷкәынцәа хәыҷқәа
шлымаз аӷәыцәҳәы даақәтәеит. Ари ажәабжь Грышьа ишиҳәоз
саҳахьан. Уи ианду лхәыҷқәа лыманы Аԥсныҟа аара лҭахын.
380

Шықәсык аҟарагьы аҭырқәа ԥашьак иаҳҭынраҿы дмаҵуҩын.
Ашьҭахь, иара убри аԥашьа ибзоурала, Грышьа ианду Аԥсныҟа
иаауаз ӷбак дынҭалан, арахь дыӡхыҵит. Нас агаҿа даваланы
илулакгьы илзынхаз лхәыҷқәа Шьаҳани Арушьани лыманы
Аҭара дааит. Шьаҳан Грышьа иаб иакәын. Кәыҵниаа раҳәшьа
Ешыра дымцакәа арахь дахьырҭааз оумакгьы иамеигәырӷьеит.
Аиаҳәшьаԥа иџьынџь аҿы дынхозар иаҳа ииашоуп ҳәа ирыԥ­
хьаӡеит. Аха лара лхаҵа ишьҭрахь данымгьежьы, иҟарҵахуаз,
ҭыӡҭыԥк лзалырхит. Ани ахьиҩ Ҳасангьы усҟантәи аамҭазы
дыԥсхьазар акәхарын, уи идгьылгьы иашьцәа иныркылахьан.
Ажәакала, Ҳасани Џьанҳәаҭи раҳәшьа Аҭара даанхеит лхәыҷқәа
шлымаз. Ашьҭахь, ишаабо, Шьаҳан изҳаит, дҭаацәарахеит,
деиҭаҵынгьы иахьа Грышьа Агрба дахьынхо ацентр ашьҭахь
ишьҭоу адгьыл дықәынхеит. Иашьа Арушьан аӡы аԥшаҳәаҿы
раԥхьаӡа ирзалырхыз адгьыл аҿы дынхон, аха ишьаҭа зымҿиеит.
Уеизгьы иахьа уажәраанӡагьы уи дызқәынхоз аҭыӡҭыԥ «Арушьан
иқьамҭа»ҳәа иашьҭан. Убри аҭыԥ аҿы ҳаиашьара есышықәса
еизаны Ацуныҳәа мҩаԥыргоит, анцәа иашьапкуеит. Уи иԥшьоу
ҭыԥны ирыԥхьаӡоит.
Абасоуп ишыҟоу 1993 шықәса апрель 1 азы иԥсыз Грышьа
Агрба иҭоурых шыҟоу.
Уи Аҭараҟа иаагаразы уаха амҩа ҳақәло еибаҳҳәеит Заури
сареи ҳанеиԥырҵуаз. Грышьа иҷкәын Виталии Џьон Кәыҵниеи
солиаркак рыԥшаарц, џьоукы ирацәажәарц ицеит. Ҳарҭ зегьы
сааҭқәак рышьҭахь мандаратәи аферма ахьгылаз аҩнқәа рҿы
ҳаиқәшәо еибаҳҳәеит.
Заур дааныжьны Мандаратәи ацҳа санықәс, иаахҵәаны
ахәадала сахьынхалаз, Валери Быҭәбеи Данел Багаҭелиеи
аер­манцәа ирыдтәаланы ишеицәажәоз саарыхҭыгәлеит. Урҭ
сышгәарҭаз еиԥш, аибашьра иадҳәалоу жәабжьк рзеиҭасҳәарц
азы сықәҿырҭит рышҟа снеиразы. Саргьы ԥыҭк сыԥсы ааиҭаскып
аасгәахәын, уахь снымҩахыҵит. Рыцҳарас иҟалаз, жәабжьыс
ирасҳәашаз иахьала егьсымамызт, арадио акы аҳәо смаҳацызт,
Аҭараҟа еибашьра ҟамлацызт. Убасҟан Валери даасыхәаԥшын:
– Исхашҭыз, уабхәында Уаҭар иааицҳаит иаарласны дара
рахь унеиразы. Уԥшәма Нанашьа аԥҳа длоун, дычмазаҩызаап!..
381

– Нанашьа аԥҳа дышԥалоуаз?! – иџьашьаны снеизыԥшит.
– Исыздыруам, Катул, аԥҳа иуоуз дычмазаҩуп, дааиааит
рҳәеит!
– Анета лакәзар ичмазаҩу? – сҵааит ҩаԥхьа.
Валеригьы даалакҩакит.
– Сеидру! – иҳәеит уи.
Иаасцәымыӷхеит.
– Иуазҳәада?
– Исазҳәазгьы дысхашҭит! – иҳәеит уи.
– Уеиҳ, ас убахьома!..
Иҟасҵара сзымдыруа саанхеит. Анета хәыҷы акы лыхьзар?
Исцәырҵәахуазар?.. – снеилууаа сцеит.
– Уеизгьы-уеизгьы дмаакәа имуааит ҳәа аарыцҳауеит, –
иҳәеит Валери.
Сыццакит сыздыԥшылоз аҩнахьы. Дина Динченко
иласҳәеит уаха Уатаԥҟа сышцоз.
– Аӡӷаб дычмазаҩызар ҟалап, схынҳәаанӡа, ибасҳәарызеи,
абри аԥш бысзахылаԥш!..
Даҽа сааҭк ашьҭахь, хәыҷык сҽаарҽеишәа, Дина лыҩны
нсыжьын, ҵаҟа афермақәа рахь сылбааит. Уи аамҭазы Витали
Агрба даахьан, снеины уи снаидышшылеит. Уи ида ара дыҟан
Грышьа иаҳәшьаԥа Славик Володиа-иԥа Кәыҵниа. Иҟан Грышьа
имаҳәцәа Адик Кәыҵниеи Алик Бырӷашьыли. Дук мырҵыкәа
дааит Џьон. Нас аамҭа мгакәа зегьы адәахьы ҳандәылҵын,
алафеҭ ҳнақәгылеит. Ари аамҭазы ақәарԥссара иалагахьан. Ахь­
ҭагьы аҿалеит иаразнакы. Ҳатрактор аус надырун, ашьшьыҳәа
ахшьыра ҳанҭалеит.
Хыхь апост аҿы ҳанхала ишыхәлара ихәлахьан. Арахь
ҳатрактор лашарада иҟан. Уи – аӡлагарахьча Володиа иҟны
сааҭк аиҳагьы аибыҭара ҳадхалеит. Ирулакгьы уи еибыҭаны
ианалга, ҳашьҭахьҟа ҳаақәгьежьаан, амҩаду ахь ҳкылсит. Нас
Ҭоумышь ала иқәҳаршәит амҩа.
Ҷлоу ҳналалон еиԥш, анаҟә ныхчылан, иҟаз ҳзымхозшәа,
ақәа аԥжәара иалагеит. Лаганиаа рхәала ҳлеиуан. Ацентр аҿы
ҳкылсаанӡа, иара убри ахәы ҳшықәыз, Џьон арымарахьтәи
агазмҩа данымлакәа, арыӷьарахьтәи аган дшаныз, тракторла
акәым, шьапыла ҳахьызмыруаз атыша ҳанхықәгылеит. Уахь
382

умцан ҳәа ҳшыҳәҳәоз ауп иара дшымҩахыҵыз. Ашьҭахь, уа
дшықәгьежьаауаз ҳҭахеит, нас алафеҭ аҿыхны атрактор ҭыҵит,
уи ганхашәа ирҵәины ҩаԥхьа иацраҳҳәан, уи шҭаагоз даҽа
сааҭк ҳцәыӡзар ҟалап. Арахь ҳкәытрабааха, атрактор агьежьқәа
ахьықәҵәиаауаз иҭнаҟьоз аҳәынҵәа уҳәару, ҳала-ҳҿы ахьҭоу
умбо ҳҟьашьны, ҳаиқәыбааӡа, иааулакгьы ҳҭыҵит нас.
Асааҭ акабжазы, аҵхабжьон, Ԥианца Ҷолокәуа игәашә
ҳнылагылеит.
Грышьа Агрба ҳгәы далаҳхит, ҳхы далаҳхит.
Ҵаҟа ауаџьаҟ амца ҭан. Ҳҵәыуаны ҳанықәҵ ашьҭахь уахь
ҳныҩналан, агәакьацәа ҳрыдышшыло, ҳнеины амца ҳныҽ­
ҳәатәеит. Грышьа иԥҳәыс Ҭаликәагьы дылбаан, ҳгәыдылкылеит,
ҳхыдылкылеит. Ашьҭахь ҳааирӡырҩит Ԥианца иҷкәын.
– Аамҭа бааԥс ҳҭагылоуп, шәаргьы ижәбоит. Ара шәара
шәаанӡагьы ҳхы ааидаҳкылақәеит, аха, уара, Витали, уҟамкәа
ари аус ахы иаҳзықәҵомызт. Аҭарагьы аҭагылазаашьа шҽеим
шәаргьы ижәдыруеит, Грышьа иԥсы зыҿҳәараз иҩны днаганы
аҵәыуара узыҟамҵо иҟоуп: аӷа дааигәаӡаны дгылоуп. Аԥсыжра
аҭыԥгьы ахьыҟоу цқьа иманшәалам ҳәа ҳаҳауеит, уажәыуажәы уи аганахь аӷа дцәырҟьацәыраслоит. Аԥсы ижра ҳшаҿу
аӷа иеицәоу ҳзиур алшоит. Ушьҭан, саншьа иԥсра иахҟьаны
аӡәы машәыр ихьны ҳала ихырбаало иҟалар сҭахым, Витали.
Иалшо акакәны иҟазар абра иҟаҳҵап аԥсыжра, ажәохәмышгьы,
амышҩынҩажәагьы ҳара ҳадгылоит. Иаҳәшьцәагьы ара иҟоуп,
цәашьык анарктәу иадырклап, анышәынҭраҿы инымҩахыҵны
рнапы нықәыршьлап, ӡык, ҩык зҳәаз еиԥш, инхдырпҟалалап…
– Иуҳәо иашоуп, ухаҵкы! – иеицыз сара сышреиҳабыз еиԥш,
ажәақәак сҳәарц сналагеит, итәазгьы-игылазгьы ҿымҭ-ԥсымшьа
иаҳзыӡырҩуан. – Ҳаргьы амҩа ҳанықәлоз ҳааилацәажәақәеит,
зегьы акаҿы ҳаицкылсит: аамҭа шыцәгьоугьы аабоит, аха аԥсы
Аҭара днаганы даажыроуп. Ҳаԥсыжырҭа дук иацәыхарамкәа
ҳаибашьцәа х-гәыԥкны игылоуп. Урҭгьы рлымҳаҟынӡа инаа­
гахьеит. Уаҵәы ашьыбжьышьҭахь аԥсы дҳаманы ҳаннеиуа, дара
уи акәшамыкәша рҭыԥқәа кны игыло иҟалоит. Уаҵәы шьыжьы
инаркны анышә аԥҟара иалагоит аҷкәынцәа. Убарҭгьы зыхьчаша
апартизанцәа рхылаԥшуа иҟалоит. Егьыс, шәаргьы аҭынха
ииҳәа­шаз шәҳәеит, агәра аагоит Грышьа рыцҳа иԥсыжра абра
383

иҟаларгьы шәара акы шәшаҵамхо, ишәҳәаз зегьы гәык-ԥсыкала
ишышәҳәаз. Абра даҽакгьы ацаҳҵоит: ауаҩы данԥслак изҳаӡом,
хәыҷы-хәыҷла дымӡыҭуазар… Аибашьрагьы анеилго цқьа
еилкаам, иҟалап мызкала еилгар, иҟалап шықәсыбжак ицар.
Уаанӡа иԥсыз ихьша ихьуеит, нас иҵыхра цқьа иманшәалахом, уи
ауадаҩрақәа ацуп, зегьы иаадыруеит. Абри ауп иаҳҳәагәышьо…
Абарҭқәа рышьҭахь дара аԥшәмацәагьы уаҳа иацралартә
аамҭагара иаԥсамызт, наҟ-ааҟ ҳаиқәшаҳаҭханы, уаҵәы шьыб­
жьаара ԥыҭк шагу амҩа ҳақәло еибаҳҳәеит. Уеизгьы ус
шыҟалозгьы аԥшәмацәа ирзымдыруа иауҟахыз, аха аԥсуа
ламыс, аԥсуа қьабз ишаԥыз аус нагӡатәын, уи аԥшәмацәагьы,
Аҭарантә инеизгьы иазгәаҭаны досу иҳәатәны иҳахәҭаз анаҳҳәа,
шьҭа ҳзызнеиз аусгьы ҟаҵоуп ҳәа азгәаҳҭеит.
Абарҭқәа рышьҭахь, аҵх акыр ишнеихьазгьы, аԥшәмацәа
лала иааибадырын, ахьышәҭҳәа астол игылаз архиара иалагеит.
Аҟәыд уҭахума, арҵәы уҭахума, амгьал хыхны асаанқәа инар­
нырҵан, аимхәыц хыддыла аграфинқәа ирҭаҭәаны ауатка нава­
дыр­гылан, афырџьанқәа нықәдыргылеит. Абри изҿыз зегьы
иаҭахым ҳәа ахаҳҳәааит, аха дара уи рмырҳакәа иаразнакы
ҳнапқәа ааҳдырӡәӡәан, наҟ-ааҟ ҳаиҿаԥшуа астол игылаз
ҳакәшаны ҳнахатәеит. Ԥианца ихшара уаареигәырӷьартә иҟан,
фырџьанк-фырџьанк аанкыланы уиала ус џьеи идыркьаҿрын
ражәа, ишахәҭаз ала аныҳәаҿақәа ныркылан, иҳәатәыз зегьы
акы агмыжькәа иааныркылеит. Сара иазгәасҭаз – Грышьа
Агрба дзыԥсаз, уи иуаҩреи ихшыҩ бзиеи ахә шьаны, аԥсҭа­
заара ду иниҵыз иалацәажәеит, ҷыдала иазгәарҭеит, абри
аибашьра ҟамлазҭгьы, уи акымзарак шимыхьуаз, абарҭ ҳаиԥш
агәабзиара иманы ашәышықәса дшырҭысуаз, иуаажәлар рзы
дыхьӡырҳәаганы дшыҟалоз. Аибашьра еснагь ауаҩытәыҩса
иԥсҭазаара аркьаҿуеит, анҵыра имнахуеит. Аха ауаҩы данԥс­
лакгьы уи ишьҭахь игылоу, уи ибзианы дыздыруаз дзыԥсаз ала
дымҩаԥыргоит, акыраамҭагьы урҭ ргәалашәараҿы даанхоит.
***
Аибашьра еснагь иаҳзаанагоит ҳазқәымгәыӷӡо ахҭысқәа.
Апрель мза 2 рзы аӷа ихымҭа иаахаз иахҟьаны тҟәарчалтәи
ахәышәтәырҭаҿы иԥсҭазаара далҵит аӡҩыбжьатәи арԥыс
ҟаимаҭ Аркади Миро-иԥа Ҷанба.
384

Диит 1960 шықәса апрель мза 3 рзы. Далгеит абжьаратәи
ашкол Аӡҩыбжьа. Аррамаҵура дахысуан Польша, иуалԥшьа
нагӡаны иҩныҟа даныхынҳә, 1983 шықәса рзы дрылгоит
аҳасабратә курсқәа. Раԥхьа аус иуан Аӡҩыбжьа, уантәи Аҭараҟа
диасит 1987 шықәса рзы. Ҩышықәса аус аниу ашьҭахь ҩаԥхьа
иқыҭа гәакьа Аӡҩыбжьа аусура далагоит изанааҭ ала. Абри
аамҭазы уи аҭаацәара далалоит. Иԥшәма Сырма Кәыҵниаԥҳа
Аҭаратәуп.
1989 шықәсазтәи ахҭысқәа дрылахәын, Аԥсны жәлар
рфорум «Аидгылара» далахәын. Аԥсуа гвардиа анеиҿыркаа амаҵ
азиуан, аеропорт аҿы игылаз аԥсуаа дрылагылан.
Аибашьра ианалага аҽны инаркны иашьцәа Аӡҩыбжьаа
имҩаԥыргоз аусқәа иҽрылаирхәуан. Ақырҭцәа хәыҷы-хәыҷла
иааскьо Аӡҩыбжьа ақыҭа рнапаҿы иааргарц аус гәымхақәа
мҩаԥыргон. Август мза 28 рзы ашьжьымҭанӡа асааҭ 6 рзы
атанк­қәа хԥа аҳәажә ақьышә еиԥш, адгьыл цәаӷәо Ҷанаа реи­
ланхарҭа иналалан, агәашәқәа ԥыххаа, иҳәазо рашҭа инҭалан,
рыҩны еихсит, рырахә-рышәахә нырҵәаны ауааԥсыра ира­
башьит. Абри ахҭыс ӷәӷәала игәы ахәра аннаҵеит Аркади,
иашьцәа Гьаргь, Анзор, Ноза уҳәа ашьоурахьы ирыхеит,
ақырҭуа ицәымыӷхара ирымаз иаҳагьы ишьҭыҵит. Аӡҩыбжьаа
реибашьцәа хьаҵны Аҭараҟа ииасны имҩаԥыргон апартизантә
еибашьрақәа. Аркади ахҭысқәа ицоз зегьы дрылахәын, бзанҵык
сааԥсеит ҳәа ганха давало уаҩы имбацызт. Иара арра даныҟаз
атанк ныҟәицон, дкылԥшҩын. Лабраа ртанк иақәтәаз даныршь,
уи днаводчикын, иҭыԥ ааникылоит иара. Уахь дыргеит март
мза 28 рзы. Апрель мза аказы аибашьцәа ртанк рыманы Лабра
агәаҿы инеины инаԥшааԥшуа иааҭгылеит. Атанкистцәа ртанк
иаақәҵны ишгылаз, Аркади, аҩнқәа рыбжьара дыбжьҟьаны
аӡәы дышнеиуаз гәеиҭеит. Иҟоу збап ҳәа игәиҽанҵаны уахь
дишьҭаланы дышнеиуаз, егьи дынкылатәан, иааиуаз диеихсит.
Аркади инапы ихәит. Аха ақырҭуа дихьӡаны дааникылан,
иааи­бакны аиқәԥара иалагеит. Аха уи аҭыԥ аҿы даҽаӡәгьы
дкылатәаны дыԥшызаарын, уи дхысын, ари дызгашаз ахы
аниқәшәа, егьырҭ иаразнак рыҽӡаны рҽырҵәахит, иҩызцәа
атанкистцәа рыхьӡаанӡа рышьҭа дырӡит. Ӷәӷәала ихәыз Аркади
даашьҭыхны Тҟәарчалҟа дыргеит, дагьԥырҟеит. Аха адырҩ­
385

аҽны иԥсҭазаара далҵит. Уи диҭынхеит ԥшьымз зхыҵуаз асаби
– Владислав Ҷанба.
Аркади иаб Миро унеишь-уааишь ҳәа зарҳәо хаҵоуп, ан –
Миро иԥшәма, Нора Аҳашба шьҭрала Ԥақәашьтәуп, ахьӡ-аԥша
змоу ԥҳәысуп. Аџьџьаҳәа еилаз аҭаацәара рзы гәырҩа духеит
аԥа иҭахара.
Апрель 3, 1993
Иаха аҵх акыр иганы ҳашьҭалеит. Акыраамҭа Грышьа Агрба
иҭоурыхқәа ҳрылацәажәон. Адик сирҿыхеит ашьыжь. Ҩбахԥа фырџьан изжәызи ацәа исыгхази схы ҭууа сҟарҵан, аарла
сҩагылеит. Адәахьы ақәа ауӡомызт, уи ауп игәасҭаз раԥхьаӡа.
Сҿи снапи ӡык нақәысҭәан, Адик Отаԥҟа сышцоз наиаҳәаны
ашҭа сынҭыҵит. Аԥсра аус сазыԥшыр акәын, аха анахь сыӡӷаб
сгәы дыҵхон. «Издыруада, сахьнеиуа зегьы кәаԥӡа иҟазар, асааҭ
жәаҩа рзын схынҳәыргьы ауеит!..» – схәыцуан сахьнеиуаз.
Аамҭа цәгьа уанҭагылоу ачымазара анузацла, уи еицәоу
ус ыҟоума! Сыӡӷаб Анета мыцхәы слыхӡыӡаауеит, дахьеиҵбу
азакәхап. Сааҭныҟәак бжьан арантәи Отаԥынӡа, сшьаҿақәа
ааихҳәаны санылас, иаразнакы снеизшәа збеит. Аҷандарҵлақәа
харантәы сылаԥш шрықәшәаз еиԥш, ашҭахь аԥшра салагеит,
аха хәыҷышьҭыбжь саҳаӡомызт. Ус сҳәеит ҳәа, макьанагьы
шьыжьуп, ахәыҷқәа мгылацзар иудыруазеи, сназхәыцит.
Агәашә аартны ашҭа санынҭала, аҭаацәа сгәарҭеит. Урҭ зегьы
рылаԥш сшааҵашәаз еиԥш, аҩны идәылҵын, арахь рҿаархеит.
Сара стәқәа ҳәа уаҩ дыҟамызт, уи иаразнак еилыскааит. «Ус
анакәха, урҭ Тҟәарчал иҟоуп, макьаназ арахь уаҩ дмааӡацт, –
сназхәыцит. – Аха рыуа дарбану ичмазаҩу? Нанашьа ахшара
дышԥалоуаз?..» – иахысҳәаара сыздыруамызт.
Анета дааины саԥхьа даагылозшәа збон. Уи лакәын зегьы
реиҳа хәыцырҭас исымаз. Аԥсшәақәа анааибаҳҳәа ашьҭахь,
ажәабжь исаҳаз расҳәеит.
– Аӡӷаб дычмазаҩхазар ҳара адырра ҳарымҭоз?! – лҳәеит
Гьагьа иаалцәымыӷхан.
– Нас, исаҳаз змааноузеи?.. Уаҭар дабаҟоу?
– Тҟәарчалҟа дцеит.
386

– Убри иоуп иназыцҳаз ирласны снеиразы! – саацәажәеит
аарлаҳәа. – Иҟаларыз?
– Ус акрыҟазар арахь адырра ҳарҭон! – иҳәеит сабхәа
Шьыпагьы.
Зегь ҳалахь ааиқәҵаны аҩныҟа ҳнеит. Света абысҭа ак­
ныхра даҿын. Акрыфаны ҳанааилгақәа, сабхәа аҽеибыҭара
далагеит. Арасаӡыхь ала ахәы ҳшықәыз ҳҿынаҳхар, иааихҵәаны
Тҟәарчал ҳнеиуан. Сеимаа ԥжәақәа уа иаансыжьын смагәқәа
насышьасҵеит. Сеиқәагьы сыԥсахит: иаха атрактор ҳахьақәтәаз
исҟьашьызаап ӷәӷәала.
Асааҭ жәаба рзын амҩа ҳақәлеит. Ари амҩала, шьапыла
сымцаӡацызт. Иаразнак снагәылаԥшит аибашьра иацәыхароу
аҿаҩа қыҭа. Ҵоуп, Арасаӡыхь ашколқәа рҿы аибашьыгатә
верто­лиотла «Нурс» ахьаларыжьыз ашьҭа збоит: ахыб кыл­
жәаны ишьҭан, аха уи акрахыҵуан. Егьыс, ааԥынра иаԥы­
лон анхаҩыжәлар, раандақәа рҿыцны идырӷәӷәон, адгьыл
ҿыцқәа хыртуан, ана-ара ицәыббылны ишьҭан амца зыц­
рарҵаз аҳәысҭақәа. Аандаҟаҵара иаҿыз хаҵак, сабхәеи
иареи еибадыруазаарын, аԥсшәақәа анеибаҳҳәа ашьҭахь, егьи
иаацәыригеит:
– Шьоукы еибашьуеит, ҳара ҳлаҵарц ҳаҿуп!..
– Аибашьрагьы аҭахуп, алаҵарагьы ыҟазароуп! – иҳәеит
Шьыпа. – Акрумфар узлеибашьуеи?!.
– Инхартә иҟоу шәлаҵала, шәынхала! – сҳәеит саргьы.
– Ҩ-рык еибашьуан, Ҳабыџь дцәаӷәон, – днаҳахәаԥшит
ахаҵа. – Иҟаҳҵарызеи?
Асааҭ ԥшьба ҟалахьан еиԥш, сымаҳәыла Иура Ҭорҭиа иҩны
ҳнеит. Иура Арспил-иԥа Дынхоит Тҟәарчал мраҭашәарахьтәи
аган аӡиас рацәак иацәыхарамкәа. Ӷьаџьыр ҳәа изышьҭоу аиҩхаа
уахыҵны аргылара дуқәа ахьымҩаԥысуаз агәаҩара аханшәа.
Даҽакала иуҳәозар, ашьха ашьапаҿы аԥсшьарҭеи аҭыԥ ԥшӡареи
аҿы инхо Иуака-иԥа Ҭаҭар Аршба иладахьы. Иура инхарҭа
аҿаԥхьа аҳаԥгьы амоуп. Ҭорҭиаа рҳабла ҳәа иашьҭоуп ари
акәакь. Гәысар Ҭорҭиа ихылҵшьҭроуп ара еизааигәаны еиланхо.
Ус сҳәеит ҳәа, ара иҭанхоит егьырҭ еиуеиԥшым ажәлантәқәа, урҭ
зегьы реиқәыԥхьаӡара сҽазысшәом, сажәабжь зызку сымаҳәыла
387

ахьиакәу азы, уи иашьцәеи иареи, насгьы дызхылҵыз ауааԥсыра
роуп инықәырԥшшәа зыӡбахә сымоу.
Аишьцәа зегьы дырхадоуп Арспил Ҭорҭиа. Уи иӡбахәқәа
лассы-лассы ателехәаԥшраҿы иаҳдырбалоит. Арспил цәажәаҩ
бзиоуп, аҵара ду змоу абырг бзиа ҳәа дыршьоит Тҟәарчалаа. Еизара
дук аҿы уи дымцәажәакәа ҟамлаӡацт, ицәажәара иагәылыжжуеит
иҟәышра, ихара хәыцра. Иара занааҭла дырҵаҩуп, акрааҵуеит
ашкол директорс аус иуеижьҭеи, еиҵагылоу аҿар рааӡараҿы
илшахьоу аҳәара уадаҩуп. Еснагь ибаҩ ицәыласуп, сажәит,
ушьҭа уаҳа сылшом ҳәа ахаан иҿыҵшәом, аҷкәынцәа реиԥш
ишьамхы ҵаруп, данцәажәо иажәақәа раӡаны, ииҳәо ахшыҩҵак
амазарц дазхәыцуеит. Уи уидтәаланы иажәабжьқәа рзыӡырҩра
ԥсыршьагоуп, дырра рҳагоуп, иаашаанӡа уизыӡырҩуазаргьы
угәы ҿыӷьырцны уҟаӡам, угәы итҟәоит, уирааԥсарц иҭахӡам,
иажәабжь ҳәо дышнеиуа, ма уирччоит, ма ихшыҩҵак убасҟак
уархәыцуеит, анаџьалбеит, макьана иажәақәа нымҵәандаз
ҳәа угәы ирцыхцыхуеит, уиршанхоит. Арспил ацәажәаҩ, иара
ииҳәаша шмаҷымгьы, уанидтәалоу уара уҟынтәигьы иҭахуп
уцәажәашьа дазыӡырҩыр, ухәыцшьа аҵаулара дынҭаԥшыр, уа­
жәа­қәа рҟәышра ҽеила дрызхәыцыр. Уи иаразнак еилыскааит
сара, ҳааидтәалацыԥхьаӡа, иара изыӡырҩра шысгәаԥхо еиԥш,
саргьы сажәабжьқәа рҵакы еиликаарц ҭынч дтәаны дыс­
зыӡырҩлоит. Аха Арспил иҟынӡа сышзымнаӡо еилкааны, сажәа­
қәа еилататаанӡа аҭамзаара шьҭаҵаны иеилсыркаауеит иаҳа
ишеиӷьу уи ахшыҩҭра сизыӡырҩлар…
Ацҳа ҳақәсны, амардара ҳаҿаланы хыхь ҳашхалоз, Иура
дахьынхоз ҳаназааигәаха, сабхәа иидыруаз ԥҳәыск дибан,
аԥсшәа еибырҳәеит. Саргьы сылирдырит. Сабхәа, иԥҳа Нанули
дахьрымоу аҳаблаҿы инхо зегьы иара дырдыруеит. Изхысҳәаауа,
аԥҳәыс иҳацәажәоз сылзыӡырҩуа сышгылаз, сзыргачамкуаз
ажәабжьқәа рҳәара далагеит. Нанашьа хар лымаӡам, аӡӷаб
иизгьы азнаказы ҳлыцәшәеит, аха аҳақьымцәа лыцхраан,
шьҭа хар лымаӡам, арыӷьарахь дхынҳәит, дшәыгымзааит
ҳәа дҳақәныҳәеит. Сара исаҳауаз сызхамҵо сабхәа ишьҭахь
сгылоуп… Ус, уи аԥҳәыс дааныжьны наҟ ҳаԥхьаҟа ҳҿынаҳхан,
дук мырҵыкәа Иура иашҭа ҳанҭалеит. Ҳааԥсаха ҳаҟан. Харантәи
игәасҭеит ашҭа агәҭаны дшыхәмаруаз Анета. Хьымкәарасагьы
388

уа дыҟан. Ус анакәха, Анета дычмазаҩӡам. Шьҭа иҟалаз сцәа
иалашәо иалагеит.
– Па-па!.. Бабу-аа!.. – ахәыҷқәа ҳангәарҭа игәырӷьаҵәа
иааҟалан, иҩит ҳара ҳашҟа. Раԥхьа дгыланы дааиуан аҷкәын,
дишьҭагылан аӡӷаб. Рабду даагәыдыркылеит, нас саргьы сыхәда
инахьынҳалеит.
– Шәышԥаҟоу? – сҵааит сара. Иаҳарак аӡӷаб схы лы­
дыскылеит.
– Мама ахәшәтәырҭахь дыҟоуп!..
– Илыхьзеи?
– Ҳара аӡӷаб дҳауит, абраанӡа дааиуеит!.. – Анета
дгәырӷьаҵәа лнапы ааиҵыхны инаслырбеит. – Ҳара аиаҳәшьа
хәыҷы дҳамоуп!..
Иура иҭаца даадәылҵын, даҳԥылеит. Аԥсшәа анҳалҳәа, уи
дԥышәарччо ҿаалҭит:
– Ахәыҷы диит лыҿҳәара ҟалаанӡа, аамзы шылхыҵуаз.
Ахәшәқәа ирҿуп, шәымшәан!..
Сабхәа ҿиҭӡом, Лиана захьӡыз аҭацагьы, шәааи арахь ҳәа
аҩныҟа дҳаԥхьоит. Сара исҳәара сыздыруам, ҿымҭ-ԥсымшьа
схәыцрақәа сыргәылоуп. Ианакәым-ҭаҷкәым ҳәа, сыԥхыӡ
иала­шәаргьы ихасҵомызт. Нанашьа акгьы салҳәаӡомызт, иҟа­
лап лцәа иалашәаны иҟаз дыҷкәынхар лҭахызаргьы. Аха
дыӡӷабхеит. Аӡӷабгьы дуаҩыми!.. Анета дахьсымоу сара сзы
ижәҩангәашәԥхьарами!..
Аԥшәмацәа Уаҭар дрыманы Аркади Ҷанба дахьҭахаз
аԥсрахьы иҟан. Иура иҭаца Лиана какалк ааҳлыркын, ҳаргьы
уахь амҩа ҳақәлеит. Шьыпагьы иабхәында иаха дыԥсын,
дыкҿазаарын. Уи ахҭысгьы ҳаздырӡомызт. Ҳашнеиуаз амҩан
ҳаиқәшәеит аԥшәмацәеи ҳареи. Урҭ аԥсшәа раҳәаны ҳамҭакы
ҳаарыдгылан, ҳаицәажәақәеит.
Шьыпа иабхәында авокзал азааигәара дынхон. Уи Аҳашбоуп.
Амҩан Иура иаб Арспил аҩныҟа дшаауаз данҳақәшәа, уигьы
аԥсрахьы дҳаццеит. Уантәи ҳаикәшаны ҳшааиуаз, ара иааигәан,
Аркади Ҷанба дахьыгҿаз ҳнеит.
Аркади рыцҳа!.. Ажәҵыс еиԥш дҷырҷыруа дануацәажәоз,
ацәажәара даҟәымҵындаз уҳәарын. Дхаан, деилыхха агәы
ҭбаа изҭан. Уи оумашәаҵәҟьа зыламыс цқьаз уаҩын, иҟаз­
389

шьеи иуаҩреи рзын аҭараа ргәы дыҭҵәомызт. Ашьҭахь уи
дҳамаҳәхеит. Маврик Тел-иԥа Кәыҵниа иԥҳа Сырма ԥҳәысс
дигеит. Аиашазы, уахьрыхәаԥшуаз дара еиқәнагон, Сырма
захь­ӡыз дҳасабеилыргаҩын. Иара Аркади иеиԥш, зыламыс
цқьаз ҭыԥҳан, урҭ ианеинасыԥха уи аразҟы иақәныҳәон зегьы,
аха ишыжәбо, аџьныш Шеварднаӡе иҷышәит урҭ рынасыԥ
умҳәозар. Сара издыруеит: Аркади иҭахара хьаас ишыркуа уи
дыздыруа аҭарааи аӡҩыбжьааи. Уи дыԥсаанӡа ахәшәтәырҭаҿ
дахьышьҭаз дааганы дидырбеит иҭынхаз аԥа. «Са сыԥсыргьы
сшьа зуша аҷкәын дсымоуп, мышкызны уи изҳаны даныҟалалак,
иԥсадгьыл Аԥсны даԥсахартәны, дҵеи мышны ижәлар рзын
дгылааит!» – абри аҩыза ажәақәа аниҳәоз сыԥшәмаԥҳәыс
Нанашьагьы уи ибара дахьнеиз ииҳәаз лаҳауазаарын. Аркади
дшыԥсуаз еиликаауан, убри азоуп уи иҷкәын хәыҷы ԥшьымз
зхыҵуаз ила аҭаԥшра дзеилаҳаз. Абарҭ иажәақәа рышьҭахь уи
хәыҷы-хәыҷла иблақәа алашара рцәыӡуа иалагеит…
Миро иашьцәа Шьоҭеи Нурии ҳрыдышшыланы ԥыҭраамҭак
ҳантәа ашьҭахь ҳҩагылеит. Аҩныҟа, Иура Ҭорҭиа иахь, ҳцаанӡа
сабхәа даасыхәаԥшын, ус иҳәеит:
– Уаҵәы ҳаару, уажә даабару Нанашьа?
– Уажәы! – сҳәеит, уи сидгыланы ус аҳәара азин шсыма­
мызгьы. – Уаҵәы шырԥазӡа сышьҭахьҟа амҩа сықәлароуп!..
Ахәшәтәырҭаҿы ҳаннеи, уа идәылҵуаз ԥҳәыск дҳақәшәан,
ҳзышьҭаз дызусҭаз анлаҳҳәа, иаразнак даақәҵәиааны Нанашьа
длыԥхьеит. Уи даадәылҵын, ҳанылба дгачамкны дҵааит:
– Шәаазгазеи, папа?!
– Ҳааит! – иҳәеит Шьыпа, иԥҳа лаԥшыла деимдо. –
Бышԥаҟоу?..
– Шьҭа ҳаиқәхар ҟалап ҳҩыџьегьы!.. – лҳәеит Нанашьа.
– Илыхьзеи ахәыҷы?
– Лыҿҳәара ааиаанӡа диит. Уи иаҷыданы аҩежь чымазара
лыхьт.
– Ҟоҳ! – иааџьеишьеит сабхәа. – Нас, нас?
– Шьоукгьы исабжьыргеит Қәҭешьҟа дсыманы сцаразы!
– дцәажәон Нанашьа. – Абас зыҿҳәара аанӡа ииуа рзы уи
ақалақь аҿы ахәшәтәырҭа ыҟазаап. Иансаҳа, илакәысшьеит, аха
џьеи Қәҭешьҟа ҳаӷацәа рахь дызгарын!..
390

Сара Қәҭешьҟа сыӡӷаб хәыҷы дыргазшәа аҟәараҳәа сааи­
ҵасит. Аӷа бзиа дҟалахьоума!.. Уи агәрагара уадаҩуп. Аха
иаалырҟьаны, думаны уҿыноухар иҟарҵарыз?.. Арахь, ишыжәбо,
аибашьра цоит!.. Сара ари ажәабжь иахысҳәаара сыздыруа­
мызт. Иҟалап дрыдкыланы хлаԥшра бзиа лырҭаргьы. Аибашьра
иаҿу зегьы Шеварднаӡе дырҭахума?..
– Федиа Сандра-иԥа Кәыҵниа абра сшышьҭаз анеиликаа
дааны сибеит. Ахәыҷы илҭахыз хәшәқәак ҳмоузт, ианиасҳәа,
аҽныҵәҟьа деимдо-дҵаауа, ахәшә исҭахыз ԥшааны исзааигеит.
Мышкызны убри аҭак сзахьӡару? – Нанашьа уи ажәабжь
ҳалҳәон.
– Федиа зеилкаара бзиоу хаҵоуп! – сҳәеит сара. – Уи
ацхыраара имазҭгьы, ақырҭцәа ҳхаԥаны ҳхаҭара аларҟәра
иашь­ҭамызҭгьы, еицырдыруа қьачақьк иакәны дазыҟалон
ҳ-Аԥсынра. Федиа аиумор злоу уаҩуп. Уи иаҷыдангьы, дуаҩ
қьиоуп, ачеиџьыка змоу хаҵоуп!..
Сабхәа дыццакуан, дааԥсаны дыҟан. Иҿынеихеит. Уи схы
иархәаны Нанашьа сналзыԥшит.
– Сара зынӡаскгьы самеигәырӷьаӡеит ари аус! – сҳәеит.
– Избан? – дгачамкны даасыхәаԥшит Нанашьа.
– Доуҳала акәзаап бара анцәа бшишаз!..
– Аа! – дааԥышәарччеит исҳәаз анеилылкаа. – Угәы
ишԥаа­нагоз: доуҳала ауаа миӡои?
– Аиеи, аха саргьы издыруазар ахәҭаӡамыз?
– Уи аамҭа ҳазҭадаз? Угәаама?
– Аибашьра иалиааз аԥҳа дсаҭәабшьеит, сгәаар анцәа
иахиҳәаарызеи?!
– Мшәан, ари ҳаҿиара иацхрааргьы иу­дыруазеи?!
– О, бара зегь еилызкаауа ԥҳәысзаап, сбеигәырӷьоит!..
– Уи уажәоума ианеилукааз?
– Мап, бареи сареи ҳанеиқәшәа аҽны!.. Илыхьӡыбҵазеи?..
– Ашәҟәаҿы исмазҵааӡакәа ҽа хьӡык ҟарҵеит ҳәа саҳауеит!
– Илыхьӡыбҵазеи?
– Аҿиара Анцәахәы лыхьӡ лыхьӡысҵеит – Анана!
– О, уи зеиԥшыҟам хьӡуп. Лара иахылҳәаауазеи?
– Дарбан лара?
– Дарбан бымбои, Анана-Партизана!..
391

– Ҟоҳ, Анана дуӡӡа лыхьӡ иаԥушьыз хьанҭацәами!
– Аамҭа хьанҭа ҳҭагылоуп. Аԥҳәысгьы илықәыӷәӷәоит уи
аамҭа. Аха, ишубо, аԥсуа ԥҳәысгьы деибашьуеит, дпартизануп.
Базхәыци...
– Анана-Партизана!.. Шьыри, мышкызны илызҳаны дыз­
банда!..
– Бымшәан, аҿиара Анцәахәы Анана лыхьӡ лыхьӡыбҵазар,
уи ахҭыс лмаҳар залшом. Дыбхылаԥшлап, нап лыдылкылап!..
– Ус Анцәа ду иҳәааит.
Сара иҵегьы слацәажәар сҭахын, аха анахь сеиҳабы
ддәылҵ­хьан, уи дсырԥшыр сҭахымызт. Сшьаҿа ааихызгеит.
– Уцома?
– Ишԥаҟасҵари!.. Баб дысзыԥшуп, дсырааԥсеит иахьа!..
– Ахәыҷқәа шԥаҟоу?
– Аиаҳәшьа хәыҷ дахьроуз еигәырӷьоит.
– Шьыри, илызҳандаз!..
– Бара бымшәан, зегьы бзиахоит!..
– Аамҭа уоур уаақәлала, зынӡа ҳаухоумыршҭын!..
Сабхәагьы сицәыԥхашьар акәымзи, аха аибашьра цоит,
ишԥаҟасҵари. Сымҩанызаҩ дысзыԥшуп. Нанашьа дааныжьны
сҿынасхеит.
Апрель 4, 1993
Сааԥсаха сыҟамыз, уаххьа шаҳфаз еиԥшҵәҟьа сиарҭа ҟар­
ҵан, сышьҭалеит. Хьымкәараса са дсыцышьҭалеит, ишьапы
ааганы иансыдиҵа, исыдырӷәӷәала искын. Санааԥш ишахьан,
сгы­лоит ҳәа санеиха ахәыҷгьы дҿыхан, ихы ҩышьҭихит.
–Уцома, папа? – дҵааит иара.
– Ааи, уажәыҵәҟьа амҩа сықәлоит.
– Саргьы сгылоит!
– Уара макьана ушьҭаз.
– Мап, папа, сгылоит!
– Анета?
– Анета дыцәазааит, макьана дҳарҿыхарым!
– Уҟәышыз саанӡа, уаҳәшьа хәыҷы улхылаԥшла!..
– Ибзиоуп, папа, амала уаргьы унымхацәакәа арахь уаақәлала!..
392

Уи ажәа исҭеит иаарласны сшаауаз ала. Уи ашьҭахь сҩа­
гылан, адәахьы сындәылҵит. Амаҵурҭаҿ санхәыԥҳа Нанули
дықәгьежьааны акрура даҿын. Уи длыцхраауан лҭаца Лиана.
Иура иҷкәынцәа Руслани Ромеи ахырӷәӷәарҭахь иҟан. Аибашьра
иалагеижьҭеи аишьцәа рҩыџьегьы ахы иаҿагылоуп. Иура игәы
ҭынчым, иҷкәынцәа дырхылаԥшуеит. Уи ҩнуҵҟала дгәырҩоит,
инимырԥшырц иҭахуп иқәыӷәӷәо аидара, аха ихы-иҿы иану­
баалоит, уи ауп зны-зынлагьы дзыргәамҵуа. Имариаусума
ихьча-иааӡаны ҩыџьа ахьырԥар ахы иаҿаургылар?! Аха ара уаҳа
ԥсыхәа амаӡам. Ма ианамух аӡәы аҩны дыҟазааит ҳәа зҳәазгьы
ҟалеит. Аха Руслани Ромеи уи хьымӡӷыс ирыԥхьаӡон. Рома,
аиҵбы, ус аниаҳа дԥаԥышькит. «Изахьӡузеи аҩны саангылар,
иаанагозеи ари? – дымцаха даақәгылеит. – Са исуӡаргьы, саб
ари хьымӡӷыс ишьаны, игәы рҭынчны аҩны дтәарызма? Мап,
дадраа, сашьцәа ахьыԥсуа саргьы сыршьааит, шьаҿак схьаҵуа
сыҟаӡам!.. Ҳара ҳмаҷра схы иалнарҟьоит, ԥхьаҟа, сашьцәа,
ԥхьаҟа!..»
Ашьжьымҭан акрыфа-крыжәны амҩа санықәлоз Иура
дсабжьеит:
– Егьа ус ду уаԥхьа ишьҭазаргьы, уаақәлала. Ара ҳақьымцәас
аус зуа зегьы ҳаззымдыруа дыҟаӡам. Ҳабхәында Митиа
иԥшәма Амра лхаҭа медеҳәшьоуп, уи лыӡӷабцәа Стеллеи Ликеи
ахәыҷы ииз илыгхарызеи ҳәа илыдгьежьылоит, уанхәыԥҳа
лакәзаргьы, Нанашьа дышлыдтәалоу длыдтәалаӡоуп. Ажәака­ла,
иахьынӡазалшо нап лыгрыжьуам. Еилукаау?
– Еилыскаауеит! – аҭак ҟасҵоит. – Шәара зегьы ауадаҩ
шәаласҵеит. Арахь уиада ҟаҵатәы ыҟамындаз!.. Аӷа иааиԥ­
мырҟьаӡакәа ишҳам ҳалаиҵоит есҽны!.. Ауадаҩрақәа ҳԥылоит
шьаҿацыԥхьаӡа!..
– Сара ара сырхагыланаҵ амла иасыркуам. Уара уаақәлала!..
– Иуҳәо саҳауеит! – Иура илакҭа сҭаԥшуеит. – Еилыс­
каауеит!.. Иаарласны саауеит!..
Зегь ааныжьны амҩа сықәлоит.
Ԥшь-сааҭк рышьҭахь Отаԥ сыҟан. Ииҳәарызеи ҳәа Светеи
Гьагьеи сԥылеит. Урҭ иҟаз ҳәа акгьы рыздырӡомызт. Ианрас­
ҳәа – илакәыршьеит.
393

– Илыхьӡышәҵазеи? – дҵааит Ваниа, ахәылԥазы ҳа­
нааилатәа.
– Ауаа зегьы ашәҟәаҟны акала иҭаргалоит, арахь хьыӡ­
шьаран даҽак рарҳәоит. Изхысҳәаауа, аԥшәмаԥҳәыс Анана
лгәаԥхеит, ҳаҿиара Анцәахәы Нан, Анана иахьазааигәоу азы.
Сара Партизана ацысҵеит!
– Анцәа агәабзиара лиҭааит, дҵеи мышхааит! – иҳәеит
Ваниа. – Ишԥоуҳәеи, нас? Анана-Партизана?
– Ааи!..
– Абар алакә! – даргачамкит Ваниа иаҳаз. – Аибашьра
иалиааз аӡӷаб дымшхоит, Катул! Иуаҳауоу?..
– Аус злоу, раԥхьа иҳабашьуа иқьышә ҭаԥҵәатәуп!..
– Иуҳәо иашоуп. Аха Анана-Партизана лҩызцәа роуп
аӷа иҿагыланы уи иҟәаҟәа ацәа ахызхша!.. Убриазы ҳаҿиара
ыҟазароуп. Ҳаҷкәынцәеи ҳаӡӷабцәеи ахы иаҿагылоу ҳалыршьаа­
уеит есҽны. Урҭ рхаҭыԥан иҟазароуп иҳаҵагылаша аҿар. «Лучше
поздно, чем никогда» ҳәа аурыс ииҳәаз умаҳахьеи? Уара
ухаҵахеит, абри ажәаԥҟа уареи сареи иагхаз ҳзы ирҳәазшәоуп
ишыҟоу!.. Еи, бара! – Света ибжьы налықәиргеит.
– Ара сыҟами! – Света лахҿых аҭак ҟалҵеит.
– Ҭаҵәахык бымамкәа быҟам, Катули сареи ахәыҷы
ҳналықәныҳәап!
– Арахь астол ахь шәааины шәтәа, уи зыӡбахә уҳәаз абар
иааганы иахьықәсыргылахьоу.
– Ҳоҳ, ҳара ҳазҭахызгьы бара бакәзаап! – даахыҽхәаны
даацәажәеит Ваниа. – Угыл, Катул, ҳнапқәа ӡык рықәаҳҭәап.
Адәахьы ҳандәылҵын, ҳнапқәа ӡәӡәаны ҳааҩналан, астол
ҳнахатәеит. Иахмырҟьацәакәа акака аанаҳкылеит. Иахәҭаз
аҳәатә­қәа анеибаҳҳәа, Анана-Партизана ҳанлықәныҳәа ашь­
ҭахь, Ваниа иаацәыригеит.
– Иахьа «Град» ала иҳалахысит. Ҳаџьымԥҳак, ари ҳамҩа
аҿықәаны дынхоит, лгәылара ахы хьамҭа аныԥжәа, иҟалаз
збоит ҳәа дахьындәылҟьаз, даҽакы кәлаауа иааиуазаарын,
лааигәараҵәҟьа икаҳаны ианыԥжәа, ахыԥҽыха дашьит!..
– Ҟоҳ!.. – сҳәан, исаҳаз ааџьасшьеит. – Лассы-лассы
шәгәар­ҭо иалагеит!.. Арахь ашьхарахь иааскьар рҭахызар ҟалап!..
394

– Урҭ арахь иахьааиуа егьыҟам, аха ахы хьамҭақәа
дыршәуеит, аԥхасҭа ҳарҭоит!..
– Аиеи, гәышьа!.. Ас ианбанӡа?!
Ауаа карахеит. Икарахеит, избанзар, ргәы шьҭызхуа рбом
макьаназ, есҽны ҳарԥарацәа иреиӷьқәоу рыԥсӡы ҳаҳауеит.
Акранаҳфа-акранаажә ҳгылеит. Света сеиқәа лыӡәӡәан,
илуанҭеит. Ваниа иакәзар, уаҵәы иаашар ацәаӷәара дшалагоз
сеиҳәеит.
Аҵх кеикеиуа еилганы иҟан. Шамахамзар ара Отаԥ, џьара
хы хьамҭак дәықәҵаны иԥырымжәозар, аибашьра ахыԥша
ааҩӡом. Ҭынчран уахагьы.
Адәахьы сдәылҵын, ажәҩан агәы снаҵаԥшит. Агәра уга­
ратәы иҟан уаҵәгьы амш шыбзиахоз. Аҵанӡа саақәыԥсычҳан,
аҳауа цқьа лбааздеит. Нас сшышьҭалоз нарасҳәан, амардуан
снаҿаланы хыхь сынхалеит. Ауада ашә аасыртын, скаруаҭ
санаа­дгыла сҽааилысхын, оҳ, гәышьа ҳәа снышьҭалан, ахыза
аасыкәсыршан, сылацәақәа хызҩеит.
Апрель 5, 1993
Света заа дгыланы акрылуит. Сара сцоит ҳәа салагеит, аха
ируам.
– Иаахәлаанӡа акрымфаӡакәа иузычҳауама? – лҳәеит
Гьагьа.
Уажәыгь схы иҭагьежьаауа иҭоуп сыԥсҭазаараҿы иҟалаз
ахҭыс.
Абри схы ишҭаз, акрыфаны ҳанеилга, сыццакы-ццакуа амҩа
сықәлеит. Ҷлоу саннеи, шьапыла сцару сымцару ҳәа сышгылаз,
машьынак аанҿасит. Уи Тҟәарчалнтә иаауан. Ианаанҿас
ҳнақәлеит.
– Изакә разҟузеи исымаз! – сҳәеит сгәырӷьаҵәа. –
Еснагь шьапыла акәын аныҟәара шсықәшәоз. Иахьа анцәа
дысзылаԥхеит.
– Угәаҟха амҩа уанықәу ушьҭызымхқәогьы ыҟоуп! –
иҳәеит хаҵак. – Қьафшақә амҩа ҳақәума, акы ҳаргәаҟуеит!..
Аибашьра цоит!..
Сааҭбжак ала Џьгьарда ҳнеит. Шьҭа исыбаргәыз, асынтәи
иааихҵәаны Мандара скылсуан. Еиццоз, афермақәа рыла игаз
395

амҩа ҳнанылеит. Амҩан иҳақәшәеит аишьцәа Ерики Виктори
Џьынџьалаа.
– Иаха Қәаранӡиа Вова иҷкәын дыршьит! – иҳәеит
иҳацааиуаз аӡәы.
Уи ара ааигәа дынхон.
Ашҭаҿы ауаа рацәаны игылан. Аҳәса аҳәҳәара иаҿын.
Ҳнеины аԥсы ҳааихагылт. 25-ҟа шықәса ихыҵуазар ҟаларын,
ихы-иҿы хтны дықәын, ҟатак. Уи иԥсы анҭаз акырџьарақәа
дызбахьан. Лабра деибашьуазаарын. Кәтолаа рхырӷәӷәарҭахь
дшиасуаз аснаипер дгәеиҭан, диеихсны дишьит. Иахьа уԥсы
шҭоу уаҵәы уршьуеит. Абас иҟоуп аибашьра азакәанқәа.
Мандара сааит.
Мандара – ҩадароуп,
Мандара – ладароуп,
Мандара – мардароуп!
Мандара – Мандароуп!..
Иахьантәарак иеибашьуаз сара сакәызшәа, сааԥсаха сыҟан.
Сҽааилысхын, аӡырҟәанда насықәҭәаны сҽысыӡәӡәеит, нас Дина
Динченко исызлыршыз ачаи аша хәыҷык иаасырхьшәашәан,
изжәит. Амш каххаа иҟан, адәахьы ишоуран.
Дина Динченко лыҽҭаҳәҳәаны, аԥечка аганахь адашьмаҿы
хчык лхы иаҵаҵаны, лган арахь исеиарханы, аласа шьал лыкәыр­
шаны диан. Аихатә ԥечка амца ҭан агәгәаҳәа, азал аҩнуҵҟа
аԥхарра рацәан, убри аҟнытә аҭӡамц ахышәқәа ҟьаҟьаӡа
иаасыртын, сыстол хәыҷы уа инадыргыланы снадтәалеит.
– Уабаҟаз арсҟаамҭа?! – уи лхаҵа сара сакәызшәа,
цәыбза ԥҳәыск слыҿцааны схынҳәызшәа, лызҵаара ҭлырҟьеит
сара сахь. Са сгәалаҟазаара усгьы ибжьысны иҟан, ас ансаҳа
снаҭрысын, сҩагылеит.
– Бара бусс иалоузеи сара сахьыҟаз?!. – сналықәҟааит. –
Хәмарра сыҟазма, сахьыҟаз бзымдырӡоз?!
– Уӡӷаб ахшара длоун, уахь уҟан! – лҳәеит ашьҭахь. Ил­
ҳәоз узеилкааӡомызт, лажәақәа зегьы ҟаҟаны аҳауа иалал­
ҵон. Арахь лџьыка хьаа лызцәырҵын, уажәы-уажәы лнапы
ахьылшьуан лпыхә.
– Са сыӡӷаб аашықәса роуп илхыҵуа, ибцәажәашьоузеи?!
– ҩаԥхьа ирҿыцны сналықәҟааит. – Са срыниахьан аҳәса
396

мдырқәа, аха бара беиԥшҵәҟьа ара Мандара дызбоит ҳәа
сыҟамызт арныг!..
Уи аршәара лнаалон, сара сшаалықәыҵәҟьалак дааҭынч­хон,
аха изхәарҭаз, са сахь игәаӷьны илзымҳәоз иаразнак лхәыҷқәа
рахь ииалгон.
– Ара уааины узҳадтәалоузеи? – зхала ацәажәара бзиа
избоз Мараҭ днаиқәыҵәҟьеит. – Уца анахь, адәахьы!..
Мараҭ захьӡыз деиҵакеиҵакуа дҩагылан, адәахьы дындәыл­
ҵит. Егьи аиҵбы, Толик захьӡыз, уажәааны ара дузырбоз!..
– Едик иԥҳәыс исалҳәеит, Асида! – ҿаалҭит Дина Динченко.
– Абра ашьыжь ахш згоит ҳәа дахьааиз!..
«Данел иакәхап иразҳәаз, – сназхәыцит. – Иԥҳәыс аӡӷаб
длоуит ҳәа иҳәазҭгьы, ари илзеилымкааит. Сара гәықәхагьы,
Москва сцо-саауа саҿнаҵы, ианаамҭаз ԥсыуа ԥҳәыск
дсыднагалазҭгьы, шьҭа сыхшара аҳәса ааргахьазаарын. Дина
Динченко сыԥҳа шаҟа шықәса лхыҵуа иалылдраауазеи?!»
– Ара агәылацәа еизганы уаҳа сҭыӡшәа шәалацәажәо
сымбароуп! – сҳәан, снеины сыстол хәыҷы снадтәалан, сзеиԥш
тетрад насымҵаҵаны аҩра салагеит. Ари аҩымш-ахымш
сыҟамзаараҿ ибжьасыжьхьаз амшқәа рыхҳәаа ҭырҭәаатәын.
Аҩра саҿын амра нӡаалаанӡа. Грышьа Агрба итәы акәын
сызлацәажәоз. Акәаԥ сыргыларц ҩбаҟа ҳәоу сцәынханы ишы­
ҟаз санԥшы, сыҵаҟа инхоз Андреи захьӡыз аерманы иҳәысҭа
иҭаланы иааиуан Мамиа Ҭархәына-иԥеи Шоҭа Хына-иԥеи.
Аҭӡамц ахышә ианазааигәаха, скалам нышьҭасҵан, стетрад
насыркит.
– Уара, абра аерманцәа гәалак рымоуп, дара ирызкыз
ибааԥсны акы уҩит ҳәа раҳан!.. – иҳәеит Шоҭа.
Арахь адәныҟа саныԥшы, ашҭа наа ҭырҭәааны жәохәҩык
раҟара ари аҳабла иқәынхоз хәыҷи дуи ааҭалеит. Иҟалаз ҳәа
акгьы сзеилымкааит.
Адәахьы сандәылҵ, ицәгьарахар ҳәа дшәоу сеидру, Шоҭа
иҽырхааны аԥсшәа раҳәара даҿын. Ҩыџьа автомат ркын,
руаӡәк са дысзааигәахахьан:
– Ара узыҟоузеи, узҿузеи? – иҳәеит.
– Сара иасҳәеит сызҿыз.
397

– Арахь иааганы иҳарбеи Жора Делианиди дҩыжәҩуп
ҳәа изкны иуҩыз!.. – уи дмақаруан, ус хаала ҳәа акәымкәа
джәыларц даҿын. – Ирлас, ирлас!..
Уи арԥыс автомат зкыз уиаҟарагьы ихыҵӡомызт, аԥсшәагьы
иҳәон, аха ҷырпаӷьык иакәын. Хаҭала са сҳәатәы имаҳаит.
Шоҭагьы уи ижьжьара даҿын, аха зынӡаскгьы дизыӡырҩырц
иҭахӡамызт. Иаразнак, сылбаардарц рҭахызшәа, хәыҷи дуи
сыкәшаны иаагылеит.
– Иарбан изҩыз, ишәазҳәада? – сҵааит сара.
– Иҳазҳәаз умбои – Дина Динченко. Анжела Делианиди
дааганы далырԥхьеит. Абар ларгьы!..
Анжела ахьхьаҳәа аԥсышәала дцәажәон. Уи хыхь лыӡ­
бахәгьы џьара ианысҵахьеит. Д-Аӡҩыбжьатәуп, лхаҵа Делианиди
ижәлоуп!..
Схаҵеи сареи ҳаицәыӡны ҳаҟоуп ҳәа ҽнак Жора иԥҳәыс
Света длыцны абра иаҳҭан. Уи дӷьаҵәыӷьаҵәуа дансыҳәа,
адырҩаҽны аштаб аҿы снеины Едик Жьаниеи Димер Џьынџьали
ирасҳәеит, аиҭныԥсахлара ҟалозар, Сергеи Делианиди иԥсы ҭоу
иҭаму ҳзеилыркаарц. Ашьҭахь Едик ибзоурала аиҭныԥсахла­
рақәа ҟаҵаны Аӡҩыбжьаа гәыԥҩык Аҭараҟа ииасыз ҳанразҵаа
(хаҭала са сразҵааит): «Сергеи Делианиди иахьагьы абрахь
ҳанааргоз убра дҳалагылан, игәы бзиоуп, ихы бзиоуп, иԥсы
ҭоуп» ҳәа ҳарҳәеит. Анжела – уи иԥҳәыс – абысҟак сыззааԥсаз
уажәы саԥхьа дгыланы ахарара сгәыдлыжьлон.
Уи шыҟалаз ашьҭахь еилыскааит. Дина Динченко сааҟәымҵ­
ӡакәа, уахынла, ҽынла амамкәа аҩра сшаҿыз анылба, ҽнак са
саныҟамыз иақәыршәаны Анжела длыԥхьан, аҩны дааганы
санҵамҭақәа ламысдарыла ларԥхьара далагеит (сзеиԥш
тетрад № 6). Епизодк аҿы Дина Динченко амца лыцәцан, Жора
Делианиди ихкаарахь ианиас, урҭ еибырҳәаз ажәа «бзиақәа»
уа ианын. Иара убригьы, Дина Динченко лҿы иааҭашәоз
лгәылацәа рзы илҳәаз атәы самханҵеит. Уи иаанагомызт сара
исҳәеит «Жора дбааԥсуп, Жора дҩыжәҩуп» ҳәа. Ари ахҭыс са
схы изасырхәаз, наҟ-наҟ азы шәҟәык зыҩуазар Дина Динченко
леиԥш иҟоу ахаҿсахьа сҭахижьҭеи акрааҵуан, уи ара лабҿаба
санлықәшәа, иааркьаҿшәа уи лсахьа аҭгара саҿуп. Са сыгәҭакы
398

дамызҵааӡакәа, аԥҳәыс гаӡа длызхәыцны, санҵамҭақәа дрыԥ­
хьаны, нас аҭыӡшәа алызхыз Анжела Делианиди дтаташьуп ҳәа
са исызҳәом.
Ҽа ганкахьала, иҟалаз ахҭыс цқьа ишәаны-изаны саназхәыц,
сыбла даахгылеит Паташь Патаӡба. Сгәы иаанагоит уи Дина
дазыҟаҵаны санҵамҭақәа дырԥырхагахар шиҭахыз. Уи хар
амамкәа иқәҿиазар ҟалап, аха аҵыхәанӡа изынамыгӡеит.
Шәааи, ҳахәаԥшып анаҩсантәи ахҭысқәа рыҿиашьа.
Абри аамҭа иақәыршәаны, абра адәаҿы ҳаиҿыхо ҳшеила­
гылаз Дина Динченко лыҩны даадәылҟьеит.
– Аа, шәхы ианышәҟьа шәанҵамҭақәа, сара ҭынч
сыншәыжь!.. – лҳәан, ас ианыҟала, астол иқәыз атетрад сара
исҵәаххьеит ҳәа сыҟан, иахьыҟаз иаашьҭылхын, зегьы ишырбоз
илыршәын, ибӷьаауа еилагылаз ирылалыжьит. Ани аҷкәын
ҷырпаӷь автомат зкыз ахьышәҭҳәа сара саԥхьа иаашьҭихит.
Абар акаамеҭ! Мызктәи аибашьратә хҭысқәеи сыкәшамыкәша
сыла иабози рыҟнытә сгәаанагарақәеи схәыцрақәеи ртәы
зҳәо аматериалқәа. Ани аҷкәын ҷырпаӷь Света Делианиди ма
лашьа иакәын, мамзаргьы длаҳәшьаԥан. Убригьы здыруан.
Џьгьардатәи ҭырқәан. Сҩымҭақәа зегьы ԥижәар ҳәа сацәшәаны,
хаалашәа иасҳәеит уа ианыз ахҭысқәа ртәы.
– Ар рыԥсҭазаара атәы уҩуазар ара Мандара уааины уҳәансҳәанқәа ртәы умыҩлан! – иҳәеит уи дыхшәааны.
– Иуазҳәада Мандара стәоуп ҳәа?! – саргьы шьҭа иҟасҵара
сақәшәомызт, сынҵамҭақәа сцәыргар ҳәа сшәон.
Абри аамҭаз Анжела сынҵамҭақәа лдыркын, ажәжәаҳәа
абӷьыцқәа аарҳәуа дыргәылалеит.
– Аа, аброуп иахьану Делианиди дырҿаасҭаны! – лхы
ҩышьҭылхын, днасыхәаԥшит. – Ас суқәгәыӷуамызт, Катул, ауаҩ
бзиа, ауаҩ дыр ҳәа усыԥхьаӡон, абра ҳауҭаауан, уара арахь ҳцәа
ҳхыхуа ахәажра уаҿызаарын!..
– Узусҭада абри уара?! – даҽа ҷкәынакгьы, иавтомат ижәҩа
иахьшьны, сыҭҵаара далагеит арахь дысзааигәахо.
Сара сынҵамҭақәа рлахьынҵа ахьыцәгьахаз сахәаҽын,
Анжела Делианиди дышиашамыз леилсыркаарц сҭахын, аха
исзыӡырҩуадаз!
399

– Арахь суацәажәоит!.. – абар-абар, егьигӡамызт автомат
зкыз ани аерманы джәыларцы. – Ара сахьгылоу умбаӡои?!
Узусҭада сымҳәеи?!
Арҭ зегьы заанаҵ рҽазыҟаҵаноуп ари ашҭа ишҭалаз, уи
иаразнак еилыскааит. Аха ирыхьзеи сашьцәа, абра игылаз,
зҿырымҭуазеи?
Мамиеи Шоҭеи еидгыланы ицоз ахҭыс иалаԥшуан, аха
егьшрылымшозгьы рбон. Урҭ гәыбӷан сызрыҭомызт. «Абарҭ
аер­манцәагьы раӷәра рҿыхзар ақырҭцәа излареиӷьхоз ҳәа
егьыҟамызт, – сгәы сааҭахәыцит аҭагылазаашьа аныбааԥсха.
Аракьаҽаа абжаҩык ақырҭцәа ирыдгыланы иҳабашьуеит.
Узусҭада ҳәа ари исҿагылоу аермангьы Лабра знык-ҩынтә
деибашьхьеит. Аха изхәарҭоузеи, егьигӡам ара сара сишьырц.
Абри агәымха иоума, нас, ҳа ҳ-Аԥсынра зыхьчо?!.
– Исҳәаз умаҳаӡеи? – ҩаԥхьа саԥхьа дааины дааҭгылеит.
– Узусҭада абри уара ухаҭа?! – ианысзымчҳаӡа уи иахь
снаҵҟьеит. – Еиҳабыс усзаарышьҭма?!
– Ииҳәо уԥши, ииҳәо?!
– Сара исҳәо здыруеит, аха уара иуҳәо уздыруам.
Уаҵәы уԥхамшьааит!.. Шәыԥхамшьааит егьырҭгьы!.. Ҳәсақәак
шәрызхәыцны!..
Ани аҷырпаӷь ишызбоз сынҵамҭақәа днаргәылалан, имаҳә
«ицәа ахьихысхыз» ҳәа идырбаз ҩ-бӷьыцк аагәылижәан, егьи
аасиркит.
– Хаала уара исуҭазҭгьы, асҟак ауаагьы еизнагомызт.
Абзиала, ашәҟәыҩҩы!.. – уи дышдәықәлаз еиԥш, егьырҭгьы
наишь­ҭалеит. Адәахьы аилашәшәра иаҿын. Нахьхьи Жора
Делианиди дахьынхоз инаӡахьан еиԥш, автоматла аҟәҟәаҳәа
инеиларҵеит.
Иаанхаз зынӡа ирыблаанӡа наҟ иҵәахтәуп аасгәахәын,
сжурнал нарҽны сџьынс еиқәа ашьҭахьтәи сџьыба инҭасҵан,
скостиум насшәысҵеит. Уи иаҵәахуан. Ашырҳәа аҩны
сындәылҟьан, Шоҭараа зыҩназ аҩнаҿы снеит.
– Афермақәа рҿынӡа шәсыцца аӡәы! – сҳәеит.
Егьырҭ неихәаԥшааихәаԥшит. Схәыцын, иаразнак исҳәаз
сахьхәит. Сара исхырҟьаны, иудыруазеи, бааԥсрак иақәшәар?!
– иаасцәымыӷхан, сышьҭахьҟа саақәҵәиааит.
400

– Уабацои? – иҵааит егьырҭ.
– Схала сцоит! – аҭак ҟасҵеит.
– Уаангыл ҳамҳәеи!..
Даргьы иаарцәымыӷхеит. «Урҭ ргәы рымҟьазаргьы, уара
узыршәазеи? – сгәы сазҵаауан. – «Сара сшәаны акәӡам арҭ
сызрыҳәаз. Иаҳҳәап, аӡәы дынкылатәаны сишьыргьы, сшыршьыз
егьырҭ ираҳарц акәӡами?! Аибашьра аамҭа ҳҭагылоуп, уажәы
ауаҩы ишьра акымзарак аҭахӡам. Душьит – уцеит!»
Аԥшыха сымамызт, сҿынасхеит.
– Уцома? – исызҵааит.
– Шәыҵх аабзиахеит, сара уажәыҵәҟьа схынҳәуеит!..
Минуҭқәак рышьҭахь ишәарҭаны исыԥхьаӡоз аҭыԥ аҿы
сынкылсит. Уиаҟара идумыз аиҩхаа сҭысны сцар акәын. Ҵаҟа
сцацыԥхьаӡа алашьцара еимаҳаны сахьцо-сахьаауа сзымдыруа
сҟанаҵеит. Ишырҳәо еиԥш, ула аҵәыршы ҭакызар иубаӡомызт.
Гәаныла амҩа саныланы снеиуан. Аганахь аӡә дгылазар дубо
иҟамызт. «Ухаҵоуп, умшәан! – слымҳа иҭасуазшәа саҳауеит
сгәы абжьы. – Аат, аҳаҳаира, акы уацәымшәакәа ԥхьаҟа унеила,
аӷа ихаҭа дшәаны ари аҭыԥқәа рахь дзааиуам!..» – ҩаԥхьа
сгәы иқәыҩуеит сгәы абжьы. Саргьы сыццакны сшьаҿақәа
ааихызгеит. Минуҭқәак рышьҭахь атыша иаҩызаз уи агәаҩара
сҭысын, хыхь ахалара саҿын. Хыхь схалацыԥхьаӡа алашьцара
хыҵны ацара иаҿын. Аҵеџь сааҭыҵызшәа збо сааҟалеит хыхь
санхала. Аҵанӡа саақәыԥсычҳан, – Оҳ, гәышьаӡа! – сҳәеит.
Уинахыс исуҭоз, аԥхӡы исылҵыз ԥхьаҳәо сымҩа ина­
цысҵеит. Даҽа хәбаҟа минуҭ рышьҭахь ҳарԥарцәа ахьыҩназ
афермаҿы сыҟан…
Апрель 6, 1993
Сышьҭахьҟа схынҳәны санааи, аҵх акыр цахьан. Дина
Динченко дыҟаӡамызт. Лԥа аиҵбы иакәын аҩны иԥшны итәаз.
– Уан дабаҟоу? – сҵааит.
– Урҭ абнахь иҟоуп, рҽырҵәахит.
– Изыцәшәада?
– Сеидру!..
Ари аҳаблаҿы са саҵкысгьы лгәылацәа лгәаӷ рыман.
Уи еилыскааит. Аҭагылазаашьа санахәаԥш, уи илхарақәаз
401

шырацәазгьы, ара сықәҵны сцаанӡа акгьы ласымҳәарц сыӡбеит.
Акы ласҳәаргьы изаҳауаз дабаҟаз?!.
Чаҟәак азна ачаи сыршын, хәыҷык исырхьшәашәарцны
сыстол хәыҷы инықәсыргылеит. Аԥенџьыр ашә ҟьаҟьаӡа иаар­
тын. Аԥхӡы исылҵыз ҷабуа ахьшәашәара иаҿын. Ауада аҩнуҵҟа
аҳауа зҩыда ҿыхааӡа иҩназ схы-сҿы еимнадон. Абри аамҭаз,
дӷызуа, дықьуа, зынӡа аныҟәара лылымшаӡо дааҩналеит Дина
Динченко.
Уи дҳәацәон акраамҭа, аха сара сылзыӡырҩӡомызт. Ашьҭахь
счаи аша ԥыҭк ианыхьшәашәа саханы изжәит. Уи саналга, сеиқәа
мацара насышьысхын, снышьҭалеит.
Аашаанӡа лацәааихьшь сзыҟамҵаӡеит. Ашамҭазы аԥшасра
иалагеит. Амш бааԥсхеит. Ақәоура иалагеит. Заа сангыла, аҩы
сашьызшәа сгыргыруа сыҟан. Ацәа згыз сылацәақәа еима­
ҷабуан. Саанаԥшааԥшын, суада аҩнуҵҟа исымԥыхьашәаз сыма­
ҭәахәқәа ааизыскын, смакәан инҭасҵеит. Сыԥш акәын изгәыр­
ҩоз акәымзар, арахь уаҳа схынҳәӡомызт. Аха жәохә сакь раҟара
аԥш ҿырпны ара исызгылан. Ари амазара зегьы Дина Динченко
ҳамҭас исызлыҭомызт.
– Уцома зынӡа? – сҟазшьақәа лгәамԥхазт, цәалашәарак
дааимнадан, дсазҵааит.
– Мап, сабацоз!.. – сҳәеит сара. – Арҭ сдокументқәа роуп,
ара рааныжьра шәарҭазшәа збоит!..
– Сара зынӡа уцоз џьысшьан! – лҳәеит лара.
– Зынӡа санцо адырра бысҭап!..
Афермақәа рҿы саннеи, изҿыз ақәоура хкәуеит. Ақәа
шыхкәуаз еиԥш, Заури сареи аштаб ахь амҩа ҳақәлеит. Сын­
ҵамҭақәа рцыԥҵәахақәак ркьыԥхьзаап агазеҭ «Аԥсны» ада­
ҟьақәа рҿы (апрель мза 2–8, 1993 ш.), убри агазеҭ рымазар,
ҳалаԥш ахаагап ҳәа акәын.
Ари аҩымш-хымш Аҭара иахьаҵанакуа аибашьрақәа цаӡом.
Грышьа Агрба даныржуаз аҽны наҟ-ааҟ харантәыла еиҿахысуан.
Аха набжьоуаа а-АГМ ала ақырҭцәа рхырӷәӷәарҭақәа иарбаны
ианрылахыс хәыҷык рыҽдырҭынчит. Иаха аҵхыбжьон ҳаибашь­
цәа иааҟәымҵӡакәа ихысуа, рыбжьқәа рдуны ицә­ҳауа амҩахь
ҵаҟа ианылбаа, ақырҭцәа аҭараа жәылозшәа ирыԥхьаӡан, наҟ
402

Аракьыҽы шыҟаз инаскьеит. Иҟалап урҭ уажәы ари акәакь аҿы
рхыԥхьаӡара маҷзаргьы. Сгәанала, Аҭара ахи аҵыхәеи ибзианы
аԥшыхәра аҭахуп.
Уажәы-уажә сзыниаз ахҭыс ааины сҿаԥхьа ицәырҟьацәырасуан. Схәыцрақәа зегь Дина лахь акәымкәа, Паташь
Патаӡба иахь икылызгон. Динеи иареи реизааигәара
сарҭынчуамызт, уи абра дааны дшыҟаз анызба инаркны сара
сзы бзиара ишазҳәамыз еилыскаахьан. Схәыцит, сеиҭахәыцит
усҟан, аха урҭ реиҭанеиааира зызҳәаз ҳәа акаҿы исызкылгомызт.
Паташь Дина цәыбза ԥҳәысны димоуп ҳәа агәра сызгомызт.
Уи ихы мыцхәы иҳаракны излеишьоз ала, ари леиԥш иҟаз
ахаас лҿы ихы неигомызт. Паташь иԥҳәыс ԥҳәыс аамысҭан,
уи мыцхәгьы бзиа илбаӡомызт ҿыц идыргылаз рыҩнра ашҟа
аарақәа. Аха уеизгьы уи дызбақәахьан, лыхьӡгьы лыжәлагьы
шысзымдыруазгьы, харантәыла ԥсышәақәак ҳзеилан, знык
аҟара арепетициа анҳамаз лхаҵа аказы дылҭахны, дишьҭаланы
даахьан. Издыруада аибашьра ианалага абра еибабаны ди­
дырызҭгьы, сазхәыцуан сара. Иҟамло ҳәа иҟоузеи аибашьра
анцо. Уи ахаҵа абра сыҟазаара анеиликаа ашьҭахьоуп
дкылаԥш­кылӡырҩуа иҟоу еиликаарцны уи дзылҭаазгьы. Акы
иҭахын аилкаара. Сынҵамҭақәа ракәызҭгьы ииҭахыз? Аха ауаа
мҽеиқәа уи рнапаҿы ианыҟала изырымгазеи зегьы шеибакыз?
Издыруада иацәшәазар уи аҵыхәтәа? Абарҭқәа зегьы реилкаара
сҭахын иаарласны. Паташь Патаӡба ԥшыхәҩык иаҳасабала дҵак
ирҭаны дыҟазҭгьы? Издыруада сара сызҿыз аус агәра зымгоз
Мрагыларахьтәи афронт аштаб ахь дыррақәак ҟарҵахьазҭгьы.
Сызҿыз аиаша аилкаара иашьҭазҭгьы? Шәкы-зқьы зҵаара ааины
сҿаԥхьа иқәгылон.
Паташь Патаӡба инагӡаны са сызҿыз еиликаар шиҭахыз
еиԥш, иаргьы цқьа деилыскаарцы сҭахижьҭеи акрааҵуан.
Аибашьра иалагаанӡагьы, аиаша уҭахызар, уи игәра сызгаӡомызт.
Аиҭакрақәа аныҟала, ақырҭцәеи ҳареи ҳабжьара аиҿыхарақәа
анцоз, иара лассы-лассы Қарҭҟа дцаны даалон. Аԥсны жәлар
реидгыла акомитет аҿы, уи иалаз зегьы ракәымзаргьы, аӡәыкҩыџьак уи игәра ҳамгакәа иеилкаарагьы ҳашьҭалахьан, аха
нас иаарласны ицәырҟьаз аибашьра ҳагәҭакы наҳагӡартә еиԥш
403

аҭагылазаашьа ҳанамҭеит. Еиҳараӡак уи игәра ҳзымго ҳалагеит
Адачеи Аҭареи рҳәааҿы аҩны аргылара нап анаиркы. Уи
иалихыз анхарҭа ҭыԥ уааилаҳартә иҟан, аха аргылара дшалагаз
еиԥш, уи аганахь ауаа дызҿыз рбар шиҭахымыз ҩашьара
ақәмызт. Даалаган, аҩны иргыларц иахьалихыз иаакәыршаны
аӷәы бааԥсқәа рыла ихикаан, уахь дызҿыз рымбарц азы ишҟа
аргылаҩцәа рыда уаҩ дықәижьломызт. Ари агәҽанызаара
ҳнаҭеит гәыԥҩык ҳ-Хан аҿы еиҿкааз ансамбль «Кәыдры»
иалахәыз иҩызцәа. Аргылара дшаҿыз анеилаҳкаа, уи ҽнак ҳгәы
иҭаз ицәаамӡеит: мышкы-ҩымш ахацәа ҳааизаны ацхыраара
иаҳҭап ҳәа иаҳаӡбыз иара иаҿаршәны мап ацәикит.
– Сгәылацәа ақырҭцәагьы ацхыраараз исабжьыргеит, аха
урҭгьы мап рцәыскит: сара хәҩы-фҩы аргылаҩцәа аерманцәа
сыдыскылеит, уаҩытәыҩса даҳҭахым, ҳхала иҳадуҵаз ҳа
инаҳагӡоит ҳәа иаақәгылеит. Даҽакала шәгәы иаанамган, аха
суааҳәцәа ируам!..
Иҟаҳҵахуаз, уинахыс ҳаргьы ҳҽаанаҳкылеит. Аха хаҭала
сара исҭахын уи дызҿыз сылала избарц. Уахынла уи аҭыԥ аҿы
овчарка ла ҿаҳәаны, уи аганахь уаҩ дықәрыжьломызт, дара
аргылаҩцәагьы ҷаԥшьон, акы рцәыӡыр ҳәа ишәаны, ақьала
иргыланы ирымаз аҿы бжаҩык рыԥсы аныршьоз егьырҭ бжаҩык
ҷаԥшьон. Иҟалап ус дҵаны иара Паташь ихаҭа ириҭазаргьы.
1991 шықәса апрель мза 29 рзы акультура Ахан аҿы еиҿкааны
иҳамаз ансамбль «Кәыдры» инанагӡоз ашәақәа телехәаԥшрала
адәықәҵаразы Кәыдры абааҿы ателеҭыхрақәа мҩаԥаагеит.
Убасҟан, ацхыраара ӷәӷәа ҳарҭеит аколнхара ахадараҿы игылаз
Гена Бигәааи аправлениа иалаз уи иҩызцәеи. Аеропорт аҿы аус
зуқәоз ҳарԥарацәа Костиа Кәыҵниа, аишьцәа Алықьсеи Ринели
Латариаа рыбзоурала авертолиот ҳзаарышьҭын, жәҩангәыла
иҭыхтәын Аҭара ахи аҵыхәеи ақәыԥшылара. Хыхьала аҭыхрақәа
анымҩаԥысуаз саргьы сышьҭырхын, аҳаирплан ҳанҭатәеит.
Апатреҭҭыхга сыман, ажәҩан ахь ахалара азин ансырҭа, иараз­
нак иаасгәалашәеит Паташь иҩны.
Сымҩашьозар, аԥырҩы Маисураӡе ижәлан. Ирҳәоит уи
ажәла змаз ҩыџьа аишьцәа уа аус руан ҳәа. Руаӡәык, ишыжә­
дыруа, декабр мза 26 рыҽны ахаҵа-ихаҵа Артур Ҭарба хланҵы
404

длаишьҭит. Усҟан ацхыраараз иаҳзаарышьҭыз даҽаӡәын. Уи ихьӡ
сгәалашәом. Зегьы ҳҭыԥқәа анаанаҳкыла, аԥырҩы имашьына
аус аирун, ԥыҭрак ашьҭахь ажәҩан ҳналалеит. Аоператор
иҭыԥ ирхиан, аҭыхрақәа дрылагахьан. Саргьы зны-зынла
сфотоаппарат еиқәыкшо аҭыԥ ссирқәа рҭыхра саҿын. Аԥырҩы
сара исҭахыз аҭыԥқәа исырбон, абрахь уҳазца анысҳәалак,
сажәа ҩбамтәкәа иахьиасҳәоз аган ахь днаскьон. Исҳәоз
дшахымԥоз ангәасҭа, сиҳәеит Аҭараа рымхылаҵарҭа «Кьаса»
аҵыхәахь, Ахалдабеи Аҭареи рҳәааҿы Паташь Патаӡба
иргылараны иҟаз ивилла шыҟаз дԥырратәы. Иахьысҳәаз аҭыԥ
аҿы днахаԥрааит, саргьы исҭахыз Паташь иҳаимырбоз иҭыӡҭыԥ
ҭысхит акырынтә. Уи саналга, нас Аҭара агәахьы ҳанхылеит.
Акыраамҭа Аҭара агәы ҳахагьежьаауа ҩынтә-хынтә раҟара
ҳакәшеит. Нас усынтәи Царцу ахәахьы ҩадала ҳакәшан, ҩаԥхьа
Кәыдры абааҿы ҳкылсит. Аҭыхрақәа ҳанрылга аҳаирплан абаа
ашҭаҿы иртәеит. Ҳгәырӷьаҵәа, агәахәара ҳаманы уи ҳааҭыҵит.
Ашьҭахь, иҭысхыз акадрқәа аус рыдуланы ҳанрылга, игәас­
ҭеит Паташь инхарҭа ҭыӡҭыԥ ирацәаны амаӡақәа шамаз. Убри
амаӡақәа убасҟак иҭысҵааит, уи иҩны ргыланы дшалгазгьы,
иаасгәаԥхар, иага исцәыцәгьахаргьы анеира сылшон. Абри
агәҭакы анагӡара сгәаҳәо сҟалеит Паташь игәҭакқәа еилыскаауа
саналага. Дина Динченко данылҭаа ашьҭахь исыӡбеит схала,
ԥшыхәҩык иаҳасабала, ишәарҭаз аус ӷәӷәа аӡәгьы иамҳәаӡакәа
имҩаԥызгарц. Иааиԥмырҟьаӡакәа уахгьы-ҽынгьы сазхәыцуан
абри аоперациа. Абри азы исыԥшааит ашәарыцаҩ иџьаҟәа
дук, Китаитәи афонар, убас амҩан исыхәашаз ҳасамасақәак,
амҩаныфа. Ҵхыбжьон сгыланы амҩа сықәлар акәын, ианшоз
уа сҟаларатәы. Тҟәарчалҟа сҭаацәа рахь сцоит ҳәа Дина дсыр­
гәыбзыӷын, амгьал ааӡит исызхашаз. Ихаҳхыз шәхак сылҭан,
смакәан инҭасҵеит. Смагәқәа цырцыруа ашша рхьысшьын,
уахыки ҽнаки амца азааигәара икнаҳан исыман. Сҽанеибысҭа,
исыхьлакгьы сҳәан, амҩа сықәлеит.
Ԥшыхәра ҳасабла сахьцоз аӡәгьы иасымҳәаӡеит. Ҳәа­
рада, аибашьра анцо аамҭазы схы иԥнаҟаз ала сахьныҟәоз
иашаӡамызт. Урҭқәа зегьы еилыскаауан. Аха зегь раасҭа зыгәра
згақәоз ирасҳәар сгәы иҭақәаз зегьы мцурахар ҳәа сшәон.
405

Уиадагьы, сгәы иҭаз аус дарбанзаалак исаҭәеишьомызт, узҿу
башоуп, заа уаҟәыҵыр иаҳа иузеиӷьуп ҳәа исҿагылон. Амҩа
сшықәлаз еилыркаар, ари ауаҩ ихы еилагеит ҳәа аибашьцәа
сышьҭарҵар алшон. Нас иныҵыҩ-ааҵыҩны абаталион иалаз
зегьы рлымҳаҟынӡа инаӡон. Сара саӷа Паташь ари еиликаар,
ԥыҭк аамҭа анцалак ашьҭахь џьара дынцәыҵатәаны ихымҭа
саир­гон. Иҟазҵаз уаҩытәыҩса изымдыруа сынкылахәаша
сыӡуан. Паташь Патаӡба иԥаҵа далаччо: «Уи хәырҭлаӷьк иакәын,
иахьиҭыԥыз амҩахь дцеит, ушьҭа ахааназгьы арахь дцәырҵраны
дыҟаӡам, џьаҳаным иҭыԥхааит!» ҳәа сахьцәыҵажьыз днасы­
қәыжьцәаны иҿынеихон. Абриакәын зегь раҵкысгьы сзыцәшәоз.
Ауаҩы мышкы диуеит, мышкы дыԥсуеит рҳәоит. Саргьы
издыруеит мышкызны аԥсра шысԥеиԥшу. Аха, ишырҳәо еиԥш,
мҩада-шьҭада абри адунеи саԥырҵыр сҭахымызт. Иахьын­
ӡасылшо аиашазы сықәԥар сҭахуп. Аибашьцәа реиԥш бџьармцала акаамеҭ сылымшазаргьы, сахьгылаз аҭыԥ аҿы сыцқьазар
сҭахын. Абри имҩаԥысуаз ахҭыс ду аҿы сыхәҭаак нсыжьыр
сҭахын. Ушьҭан сыхшара мышкызны идуханы дара злаԥшыз
аҭоурых ахә шьаны анализ аныҟарҵоз исырԥхашьар сҭахымызт.
Ԥхьаҟатәи ҳԥеиԥш гәырҩас исыман, абри аибашьра ду ҳалҵны
уи иацәынхаз ламысла ҳаиҿаԥшыр сҭахын. Ауаҩы ицәгьарак
ыҟамкәа ҭынч абри адгьыл данықәу еиӷьу иарбан иҟоу. Иахьа
гәыԥҩык аламыс ладырҟәызаргьы, уи бираҟҵас ишьҭыхны
изку рхыԥхьаӡара шеиҳау агәра ганы сыҟоуп. Убри агәыӷра
снаҭоит, убри сышьҭыхны сакуп. Иахьазыҳәа ҳиааира агәра
сзымго, атышахь сҭаԥшыр сҭахӡам. Зегь раԥхьа иргыланы, ахы
иаҿагыло ҳарԥарацәа рыгәра згоит. Дарбанзаалак урҭ рхырҿы ианыԥшуам алакҩакра, агәкаҳара. Акызаҵәык избо – урҭ
рааԥсара рныԥшуеит, ихьамҭоуп рҟәаҟәа иқәҵаны ишьҭырхуа.
Абри ахьызбо аҵанӡа сқәыԥсычҳауеит, ирыцҳасшьоит. Убас
шакәугьы, рыгәра згоит сара схеиԥш, рҿаԥхьа схырхәалоит
сыԥсы ҭанаҵгьы. Ганкахьала, абарҭ зегьы ирамҳәаӡакәа ус дук
аилкааразы амҩа сахьықәло чарҳәара рзызуашәа исыԥхьаӡоит,
аха агәра шәсыргарц сҭахуп сара шсакәым ачарҳәаҩы. Уи илакҭа
сҭаԥшуеит лассы-лассы, игәы сҭатәоушәа деилыскаауеит, убри
иҽаӷәра сааханы дааныскыларцоуп сгәы иҭақәоу!.. Исылшар –
406

абзиа, исылымшаргьы, мышкызны деилыркаап ҳәа сгәыӷуеит.
Ачарҳәаҩы ахааназгьы аиааира имгаӡацт!..
Ауаа иахьырҿырхасҭамыз амҩақәа рыла изулакгьы Аҭара
агәы иалсны ицо амҩаду аҿы сылбааит. Иааилахәлоны уи
амҩаду ааихысҵәан, аӡәы схы имырбаӡакәа амҩаду иаваз
аб­нара снылашьшьит. Уахьцо умбо зынӡа еилахәлаанӡа
агазмҩа ахахьы сцәырҵыр сҭахын. Макьаназы аҿа мҵысыцызт,
аҵлақәа рымахәқәа хаххала срыҵаԥшуан, саԥхьаҟа шьоук
ахькылатәаз срылаҳар ҳәагьы сацәшәон. Гәаныла сахьцоз
сымҩа еилыскаауан, амцхә аҩадахьы сымцакәа, амцхә ала­
дахьы сымнаакәа исымариашаны сымҩа ԥыҵәҵәо, ҳасаб азуа
аныҟәара саҿын. Сааҭыбжакгьы сықәымхакәа агазмҩаҿы
скылсит. Саанаԥшааԥшын, Кәыдырхәықәҟа схы мырхакәа,
Быҭәаа рҳәысҭа ҳәа изышьҭоу ачаирҭақәа рхахьы скылсит.
Абна иамаз амҩа аганахь сылаланы сҿынасхеит. Аҳәысҭаҿы
саннеи саахәыцхәыцын, уи агәы сықәланы ԥхьаҟа сыҭрысит.
Сааԥсаха сшыҟазгьы, сыԥсы мшьаӡакәа аҳәысҭа ааихҵәаны
ҩаԥхьа абнара сҽасҭан, дук мырҵыкәа скылсит Кәыдырхықәҟа
узгоз амҩаду ахь. Абра хәыҷӡак сыԥсы ааиҭаскын, арахь
амҩа сықәлара мышқәак шыбжьаз Тҟәарчалынтәи санаауаз
санхәыԥҳа Нанули исылҭаз ажьаӷь уатка аацәырызган, изҭаз
абаклашка ахҩа аахысхын, ҿамҩақәак ааҟасҵеит. Сыҩныҵҟа
идәықәысҵаз ауатка џьбара иаразнак сааимнадеит. Сҟырҟы
шаџьызгьы, даҽа ҿамҩақәак ааҟасҵан, ахҩа нахасҵеит. Уи
смаҟа инадҿасҳәалан, смакәан иҭаз амгьал ааҭызган, иԥҽны
ҿаҵақәак ааҟасҵеит. Ԥыҭрак ашьҭахь скуртка аҳәынҵәрақәа
ааибасыркын, сџьыба снапы нҭаскын, сшьаҿа ааихызгеит.
Амҩа саваланы сышнеиуаз, ишылашьцазгьы, снаԥшааԥшуа
Лимо Аҟәсба лыҩнашьҭахь сцәырҵит. Уи лыҩнаҿы ақырҭцәа
штәаз аҟара саҳахьан, убри аҟнытә, ԥыҭк аҩадала сахыкәшаны
Кәышә Ашәба дахьынхоз сазааигәахеит. Сганахьшәа ақырҭцәа
рхырӷәӷәарҭа хәыҷқәа ахьыҟаҵаз иҭатәаны аҟәҟәаҳәа ахысра
иалагеит. Уи иаҳагьы сарманшәалон сахьцоз. Сыԥсы ӡаны,
сырхыкәшаны Аӡҩыбжьа аганахь схы сырхеит. Сара издыруан,
ара ааигәа уахь ииагаз амҩаду сшазааигәаз. Аус злаз, уи амҩаду
ԥшааны, нас еихҵәаны, Тур Џьынџьал инхарҭаҿы снаӡаанӡа
арымарахь ала сиасны ауардын мҩа ицоз санылар сҭахын.
407

Харантәы сааҭгыланы сӡырҩит, аха ари аганахь ахысрақәа
ирҿӡамызт, уажәы ахысбыжьқәа ахьсаҳауаз Сырбеи Адлеиба
инхарҭа азааигәара акәын. Ақырҭцәа уи зыӡбахә сҳәаз аҩны
акәшамыкәша итәазар рылшон. Уиадагьы агәҽанызаара
аҭахын, арахь ҩадаҟа рҽыҵәахны икылатәазар рылшон.
Амҩаду саныҵыргьы сахьцоз ҳәа акгьы збарҭамызт. Ԥыҭрак
санныҟәалак сааҭгыланы сӡырҩуан. Аҭагылазаашьа сара стәала
ианеилыскаалак, ҩаԥхьа сшьаҿа ааихганы ԥхьаҟа сҿынасхон.
Шаҟа аамҭа сныҟәаз сыздыруам, аҵыхәтәаны Кьынта Адлеиба
инхара сазааигәахеит. Ара амҩаду ала ацара шәарҭан, аҳабла
уахьналалоз агәашә ду ахьаҿаз ақырҭцәа ахысра иаҿын. Ус
анакәха, мраҭашәарахь сахыкәшаны, акәараҷҷа сахысны,
аҳәысҭа саваланы сцар акәын. Ус иагьыҟасҵеит. Сышнеиуаз,
саныԥшы, агага еиԥш, Паташь Патаӡба ивилла снахьыԥшит.
Абнара сшылаз, ажыци амӷи сҿыхо, изулакгьы уи инхара шәметрак сазааигәаны саацәырҵит. Ҩаԥхьа аԥхӡы исылҵыз
аасырбан, сааҭгылеит. Акыраамҭа сгыланы сыԥшуан, аха аҩны
акәшамыкәша ҭынчразшәа сгәы иснаҭеит. Ақырҭцәа ари аганахь
аԥсуаа цәырҵуеит ҳәа рыԥхыӡ иаламшәацызт. Урҭ рымҽхак
еиҵыхны Ламыс иҳаблахь акәын иахьтәаз. Уажәы-уажәы
инеимда-ааимдо уахь иахьхысуаз рыбжьы ааҩуан. Алашьцара
сҽалакны саачмаачуа сҿынасхеит. Гәаныла сгәаҿы иҳаны
исыман Паташь инхара аҭыӡҭыԥ амаӡақәа. Аӡәгьы дыҟаӡам
ҳәа агәра шызгозгьы, уажәымзар уажәы «Уаангыл, узцом!»
ҳәа бжьык саҳарашәа сгәы иаақәыҩуан. Абырсҟак сныҟәаны,
ақырҭцәа сырхыкәшаны аныҟәарақәа имҩаԥызгьахьаз мцурас­
тәыр сҭахымызт. Иаҳҳәап, ус акы ҟалаӡаргьы, исҳәашаз
ҳәа счанабагьы еиқәсыршәахьан. «Узцом!» ҳәа абжьы гар:
«Сара Паташь Патаӡба сааишьҭит!» ҳәа қырҭшәала аҭак
шыҟасҵара ҳәа сыӡбахьан. Урҭгьы гаӡамызт, аха уаҳа исҳәашаз
егьсыздыруамызт. Нас иҟалашаз аҭагылазаашьа иснарбон. Зегь
реиҳа сзыцәшәаз харантәы сызхәаԥшыз агәашьа акәын. Уи
еимҿаԥан, автомат кны саԥхьа аӡәы дгылазшәа сгәы иснаҭеит.
Аха шьҭа шьҭахьҟа сгьежьыр еицәастәуеит ҳәа азысыӡбын, иаша
сҿынасхеит. Снадгылазар, агәашьа. Аҭҳараҳәа сгәы ҭыҵны ицон.
Уи агәашьа аҵаҟа ижын иҵаулаз ажра. Сҳәазаны, изулакгьы
ҵаҟа сылбааит. Сшьаҿақәа анааихызга, атунель сыҵалазшәа
408

иаасықәлашьцеит. Сфонар ааҭызгеит убасҟан. Снацәа шәпала
уи ахы санақәыӷәӷәа, алашара ихәыҵҟьаз, акомета еиԥш,
иаарлашеит. Ажра ду ииагаз аганқәа зегьы бетонла ичаԥан.
Снаԥшааԥшуа уи сықәԥало сышнеиуаз арыӷьарахь саахаҵәиит.
Арахьтәи ажра иаҳа иҭбаан, ауаҩы ишәара иааиуаз абетон
труба ихыжьлаз, ичаԥаз аган саваланы снеиуан. Жәабаҟа шьаҿа
ҟасҵахьан еиԥш, сарӷьарахь снахьыԥшит арахь икылгаз даҽа
трубак. Уи Паташь иҩнаҵаҟантә иаауеит, сназхәыцит. Аха
атруба уҭаланы уцартәы иҟамызт, уахь алашара сыркаҷҷеит,
аха хәбаҟа метра уаннеилак царҭа амаӡамызт. Алашара хыхь
икыдсырԥхалеит. Абетон иалачаԥан ԥшь-кәакьк змаз ашә, уи
еихала иҟаҵан, ижьакцаӡамызт. Снагәҭасит, аха џьеи иаатып.
Арахь сахеит, аха уаҳа умԥсит. Иҟасҵарызеи, маанак шамаз
аҟара здырит, схәыцит, сеиҭахәыцит, уи шеиқәҳәалаз еилкааны
исызԥыртломызт. Асхема иҭыхны исымаз исанаҳәон абри
атруба ашә аартны Паташь иҩнаҵаҟа анеирҭа шамаз. Аха
изла? Ичаԥаз ашә ахыцәқәахь маакыра хәыҷык аман, сахеит
алымҳа кны, аха иҵысуамызт. Иҟасҵари? Сишь, ҵаҟагьы иамоуп
даҽакгьы. Уи ансырҵәи, ашырҳәа аус аун, иаасыргьежьит. Уаҳа
имцозшәа анызба, уи ус ишыҟаз хыхьтәи амаа снахеит. Уигьы
ааҳәит, санагәҭас, ишызбоз ашә аатит. Сгәырӷьара ҳәаак ама­
ӡамызт: иаразнак сшьапы ааҳараскын, хыхь сынхалеит. Цқьа
сахәаԥшзар, еилыскааит уи амаӡа: аҩбатәи амаа анурҵәилак,
аҵәаҳә еиԥш уи иаҿашәоз алыкә хыхь ихалон. Уи анаҩс актәи
амаа арыӷьарахь ианааурҳәлак, алыкә иаҿаршәыз хыхь инхалон,
нас ашә уанақәыӷәӷәалак, аҷараҳәа иаауртуан. Ганкахьала
уахьахәаԥшуаз уи аҳасабра мариашәа иҟан, аха ианузымдыруа
амаана алааира уцәыуадаҩхоит. Сааԥышәырччан, ашә ныдҵаны,
аҩлыкәкгьы рҭыԥ аҿы инаҿаршәны саԥхьаҟа сҿынасхеит.
Хәбаҟа шьаҿа ҟасҵахьан еиԥш, абраагьы уи аҩыза ашә аҿан.
Егьи шыҟасҵаз еиԥш араагьы амаақәа снарыха-аарыхан, ашә
аатит. Еиқәылашьца иҟаз аҩнаҵаҟа иҟаз азал ҭбаа сшьапы
нықәсыргылеит дук мырҵыкәа.
Адгьыл хьшәашәа сшьапы ықәсыргылаз џьысшьеит, аха
сфонар ахы санақәыӷәӷәа амацәыс еиԥш алашара зҽызҟьаз
иснарбеит азал зегьы абетон ықәырҭәаны ишыхҟьаз.
409

Уиаҟарагьы аҟәыкфҩы ҩнышәшәаӡомызт, излагәасҭаз ала,
аҩны аҭӡамц иаваҵаны атруба шьҭын, хыхьынтәи аҳауа зҩыда
аанагон. Сшьаҿа ааихызган, ладеи ҩадеи алашара ҟьаны иҟазианыз гәасҭеит хәыц-хәыц. Мраҭашәарахьтәи аҭӡамц акәакь
аҿы аплашьпалатка зқәыршәыз ҩ-машьынак еивагылан.
Урҭ рышьҭахьҟа арымӡаа амашьына маҭәахәқәа гҿагылан,
аллиумин иалхыз абакқәа абыл­тәы рҭаҭәаны, хыԥхьаӡара
рацәала иахьеивагылаз сылаԥш нақәшәеит. «Паташь
хара ихәыцуаз уаҩын, аибашьра шыҟалоз идыруашәа заа
иҽеидигалахьан, урҭ еидигалаз зегьы уаҩы имбаратәы иҵәахны
иԥхьеикхьан, иҩнаҵаҟа уаҩы изымдыруа имаӡаз азал чаԥаны,
имаӡаз аҩналарҭақәа рыҭаны иҟаиҵахьан», – сназхәыцит
сара. Иубартә иҟан уи дышӷьычҩыз, арҭ амашьынақәа руак
«Мерседес» акәын, егьи – «Волга» ҳәа изышьҭаз аҵыхәтәантәи
аҭыжьымҭа цырцыруан иахьгылаз. Азал аҩнуҵҟа игылан
ирацәаны аҟәардәқәа, ашкафқәа, асаанқәа, авазақәа. Адулаԥ
ашә ахьаасыртыз сылаԥш рықәшәеит атушонкақәа, аԥсыӡ
чаԥақәа, еиуеиԥшымыз арыжәтә хкқәа, ирҩаны иҟаз аҭубарқәа.
Уажәазы акгьы саламкьыскәа снеины акәакь аҿы игҿагылаз
астол иавагылаз аҟәардә снықәтәан, сааӡырҩит. Џьарамзар
џьаргьы шьҭыбжь ыҟамызт, иууаӡа аҩнаҵаҟа аҭынчра ахатәан.
Астол иқәгылан аразын иаалхны ашьапқәа змаз, ацәашьы
зҭадыргылоз, амцаркыга амзаша шҭоԥыз уа иақәын. Абаҩлаша
еиԥш еикәаԥхоз ҩ-цәашьык зхагылаз рыбжаранӡа ибылхьан,
сара уи амца амыркыкәа ус сахьтәаз иҟасҵара сшазхәыцуаз,
амла сшакыз аасгәалашәан, сымгьал зҭаз смакәан ахҩа
ааԥсыртлан, снапы нҭасҵан, сымгьал ааҭызгеит. Нас ҩаԥхьа
сҩагылан, адулаԥ сынҭалан, иҟәазӡа иҟаз аҭубар ааҭызган,
исызхашаз арахь иаазган, афара салегит. Ԥыҭк анысфа сыжьаӷь
уатка саахан, сбаклашка насҿыҵакны сыԥсы мшьаӡакәа хәбаҟа
ҿамҩа ааҟасҵан, ахҩа ырҵәины инасыркит, сҭубар ацәа ахыхны
сацҳауан, сыц еихамгыло аҿамҟәара саҿын. Изжәыз иаразнак
ахы снардырит, сшаҳәшаҳәуа сахьтәаз сахьыҟаз, иарбан тышаз
сызмаз схаршҭны снапы иакыз аҭубар ыфаны саналга, сбақьаӡа
сааҟалеит. Акыраамҭа сҿы иҵахаз ашыла мгьал ахрыӷ ԥаҟьақәа
сыбз ала ирыцқьо албаадара саҿын. Убри инақәырццакны
410

сааԥсара сиааины сылақәа еимаҷабуа иалагеит. Итатаз асқам
сахьылатәаз сызқәа ашьҭахьтәи аган инықәысҵан, аҳаирплан
сазыԥшны аҳаирбаӷәазаҿ стәазшәа, исиааиз ацәа сеимҵнаԥааит.
Заҟа аамҭа сыцәаз сгәалашәом. Сыҭрысны санааԥш, саԥ­
хьаҟа цәажәашьҭыбжьқәак сгәы инықәҩит. Азнаказы сахьыҟаз
сзымдырит, илашьцаӡа ианызба, тышак сҭарыжьызшәа сгәы
иснарбан, ашырҳәа сҩаҵҟьеит. Сылақәа рҟәыҷуа сышгылаз
иаасгәалашәеит сахьыҟаз. «Сахьыҟаз сазымхәыцкәа сышԥа­
цәоз!» – схы саӷьуа шьаҿак ааҟасҵан, саԥхьаҟа сҿынасхеит.
Аҭӡамц анаҩсан шьоукы еицәажәон. Иаразнак иаасгәалашәеит
аҳаирплан аҟынтәи иҭысххьаз Паташь иҩны асхема. Сацәым­
ҩашьо издырит саԥхьаҟа аҭӡамц анаҩс ишыҟаз агараж.
Снапыршьышьуа снадгылазар, ари аҭӡамцгьы маанала иҟа­
ҵаз маӡак аҵан. Уи сазымхәыцӡеит ара сыҩналаны азал
анҭысҵаауаз. Схы быӷбыӷуа сааҭгылеит. Уажәы уи аус азхәыцха
сымамызт, анахь шьоукы еицәажәон. Урҭ ирҳәоз сазыӡырҩыр
акәын.
– Апатын Патос, саргьы уиаҟара аамҭа зласымам ала,
ҳаицәажәар сҭахуп. Жәа-минуҭк ҳазхару? – дҵааит ицәажәоз
ахаҵа.
– Сара хәылԥазынӡа саанхаргьы ауеит. Асааҭ ааба рзы
нахьхьи сҩызцәа сзыԥшуп.
– Сара адҵа рысҭоит машьынала уанӡа унаргаратәы.
Мамзар ажәырҭ улхо амҩа ушықәу иуҿаҳауа сеидру!..
– Ааи, апатын Тарзан, ус абзиара сзыҟашәҵозар, уи ами
исҭаху! Аха ууаажәлар зегьы сырбар сҭахым!..
– Избан?
– Сара сыԥшыхәҩуп, ушьҭан аӡәы сеиҭеиҳәар, сҭагыла­
заашьа ланарҟәыр алшоит.
– Азамана, уара ишуҭаху иҟаҳҵоит. Ушьҭа ҳаиасып
ҳазуԥхьаз аус ашҟа. Раԥхьатәи азҵаара: уара уавторитет ухы
иархәаны иулшартә уҟоума Аҭара ақырҭуа ир хлаԥшра арҭартә
аҟаҵара. Ари аҩыза аплан ҳаман аибашьра ианалага мызқәак
рышьҭахь. Аха сзықәгәыӷуаз аҩызцәа мап сцәыркит.
– Ари ихьамҭоу зҵаароуп, апатын Тарзан. Аҭара иахылаԥшуа
ар сара сҳәатәала иныҟәаӡом. Ари аҩыза азҵаара цәырызгар
иара уаҵәҟьа инасгәыдҵаны сыршьуеит!..
411

– Иаҳҳәап, ҳар жәыланы амацәаз шәҭаҳкуа ҳалагар?
– Уи ҽа зҵаароуп. Усҟан ихьаҵтәуп ҳәа адҵа ҟаҳҵар
ҳалшоит. Иара убригьы Мрагыларахьтәи афронт адҵаҟаҵаҩ
дақәшаҳаҭны!
– Еилкаауп! – Ԥыҭраамҭак ҭынчрахеит. Аха аҭынчра
ааилеи­геит Паташь.
– Сара исылшоит аԥсуаа рыр ртәарҭа-ргыларҭа акоор­
динатқәа шәыҭара. Уигьы акраҵанакуеит аибашьра анцо
аамҭазы.
– Уи, ҳәарада, иус бзиоуп, аха ҳара уеизгьы гәаныла
иаадыр­уеит шәа шәахьгылоу шәкоординатқәа.
– Ижәдыруеит, аха баша шәааҟәымҵӡакәа ахысра шәаҿуп.
Аӡәык-ҩыџьак шәа ишәыршәуа ахы хьамҭақәа ахькаҳауа
иҭанархахьеит акәымзар, аибашьцәа уи рԥырхагаханы изыҟам­
леит. Аҭынчуаа роуп шәа иаашәышьҭуа изԥырхагоу. Уаҳа
аӡәгьы!..
Тарзан даахәыцит. Иубартә иҟан уи ииҳәаз Тарзан агәра
шизымгоз.
– Ишԥа, агәра умгаӡои?
– Шеварднаӡе адырраҭара злаирҭахьоу ала, Мрагыла­
рахьтәи афронт аҿы ауааԥсыра рыбжеиҳараҩык ндырҵәахьеит.
– Ус еиԥш адырра ҟазҵаз ихгьы ижьеит, Шеварднаӡегьы
дижьеит! – дааԥышәарччеит Паташь.
– Апатын Патос, уара агәра умгаӡои ақырҭуа ар рымч,
рылша?
– Уи шԥеилкаатәу?
– Мызқәак рышьҭахь Арӡынба иуаажәларгьы иаргьы
ицҟьашәҟьа иқәаҳҵоит. Уи сыхәнацәкьареиԥш агәра згоит.
Уара?
– Аибашьра ианалагаз раԥхьатәи амшқәа рзы уи агәра
угаратәы иҟан. Аха уажәы?.. Мап, апатын Тарзан, аԥсуаа ус
шәара ишышәҳәо еиԥш аҟәараӷ рхаҵаны иузаанкылом. Ари
уасҳәоит сара ҩызак иеиԥш, иашьак иеиԥш!..
– Уара уиашоуп, ус акәзаргьы ҟалап! – иҳәеит Тарзан.
– Аха макьана иҟало еилкаам. Убри аҟнытә, сашьа Тарзан,
абра сгыланаҵ са усықәгәыӷла. Иаҳҳәап, аԥсуаа аиааира
ргеит. Уара уҩызцәеи уареи амацәаз шәҭаркит. Агәра хаҵа
са сыцхыраара шудысҵо. Ари сҳәоит гәыкԥсыкала. Аԥсуаа
412

ргәы шны иҟоуп, ус еиԥш аҭагылазаашьа анроу хәыҷгьы дугьы
аӡәгьы дшәеигӡом. Зегьы ишәзыԥшуп ашьра. Аха, ишдыру еиԥш,
аӡәгьы иҭахӡам аԥсра. Анцәа шәақәимыршәан ус еиԥштәи аус,
аха иҟамло ҳәа егьыҟаӡам, ус уанақәшәа, сашьа Тарзан, уара
узыҳәа сыҟоуп сара. Абри агәра га!
Тарзан асеиԥш иҳәап ҳәа дыҟамызт иҩыза. Даахәыцхәыцын, ус ҿааиҭит:
– Аха ҳара иаагар аиааира?
– Ус ҟаларгьы алшоит, усҟан аԥсуаа зегьы ирԥеиԥшу
еилыс­каауеит. Аԥсра ҳԥеиԥшхоит. Аха аԥсра зҭахыда? Угәы
ишԥаанагои: иаҳҳәап, уара иудырҵеит сара сышьра!..
– Анцәа иумҳәан! – ҿааиҭит Тарзан. – Уареи сареи
ҳаишьцәазар сыгәра умгаӡои?
– Угәра згоит, аха усҟан?
– Аԥсуаа зегьы ртәы сыздыруам, аха уара уԥсы еиқәсырхоит!
– Абри акәын исҭахыз уара уҟынтәи исаҳарц. Уажәшьҭа
сгәы раҳаҭуп, агәра згоит сара дышсымоу аиашьа!..
– Абри азоума узсыԥхьаз? – дҵааит Тарзан.
– Ааи, абри азоуп!
– Уажәшьҭа сыгәра угома?
– Уи азы иаҭахуп нахьхьи абахҭаҿ ҳанеицҭакыз, ҭоуба уны
еишьцәас ҳаҟазааит ҳәа, ԥыҭҩык ҳазқәгәыӷуаз аҩызцәа ҳацны
ишыҟаҳҵаз еиԥш.
– Сара, Тарзан, ҭоуба зуеит уара уҿаԥхьа, сыламыс аҿаԥхьа,
сыԥсадгьыл Қырҭтәыла аҿаԥхьа, сыԥсы ҭанаҵы уара узы иашьас
сшыҟоу?
– Егьа каамеҭ ҟаларгьы?..
– Егьа каамеҭ ҟаларгьы! Уара?
– Саргьы ҭоуба зуеит уара уҿаԥхьа, сыԥсадгьыл Аԥсын­
тәылеи Қырҭтәылеи рҿаԥхьа, сыламыс аҿаԥхьа уара узын
еснагь иашьас сшыҟоу!
– Егьа каамеҭ ҟаларгьы?
– Егьа каамеҭ ҟаларгьы!..
Абра иҿахҵәеит урҭ реицәажәара. Тарзан дгылеит. Дгылеит
Паташьгьы.
– Сара сцеит! –иҳәеит Тарзан. – Сааҭбжак ашьҭахь
амашьына аасышьҭуеит. Уаанӡа уԥсы шьа!
– Сара сыԥшуп! – иҳәеит Паташь.
413

Агараж ашә аадыртит. Иаразнак сҭыԥ сыԥсахит. Тарзан
дышцалак еиԥш, Паташь арахь дыҩналар илшон. Иаразнак
сышьҭахьҟа сааиҭаҵын, аҩны акәакь аҿы игҿагылаз уалырк
снаватәеит. Уи қәыршәк ақәыршәын. Сшыԥшыз, аҭӡамц ааҵысын,
наҟ еиҭаҵны идәықәлеит. Паташь игага снахьыԥшит. Аҭӡамц
даавҵын, акы данақәыӷәӷәа, ҩаԥхьа аҭӡамц арахь аҿаанахан,
аҭыԥ аҿы инагылеит. Иааџьасшьеит. Аха сҽырԥсны ауалыр
садтәалан. Паташь асԥычка ааихьишьын, иаԥхьаҟа иҿынеихеит.
Аха уажәазы уи сызқәымгәыӷӡоз даҽа шәык днадгылан, акы
днахаҩахан, ашә аатын, наҟ ицәаара ыӡит. Ашьҭахь сшыԥшыз
ҩаԥхьа уи ашә акит. Излагәасҭаз ала, наҟ избахьаз амаӡа
еиԥшын аригьы. Аԥшәма данца акыраамҭа сҭыԥ аҿы стәан.
Ҩажәаҟа минуҭ рышьҭахь адәахьы аарлаҳәа машьынак абжьы
саҳит. Цәажәашьҭыбжьқәакгьы сгәы иқәыҩуан. Дцеит, хымԥада,
сназхәыцит саргьы. Нас алашара ааҟасҵан, сызлааз ала ашәқәа
аартуа сышьҭахьҟа ацара сҽазыскит.
Ацара сҽазыскаанӡа сган аҿы иадгылаз адулаԥ сазааи­
гәахеит. Амҩаныфа шьҭысхыр акәын. Ашаха еиԥш еиларшәны уа
иҭаз аҭубар хар амамкәа смакәан инҭасҵеит. Смакәан иҭасҵеит,
иара убас, аԥсыӡ консервқәа, атушонкақәа. Афатәқәа рзы иҵегьы
аимдара сшаҿыз саныԥшы зеиԥш тетрадк ацелофан акәыршаны
сҿаԥхьа ишықәыз сылаԥш ақәшәеит. Изакәу збап ҳәа уи
аашьҭысхын, снахәаԥшызар, ҩырақәак бӷьаҭны ишаныз аҟара
удырратәы иҟан. «Паташь Патаӡба иажәабжь кьаҿқәа» сылаԥш
нахызгеит. «Ҳоҳ, Паташь дышәҟәыҩҩызаап», – аасгәахәт.
Сзашь­ҭоузеи сҳәан, уаҳа уи аԥхьара саламгакәа смакәан
инҭасҵан, ахы ҿаҳәаны, иҟьаҟьаз сахҭанла иҟаҵаз амаақәа
снапы нҭасҵан, сызқәа рҿы инықәысҵан, сдәылҵырц сызлааиз
ала сҿынасхеит. Ҳасаб азуа, изулакгьы атрубақәа сырҭаланы
адәахьы сцәырҵит. Ахаларҭаҿы саннеи саанаԥшааԥшит. Амра
ҭашәахьан. Шьҭа ахәлара аҽазнакуан. Снапы ндәықәысҵан,
ажра аханы иҵарсыз агәашьа снапала иааныскылан, ашырҳәа
сынхаԥалеит. Уаҳагьы схьамԥшӡакәа, сыццакы-ццакуа сыҭрыс­
ны сҿынасхеит. Изу­лакгьы абнара сҽасҭеит. Нас ахәлара сыхь­
ӡаанӡа сшьаҿақәа сырҭбаан, абнара сшылаз мацара ԥхьаҟа
снеигәеит.
414

***
Аштаб аҟны ҳахьнеиз Едик Жьаниеи Котик Кәыҵниеи
ҳақәшәеит. Едик газеҭк ҳаиҭан, ҳаԥхьеит. Котик нахьхьи Мандара
аҭаларҭаҿы идыргылаз ашлагбаум иахылаԥшуаз ауаа иԥсахырц
игәы иҭан. Тола Шьыкьырба, Ԥоча Кәыҵниа, Иван Кәыҵниа
сылаԥш рықәшәеит. Унеишь-уааишь ҳәа зарҳәоз арҭ ахацәа
Котик ицхраауан. Лассы-лассы ари аганахь илаԥшықәырҵан,
изыхәҭазгьы изыхәҭамызгьы аерманцәа рҳабла иаҭаауа иалагеит.
Машьынала аибашьцәа рзы афатә еизганы ишдәықәырҵалак
еиԥш, уԥшыр даҽа машьынак ала бџьарла еиқәных рҿаархон
даҽа гәыԥк. Ари аган иатәымыз. Иаҭахын ахылаԥшра бзиа.
Ас мацара аусқәа анца, иаарласӡаны ҳаибашьцәеи, иара убас,
аерманцәа рхаҭақәеи ирфо рмоуа иҟалон. Убри азы аштаб аҟны
аилацәажәара рыман иаха. Изыхәҭамкәа арахь имҩахыҵуаз
раанкылара аҭахын. Убас ишыҟазгьы, зегьакакәын рмашьына
џьара инаргыланы, бџьарла еибыҭаны, ҽа мҩак ԥшааны аҳабла
иалалон арҳәцәа. Ҩныцыԥхьаӡа иахьнеиуаз ирықәыӷәӷәаны,
иршәаны, афатә рымырхуа иалагеит. Ари бзиара ахылымҿиаар
алшон. Ажәакала, ус иҟамларцаз абри аус Котик Кәыҵниа инапы
ианырҵеит. Сгәы иаанагоит ари аҭыԥ иахылаԥшуа аибашьцәа
гәыԥҩык рыбзоурала Котик инапы ианырҵаз шынаигӡо.
Ашьыбжьон аштаб аҟынтәи Катата Џьынџьал ихырӷәӷәар­
ҭаҿы ҳаҟан. Ҳахьнеилакгьы еиқәышьшьы аҭынчра рыман, џьара
еибашьрак ыҟоуп ҳәа угәы иаанагарымызт. Ари аамҭазы ахысра­
қәагьы мҩаԥыргомызт, акранырфалак ашьҭахь аибашьцәа ԥыҭк
рыԥсы ршьон, уахатәи аҷаԥшьара рҽазыҟарҵон.
Уантәи ҳашьҭахьҟа ҳхынҳәны ашлагбаум аҿы ҳаннеи маҷк
ҳааҭгылеит. Ҳаныԥшы, иаха сызшьырц зҭахыз аерманы хҩык
иҩызцәа ицны ҳахьгылаз иҳаҩсит. Ирҭахӡамкәан ԥсышәак
рҳәазшәа ааҟарҵеит.
«Дахьыҟазаалак уи ахаҵа игәы хәаԥсоуп, – схәыцуан
дахьцоз сишьклаԥшуа. – Ари адгьыл иашьагәыҭу шьоук ҳауп,
уи еиликаауеит акәымзар, џьаҳанымҟа амҩа ҳирбар ҟаларын.
Убри аҟнытә агәҽанызаара аҭахуп!»
Иахьа ақәа ауан ҳәа азуҳәартә иҟамызт. Ашьыбжьышьҭахь
аҳауа аҽеиҭанакын, ажәҩан хтит, ашоура цәырҵын, ицаҳәцаҳәуа
амра каԥхеит икажжы. Уи аԥхара аанагон. Арахь ҳанаауаз
415

ҳшьапқәа ирыдҷаблаз анышәаԥшьқәа аԥша анрылс иаразнак
ибан, асаба ықәҩҩы иҟаларц егьагӡамызт.
Исыцыз сҩызцәа аансыжьын, сымала амҩа сықәлеит.
Сахьыԥшлакгьы аерманцәа ахандеира иаҿын. Руҭрақәа рыц­
қьаны абаҳарақәа ирҿын. Алҩа ықәчны иҟан зехьынџьара,
ижәыланы зҿаазхаз ааԥынра иаԥыларц рҭахын ршьапы иқә­
гылан. Аха, изааӡарызеи, аус шыруазгьы, уаҵәтәи рлахьынҵа
ианазхәыцлак, ирԥеиԥшыз ҳәа егьрыздыруамызт, убри аҟнытә
уиаҟарагьы агәаҳәара рымаӡамызт.
Сқәыԥсычҳауа абри сшазхәыцуаз, ахәылԥазы сымала
Мандара снеит. Иара саргьы абрахь амҩахыҵра сҭахӡамызт,
ҩаԥхьа иааилахәлар исҭаауаз дсыздыруамызт. Иаарласны сҭыԥ
сыԥсахыр акәын.
Апрель 7, 1993
Заур иҟны сахьааиз ашьыжь, ажәабжь сеиҳәеит.
– Абра ҳгәылара дынхоит Дусиа захьӡу, Мальченко
зыжәлоу урыс ԥҳәыск. Ани аԥҳа ԥшӡа дызмоу. Уаргьы дудыруеит.
Уӡбахә салҳәон иаха, ани иухьыз ахҭыс лаҳахьазаап ларгьы.
Лцәажәашьа злаҟоу ала, лыҩныҟа дуԥхьарц лҭахуп. Наҟ улԥырҵ
ани ахеилага!..
– Ус дақәшаҳаҭханы даныҟала, хымԥада ла лахь сиасуеит!
– сгәырӷьаҵәа сааҟалеит.
Уи аамҭазы Дусиа захьӡыз лымаҳә арахь иҿааихеит ҳа
ҳахь. Ашоҭ ихьӡзаап. Уи оумашәаҵәҟьа дылхыбаауазаап иԥҳәыс
ԥшӡа. Иаха, абри ахьчацәа рыҩнаҿы иҩнақәоу ҳаҷкәынцәа
руаӡәык аџьыказы рыҩны дахьнеиз, иара данца ашьҭахь иԥҳәыс
лгәы нирхазаап. Аҭаацәараҿы адрама аҿиара иаҿуп.
Лара Дусиа аԥҳа ҳәа илымоу, зегьы зҿынҵәаауа, абра
сиасцыԥхьаӡа дызбалоит. Аиаша уасҳәап, аԥшӡаразы убла
хылкуеит. Аха изхәарҭоузеи, лыԥсҭазаара акапеи-кылҵәа
иаԥсам. Сеидру, ус рҳәоит ара сахьааиз зегьы. Лхаҵа аерманы
ҭоумышьаа рҳабла аҳәааҿы дынхоит. Аибашьра ианалага аԥҳа
лан лахь дааит. Иаргьы иналаршә-ҩаларшәны длышьҭаланы
даауан. Аабыкьашәа уи аҩны дшыҟаз лхаҵеи лареи ак еимар­
кын, лара абри аӡхықә иаваршәны абрахь лҿаалхазаап. Уи
длышьҭаланы лхаҵа Ашоҭгьы абрахь дыҭрысит.
416

Ҳаҷкәынцәа зегьы ара ишыҟаз аниба даалахҿыххеит
Ашоҭ. Иаразнакгьы ишьҭахьҟа дгьежьны дцеит. Абри аамҭа
инақәыршәаны ҳа ҳахь лҿаалхеит аҭаацәа рхада Дусиа. Уи
даачмаачуа афермахь уназго аҭелцҳа днықәлазаап…
Асааҭ жәаҩа ҟаларц егьагӡам. Иааигәаӡаны атанк иаа­
нашьҭыз ахқәа аԥжәара иаҿуп Ҭоумышь шыҟоу. Иахьа уаҳа
ҳаирпланкгьы хымлаӡацт. Ара ҵаҟа ҳахьҭатәоу акәу сзеилкаауам,
уаҳа хысбыжь ҳаҳартә иааҩуам.
– Бзиала баабеит, аҳкәажә Дусиа! – сҳәеит сара. Ларгьы
сылдырын, дааԥышәарччеит. Сналхаҵгылан, аԥсшәа нласҳәеит.
– Анкьа зны сызхылҵыз рышьҭра дуун, амал зкыз уаан.
Усҟан акәын санаҳкәажәыз, уажәы… – Уи агәынамӡара
лныԥшуеит, убеианы уҟазар зҭахымда!..
– Иага убас акәзаргьы, бара баҳкәажәуп, – сҳәеит сара. –
Анахьхьи инхақәо санҵамҭақәа зӷьычуаз раасҭа шеилыбкаауа
здыруеит.
– Дина Динченко дыҟан иацы сара сыҟны. Ӷәӷәала слацә­
ҳаит. Ишԥыкәыз уанҵамҭақәа ақәыџьмақәа ишрылалыжьуаз!..
– Абрахь ааигәа сыҟазар сҭахуп! – уи схы налықәыскит.
– Из­дыруада уада хәыҷык иҭацәу кыр шәымазар?..
– Уҭахызар иахьаҵәҟьагьы умҩахыҵ ҳара ҳашҟа. Ушьҭа­
ларҭа ҳзымԥшаауа иҳахьзеи?!
– Аха шәхаҵа? Уи иҭахымхар?
– Са ианысҭахха уигьы иҭаххоит! – лҳәеит лара.
– Ус анакәха, ҩымш исашәраӡа. Смазара зегьы уа ишьҭоуп.
Уи абрахь ишиазгалак, шәашҭа сҭалоит!..
– Бзиала уаабеит! Ҳара асас бзиа гәыкала ҳаиԥылоит!..
Ажәакала, ҳаицәажәарақәа рышьҭахь, уажәраанӡагьы аб­
рахь сымҩахыҵындаз сҳәо сҟалеит. Аҭаранӡагьы снабжьысуазар
арантәи иаҳа исзааигәан, сашьцәагьы сааигәара иҟалон.
Абри аамҭаз аҷкәынцәа ҿырҭит:
–Аԥсуа радио цәажәоит, шәааи!..
Апрель 8, 1993
Асааҭ хәба рзы абаталион адҵаҟаҵара иԥнаҟаз ала, гәыԥҩык
аибашьцәа Набжьоу аҳаблахь аԥшыхәразы идәықәҵан. Урҭ
417

рхыԥхьаӡараҿы иҟан: Беслан Изаабеи-иԥа, Ута Кәыти-иԥҳа,
Руслан Давид-иԥа, Славик Климент-иԥа, Мариал Виктор-иԥа
Кәыҵниаа, Сурам (Қалам) Гәада-иԥа Ашьхаруа, Саша Сафер-иԥа
Делалоӷлы, Реваз Аԥшыцба, Вианор Канхәа, Ҟабардантәи Миша
Бли, нас хҩык иара иҩызцәеи.
Аибашьцәа ахәлара рҽалакны Набжьоу аҳабла аҭагыла­
заашьа гәарҭеит. Макьаназы Аракьаҽы иаду аԥсуаа рыҩнқәа
зегьы еибгоуп. Ԥасатәи аибашьреи аџьеи рветеран Ԥанҭа
Кәыҵниа иҩны акәшамыкәша еимырдеит. Лымҳаҭасла
иҳаҳахьан ақырҭцәа хаҵеи ԥҳәыси гәымбылџьбарала ишырԥы­
лахьаз. Аха уеизгьы гәыӷрақәак рыман. Аимдарақәа иҟарҵаз
ашьҭахь еилыркааит, насгьы ирбеит урҭ ахьыршьыз аҭыԥ,
уи ҟалеижьҭеи такәы ҵуан, ақырҭцәа ргәымхара ашьҭахь
екскаваторла анышә жны иахьрықәыԥсаз аҭыԥ гәарҭеит. Абри
атрагедиа ҟамлар алшон аиҭныԥсахлара аҭыԥқәа анрымаз
заанаҵ иалгазҭгьы. Иалаханы иҟаз Ԥанҭа иԥҳәыси иареи
рҭагылазаашьазы Мурман Конкава ианиазҵаалак анцәа иши­
ҳәара иҟоуп ҳәа амц ижьон, мамзаргьы уахь сымнеижьҭеи
ԥыҭк ҵуеит ҳәа уи аӡбахә алацәажәара уиаҟара иҭахӡамкәан
аицәажәара ҽаџьара ииаигон. Ԥанҭа Кәыҵниа аибашьра ду аҿы
акаамеҭ зхызгахьаз хаҵан, уи Аҭара ақыҭан ҳаҭыр зқәыз ауаҩ
бзиа ҳәа дрыԥхьаӡон, аха ианаҭахыз аамҭазы даҳзымыхьчеит.
Ауаҩы наӡаӡа ҳәа данҳацәцалак ауп цқьа данеилаҳкаауа, уи
деиқәҳархар ҳалшон… Абра зыламыс ҟьашьу ӡәыр дыҟазар
иԥсы ҭанаҵы ицрымҵыроуп Ԥанҭа рыцҳа иԥсы. Аибашьцәа уаҩ
дысзалаҵом…
Иара убас ҳпартизанцәа игәарҭеит ақырҭуа фашистцәа
ахьтәақәаз аҭыԥқәагьы. Еидыслара ҟамҵакәа, ауха Климент
иҩны идыршан, адырҩаҽны шаанӡа рышьҭақәа ырӡны
рышьҭахьҟа игьежьит.
Иахьа имҩаԥысраны иҟоуп аиҭныԥсахлара. Ари еиԥш
аамҭа анааилак рхы иадырхәоит аҭараа: рымаҭәа-рҩыҭәа,
рцақәа рҟны иҭаханы иҟоу рыԥш хьҩежьқәа алыргоит. Мандара
афермақәа рҿы санааи Џьон иашьцәа Хәыча, Роберт, Хьрыԥс,
Маџь, Адик, Заира уҳәа Кәыҵниаа, убас егьырҭгьы тракторла
аусҳәарҭахь амҩа иқәлахьан. Саргьы саақәҵәиаан, сашьцәа
418

срышьҭалеит. Иааихҵәаны, агәаҩарақәа сырҭысны схало, Нури
Быҭәба дахьынхоз сынкылсит.
Ашҭаҿы гәыԥҩык набжьоуаа реибашьцәа Аркади Быкыҷиԥа Кәыҵниа дыргәылакны иацәажәара иаҿын. Уи дшызбаз
еиԥш сгәырӷьаҵәа сааҟалеит, иҵуазеи ихшареи иареи рзы
агәыр­ҩара ҳаҿуижьҭеи.
– Уаа бзиала уаабеит! – снеины аԥсшәа иасҳәеит. Аркади
имаҿа аасиркит. Иаргьы ихы-иҿы ааихаччеит. – Ушԥаҟоу?
Абар аамзы ҵырц егьагым уи Аҟәа далаханы, царҭа имамкәа
дыҟеижьҭеи. Аркади жәҩык ахшара драбуп, аибашьра ианалагоз
уи ихшара рыбжаҩык Кәтол иԥҳәыс лҭаацәа рҿы иҟан, хәҩык
Аҟәа иара ицын. Мызқәак уи иҽыԥхьеикуан Урыстәылатәи
ар зыҩназ аказармаҿы. Ашьҭахь уи ҩаԥхьа диасит Аҳабла
ҿыц аҟны дзыҩназ ауадақәа рахь. Ахныҟәгара цәгьан, афатә
абаҟаз, аԥхарра абаҟаз. Аӷәқәа ԥыҽҽны амца еиқәырҵон,
ауадақәа имаз рбарҵаҿы. Амлакреи агәаҟрақәеи акры ихигеит.
Аҵыхәтәаны, иара ишҳаиҳәаз еиԥш, Рауль Ешба иканалқәа
рыла уи еиликааит аиҭныԥсахларақәа шыҟалоз. Хаҭала зыӡбахә
сҳәаз Рауль ибзоурала, ишыжәбо Аҭара сааит иҳәеит Аркади.
– Ухәыҷқәа? – сҵааит сара.
– Ахәыҷқәагьы рангьы ааргеит иахьа!..
Уи ԥаса избахьаз Аркади диеиԥшмызт. Ԥсы ихаӡамкәа
дцәышӡа дгылан. Данцәажәоз ибжьы изҭкаауамызт.
Сара ҵаҟа сылбааит. Сынхара хәыҷы снагәыдыԥшылеит.
Агәашә ҩаԥхьа аӡәы иааиртын, ҳәак, иахьаанага сыздыруам,
ашҭа инҭалан, ауразоуроу ицәаӷәаны инықәнаҵеит.
Ашьҭахь, арԥарацәа Рауль иҟынтәи арахь илбаан, саргьы
снарышьҭалеит. Аусҳәарҭа ҳнықәлеит.
Иахьа ҳара ҳрыхьчоит ахырӷәӷәарҭа «Набжьоу» иалоу
аибашьцәеи гәыԥҩык аӡҩыбжьааи. Апартизанцәа наҟ харашәа
инцәыҵатәан, ҳара ҳусура ҳналагеит.
Ҳнадгылеит Хьрыԥс ица. Анхаҩ бзиа Хьрыԥс аусура иацәы­
маашьо хаҵоуп. Уи иԥшәмаԥҳәыс Заиреи иареи иаадрыхыз
аԥш ахьҩежь еиԥш кьыск амаӡамкәа аца иҭаԥсан. Ари аганахь
аԥшӷьычра шәарҭан, ақырҭцәагьы аԥсуаагьы реиха уардынқәа
раԥцаны арахь акылсра иацәшәон. Амала, даҽа ԥыҭрак ашь­
ҭахь автоматҭырҟьаҩцәа рыцны иаар рылшоит, аха убригьы
419

ауадаҩрақәа ацуп. Аӷа дахькылатәоу узымдыруа ус аҟаҵара
хшыҩдароуп. Арахь иаҳа-иаҳа амлашьра ахы унардыруа иа­
ла­гахьеит. Амла ухшыҩ умнарҟьар аӷьыч изы зегьакоуп –
дқәылоит. Аха аҵыхәтәа, аҵыхәтәа мыжда!..
Хьрыԥс иҷкәын аиҳабы Адгәыр изы ҵыԥх аибашьра иала­
гаанӡа адгьыл никылеит анкьа ҳабдуцәа зҭанхоз аџьынџь аҿы.
Аферма рахә рхыбра ахьгылоу ашьҭахь. Адгьыл ԥсылахоит
арахә ирыцрыҵуа арҵәыра ахьамоу. Хьрыԥс убра иҭеигалаз
аԥш зегьы неибеиԥшны рлапҟьара дуун, иахьатәи аамҭазы ари
еиԥш амал змоу насыԥ иманы дрыԥхьаӡоит. «Ари са сымала
истәым, зегьы еицаҳфартә еиԥш аамҭа ҳзыҟалааит!» – иҳәеит
Хьрыԥс, дҳацны, ашә аартны ица ҳанынҭаԥш.
– Шаҟа калаҭ ҭоуԥсеи? – аԥшәма сизҵааит.
– Ари аца иҭаԥсоу 90 калаҭ ыҟоуп! – иҳәеит уи. Ара аҩны
иҭаагалаз ани сыҩн ду иҩнаԥсан. Уи ыҟамзаргьы ари иаҳзынхаз
ҳазхоит!..
Сааҭк ала, аттаҳәа ҳанеицхыраа, аца ҭаҳарцәит. Асынтәи
еицыз зегьы ҳашиашаз Амиран Кәыҵниа иҩнахьы ҳнеит. Ара
дук ихарамызт, иааигәан. Џьон итрактор ала дааины, ашҭаҿы
аца иазааигәаны иргылеит алафеҭ.
Бесик Квираиа ар ахадара анриҭоз абраакәын аибашьцәа
рыкрыфарҭа ахьеиҿкааз. Арантәи агазмҩаҿынӡа шә-метракгьы
бжьам. Аӷа данхыслак ахымҩасқәа шәышәуа ари аганахь
иҳавыҟьҟьон. Агәызчызҳәа ана-ара иԥжәон идыршәуаз агра­
натақәа. Хазы танкла иаарышьҭуаз ахы хьамҭақәа анкаҳалак
анышә иажуаз ԥсаҟьаны ажәҩан ахь иашьҭуан, агәамсами
ахәшә бли еилаӡҩаны ихәашьӡа ишьҭыҵуан. Ишырҳәо еиԥш,
ажәҩан лагон, адгьыл ҵысуан. Ҳахыҵны ҳцеижьҭеи ари аганахь
зны-зынла аӷа даацәырҟьалон, даҽазныхгьы ҳара ҳтәқәа.
Аказарма, аҩны уҳәа хылагәыла еилажьуп. Ашкафқәа ԥыҽҽуп,
урҭ рсаркьақәа ҿыжәжәаны, абра афырҭын шықәсуаз удыр­
ратәы иҟоуп.
Ари анхарҭаҿы иаԥшәымоу Амиран Кәыҵниа (Мерка)
знапала инхаз-инҵыз иоуп, иҩни игәареи, ирахә-ишәахә
уҳәа дыҭбааны дыҟан. Изгылоугьы аца дууп, ипеипеиуа
иҭеиԥсаз иԥшгьы еиларҩынтны иҟан. Ажәжәаҳәа ҳанҭалеит.
420

Аиҭныԥсахлара иалгаанӡа нахьхьи ҳнаҩс аҩадахьы игылоу
Нодар Гәыӡбеи-иԥа Кәыҵниа ицагьы ҭарцәтәын.
Ҳаԥшәымацәаны, арахь ҳаԥшәымамызшәа, аӷьычцәа
реиԥш, ҳкылаԥш-кылӡырҩуа уа ҳаннеи, Набжьоунтәи ақырҭцәа
ҳгәарҭазшәа ахысра иалагеит. Аиҭныԥсахлара нҵәаанӡа имхы­
сыр акәын, аха атрактор абжьы раҳауан, урҭ ирдыруан абри амш
ҳхы иархәаны ҳаарыхра «ӷьычны» ишаагоз. Уҳахәаԥшҵәыҟьар,
ҳџьоумшьарц залшомызт, ҳара ҳтәы ҳара иӷьычны иаагон.
Уаҳагьы ԥсыхәа ҳамаӡамызт.
Адик, Хәыча, Роберт, Маџь, Рауль, Хьрыԥс, Заира уҳәа
Кәыҵниаа, Витали Агрба, абарҭ ракәын еицхыраауаз. Саргьы
срылан убра. Ҳрыхьчон набжьоуаа рыҷкәынцәа, иҟан ар рԥы­
зацәа, агәыԥқәа рхадацәа. Еснагь ҳара дҳадгылан Анзор Родикиԥа Кәыҵниа, Нури Ӷәынџьиа, Заур Муцба. Нодар ица абжа
ҭаҳарцәхьан еиԥш, ақырҭцәа ҩаԥхьа ахысра иалагеит.
– Шәынҵәара ҟалааит!.. – Анзоргьы дара рахь ахы рханы
апҟаҩ-апҟаҩҳәа еишьҭаргыланы ахқәа рыздәықәиҵеит. Ԥыҭ­
раа­мҭак ҭынчран, аха ус ҳшыԥшыз агранат идыршәыз шааиуаз
ҳааигәараҵәҟьа ажәҩанаҿ итҟәацит.
– Арҭ гәааит, убама!.. – иҳәеит Леонид Бигәаа. Уи иашьа
Валеригьы ара дҳацын. Даргьы ааигәаны инхоит. Аҟәҟәаҳәа
ирылеиҵеит игәы аныԥжәа.
Уи ашьҭахь наҟгьы арахьгьы иааҭынчрахеит. Ҳаргьы ҳазҿыз
аус ҳаналга, ҳааццакны агәашә ҳанҭҟьеит.
Иахьа ҳзыхьчоз аибашьцәа, ҳус ҳаналга, иша-шаны 30 калаҭ
аԥш рзынҳажьит.
Иааилахәлоны еиԥш, Мандара ҳааит.
Апрель 9, 1993
Паташь Патаӡба инапҩырақәа срыԥхьеит. Урҭ рызбжак
аԥсы­шәала иҩын, егьи иаанхаз урысшәала. Анахьгьы арахьгьы
ирацәаӡаны агхақәа рыман, ишыҟоу аԥхьаразы аӡәы идугало
иҟамызт. Аха ишыҟазаалак санрыԥхьа,сацхрааны шәлымҳаҟынӡа
иназгоит. Уи литературатә ҩымҭаны иузыԥхьаӡом, аха са сыгә­
ҭакы аарԥшраҿы исыхәозшәа анызба, абра ишәыдызгаларц
сыӡбеит. Ахьыӡқәа ахьысыԥсахыз ыҟоуп, иахьаансыжьыз ыҟоуп.
421

Паташь Патаӡба раԥхьатәи иажәабжь.
Сара саб Аслан ихьӡын, аха дыздыруаз иқәлацәа зегьы ҳаҩны
ианнеиуаз Асланбақь ҳәа иарҳәон. Уи ҭеиҭыԥшла уаҩы ӷәӷәак
иакәын, иоура-иҭбаара наӡан, иааиланы дыҟан. Шамахамзар,
ԥсыуа маҭәамзар, ҳмилаҭ иатәымыз ҽак ишәиҵар иҭахӡамызт.
Аҩны даныҟазгьы, џьара данҭыҵуазгьы иҽырԥшӡаны, ишәыз
цқьаны дыҟазар иҭахын. Шьоукы-шьоукы ишыҟарҵо еиԥш,
иԥаҵа мсаӡакәа иҿарчны дубаӡомызт. Хазы иман исаркьа,
имаркатыл, иԥаҵасага. Зны-зынла ихәда ҵылсаалон сан, ишьҭахь
ихахәы иаглырхон, илыриашон акәымзар, егьырҭ зегьы инапала
иҟаиҵон. Есышьыжь дангылалак ихаԥыц ирыцқьон, ҵәыцак
аӡыхь ижәуан, нас сааҭк ашьҭахь дзышьцылахьаз аџьмахырҵәы
ифон. Харгьы имаӡамкәа ишықәс ифахьан еиԥш, ҽнак иааигхан,
дычмазаҩхеит. Аха уаанӡа…
Ҳара ҳанхон ашьха акалҭаҿ, Аӡыхьра ҳәа изышьҭаз аҳаб­
лаҿы. Хәыҷы-хәыҷла ҳгәылацәа зегьы ҵаҟа илбааны, анхарҭа
ҭыԥқәа ылхны, ари аҿаҩа дгьыл ааныжьны ицахьан. Саб
иҭахымызт иабдуцәа, урҭ рабдуцәа зқәынхоз адгьыл қьаԥҭеитәыр.
Ирацәаны иҳаман аџьмақәа, арахә, аԥсаатәқәа. Арха дгьыл аҿы
инкауршәыз зегь ӷьацон, иманшәалан ҳахьықәаарыхуаз адгьыл,
ақәаҵа бзиан, зеиуа рыхкы уҭахыз ажь ҳаман, иҳазгылан
акәасқьа бзиа, уи иавагылан амаҵурҭа, ҳца ыҟан, иҟан ҳбора,
аџьмақәа рхыбра, зынӡа ҳааҵраҿ иҵыҵуан аӡыхь. Акызаҵәык
иманшәаламыз амҩа акәын, аха уигьы тракторк ааганы
еиҟаратәны, амашьынақәа хало иҟаиҵахьан.
Саб амцхә акриуӡомызт, ирахә-ишәахә ирхылаԥшуаз
аурыс маҵуҩы диман, Ваниа захьӡыз, ҳаџьмақәа дрыцын,
уи икрыфара-икрыжәра ибзианы дахылаԥшуан, ишәҵатәы
бааԥсымызт, ишьапымаҭәа ԥхан, иус идыруан, иаашар ирахә
еилырганы, ажәқәеи аџьмақәеи хьаны аҩны инижьуан, нас
акрыфаны, ихәы иҭаны ианеиқәдыршәалак, иабџьар аашьҭыхны
иџьмақәа днарыцлон.
Сан Цицина лыхьӡын. Уи лыжәла дахыҽхәон сҭауад
шьҭроуп ҳәа. Ԥшьҩык аӡӷабцәа лыхшахьан, рыԥшьҩыкгьы
ԥшӡа-ԥшӡаӡа, игәазырҳагаха ирызҳауан. Аиҳабы Зина лыхьӡын,
уи илышьҭанеиуаз Амина лыхьӡын, Егьи – Шьазина, аиҵыбӡа –
Ҳанифа. Сара – рашьа – зегьы среиҵыбӡан.
422

Ишысҳәаз еиԥш, ҽнак иааигхан, саб дычмазаҩхеит.
Ҵаҟа илбаан, аҳақьым дизааргеит, уи данихәаԥш, имаз ахьаа
еиликаау сеидру, дганы Аҟәа асаркьа дҭаҵатәуп ҳәа реиҳәеит.
Аха саб имуит уахь дыргар. Анасыԥцәгьа, дызгашаз ахьаа
шимаз еиликаазар акәхап, дахьышьҭаз даақәыԥсычҳан,
џьаргьы дшымцоз реиҳәеит. Саҳәшьцәа рылахь еиқәҵаны
изыԥш­уан, зны-зынлагьы уи иԥсыԥ алагаҩагара аныцәгьахалак,
рылаӷырӡқәа идмырбакәа рчабрақәа аарыҿшьуа наҟ адәахьы
индәылҵуан. Сара усҟан жәаа шықәса сырҭан.
Шьыжьык сан дсыԥхьеит:
– Уаб уиҭахуп, уааи аранӡа!..
Саб дахьышьҭаз ауадаҟны саннеи:
– Уара Патос, ара уааины сҿаԥхьа уаатәа, егьырҭ шәдәылҵ,
– иҳәеит ҭынч саб. – Аҷкәыни сареи акы еибаҳҳәоит, шәара
шәаҭахым! – нарыдиҵеит.
Исеиҳәарызеи ҳәа уи снеизыԥшит. Иара, сгәаанагара
еили­каазшәа, даасҿаԥшын, схахәы инапы налишьит. Ус
ҟаиҵо ахааназгьы исымбацызт. Абацәа шьоукы реиԥш, уи
ишьамхгьы сықәиртәомызт. Саанкылангьы дсахәмарӡомызт.
Аха иара ишиҟазшьаз еиԥш, мызкахь знык иҽы днақәтәаны,
дахьцоз мҳәаӡакәа иашҭа данҭыҵлак жәамш данымаауаз
ыҟан. Даныхынҳәуаз ҳамҭак сзаамгакәа иуӡомызт. «Ари зегьы
дҳаиҵбуп, са санԥслакгьы иара иоуп сыҩнра зхаанхо, ус
ахьыҟасҵо шәгәы иалымсын!» – иӡӷабцәа рахь дынхьаҳәны
ажәақәак реиҳәон.
– Патос, уаасзыӡырҩы, сара ирласны иԥсуа соуп, маӡак
сгәы иҵхоит, убри усырдырырц сҭахуп!..
– Изакә маӡоузеи, баба? – снаиазҵааит.
– Умыццакын зны! – иҳәеит иара. – Сара сыԥсуеит аныс­
ҳәа – сыԥсуеит!
– Уԥсыртә иухьзеи? – иаасцәымыӷхеит.
– Акьыба ҳәа ззырҳәо ачымазара сымоуп. Уи шсымаз
еилыскааижьҭеи акыр ҵуан, зны Аҟәа сахьцаз асаркьа сҭалан,
исарҳәеит исыхьуаз. Аха аԥҟара ауамызт. Ус сааиуан… Уажәы,
ишубо…
– Умшәан, егьухьуам! – ҿаасҭит. – Аха иарбан маӡоу
исауҳәарцны иуҭахыз?..
423

– Уара сара сшьа уалҵит, аха уан даҽаӡәуп!..
– Дарбан даҽаӡәы?
– Уи Мандара дынхоит!..
– Илыхьӡузеи?
– Уи Олесиа лыхьӡуп. Усзыӡырҩла. Лхаҵа даҭырқәан,
аҭырқәцәа, ишудыруа еиԥш, 1949 шықәса рзы иахыргеит. Лхаҵа
Омск дагеит. Уахык урҭ рҳаблаҟынтәи сымҩасны сшааиуаз
дара рҿы сымҩахыҵит… Олесиа сгәы далнахт, иҟасҵарыз.
Лҩызара шысгәаԥхаз лцәызымӡеит. Ларгьы, уажәраанӡагьы
убра сымҩасуан, сылдыруазаарын. Слыдылкылеит. Шықәсык
аамҵыцкәан уара улыхшеит…
– Нас, нас? – алакә сзеиҭеиҳәозшәа исеиҳәоз ажәабжь
сатҟәан, наҟ исеиҳәарызеи ҳәа сыԥшын. Гәаныла, исеиҳәоз
зегьы акымзаракгьы агәра згомызт. – Нас, нас? – снеизыԥшит.
– Уара уҳауит, шықәсык аамҵыцкәан, Омск иҟаз лхаҵа дааит
ҳгәыҳҽанӡамкәа. Иҟаз ибагәышьеит, аха ииҳәоз. «Сыԥҳәыс
дсызныжь, уҷкәын уара думаз!» – иҳәеит аҭырқәа. Санхәыц,
иара диашан. Уара уаашьҭысхын, шьыжьык ацәылашара сац­
гылан, сҽы снақәтәан, суапа унҭаҳәҳәаны усыман сааит.
Аҩны сахьааиз сҭаацәа ирасҳәеит, ахшара дызҭиуаз ԥҳәыск
дсықәшәан, ахаҵарԥыс анцәа дышсаҭәеишьаз. Иҟарҵахуаз,
рызегь ааигәныҩит. Ҵабыргны, ҳҭаацәараҿы дҳамаӡамызт
ҳашьҭра змырӡуаз аҵеи. Ангьы аԥҳацәагьы ааигәныҩит. Зегьы
уааныркылан, ушьҭырхит, рыкәа уҭарҵеит, игәырӷьаҵәа иаа­
ҟалеит. Иахьа уажәраанӡагьы аӡәгьы издырӡом уара узусҭоу,
сара ушысԥоу, иуаҳама?..
Сара исаҳаз агәра сызгомызт.
– Сара сыԥсуеит! – ибжьы изҭкаауамызт саб. – Урыԥхь
уаҳәшьцәа!..
– Шәааи арахь! – урҭ нарықәҿысҭын, аԥсеизгара иалагаз
саб снеихаххит. Егьырҭгьы ааины иааихагылеит.
Саб иԥсы ааихшәеит. Убри инақәырццакны агәылацәа
чмазаҩбара ҳашҭа иҭалозгьы ааҩналан, дааиқәыркит.
Саб ишықәс ҟаҵаны салгеит. Уи ашьҭахь саҳәшьцәагьы
аӡәаӡәала хаҵа ицеит. Саргьы сҭаацәарахеит.
424

Ҽнак Мандара салсны сышцоз даасгәалашәеит саб дзыҿ­
цаауаз аԥҳәыс. Сзашьҭоузеи сҳәан, сымҩахыҵит, Олесиа слыз­
ҵааны дахьынхоз аҩны анысдырба. Агәашә аҟны сылагылан,
иҿысҭит аԥшәма ихьӡ ҳәаны.
Аҩны даадәылҵит ԥҳәызбак. Чхьарԥқәак лышьаҵаны
арахь лҿаалхеит. Данаасыдгыла, лхы инаркны лшьапаҟынӡа
дааимыздеит. Аԥҳәызба дгачамкны дсыхәаԥшуан, сҟазшьақәа
лгәамԥхазт, даацәыҵаччеит.
– Мшыбзиақәа! – сҳәеит сара. Лара агаӡацәа реиԥш
ҩаԥхьа даацәыҵаччеит.
– Бызхыччозеи? – сҵааит сара.
– Сабамыччо, схы инаркны сшьапаҟынӡа сааимудеит!..
Илҳәаз саахыччан, аҟырҟырҳәа сыбжьы ҩҭысцеит.
– Рацәа исықәнагаз сабҳәеит! – сҳәеит сара.
– Иуҭахыда? – дҵааит лара.
– Олесиа дынхома абри аҩнаҿы?
– Ааи. Уи сара сан лоуп.
– Илыжәлоузеи?
– Олесиа Динченко.
– Бара?
– Дина Динченко.
– Бабгьы Динченко ижәлоума?
– Мап, уи даҭырқәоуп.
– Дабаҟоу иара?
– Ҩышықәсаҟа ҵуеит дыԥсижьҭеи!..
– Бан?
– Уи дышьҭоуп, дычмазаҩуп.
– Дызбар ҟалару?
– Умҩахыҵ! – лҳәеит Дина Динченко.
Ашҭа ҳақәланы ҳҿынаҳхеит. Амардуан ҳанхалоны,
слазҵааит:
– Сара бысцәымшәан, бан сналацәажәаны дук снымхар
ҟалап.
– Уҭахызаргьы уаҳҭаз.
– Бара ахаҵа дбымоума?
– Схаҵа доурысуп, аха уажәы дыҟаӡам.
– Дабаҟоу?
425

– Иҩныҟа ддәықәысҵеит. Ҳаилыҵыр ҟалап!..
– Уи хәарҭам. Ахшара дшәымоума?
– Дҳамоуп, ҩышықәсаҟа ихыҵуеит.
– Дабаҟоу уажәы?
– Дыцәоуп.
– Ибзиоуп, ушьҭан ҳаицәажәап!
Азал ҭшәа сныҩналеит. Иаша аҭӡамц иадгылаз акаруаҭ аҿы
дышьҭан Олесиа. Уи лыхцәы ҟәашӡа ишлахьан, аха лхы-лҿы
ианыԥшуан уажәыгьы илзынханы илымаз лыԥшӡара. Агәра ганы
сааҟалеит, саб исеиҳәаз ҵабыргызар, уи дзытҟәаз амч. Олесиа
лыблақәа шеишеиуан уажәыгьы, урҭ ирыҵаз агәыкра лашон
цәымзаҵас. Дызлаз ацәарҭа ҟәашӡа, арахь иагәылҵны иҟаз
лнапқәа зынӡагьы аканӡара агәы иҭамызт. Аӡәы дышнеиуаз
шгәалҭаз еиԥш, лхыза аалыкәлыршан, иҭганы иҟаз лгәышԥы
аахылҩеит. Сшылбаз еиԥш, днаҭрысын, даасыхәаԥшит.
– Уарбану уара? – мчы бааԥсык дааимнадеит.
– Сара Аслан Патаӡба сиԥоуп! – сҳәеит санаалхагыла.
– Утәа, утәа! – лҳәеит, лаԥхьа игылаз аҟәардә сырбо.
– Бара дыбдыруама Аслан Патаӡба?
– Аслан Патаӡба? – даагачамкны дҵааит. – Дыԥсхьеит ҳәа
сарҳәеит. Ииашоума?
– Ааи!
– Рыцҳа! – лҳәан, лылаӷырӡқәа аахаҟәҟәалеит.
– Бара дыбдыруазма? – сҵааит.
– Ааи, ааи, дыздыруан. Абра дшиасуаз ҽнак ҳаибадырын…
– Аа! – сҳәеит ҽыргаӡа ааҟаҵаны.
– Иухьӡузеи уара?
– Сароу?
– Ааи!..
– Изыбҭахузеи?
– Уара Патос ухьӡуп.
– Сара Паташь сыхьӡуп.
– Ааи, ааи!..
– Нас, нас?
– Зынӡа уаб ихы аахҵәаны иухагылоуп!..
– Мап, сара сан Цицина лоуп сзеиԥшу!..
426

– Агәра сызгом!..
– Ишыбҭаху. Сара сцеит! – сҩагылеит.
– Уаха умцан! – лҳәеит Олесиа. – Уахак уаҳҭаз!
– Аиашаҵәҟьа, уахак сышәҭаз. Шьҭа ихәлеит, ари агәаҩара
уҭысны, аӡышьҭрақәа урықәсны ацара уадаҩуп. Сыҟазаауеит.
Адәахьы сындәылҵит. Дина кәтык лшьын, ахәылхра даҿын.
Аԥечка азааигәара уи дызҿыз дахәаԥшуан лхәыҷы.
– Уаха уаанымгылои? – уи дсызҵааит.
– Бхаҵа симшьуазар саангылап.
– Схаҵа уишьы ҳәа! – уи дырџьаны даацәажәеит.
– Атәым уаҩы санибалак дыбхыбаар?
– Уара умшәан!..
– Бхаҵа аччиа сицәшәа! – сааԥышәарччеит. – Ари ббоу?
– стапанча аацәырганы ахаҿы цырцыруа иналсырбеит.
– О, уара ишәарҭоу уаҩызаап!..
– Сара бысцәымшәан. Ахаҵа аԥҳәыс дылмабашьыр ауп.
– Уа уиашоуп! – даасыхәаԥшын, дааԥышәарччеит.
Ашьҭахь лыкәты лӡит, абысҭа луит, уаткакгьы цәырылган, наҟ
азал ахь ҳныҩналаны акраҳфеит. Уи анаҩс, акрыфа-крыжәны
ҳангылагьы, такәаамҭа ажәабжьқәа ҳҳәон. Дина луадахь дцаны
ахәыҷы длырцәахьан. Сара сиарҭа ҟарҵеит уахьыныҩнало
аԥенџьыр иадгылаз акаруаҭ аҿы.
Сҩагылан, уахь сныҩналеит. Сзашьҭоузеи сҳәан, ашә аасыр­
тын, Дина луада сныҩналеит. Ахәыҷы имала дышьҭан уи
изалхны иҟаҵаз акаруаҭ кьаҿ аҟны. Аҟәардә снықәтәеит. Дина
аҳәынҵәра зҿаз лыҵкы шылшәыз лиарҭа дықәиан. Луаҭәа
ԥшӡақәа ирзыҵәахуамызт зҳәынҵәра еибаркымыз лыҵкы, уи
рҽны наҟтәи аганахь иқәыршәын. Лара лыҩнапык лгәы иқәҵаны,
лхы-лҿы ҵәахны ацәыҵаччара даҿын. Сҩагылан, алашара
сырцәеит. Ашьшьыҳәа сҽааилысхын, снеины сналыцшьҭалеит...
Ажәжәаҳәа лыҵкы аҳәынҵәрақәа анааԥлыртла, ишеишеиуа
иҟаз лцәа-лжьы насыдылҵеит…
– Уара иуеиӷьу сара хаҵа синымиац! – лҳәеит аарлаҳәа.
Сус саналга, аԥхӡы исылҵыз лымпахьшьала ирбо, арахьтәи
аган сҽасҭан, саалыдҵит.
– Умгылааит! – дсыҳәеит уи.
427

– Бан ҳалбоит! – сҳәеит сара.
– Уи арахь дааиуам! – ҿаалҭит. – Умшәан!..
– Сшәом, аха!.. – сҳәеит сара.
– Уаха аашаанӡа са устәуп! – ҿаалҭит дгәырӷьаҵәа. –
Уаҵәы уцома?
– Бызҵаауазеи?
– Уаҵәгьы уаангыл!..
– Мап, уахагьы сцар акәын.
– Аԥҳәыс думоума?
– Ааи!
– Дзуҭахыз сан?
– Ус баша!..
– Уара Патос уами?
– Иалбдыраауеи?
– Уанызба инаркны уздырхьан. Уара сашьа уоуп!..
– Сара башьа сакәӡам, уи еиԥш алакәқәа забҳәалац
ираҳәала! – сгәааны сгыларц салагеит.
– Иабаԥырхагоу иашьеи иаҳәшьеи ҳакәзар?! – ҿаалҭит
Дина.
– Бара бзын зегьакоуп! – сҳәеит сара.
– Уара узын?
– Иарбан сара сзын ҳәа бызҿу?..
Ариҵәҟьа сақәгәыӷуамызт, сгылап ҳәа ақәыскит, аха шьҭа
сабацоз. Уаҳа мҳәакәа, сыԥсы ӡаны уа сахьлываиаз сҽырԥсны
сымҵысӡеит. Динагьы илҭахыз уи акәын. Слыцәцар ҳәа дшәаны
лыҩнапык сыкәыршаны илкын.
Уи ашьҭахь шықәсқәак рышьҭахь, ҩаԥхьа ари амҩала
сшааиуаз сымҩахыҵит Дина лахь. Сахьнеиз Олесиа дшыҟамыз
гәасҭеит иаразнак.
– Бан дабаҟоу? – сҵааит.
– Шықәсыбжак ҵуеит уи дыԥсижьҭеи! – лҳәеит лара.
Уажәоуп иангәасҭа: зыԥштәхәы цахьаз ашәымаҭәа лшәын.
– Исаҳазҭгьы саауан! – сҳәеит сара.
– Иабаҭахыз!
Уажәраанӡа избахьаз лыҷкәын дицыхәмаруан даҽаӡәгьы.
– Ари дызусҭада? – сҵааит сара.
– Ари уара дутәуп! – лҳәеит Дина.
428

– Ҵабыргну?!
– Уара умсит.
– Сара уи агәра сызгом. Бара сеилабгарц баҿуп!..
– Ишуҭаху еилкаа: уара дутәуп уи аҷкәын!..
– Абзиала! – сҩагылеит. – Уаҳагьы бышҟа сықәлом.
Абзиала.
Абас сҳәан, сышьҭахьҟа саақәҵәиааит. Дина аҵәыуара
даҿын.
***
Аҩны сахьааиз еиқәылашьца иҟан. Иура Қәаҭ-иԥа Кәыҵниа
аерманцәа дрыцны Дина Динченко лҿаԥхьа дсықәшәеит.
Аӷьычрақәа рацәахеижьҭеи ауаа ирзынхаз рмал хәыҷы рмыхьчар
ада ԥсыхәа амамызт. Аҭынчуаа ҳәа изҿыз, имеибашьуазгьы
агәаҭеира иаҿын. Убри иалацәажәон исықәшәаз сгәылацәагьы.
Аха сара ҽакы сазхәыцуан. Иура схы наиқәыскын:
– Ани аԥҳәыс улацәажәазар сқьаадқәа рзы? – сиазҵааит уи.
– Иарбан қьаадқәоу? – дгачамкны даасыхәаԥшит.
– Санҵамҭақәа иргәылыржәаз ақьаадқәа.
– Аа! – иҳәан, изакәыз ааигәалашәеит. – Срацәажәеит, аха
архынҳәра рҭахушәа, ирҭахымшәа…
Уи аҵыхәала уаҳа симацәажәарц шиҭахыз еилыскааит. Ицыз
ауаа рҟынтә акәхап. Ара апропаганда убас ирышьҭит, аерманцәа
сырҿагыланы, сырхыччаны, иҟам-ианым аҩра саҿушәа. Уажә­
шьҭа урҭ са сыгәҭакы рыхшыҩ аҿы анагара краҭахуп. Аамҭа
цәгьа ҳҭагылоуп, еибашьроуп. Иакәым ҳхылҿиаар аасҭа наҟ
сырԥырҵыр иаҳа еиӷьуп.
Аҩны саннеи Дина Динченко лхәыҷқәа уажәыгьы игәа­
рымлацызт. Алашарагьы аркымызт. Сахьышьҭалоз ауада ашә
аартны асԥычка анааихьысшь, аԥшәмаԥҳәыс деиџьыԥӡа лкаруаҭ
хәыҷы аҿы дышьҭан. Ари аҩымш уи арахь дышьҭалалоит.
Иҟалап ҽа гәымхарак сыҵалгаларц лҭахызар, иҟалап ус дшәаны
сгәадура лымазаарц лҭахызаргьы, сназхәыцит.
– Бхәыҷқәа абацеи? – слызҵааит.
– Иалыздраауеи, агәылара џьара иҟазар акәхап! – лҳәеит
аарла.
429

Ԥыҭраамҭак анҵы скаруаҭ снықәтәеит, аха нас смагә­қәа
сышьысхын, аҽеилыхра салагеит. Дук мырҵыкәа схыза сын­
хәыҵалан, иаасыкәсыршеит. Ацәа санҭанагалоз сыз­гәамҭаӡеит.
Ашьыжьымҭан Дина Динченко деихеигәо дҩагылеит.
Уажәы-уажәы дықьуан, арахь хазы лнервқәа бжьысны иҟалеит.
Уаалыхәаԥшыр дрыцҳаушьарын. Убас дшыҟазгьы, лакҭа хаа
лсырбомызт, уи еиҳагьы лгәы ҿнакаауан. Иаахтны илҳәомызт
акәымзар, иаалырҟьаны слыцәцар ҳәа дшәон. Иага умҳәан,
лыҩны схаҵаны сыҩнагылан. Абжьааԥны уи сааигәара дааины
лҽынасыдыркьысланы лҿыналхон. Жәаа шықәса зхыҵуа леиԥш
лхы мҩаԥылгон. Аха уажәы, ҳусқәа ԥхасҭахеижьҭеи, ус аҟаҵара
даҟәыҵын, хара-хара дсаҩсуан. Арахь ҩнуҵҟала аҵыкәкәара
даҿын, дқәыԥсычҳауан.
Саргьы сҩагылеит. Сҽеилаҳәаны, лԥечка ахьгылаз снеины
сааҭгылеит. Азал аҿы лхәыҷқәа макьаназ ицәан, урҭ уажәааны
игылаӡомызт. Аԥшәмаԥҳәыс ҿаалҭит:
– Уажәыҵәҟьа ачуан ақәсыргылоит, акраауп!..
Лԥечкаҿы кастриулька дук ақәгылан.
– Уахәаԥш сыжә заҟа ахш амҵыз, шьҭа аҳаскьынгьы
аҽеибнаҭеит, сыжәгьы ахш еиҳаны иаанашьҭуа иалагеит!..
Сара ҿымҭӡакәа сыԥш ҿырпны, ааҵәақәа ирҭаҵаны иахьыг­
ҿагылаз ауада хәыҷ сныҩналеит. Дина, ауаҩы ицрымҵуа
алеиԥш дсышьҭагылан.
– Убри аҵкыс, бааи баргьы саргьы абас ҳаицәажәап:
баасыцхрааны абарҭ сааҵәақәа рыхқәа ҿаҳҳәап. Иахьа ма
уаҵәы бара быҩны ныжьны сымцар ҳусқәа цәгьахар алшоит.
Мап анакәха, баргьы саргьы уаҵәы аҳабла анааԥшлак абра
ҳашьны ҳашкажьу рбар алшоит. Сара убри шыҟало гәасҭахьеит.
Бгәылацәа зегьы бара бхарала рыжәҩа сеиарханы исаҩсуеит.
Уи аҵкыс, еиӷьми абнахь џьара лбаа сынхар, сыббарц аныбҭаху
уахь бнеилап! – лжьара саҿын. Ажәа хаа ахәра арӷьоит. Мамзар
иудыруазеи абри аԥҳәысгьы абра дыҳәҳәо ауаа еизылгар?.. Нас
сзацәцо изыҟалома урҭ ргәаӷ?..
– Уаха уцома? – ус анласҳәа иаҳа даалахҿыххазшәа збеит.
– Атрактор соуны сҟалар уахаҵәҟьа сцоит. Санцалак ашьҭахь
бгәылацәа ираҳәала быҩны сдәылыбцазшәа, исыдыскылоит.
Ара уаҳа ԥсыхәа ыҟаӡам!..
430

Уи ашьҭахь абысҭа аауит, хышхарҵәыла ҳчеит, акрыфаны
ҳанеилга аҩны сындәылҵит.
Иахьа амш цәгьоуп, ақәа леиуеит. Шьыжьнаҵы ахысрақәа
цон Лабратәи афронт ахь. Аҭараҟа еиҿахысрақәак шыҟаз
еилукаартәы ахысбыжьқәа уаҳауан, зны-зынла агранат ыршәны
иԥыржәон.
Апрель 10, 1993
Иаха иаашаанӡа, иааиқәырццакны акәымзаргьы, танкла
Лабра алахысра иаҿын. Ианшагьы иацнаҵон ари аус, еихсыӷьрак
амаӡамызт.
Шьыжьнаҵы амш шәшьны иҟоуп, ақәа цырақәа аҿы­
ҵышәшәоит.
Дина Динченко лыҩны сыҟаӡам. Сылбааит арахь сашьцәа
рааигәара. Дусиа захьӡу Мальченко лыҩнахьы. Ари шыҟалаз
абасоуп.
Ашьыбжьышьҭахь Џьон итрактор еиқәиршәан, Роберти
сареи алафеҭ ҳнақәгылан, ҳҿынаҳхеит хыхь Дина дахьынхоз
шыҟаз. Аҽнынтәарак усгьы ақәа леиуан, Аҭарантәи иалганы
иааргаз алафеҭ ирзақәыз аԥшгьы шьыжьнаҵы иақәырхын,
ажәҩан иаҵаԥшуа иԥшын. Алафеҭ азқәа бааӡахьан, аха
целофанк ааҳаԥшаан, инақәҳаршәит.
Дина дахьынхоз ҳаннеи, аԥшәмаԥҳәыс лыҩны дыҟан.
Лгәашә илаԥсаз апалқәа аалҳаршәшәан, ашҭа ҳанҭалеит. Лгәыла
ԥҳәыск дааганы аԥш аҿырпра иаҿын. Ааҵәабжак ирҭәӡамкәа
иҟаз хадырҭәаауан. Ҳара ҳшылбаз еиԥш, даашаҟьшаҟьеит.
– Уԥш угоит, аха уара ухаҭагьы уцома? – дҵааит Дина,
сшылбаз еиԥш. – Уаха ара уаанымхаӡои?
– Уахоу? – илҳәаз смаҳаӡазшәа, сахьышьҭалоз суада
сшыныҩналаз саанаԥшааԥшит. – Ирлас анҭ сгәабанқәа ҩба
аҵхны еилаҳәа. Асолиарка ҳзыԥшаар, уаха Тҟәарчал ҳцарц
ҳгәы иҭоуп. Сҭаацәа ԥшыда еилатәоуп, еилыбкаау? Ақәоура
иаламгар.
– Ақәоура иалагар умааӡои? Арҭ угәабанқәа зугозеи
уажәы?..
– Агәабанқәоу?.. Агәабанқәагьы наҟ исымгои? Мшәан, сара
сааны сҟалар, гәабанда быҟоума бара, аа?
431

Сындәылҟьеит. Џьон аҳәҳәара даҿын.
– Ақәоура иалагаанӡа ҳааццакып. Иарбан цәажәароу
шәызлагаз?!.
Дина Динченко лыԥсы еиҟәыҷҷо уи днеизыԥшит.
Ҳара уи аамҭазы ҳус ҳаҿын. Сара хыхь алафеҭ сақәгыланы
иааргоз ааҵәақәа рымысхуан. Урҭ зынӡа жәиԥшь ыҟан. Х-ааҵәак
аԥш лзынсыжьит Дина Динченко. Уигьы лымгарц далагеит, аха
са исымуит.
– Уаҳа иақәаҳҵо ҳәа иумоузеи? – дҵааит Џьон.
– Абомба иацәынхаз ҳтелевизор! – сҳәеит сара. –
Сахьышьҭалоз суадаҿы игылоуп!..
Роберти сареи иаашьҭкәыцәааны, иааганы сааҵәақәа
инарықәаҳҵеит. Нас иааргеит скалаҭ, сымаҭәақәа, слампазаҵәы
исзынхаз, уи иахадыргылоз сшьушьазаҵәгьы шьҭысхит. Шьҭа
ҳдәықәлар ауан.
Дина Динченко дсыхәаԥшуан исҳәарызеишь ҳәа.
– Арҭ амшқәа рыла саар ббап, – налышьҭасҳәеит. –
Бымшәан, абзиала!
Уи слакҭа иҭылбаауан уаҳа ари ашҭа сшьапы шҭасмыргылоз,
лареи сареи ҳабжьара ахааназгьы ишыҟамлоз аиқәшаҳаҭхарак.
Иҟаз уи ауп, ицон аибашьра, сара исҭахын аамҭала џьара хыбрак
сыманы, уаха схынҳәыр сахьышьҭалоз кәакьк. Лара илҭахын,
абри ахлымӡаах иҟаз акгьы хьаас имкыкәа, џьара насыԥк
дахьын­ҳаланы иаанылкылар. Аха ус изыҟамлеит.
Зыҟны сааиз аҭаацәара ҿыц аҿы срыдыркылеит ибзианы.
Х-ҿык амоуп урҭ ирызгылоу аҩн хәыҷы. Аихатәы цҳа уахьныруа
адгьыл шьаҟьараҿы игылоуп уи. Харантәи улаԥш ақәшәоит
ишкәакәаӡа. Уадак сара исырҭеит. Ицқьакәакәараӡа ирхиоуп
уи. Игылоуп ашкаф, адиуанқәа ҩба, астол.
Дусиа Мальченко лыԥҳа Светеи уи лхаҵа Ашоҭи рзы хазы
уадак рымоуп, аԥшәмаԥҳәыс лхала дышьҭалоит аҩналарҭа
арыӷьарахь иамоу ауадаҿы, уи лхаҵа Ефрем амаҵурҭаҿы ииарҭа
ҟаҵоуп, уахь иаҳа еиӷьеишьеит иԥхароуп азы.
Света жәаа шықәса дырҭагылоуп, деинҭәыланы илызҳаит,
лыблақәа ҭыԥхаауеит, уи лыԥшӡара мандараа ракәым, иагьаҩ
хнаххьеит ара имҩасуа. Лхатәы бызшәа ибзианы ишылдыруа
еиԥш, аурыс бызшәала аҷҷаҳәа дцәажәоит. Еснагь лхы-лҿы
432

иқәуп аччара, агәыразра. Лара сара дызбақәахьан ара сымҩасны
санцалоз, насгьы исарҳәахьан Света шлакәыз мандаратәи
аԥшӡа. Ҵоуп, даҽаӡәгьы лыӡбахә рҳәалоит, са дсымбацт.
Ажәакала, уи улыхәаԥшыр, иага угәаҵан гәалак умазаргьы,
лылаԥш хаа анухьыс, ани угәаҵан иҭажьу агәалагьы ухашҭны,
угәы хьаԥссаны уааҟалоит, аԥсҭазаара угәаҳәо уааҟалоит.
Раԥхьаӡа лареи сареи ҳахьеибадырыз аферма, ахьшьцәа
рхыбраҿы сашьцәа ахьыҩназ аҩнаҿоуп. Уа снеины сыштәаз
Заур ибжьы аагеит адәахьынтәи.
– Шәшьапы шәықәгыл, мандаратәи ҳаԥшӡа ҳашҭа дҭалеит!..
Ҵабыргны, лхы-лҿы еихаччо арахь дааиуан мандаратәи
аԥшӡа. Дыԥхашьаԥхаҵо Заур лаԥхьа дгыланы ҳзыҩнатәаз ауада
дааҩналеит. Ҳналхаҵгылан, аԥсшәа лаҳҳәеит. Лара днатәеит
Заур илирбаз асқам аҿы. Дшынатәаз еиԥш ихааӡа иҟаз лыбжьы
ааҭылган, дааҳалаԥшит.
– Иаарласны ҳахьынхо аҩны даҳҭаауеит ашәҟәыҩҩы!..
Уи дгәырӷьаҵәа, ашәҟәыҩҩы дахьырҭаауаз агәадура
лныԥшуан.
– Дабантәиааи ашәҟәыҩҩы? – цасҳәа дҵаауеит Заур.
– Дина Динченко лҟны дыҩнан, аха имааибит, – ҿаалҭит
Света.
– Бара дыббахьоума? – дҵаауеит Заур.
– Мап, дсымбаӡацт. Дызбахьазаргьы сеидру, ара егьаҩ
мҩасуеит иахьа.
– Ибҭахызар шәеибасырдырп! – дыччоит Заур.
– Ианба?
– Бҭахызаргьы абыржәы. Уи ашәҟәыҩҩы абра даҳҭааны
дыҟоуп!..
– Дабаҟоу?.. – даанаԥшааԥшит. Нас са сахьгьы даахьаҳәит.
– Абар дахьтәоу!.. – иҳәеит Заур. – Шәеибадыр!..
Сҩагылан, лнапы исылҭаз аагәыдыскылт.
– Катул! – сҳәеит.
– Катул шәыхьӡума?
– Ааи! Бара?
– Света сыхьӡуп!..
– Ахазына. Иахьарнахыс ҳаибадырит. Бара сыԥҳа леиԥш
сбыхӡыӡаалашт. Усами?
433

Света дыччоит, Света дыԥхашьоит. Лӡамҩа ԥшӡақәа
ҭыҟаԥшьааӡа иааҟалоит. Уиаамҭазы лан Дусиа лыбжьы геит
адәахьы. Уи илдыруан Света ара дшыҟаз.
– Абзиала! – лҳәан, дҩагылеит. Нас са сахь даахьаҳәын,
ҩаԥхьа лхы-лҿы аччаԥшь нықәлеит, уи иахылҿиаауан алашара.
– Ҳашәзыԥшуп! – лҳәеит, са сахь лхы нарханы.
– Иҭабуп! – сҳәеит саргьы.
Аԥсшьарҭа ҩны саҭаазшәа схы збо сааҟалеит. Скаруаҭ аԥен­
џьыр иадгылоуп, ацәылашара адәы ианаақәло хәыҷы-хәыҷла
суада цәышхо, еиҭацәышхо, ашара адәы ишықәлаз снардыруеит.
Аԥенџьыр анаасыртлак аҳауа зҩыда ҿыхьшәашәаӡа схысҿы ааимнадоит. Нас, ахьҭа сылалар ҳәа сацәшәаны, ҩаԥхьа
аԥенџьыр асыркуеит, ахыза аасыкәсыршоит, сраҳаҭӡа схы ахчы
илаҵаны ишыску ахәыцрақәа сыртәыртәуеит.
Сара исырҭаз ауада аҭӡамцқәа рҿы икнаҳауп аиконақәа
рацәаны. Аԥшәмаԥҳәыс изласалҳәаз ала, анцәа дхалҵоит, Иаса
Қьырса иҿаԥхьа дхырхәоит. Уи адагьы ҷыдарақәакгьы лылоуп:
иԥсхьоу дрыԥхьоит!.. Амаца даԥшуеит… Унапы аанкыланы
ухҭысқәа уалҳәоит. Ани аԥсцәа данрыԥхьо урҭ ирҳәо цқьа
илзеилкаауам, ллымҳақәа цахьеит азы, уи амаӡақәа лыԥҳа
Света иллырҵахьеит, уи лҿаԥхьа днартәаны иҟоу-иану уҿаҿы
иуалҳәоит. Ари ансаҳа ссирс иҟасҵеит.
– Абри ассир са сахәаԥшыр ҟалару? – слазҵааит Дусиа.
– Изыҟамлозеи!
Дусиа иаалыланы дыҟоуп. Лоура-лыҭбаара наӡоуп,
даачмаачуа дныҟәоит. Лылақәа ҵаҟа ишьҭаԥшуеит, улбарц
анылҭаху лхы ҳаракны дуҵаԥшыроуп. Уи граны илымаӡам, уи
шьҭрала иаалгоит. Лыҷкәын Валери ла лахь дцеит, лыӡӷабцәа
зегьы ауаҩы дшаабац рыблақәа ԥшуеит. Валери ихылҵыз
аҷкәыни аӡӷаби ранду лахь ицеит, егьырҭ ус иҟам.
Сеибашьратә усқәа хазы инышьҭасҵан, акыраамҭа сытҟәаны
саман, уи дызлаҟақәаз еилыскаауа саналага. Ани аԥсцәа
рыԥхьаратәи ансалҳәа сеиҭалазҵааит:
– Насыԥс исыԥхьаӡон иаарласны убри ацеремониа сыблала
избар, исаҳар.
– Уара иуцәыԥсхьоу ӡәыр дыҟазар срыԥхьар сылшоит.
434

– Ҵабыргну? – иааџьасшьеит.
– Ааи!
Сгәы хыҭхыҭуа уи амш сазыԥшын.
Адиуан аҿы статаӡа сышьҭоуп. Ицқьакәакәараӡа иҟоуп
сызлаиоу аиарҭагьы.
Ашьыжь сангыла аԥшәмаԥҳәыс лбысҭа шақәгылаз
Џьон даакылсын, аҩныҟа амҩа ҳақәлеит. Ақәоура иалагарц
егьагӡамызт.
– Акрымфаӡакәа уабацои? – дҵааит Дусиа.
– Ҳаццакуеит. Схынҳәыр акрысфап!..
Роберт ҳаԥхьаҟа ҽыла днеиуан. Урҭ абна ирзылаз рҳәақәа
рызкыр, ишьны иааргарц рҭахын. Сара аҩны снеины сышәҟәқәа
сыздәылгар, Рауль иҿы ишьҭасҵарц саҳасабын.
Рауль иҿы ҳаннеи Галиа лаҳәшьа Белла дааны дыҟан. Урҭ
абаҳара иаҿын.
– Бзиа жәуит! – сҳәеит сара.
– Бзиара убааит, бзиала уаабеит! – иҳәеит Рауль. Витали
Агрба ҳаԥхьа дааихьан.
– Смандаринақәа зегьы ҩеит! – иҳәеит Рауль. – Аӡынра
цәгьан!..
Иареи сареи шықәсык ала аиҭаҳатә рхианы еицеиҭаҳҳаит.
Ари аҳаракыраҿы амандаринашьаҭа анҩа, са стәы нхозма!
Са сымардаҿ уи ахьысзеиҭаҳау цәҟьара ҭыԥуп, уахь неишьа
амаӡам. Игәасымҭаӡацт.
Ақәоура иалагеит. Уи аҩныҟа ҳаҩнанацалан, Галиа лнапала
илыргылаз ақьала хәыҷы ҳаакәшаны ҳнатәеит.
Ақәоура ишаҿызгьы, Џьон аҩныҟа дцеит. Уи Саша Делалоӷлы
иавтомат шьҭихит уахь данцоз. Уи аганахь ишәарҭан. Сааҭбжак
ашьҭахь ԥшьынтә еиқәырццакны ахысбыжь геит. Робертгьы
Џьон дицын. Ақәа анхымкәа, Раули сареи сыҩныҟа ҳнеит.
Ашәҟәқәа иахьа иаҳзаагомызт аҟнытә, ус исҭахқәаз маҭәахәқәак
арахь иҳаманы ҳхалеит. Иара абри аамҭа иақәыршәаны, Џьони
Роберти аҳәа шьны, ацәа ахыхны, ирыманы иааит.
Рауль иҿы абысҭа рун, акраҳфеит.
Амш еилгомызт, ақәоура ишаҿыз ҳашьҭахьҟа амҩа
ҳақәлеит.
435

Абри аамҭа инақәыршәаны, Набжьоуаа рхырӷәӷәарҭа
аҟнытә аҟәҟәаҳәа автоматла иааиларҵеит. Уи амҽхак иаҳа-иаҳа
аҽарҭбаауан. Нахьхьи Аныуаа рхәаҟынтәи бзырбзанла ахыс­
рақәа ирҿуп.
Аҭынчра ыҟаӡам. Имхысуашәа аабалоит зны-зынла, аха
аибашьра шцац ицоит…
Апрель 11, 1993
Иааилахәлеит. Ана-ара игоит ахысбыжьқәа. Аҵхлашә
иалыҩны иуаҳауеит агәызҳәа иҭахәаҽны џьара иааигәаны
итҟәацыз абзырбзан хы абжьы. Ақәа кыдҵәаны ишлеиуаз ашь­
жьымҭан амш аблақәа аанарԥшит, аха изхәарҭоузеи, адәа­
хьы уздәылҵуам, аҟьаҵәыра иҟалаз, амҩа унанылар, мандаратәи
анышәаԥшь ҩеит шаҳҳәоз ушьапы ианаҵачлак, ҩаԥхьа амҵра
ацәымӷны, уеимаақәа ирыдҷабланы иакуеит.
Ус шакәугьы, ааԥынра иаратәы ҟанаҵахьеит: ашәаԥыџьаԥ
ҿыхан, аԥсабара аиаҵәара аҟәнылеит. Аҭаратәи абна ссир
ибыбышӡа ахыцәқәа уқәыԥшуеит. Уи аԥшӡареи аҿыхареи
идырхәашьуеит агәызчызҳәа абнаҿы итҟәацуа абзырбзан хқәеи
автомат шьҭыбжьқәеи.
Иахьа маҷк амш еилгашәа иҟалазҭгьы, исаҳасабын аҩныҟа
ацара. Раули сареи ҳаицхырааны сышәҟәқәеи снапҩырақәеи
инханы иҟоу иара иахь ииаагон. Набжьоуаагьы ирҿыцны
аԥшыхәра ицараны иҟан, џьара жәабыжьк ыҟазар, исаҩсны
ицаанӡа ианҵатәуп.
Арахь гриппкгьы сыхьын, оумашәақәа сҟанаҵеит. Хәышә­
қәакгьы ԥшааны изжәын, Ефрем Агоԥ-иԥа имаҵурҭаҿы
иԥеч­ка садтәалоуп. Асааҭ хԥа реиԥш уи иашҭа дааҭалеит
Лабра еибашьуа ерманык – Андроник Аракелиан захьӡу. Уи
уажәаԥхьагьы иҭоурыхқәак џьара иасырбахьан.
Апрель мза ааба рзы уи иҩызцәеи иареи ахырӷәӷәарҭа
ианықәгыла ирыхьыз аҭоурых атәы сзеиҭеиҳәеит, данааҩнала
дыштәаз еиԥш.
– Дысзааигәаны, дсывагыланы дсыцеибашьуан Аидем
Кара-Османоӷлы. Сара аҭабиа сахьҭатәаз сыбызшәала ины­
ҵакны ашәак аҳәара саҿын. Ус сшыԥшыз, «Сулико» ашәа ҳәо,
исымырдошәа арахь рҿаархеит даргьы. Иҳабжьазар ҟа­ларын
436

хышә-ԥшьышә метра раҟара. «Аидем, иубома арахь иҳақәкны
зҿаазхаз анҭ агыгшәыгқәа?!» – сыбжьы наиқәсыргеит сҩыза
аҭырқәа. «Избоит, Андроник, избоит, уҽырӷәӷәаны уҟаз!..»
Сҽырӷәӷәаны сыҟоуп сара стәала, автомат скуп, уаҳа акгьы.
Амала, агранат зыршәуа уи хазы дкылатәоуп, хазы дкылатәоуп
аснаипергьы. Урҭ роуп ҳзықәгәыӷуа ас агыгшәыг анцәырҵуа.
«Издыруада, рнышәынҭрақәа ирышьҭазар? – ани ашәа хаа
ирҳәоз слымҳа ианҭас, изҩыз иажәақәа снарызхәыцит. – Мап,
мап, дара зхылҵыз рышьҭамҭа наҟ хараӡа иҟоуп, арҭ храаӡраауа
дара рызқәа ҭыԥқәа ахьыҟалаша адгьыл иашьҭазар ҟалап!..»
Абас ахәыцра сзааины ишыҟаз ауп Аидеми сареи ҳабжьара урҭ
иҭдырҟьаз ахы шыԥжәаз.
Санааԥш, нышә гәарҭак сықәжьын, аха ари савтомат снапы
аларԥсны искын. Нас, скәымпылын, маҷк сарӷьарахь снаскьеит.
Сҩызцәа иагәыдҵаны ахысра иаҿызаап, аха сара ҩаԥхьа
зхы ҭҟьаз акәҷышь еиԥш, схы ҭууа сыҟан, зны-зынла адунеи
агьежьра иаҿызшәа збон. Сылахь аҟьаҟьара ашьа алҵны ицон.
Амала, Аидем мыжда хьаас дсыман, аҷкәынцәа нарықәҿысҭит:
– Ацхыраара иҭатәуп аҭырқәа ҷкәын, уи ӷәӷәала дхәызар
ҟалап!
Ҩаԥхьа нас сынҭанагалан, адгьыл акәымпылра иалагеит.
– Иубома ари схылԥа? – сахәаирԥшуеит инапала. –
Ахыԥҽыха шааиуаз иалҟьаны ицеит, аха сара исӡывасшәа
исывҟьеит. Ара сзааиз удыруоу, уара? – уи макьаназгьы
ишьараҿ дмааицзар ҟаларын, акы иоуҳәаргьы цқьа илымҳаҿы
инеиӡомызт, ддагәаны дыҟан. – Жәымш аԥсшьара сырҭеит, аха
иаҭаххар, сыԥсадгьыл Аԥсназы уахаҵәҟьагьы амҩа сықәлоит!..
Уи ицын иԥҳәыс ԥшӡеи иҷкәыни. Урҭ ҿырҭӡомызт, есминуҭ
ицәажәоз иара иакәын.
– Ара сзааиз удыруоу, уара? – ҩаԥхьа слакҭа дынҭаԥшит
сыгәра имгошәа. – Ари аҭаацәареи сареи ҳаиуацәоуп, абра
ҳаидынхалоит. Аха уи акәым иуасҳәарцны исҭаху. Аԥшәмаԥҳәыс
Мальченко Дусиа лоуп са сеиқәзырхаз: ахырӷәӷәарҭахь
санцоз абра сааины сахьцоз анласҳәа, сыла ишабоз анцәа
диашьапкит, аӷа иҭирҟьо ахы смаахартә еиԥш. Хынтәуп уи абас
сеиқәлырхоижьҭеи, хынтәуп, иуаҳауоу?! – слакҭа дынҭаԥшит. –
Агәра умгаӡои?..
437

Ас аниҳәа, лара аԥшәмаԥҳәысгьы абра дгыланы ҳхәыҟа­
ҵара даҿын, гызмалрак аҵамҵакәа снеизыԥшын, аҭак исҭеит:
– Ишԥыкәу угәра шысымго!.. Уеиқәлырхазар, убри ами
абзиа!.. Иҭабуп ҳәа лаҳәатәуп!..
– Уи дзыԥсақәоу рацәаӡоуп!.. Уаангылишь, аибашьра
еилгааит, насоуп уи иҭабуп ҳәа анласҳәо. Лара лыла сыԥсгьы
шҭахо здыруеит, Аиааира амш сазыԥшуп иаарласны!..
Иахьа шьыжьаахыс уиаҟара ахысрақәа ыҟаӡам. Амшцәгьа
рԥырхагазар акәхап. Хәыҷы-хәыҷла амра аҭашәара иаҿуп,
ҳазҵатәоу амарда иахырҩны наҟ ҵаҟа иҭалеижьҭеи такәы
ааҵуеит. Аԥсҭҳәақәа рыла ажәҩан ахаҿы ҭаҳәҳәаны иҟоуп.
Шьҭа ахәларагьы ааигәахоит. Ари амшгьы ниаҟьеит акы ҳәа.
Арахь амшаԥгьы ҳҭааит: даҽа мчыбжьык ашьҭахь уи ҳгәашә
иаалагылоит.
Аха ианба, ианба? Иарбан мшу амшаԥ еиԥш аԥсуаа ҳҭоурых
ианхалараны иҟоу Аиааира амш?..
Ахәылԥазы инаркны аҵх агәы ааиҩнашаанӡа Аныуаа
рхәаҟынтәи Лабра иалахысуан бзырбзанла. Зны-зынлагьы ахы
хьамҭа тҟәацуан Ҭоумышьи Аҭареи рҳәаа шыҟаз. Автоматтә,
апулемиоттә хысрақәа уаҳауеит иналаршә-ҩаларшәны. Хәыҷык
аамҭала иааихсыӷьыргьы, нас ҩаԥхьа аҽарҿыцуеит. Иаашаанӡа
аҽаԥсахӡом ари еиԥштәи аҭагылазаашьа.
Апрель 12, 1993
Набжьоуаа рхырӷәӷәарҭаҿы ҳаҟоуп. Асааҭ жәаба рзы
ахырӷәӷәарҭа аԥыза Беслан Кәыҵниа ԥшыхәра Набжьоу аҳаб­
лахь ицараны иҟаз дрыԥхьеит. Апартизанцәа адҵа шроуз еиԥш,
иааины иааикәагылеит. Урҭ рхыԥхьаӡараҿ иҟан Баҭал Ҳақыбеииԥа, Руслан Давид-иԥа, Дима Климент-иԥа, Русик Климент-иԥа,
Сундер Иура-иԥа, Рамзик Сергеи-иԥа Кәыҵниаа, Илларион
Делба, Али Жужуев.
– Ҳара ҳаԥшыхәра иаанарԥшыроуп Набжьоу ааскьатәи
аҳабла аҭагылазаашьа. Аӷа имч, ихыԥхьаӡара еилкаатәуп. Агәыԥ
рацәа ҳҿаҳар ахысра ҟалоит. Ҩыџьа-хҩык рзы уи аҭахым, ҳус
иаԥырхагахар алшоит, ҳҿаԥхьа иқәгылоу адҵа нагӡатәуп.
Ачҳара шәымаз! – Беслан, агәыԥ аԥыза, иажәа хиркәшоит.
438

Аҭара агәы акәшамыкәша ҭынчроуп. Апартизанцәа еиқә­
ных, иалхны ирымоу амҩала ҵаҟа илбаауеит.
Сундер Кәыҵниа магәда данықәха, ҵаҟа лбаа макьаназ
аҳәынҵәақәа ыҟоуп, са смагәқәа исҭан, иара иеимаақәа
сышьасҵеит.
– Шәымҩа хирхааит! – рҳәоит арахь инхаз рҩызцәа.
Хыӷәӷәарҭак аҿы ирацәаҩуп абџьар кны еидгылоу аишьцәа.
Уажәазы убарҭ ирылыскаауеит Климент (Дуда) иԥацәа. Аибашьра
ианалагоз урҭ раб Аҟәа дыҟан, усынтәи Гәдоуҭаҟа дагеит.
Климент идыруеит ихшара рыхҩыкгьы ахы ишаҿагылоу. Иара
ихаҭагьы, адыррақәа злаҳамоу ала, абџьар икым, аха имч-илша
деигӡом, аџьаԥҳаны ааргозар, уи ахьақәырхуа дрыцхраауеит,
иахьышьҭарҵо дрыцхраауеит, иџьыба инапқәа рҭакны дгылам.
Абрахь ицатәуп, абри ҟаҵатәуп ҳәа иахьиарҳәо аӡәыс ҳәа раԥхьа
дгылоуп. Умеибашьуазаргьы, ухәҭаа ахьалоуҵаша аҭыԥқәа
рацәоуп. Ихала џьара данаатәалак иҳабла дазхәыцуеит, иқыҭа
гәакьа Аҭара алахьынҵа зеиԥшхарызеишь ҳәа дхәыцуеит,
идыруеит иуаажәлар зҭагылоу арыцҳара, гәаныла иҷкәынцәа
драцәажәоит, ргәы ирхаҵоит, агәадура инаҭоит урҭ рыхҩыкгьы
еидгыланы аӷа иахьиҿагылоу. «Аҳаҳаи, амарџьа, шәеиҵамхан,
сашьцәа аҭараа!» – ргәы ирхаҵошәа ибжьы нҭицар иҭахуп,
аха иҩызцәа ихыччар ҳәа дшәаны иҽааникылоит, аҵанӡа
даақәыԥсычҳауеит.
Ахҩык аишьцәа Дима дреиҳабуп. Иашьцәа дрыхӡыӡаауеит,
урҭ акы рыхьыр аҵкыс аӷа ихымҭа иара иааникылар иҭахуп.
Аха аиҵбацәагьы рашьа ихӡыӡаауеит, акы ихьыр ҳәа ишәоит,
ирҳәом акәымзар. Рыхҩыкгьы адауаԥшьқәа реиԥш рымч ҭоуп,
иаарыланы иҟоуп. Иахьыҟазаалакгьы ршьаҿа еицеихыргоит,
иахьы­ҟазаалакгьы лаԥшыла еицәажәоит. Абааԥс, шәхы шәааи­
ҷаҳала ҳәа, машәыр рмыхьыр иҭахуп Дима. Аибашьра еилгар
ҳаибга-ҳазҩыда ҳаб данааилак ҳалахь еиҵыхны дшаҳмырԥ­
хашьаз илакҭа иҭаҳәатәуп ҳәа иазхәыцуеит уи аамҭа рыхҩыкгьы:
Дима, Русик, Славик.
Асааҭ ҩба рзы рышьҭахьҟа ихынҳәуеит набжьоутәи апар­
тизанцәа. Са сахьынхо саԥхьа ииасны Рауль Кәыҵниа иашҭахь
инхалоит. Рауль иаҳәшьа Галиа аҟәардәқәа дәылылгоит
адәахьы. Арԥарацәа агьежь ааҟарҵан, иҩеибартәақәеит.
439

– Дурбеи Кәыҵниа дахьынхо шыҟаз иахьцоз аабон
ақырҭцәа, – иҳәеит Беслан. – Ҳреихсызҭгьы, ԥыҭҩык лаҳашьҭуан.
Аха усҵәҟьа ҳҭахымызт. Ҳара излеилаҳкаахьоу ала, Аҭара
итәоу аӷацәа рхыԥхьаӡара оумакгьы ирацәам. Кәыдырхықәи
Ламыс иҳаблеи уаҩ дыҟаӡам. Амала, агәаанагара ҳамоуп знызынла иаакылҟьаны иҟоу гәаҭаны рышьҭахьҟа ишцо. Аԥсаатә
фабрика аганахь иаҳа рҽеизганы итәазар ҟалап. Алкаа:
ҳҽааизганы ҳрыжәлар, агәра ганы сыҟоуп Аҟәеи Очамчыреи
ирыбжьгоу амҩаду ахь ҳашцәырҵуа. Нас, иарбану ҳаззыԥшу?!
Аӷа хьаас ҳимаӡамшәа дтәоуп баша. Ҳара ҳнапқәа еиқәыԥсаны
ҳаизыԥшуп. Ари иаанагозеи, ҳаззыԥшузеи? Абас ианбанӡа?
Иара цқьа иҽеибыҭаны дҳажәлаанӡоу? Маҷк ацхыраара ҳарҭар,
набжьоуаа ҳамацара ҳрызхоит Набжьоу итәоу аӷа ир рахцара.
Аха знык иаҳҳәеит, ҩынтә иаҳҳәеит, азин ҳарҭом адҵаҟаҵаҩцәа.
Иахьа, уаҵәы ҳәа ҳдыргәыӷуеит!..
Галиа апартизанцәа рыфатә ҟалҵеит. Уажәраанӡа
ирымҵалыргылаз араса рфеит. Инеицәажәа-ааицәажәо иштәаз,
ацентр инахысны ақырҭцәа рхысбыжьқәа геит.
– Урҭ ҳашьҭақәа рбазар ҟалап, – дыччоит Беслан. – Еи,
Баҭал, ргәы ҭҟьатәуп афашистцәа!..
Баҭал дҩагылан, иҽааиҵихит. Агранат зыршәуа иабџьар
аашьҭихын, Рауль иашҭа дынҭыҵын, дара рахь ахы рханы
днаҵхеит. Агәыз ааҭгеит. Ишаабоз ашьҭахь алҩа лхәыҵҟьан,
иҭҟьаз ахы шлеиуаз нахьхьи џьара итҟәацит.
– Удырҩатә еиӷьхааит! – иҳәеит Сундер.
Ақырҭцәа иаразнак рыԥсы рӡеит: урҭ аршәара рнаалозаап!
– Абысҭа кнысхит, шәааи! – лҳәеит уи аамҭаз Галиа.
Апартизанцәа какалк ркырц амаҵурҭа иныҩналеит.
***
Паташь Патаӡба иажәабжьқәа ирыцу.
Саҳәшьцәа зегьы хаҵа ианца, сан саалыԥхьан ҽнак,
исалҳәеит лыԥсы шҭоу ҭацак дышьқьыруа рыҩны дҟалар
шылҭахыз. Сара уи азҵаара схы иҭаӡамызт, аха дӷьаҵәыӷьаҵәуа
сан дансыҳәа, сазхәыцып ҳәа ласҳәеит. Аԥҳәысаагара схы
иҭамызт, сгәы иҭамызт. Мчыбжьык аамҵыцкәан уи дырҩегьых
дсазҵааит.
– Аакьыскьа иуасҳәаз азы иҟоуҵахьоузеи, нан?
440

– Акымзарак! – сҳәеит сара.
– Уаб инхара қьаԥҭахарц аума иуҭаху?
– Мап, уи залшом ахааназгьы.
– Нас, иухьзеи?
– Дабаҟоу уи аԥҳәыс ҳәа шәызҿу? – сҵааит сара.
– Аӡӷабцәа нҵәама, уара?! – дааччеит.
– Сара ус иҟоу аԥҳәыс бзиа сылнымиаӡацт. Иҟасҵари?
– Уара уанақәшаҳаҭха уи аус, уаҳәшьцәа иҟарымҵар ҳәа
ушәома?! – дырҩегьых аҟырҟырҳәа дааччеит сан. Уи ахаҵа
бжьы лхан, ахаҵа иеиԥш еилҟьак лакәын.
Дук мырҵыкәа саҳәшьцәа реиҳабы, ҳгәылара чарак ыҟан,
лара изласалҳәахьаз ала, ԥҳәызба ссирк длыманы дааит. Аха
заанаҵ саҳәшьцәа рыԥшьҩыкгьы: Зина, Шьазина, Амина,
Ҳанифа хазы снаваргалан, исарҳәеит иахьаҵәҟьа ҳчара аҿҳәа­
ра шԥырҵәоз. Са сгачамкны саарыхәаԥшит.
– Саҳәшьцәа сызкәыхшаша, шәара шәзы сыԥсы ҭоуп
наӡаӡа, аха ауаҩытәыҩса имаҳац сашәҳәеит!..
– Уи закәызеи, ҳашьа бзиа?
– Зны лара дысшәырба!
– Уажәыҵәҟьа! – лҳәеит Зина захьӡыз аиҳабы. Ҳанифа лхы
налықәылкын, инацылҵеит: – Абыржәыҵәҟьа дбыманы бааи уи
аҭыԥҳа ссир, ашеишеи!
–Усҵәҟьа дхазыноума?
– Дубар, уахаҵәҟьагьы лгара уашьҭалоит!
Сшыԥшыз, ачараҿы еизахьаз аџьар даарылганы, лнапы
аанкыланы, Ҳанифа длыцны арахь иааиуан рҩыџьегьы. Аиа­
шазы, ишырҳәаҵәҟьаз дыҟан, сахьлыхәаԥшыз ҩажәи хәба
шықәса дреиҳамызт лара, лоура-лыҭбаара, ишаанагара дыҟан,
лӡара еихатыруа ипан, лыхәда ҭҳәаны, лхы-лҿы аиқәара иамаз
гәыкӡа, лыблақәа ԥхеиԥхеиуа алашара рхылҵуан. Илшәыз
аиԥка аганқәа рахь маҷк ирҟьаны иҟан, аха лшьамхы инахысуа
аура аман. Ахәыԥшӡа иалхыз кофҭа шкәакәак лшәын. Мыцхәы
иҭыхмыз лгәышԥы иқәхәмаруан ахьтәы еимхәыц.
– Сариа, сыхазына, – лҳәеит Зина, – ари зыӡбахә ҳамаз
ҳашьеиҵбы иоуп, шәеибадыруаз!..
– Паташь! – сҳәан, снапы нышьҭысхит.
– Сариа! – лҳәан, лнапы аасымылхит.
441

Сыла ишабоз Сариа лхы-лҿы иқәлаз аԥхашьара лнубаартә
еиԥш, дҟаԥшьӡа дааҟалеит. Аха саҳәшьцәа дахьрыбжьагылаз
лхы ларҟәшәа зны-зынлагьы сышҟа даахьаԥшуан. Излагәасҭаз
ала, уи сылгәаԥхазшәа збеит. Иара саргьы, аиаша шәасҳәап,
сара дыстәхандаз ҳәа сҳәо сааҟалеит. Уи ус иҟалап ҳәагьы сақә­
гәыӷуан сара саҳәшьцәа ахьсымаз. Уиаҟарагьы ҳаи­дымхалеит,
урҭ зышьҭаз раԥхьатәи аиниара акәын. Ишызбоз Сариа Ҳанифа
ллымҳа дынҭахәыҭхәыҭын, ак лалҳәеит.
– Ҳара уажәыҵәҟьа ҳааиуеит! – лҳәеит саҳәшьа.
Урҭ шынаскьаз еиԥш, Зина дсазҵааит:
– Иҳәа, Патос, дугәаԥхама ашеишеи Сариа?
– Иугәамԥхо лакәӡам! – сҳәеит сара.
– Ус акәзар, ахазына, мчыбжьык ашьҭахь уи ҳашҭа дшықәу
убап дышьқьыруа.
– Ас иаарласну?
– Ааи!
Дук мырҵыкәа Ҳанифеи Сариеи хынҳәны иааит. Ҳара
ачара зуаз иашҭа анҭыҵ иахьыԥхьакырҭаз џьара ҳгылан. Ишаа­
ҳадгылаз еиԥш, Ҳанифа ҿаалҭит:
– Патос, унапы иахоу ахьымацәаз сырбеи!..
– Изыбҭахузеи?
– Исырбеи, исырбеи, нас иуасҳәоит изысҭаху!..
Даасыдгылан, снацәа иахаз жәа-граммк иҟаз ахьы мацәаз
аасымӷылхын, инаганы, ишызбоз, Сариа иналымӷалҵеит. Егьи
дыԥхашьан, лӡамҩақәа кылҟаԥшьааӡа иааҟалеит, лхы ларҟәны
ҵаҟа дышьҭаԥшуан. Убри ашьҭахь Ҳанифа дааины, заа Сариа
лнацәа иахылххьаз ахьтәы мацәаз снацәкьыс инахалҵеит. Абри
азмырхакәа, саҳәшьа Зина азҵаара лҭиит:
– Иԥышәҵәама ҳчара аҿҳәара?
–Иааиуа асабшаҽны аҭацаагацәа наҳашьҭуеит!
Саҳәшьцәа зегьы неины, Сариа илыкәшаны иааҭгылеит.
Урҭ маӡала акы еибырҳәон. Сара сгылан хәбаҟа метра снар­
цәыхараны. Реицәажәара анааиԥхьба, Зина дааины ажәабжь
салҳәеит.
– Уаҵәырнахыс уаҳәшьцәа зегьы ҳхацәа наҳаваргыланы
аҩны ҳнеиуеит. Иҳагу-иҳабзоу акрыҟазар аҭыԥ иқәаҳҵароуп.
Иуаҳама, ҳашьа?
442

Сара садырсызшәа сҿы ҭыкка сгылан. Иҟасҵахуаз, хәыцра
гәарҭак шсымаз урҭ саарыдҵын, анахь ачара зуаз иашҭахь
сҿынасхеит. Убри инақәырццакны хаҵак ибжьы аарылҟьеит:
– Шәааи, шәхаҵкы сцеит, шәнапы ӡык нақәышәҭәа.
Ашьаԥахь, ашьаԥахь! – днаҵаҳәҳәеит уи.
Ачара аауит, аԥҳәыс даазгеит. Сан дгәырӷьаҵәа дыҟан,
лҭацеи лареи еишьцылеит, ҟазшьалагьы мыцхәы еиқәшәон.
Сариа лбаатәи ақыҭаҟны медиаҳәшьас аус луан, уантәи
аҩныҟа даныхынҳәуаз лнапы ыргьежьуа лҭаца дылԥылон сан.
Ус ишыҟаз ҳҭаацәара дацлеит ахшара, дҳауит аԥҳа, шықәсык
аамҵыцкәан, даҽа ӡӷабкгьы анцәа дҳаҭәеишьеит. Сара сзы
аӡӷабгьы дгәыӷырҭан. Аҭаацәараҿы ҟыҟҿыҟ ҳамамызт, ҳкәаԥӡа
ҳшыҟаз, иаалықәшәаны сан дыԥсит. Уи дҵәыуа-дыхьны анышә
дшаҳҭаз еиԥш, аҭаацәараҿы агәынамӡарақәа цәырҵуа иалагеит.
Уахык аҩны сахьааиз Сариа лылахь еиқәны дыштәаз збеит.
– Ибыхьзеи? – слызҵааит.
– Уабаҟаз? – лара дсызҵааит.
– Сабаҟахыз… – саалакҩакит.
– Уск ууам, уеизарауаҩым, – ҿаалҭит. – Ашьыжь акраафаны
унцәыҵашьшьы уцоит, схала схәыҷқәеи сареи ҳаизныжьны.
Сууаӡа сымала ашьха ашьапаҿы џьара сцәыҵаҵәахуп.
Сзацәажәо дыҟам, искуа-изуа сыздыруам. Ас ианбанӡа?..
Ҵабыргны, илҳәоз иашан. Лхала аҩны дахуп. Ацәа
саалылхит.
– Иҟаҳҵарызеи? – слызҵааит.
– Исыздыруам! – ҿаасҭит.
– Сара Тҟәарчалҟа сцоит, – лҳәеит лара. – Сыуа-сҭынха уа
иҟоуп, ахәшәтәырҭаҿы аусура салагап!..
– Ҳаҩны? – сҵааит сара.
– Ваниа ихала дахызааит, – лҳәеит Сариа.
– Ибҳәо иашазаргьы ҟалап, – ҿаасҭит. – Рахә гәарҭак
ҳамоуп, ԥара ԥыҭкгьы сзышьҭоуп, џьара ҩнык ааҳхәап, – сҳәеит
сара. – Бақәшаҳаҭума?
– Сақәшаҳаҭуп! – ҿаалҭит.
Адырҩаҽны инықәыршәны Тҟәарчалҟа сцеит. Издыруаз
снарацәажәан, дук мырҵыкәа хыхь ахәшәтәырҭа иазааигәаны
443

ҩнык зҭиуаз силаӡеит. Ақәаҵагьы аман, уҭраҭыхкгьы ахьаау­
рыхуаз аман. Ииҳәаз аԥара саиааиратәны сыҟан. Ҳааилаӡан,
инықәыршәны сышьҭахьҟа сааит. Иҟаз анласҳәа Сариа, даа­
сеигәырӷьан, саалгәыдлыҳәҳәалеит.
– Ари уџьынџь сцәымӷны акәӡам ус зыҟасҵаз, – лҳәеит
лара. – Аха сеилкаа ҽеила. Схала уаҳа исзычҳауамызт. Ауаа
рахь скылсыр сҭахуп!
– Беилыскаауеит, – сҳәеит саргьы. – Ишаасабҳәаз
иҟас­ҵеит. Аҩны иаасхәазгьы бааԥсӡам, унхаратәы иҟоуп.
Ушьҭан, наҟ-наҟ азы ҽакы ҳхәыцып. Уажәазы ҳахьеиқәшәаз
сеигәырӷьоит. Иаарласны ҳамаҭәақәа аашьҭыхны Тҟәарчалҟа
ҳаиасуеит. Нас уахьтәи ҳусқәа ҳанрылгалак, аҿаҩа дгьыл аҿы
игылоу ҳаҩнгьы ҳазхәыцып.
Сыԥшәмаԥҳәыси схәыҷқәеи сыманы Тҟәарчалҟа сиасит,
сыҩнра Ваниа инапы ианҵаны. Сусқәа санрылга инықәыршәны
сышьҭахьҟа схынҳәын, Ваниеи сареи ҳаицәажәеит.
– Аказы суазҵаауеит, Ваниа, – илакҭа сынҭаԥшит.
– Сузыӡырҩуеит, Патос! – иҳәеит иара.
Ваниа ҳаҩны дыҟоижьҭеи жәаҩа шықәса иреиҳауп. Уи
дышмаҷӡаз иани иаби машәырла амашьынақәа ахьеиҿасыз
иҭахеит. Ихала деибаны данаанха, саб шьоукы иӡбахә иарҳәан,
ахәыҷы диԥшааит. Тҟәарчал қьалак иҩназаарын. Днеины
данихәаԥш, дигәаԥхеит. Еиқәышаҳаҭхан, диманы дааит. Деи­
леиҳәеит, деилеицеит. Ашкол ахь ддәықәиҵарц далагеит саб,
аха Ваниа имуит. Аџьмақәа дрыцлеит. Дук мырҵыкәа абарҭ
ҳаиԥш аԥсшәа иҵеит. Хатәы иашьак иеиԥш саргьы бзиа дызбон.
– Угәы иацәымӷымзар, ԥҳәыс дузаазгоит! – сҳәеит сара.
– Исзааугода?
– Иугәаԥхаз!..
– Исгәаԥхаз, – дааԥышәарччеит Ваниа. – Ус аӡәгьы
дсымаӡам.
– Иуҭахызар, сара снашәаашәоит, – иасҳәеит имӡакәа.
– Аԥҳәысаагарадагьы, абри аҩнра ухьӡала иҟасҵар сҭахуп!..
– Сара сыхьӡалоу? – даагачамкын, днасыхәаԥшит. – Ус
иауама?
– Изамуазеи, Ваниа?! – сгәырӷьаҵәа сааҟалеит. – Абарҭ
аҩымш ирхымгакәа схынҳәуеит!..
444

Аҟәа сцеит, издырқәоз шьоукы срызҵааит. Ауаа рнапы
ианысҵеит сзышьҭаз аус. Абраагьы сеиқәшәеит: сшымгәыӷӡоз,
хышықәса зхыҵуаз аҷкәын дызмаз ԥҳәысеибак лыӡбахә сар­
ҳәеит. Ресторанк аҿы саанӡәӡәаҩыс аус луан. Илоуаз аԥара
рыфатә иазхомызт. Аресторан аиҳабы издыруаз хаҵан.
Саниазҵаа иусуҩы дирҽхәеит. Ларгьы дхәыданы дыҟаӡамызт,
ӡӷаб ԥшӡан уахьлыхәаԥшуаз, иҽеимкәа лхы мҩаԥылго уаҩы
димбацызт. Ҳанлацәажәа, азнаказы даажьоз џьылшьан, длак­
ҩакит, аха ҳагәра анылга, ажәа ҳалҭеит. Инықәыршәны аҩныҟа
сцан, Ваниа иасҳәеит иҟаз. Даахәыц-хәыцын, ус сеиҳәеит:
– Схаҭа дызбар ҟалару?
– Изамуазеи? – сҳәеит сара.
Аухаҵәҟьа машьынак ҳаԥшаан, Аҟәа ҳцеит. Аухаҵәҟьа,
аӡӷаб Ваниа данигәаԥха, дҳаманы ҳааит. Сҭаацәа срыԥхьеит,
сымаҳәцәа срыԥхьеит, ақыҭсовет аҿы ҳцан, аҩнра Ваниа
ихьӡала иҟаҳҵан, чара хбыџкгьы аауит.
Апрель 13, 1993
Заур, Маџь, сара амҩа ҳақәлеит. Дара Ҷлоунӡа инаӡоит,
сара – Тҟәарчал. Амш бзиоуп, ажәҩан ԥсҭҳәацк хыршәлам.
Ахысрақәа ыҟаӡам макьаназ, нас иҟало ҳаздыруам. Мандара
агәаҩақәа ҳарҭаланы уажәы иаабама аныҟәара, ас Џьгьардала
иааихҵәаны амҩаду ахь ҳазкылсыр, машьынак, ма тракторк
шԥаҳақәымшәари ҳәа ҳназхәыцит. Амҩа ҳанықәла, абжьааԥны
ишыҟаҳҵало еиԥш, уиаҟара ҳаццакӡомызт, ахара ҳашцозгьы.
Амҩаду аҿы ԥыҭкгьы ҳаԥшит, аха ҳазгоз акгьы аныҟамла,
шьапыла иқәҳаршәын, ҳааԥса-ҳкараха Ҷлоу ҳнеит. Заур аҩада
иаваиршәын, иаҳәшьцәа ахьыҟоу раб иаҳәшьаԥҳа Гәлышьа
Логәуа дахьынхоз шыҟаз иҿынеихеит, ҳара «Ацҳа ҟаԥшь»
азааигәара иҟоу атәарҭаҿы ҳаԥсы ҳшьеит, ҳамҭакгьы ҳаԥшит,
аха ҳазгоз акгьы аныҟамла, шьапыла иқәҳаршәит ҩаԥхьа. Ҳаи­
ԥырҵит афермақәа раԥхьа. Иара дцон ианшьа Володиа Ҵәыџьба
дахьынхоз. Уи ҩадаҟа акәын, хԥаҟа километр набжьан арантәи.
Урҭ рыҩны снеихьан аибашьра ҟалаанӡа. Володиа иҷкәын
деибашьуан Аҟәа ргарцны аԥсуаа анжәылаз. Убра дҭахеит ҳәа
аарыцҳан, иахьа ус аҵәыуара ыҟан, убрахь дцон Маџьгьы.
445

Ҭхьына снаӡарц егьсыгымкәа трактор хәыҷык саашьҭнахын,
Тҟәарчал аџьырмыкьаҟынӡа схеигалеит. Анцәа диныҳәартә,
сусқәа ирманшәалеит. Абри аамҭаз амшгьы аҽаԥсахын,
аԥшас­ра иаҿын, ақәа леиуан. Атрактор сшақәҵыз еиԥш,
аранӡа схазгалаз иҭабуп ҳәа наиаҳәаны, иаша сҿынасхеит,
аԥшәмаԥҳәыс Нанашьа дахьышьҭаз ахәшәтәырҭа шыҟаз. Уа
сахьнеиз, уи дылырҩаахьеит хымш уажәаԥхьа ҳәа ансарҳәа:
«Анцәа иџьшьоуп, лыԥсаа даҳмоукәа ҳаиқәхеит!» – аҵанӡа
саақәыԥсычҳан, сымаҳәыла Иура Ҭорҭиа дахьынхоз шыҟаз,
Арышаа рҳабла саҩсны мраҭашәара аганахь сҿынасхеит.
Уажәы еиҳа сааԥсара насхыԥсааит, ахәыҷы деибганы, ан
лысабии лареи ылырҩааит ҳәа ансарҳәа. Амҩа сахьынӡақәыз
аӡҟы слызхәыцуан, деиқәханы анцәа дҳаҭәеишьар, ушьҭан
азы дуаҩымхои ҳәа. Аринахысгьы уи деибганы, егьылмыхькәа
даныҟала, абригьы иааироуп ҳәа азысшьеит. Сажәымҭыҽха, 56
шықәса сырҭаны абри аиԥш аус сыхәҭамзаргьы ҟаларын, аха
ианыҟалахгьы, аурыс иҳәашьа «лучше поздно чем никогда»
ҳәа, уи рҿиаганы, аԥсуаа абри аибашьраҿы иҳацәҭахахьоу
рхарҭәаара иахәо иҟалааит. Еиҭаҳәарак ҳауны ахақәиҭра
ҳзылашар, уи ахақәиҭра наӡаӡа инхарц азы изыхьчаша ауаа
рхыԥхьаӡара ҳамазароуп. Аамҭа кьаҿла абри аус аҿы мҩақәҵара
бзиак ҟалароуп ҳшааилгалак еиԥш. Ахыԥхьаӡара ҳамамкәа
аҳәынҭқарра аиқәырхара шәарҭахоит. Иага уиашазаргьы ухы
дықәсуеит аӷацәгьа, дацла-ԥашәла ушкәадоу ангәеиҭалак. Убри
азы иаҭахуп аҿиара, аҿиара, дырҩегь аҿиара.
Агәаҩара сҭаланы сышнеиуаз Иура иашҭаҿы схәыҷқәа
сгәарҭан, иҩуа, иҩуа исԥылеит. Анета дааины лҽаасгәыдлыжь­
леит, нас – Хьымкәарасагьы. Аҷкәын иаразнак дсазҵааит акыр
уаанхома ҳәа.
– Уаҵәы сцоит сышьҭахьҟа! – сҳәеит сара.
– Избан, узырццакуазеи?! – иааицәымыӷхеит ахәыҷы. –
Уҟазарауеи ҩымш-хымш!..
Ҩымш-хымш ракәым, ахәыҷқәа ирҭахуп рааигәа сгылазаарц
есымша, аха аибашьра макьаназы уи азин ҳнаҭом.
– Ахәыҷы Розета лыхьӡаҳҵеит! – иҳәеит Хьымкәараса. –
Розета Анета иахаршалоуп!
446

– Уи Анана лыхьӡуп! – сҳәеит сара.
– Анана хьыӡ ҷыдоуп! – лҳәеит Анетагьы.
– Ус акәзааит, ус акәзаааит, аус злоу, лара хьаа лымамкәа
илызҳааит! – сҳәоит сара.
Иура иашҭа ҳанҭалеит. Аԥшәмацәагьы сԥылан, арахь иааи­
уан. Санхәыԥҳа Нанули дааины саагәыдылкылеит, Иура снапы
аасымихит. Нанашьа лхы-лҿы ҟаԥшьхан, – Уаама? – лҳәеит.
Аԥсшәақәа еибыҳәаны ҳаналга, амаҵурҭа ҳныҩналеит.
Аҭаца Лиана акы даҿын, сшыҩналаз еиԥш, сышҟа лҿаалхеит.
Уи лхы снагәӡит, нас лыӡӷаб даашьҭыхны даасгәыдсыҳәҳәалеит.
Сшааиз гәазҭаз агәылацәа рхәыҷқәагьы иааины иаасыкәшан,
слакҭа инҭаԥшит. Зегьы аԥсшәа расҳәеит, нас ҳҩеибартәеит.
Сыштәаз еиԥш, асаби лҵәыуабжьы слымҳа инҭасит. Иҵуазеи
ҳаҩнаҭаҿы уи абжьы еиқәтәаны иҟеижьҭеи!..
– Амла дакызар ҟалап!.. – Нанашьа уахь деихеит
даақәҵәиааны.
«Амла дакызар ҟалап!..» – ари ажәа хҿаҵас сгәы иналапҟеит:
уажәы амла зегьы ҳакуеит, акранаҳфои акранаҳамфои еиҟароуп.
Бысҭахьык, мамзаргьы шыламгьалк ҳҿы иҭаҵаны иаҳҟаҟогьы
ԥсымышьҭыгоуп, ауаҩы ишихәҭоу акрыфара ҳаггәышьоуп, уи
еилаҳкаауеит. Аха ичҳаны, иахьа ҳаӷра ҭаҩаҿаха ҳгылазаргьы,
абри аибашьра нырҵәаны ҳмилаҭ анеиқәҳарха, ас мацара
ҳашԥацари, акаҿы ҳкылсышт. Уажәтәи ҳгәамҵрақәа ҳачҳароуп,
уаҳа ԥсыхәагьы ыҟаӡам. Акызаҵәык сгәы еихьызшьуа, адуцәа уи
ҳачҳаргьы, ахәыҷқәа амла ҳакит ҳәа иудышшыло иантәалакоуп
аус аныбааԥсхо. Ҳәарада, ара Тҟәарчал уи амлакра иаҳа анарха
аиур алшоит. Амацәаз иҭаку ажәлар иабарыԥшаауеи рыфатә
нҵәар, қыҭак иалахәымзар издыԥшылари? Иара ақыҭақәагьы
ҭацәуа иалагахьеит. Иаагап, Аҭара. Уи азыбжак макьаназы
ақырҭцәа рнапаҵаҟа иҟоуп. Сара сахьынхо инамариашаны
наҟ мраҭашәара аганахь ҩнгьы ыҟам, рахәгьы-шәахәгьы зегь
ҭацәуп. Мрагыларахьтәи Аҭара азыбжак макьаназы ҳара аԥсуаа
ҳнапаҵаҟа ишыҟоугьы, аԥшәмацәа ахыҵны ицахьеит, рырахәрышәахәгьы ыҟаӡам, рцақәа ҭадырцәхьеит. Амлакра фҩышәоит
ари аганахьгьы. Аа, сааит сара абрахь снапыркало. Ааҵәақәак
аԥш иалызгазгьы Мандара афермақәа рҿы икажьуп. Излаауго
447

ыҟаӡам. Афатә аҵкыс еицәахеит ацыфа. Арахә усгьы рнырҵәара
иаҿуп, акык-ҩбак инханы иҟоу аҳәақәагьы иреихсны иршьуеит.
Аҟәыд узыԥшаауам, издыруада ҭынчрак ҟалозар ҳәа, хԥа-ԥшьба
килограмм исҵәахызгьы, иашьҭаз аӡәы иԥшаан, ихы иаирхәеит.
Изыҳалалхааит, изигазеи сҳәом. Ари зегьы лдыруама ани
амышәкәан илаҳәаны зыҿаабжь зыргаз ахәыҷы? Уи амла
дшакыз ала адырра ҟалҵеит, сшаны абри адунеи сықәышәҵазар
акрысҿашәҵа ҳәа аанагоит иҭылцаз абжьы.
Абри зегьы ахәыцра саҿын ауаџьаҟ сыҽҳәатәаны, схы
надҵашәа сахьтәаз. Аԥшәмацәа акы иаҿқәан, Нанули лҭацеи
лареи сахьнеиз сызаҵәра гәалас иҟаҵаны, срыцҳашьаны фатә­
қәак сыдыргалар рҭахын. Сара сааԥсара сиааины сылацәақәа
еимаҷабуа схырқәақәон, ауаџьаҟ аганахь сахьтәаз аԥхара
ансылс, хәыҷы-хәыҷла сҭанагалон, аха макьана сгәаҟәышра
сыман, сшааиз еиԥш ацәа сҽасҭаргьы сҭахӡамызт, жәабжьк
ра­ҳәатәын, ргәы рҿыхатәын, егьыззымдыруа исахьа сыҭаны
сҿаббаӡа сымцәажәо саатәар, уигьы ԥхасшьон.
Ахәылбыҽха Иура иԥеиҵбы, Рома захьӡыз аибашьҩы,
ахырӷә­ӷәарҭаҟынтәи аҩны дахьааиз, аԥсшәақәа анеибаҳҳәа
ашьҭахь, ҳанааидтәала, иҳаиҳәеит Гәдоуҭантәи авертолиот
ауаа ҭартәаны Тҟәарчалҟа амҩа иқәлаз рхабар ҳәа акыҟамкәа
ишыбжьаӡыз. Ҳааиҵанарӷәӷәеит иҳаҳаз. Абригьы ихьаа дуны
инаҳазҵысит.
Аибашьра хьаамзар уаҳа акгьы унаҭом ҳәа сҩызак ииҳәахьаз
аасгәаланаршәеит Рома иажәабжь. Ҳәарада, уи ус акәзаргьы
ҟалап, аха ишдыру еиԥш, ахьаагьы хәшәыда иҟам. Сара сеиԥш
егьырҭгьы макьаназы агәыӷра ҳамоуп, хьҭак ҳакызаргьы, млак
ҳакызаргьы, иреиӷьу ҳҵеицәа ҭахазаргьы, ҳаԥхьаҟа ишаҳзыԥшу
лашарак. Сара хаҭала сахьцалакгьы абри агәра сыцуп.
Апрель 14, 1993
Афырҭын ықәсуан ашьыжь сангыла. Аԥша шаҵаз ақәоура
иаҿын, ус ҳшыԥшыз акырцхгьы пҟыш-пҟышӡа аҿаанахеит,
ахьхьаҳәа ашьацмақәа реиԥш, ахыбра ианықәыԥсалак, уантәи
арахь адгьыл ахь икаԥсон. Ус ишыҟаз иаамацәасын, «Град» ахы
хьамҭа анкаҳауа еиԥш, иаадыдын, итҟәацит џьара иааигәаны.
448

– Аӡынреи ааԥынреи еилгеит! – иҳәеит Иура, адәахьы
дындәылҵын. – Шәџьыбақәа шәрыс, шәымгәақәа шәрыс! –
дыччон уи.
– Макьаназ аӡынра хымш ыҟоуп! – сҳәеит сара.
– Зегь акоуп, иахьарнахыс ааԥынроуп! – ииҳәац иҳәон
Иура. – Шьҭа аӡынра акымзарак залшом, Шеварднаӡе ак
илшараҳа!..
– Уи макьаназ агәыӷрақәа имоуп, идгылаҩцәа рацәаҩуп.
Асовет ҳәынҭқарра еилазыжьыз аҩбатәи ауаҩы ҳәа дыршьоит
америкаа.
– Зегьакоуп, иҿҳәара ааит: иахьакәымзар уаҵәы дахар­
ҵароуп аԥса! Қырҭтәыла ныжьны дыбналаны ацара дахьымӡар
ҟалап!..
Абысҭа рун, акраҳфеит. Шьыжьхьа ыфаны ҳанеилга ҳнапқәа
ӡәӡәаны ҩаԥхьа ҳнатәеит. Шьҭа амҩа сықәларгьы цәгьагьы
избом. Сыҷкәын уи гәеиҭан, иҽсыдихало далагеит.
– Папа, иахьа абра уҟазар ҟамлаӡои?
– Сыццакуеит, Аҭара сыҟазароуп. Умшәан, иаарласны зегьы
уа ҳаиқәшәараны ҳаҟоуп. Уара умшәан!..
Абри аамҭаз Иура иаб Арспил Гәысар-иԥа даақәлеит ашҭа.
Ҭорҭиаа, дара ишазгәарҭо еиԥш, абри адгьыл ршьапы
ықә­дыр­гылеижьҭеи акрааҵуеит. Шьҭрала иаԥсацәаны рхы
рыԥхьаӡоит. Гәысар Ҭорҭиа ихшаз рацәаҩуп: Арспил, Кьыршьал.
Урҭ зегьы абри агьежьыраҿы инхоит, Ҭорҭиаа рҳабла ҳәа
иашьҭоуп. Шамахамзар, ҩнаҭацыԥхьаӡа Аԥсынразы имеибашьуа
ҳәа уаҩ дыҟам. Сымаҳәыла Иура ҩыџьа аԥацәа имоуп,
Руслани Ромеи. Аҩыџьегьы абџьар аанкыланы аӷа иҿагылоуп.
Ахаҵара дуқәа ааирԥшхьеит Рома захьӡу аиҵбы. Уи автомат
ныҟәигоит, агранат зыршәуа абџьар ала дхысуеит, атанкқәа ҩба
ааникылахьеит, иҩызцәа рыгәҭаны ахьӡ ирҳахьеит. Уимоу, дара
ақырҭцәа алахшақәагьы абасеиԥш арԥыс еилҟьа дышрабашьуа
рдыруазаап. «Где ты, Рома из гастронома?» – иқәҿырҭхьазаап
рхырӷәӷәарҭа аҟынтәи. «Сбара шәеилаҳауазар ара сыҟами, аа
уажәыҵәҟьа сышәҭаауеит счеиџьыка снапы иқәыргыланы!»
– агранат ыршәны ианрылаижь, хышәҟа метра рыбжьаны
рыбз иаасуа, ипарпаруа рҭабиаҿы ишеилатәаз, агәызҳәа ахы
анрылаԥжәа, рҵутбжьы умаҳауа иааиқәтәеит.
449

– Уаа бзиала уаабеит, Катул! – сшибаз еиԥш, иаҟара
ицланы аԥсшәа сеиҳәеит Арспил.
– Бзиара збаша, Арспил бзиа! – саргьы снаиԥыҩлан,
инапы ааимысхит, дгәыдыскылеит, дхыдыскылеит. – Жәабжьс
иҳауҳәозеи? – аҩны ҳанааҩнала, ҳанеибартәақәа, илакҭа
сынҭаԥшит.
Арспил бзиа ибоит иажәабжь уаназыӡырҩуа. Уи иажәақәа
раӡаны, рҵакы еилукааратәны иузнеигоит. Иџьымшь жәпақәа
инапы нарылшьуа иааириашан, сара дсыхәаԥшуа ҿааиҭит:
– Аҳаирплан иӡыз ахабар раҳаит: уи ажәҩан ишалаз
малырк ахьын, амаа зкыз иахьыманшәалаз ҭыԥк аҿы иртәазаап,
нас иагыз ҟаҵаны, ҩаԥхьа ишьҭахьҟа дԥырны Гәдоуҭа иртәеит,
рҳәеит.
– Ҳаи, анцәа уиныҳәааит, ажәабжь бзиа ҳзааугеит! –
Арспил Гәысар-иԥа иҳаиҳәаз ҳгәы иахәеит зегьы. Иааира дуӡӡак
аагазшәа ҳааҟалеит уи иақәтәаз ауаа еибганы иахьыхынҳәыз.
Рхыԥхьаӡара 40-ҩык ыҟан, рҳәеит, ҩынҩажәаҩык аибашьцәа
амиллион иаҳзаԥсоуп аԥсуаа. Уимоу, хаҵак иҭахара ӷәӷәала
ианыԥшуеит Аԥсынра. Ари хьаазымго дарбану!..
Абарҭқәа рышьҭахь, са сдәықәлара аамҭа анааи сҩагылеит.
Аҭаацәа зегьы снаскьаргеит агәашә аҟынӡа.
Х-сааҭ ныҟәа саԥхьа ишьҭан. Сҭаацәа ныжьны сахьцоз гәалас
исыман. Сентиабр мза анҵәамҭазы, ақырҭуа ир Наа ианхала
ашәарҭара иҟалаз иахҟьаны уи ауха иалагӡаны ахәыҷқәеи
аҳәсеи ахыҵит Аҭара, убриижьҭеи ана-ара инкыдгыло рҭахцәа
ирыдыԥшыло иааиуеит. Абзиаҵәҟьа – санхәеи санхәыԥҳаи
иԥырны ианцаз ирыццазҭгьы, иахьа иаҳа сгәы ҭынчны сыҟа­
заарын, ари ҿыц ииз асабигьы уахь иаҳа лыфатә еиӷьны ац­
хыраа­ра лоурын.
Ахәыҷы анысҳәа, уии сареи ҳаибадыршьа оумашәоуп
ишыҟалазгьы. Уи аҩыза ара исымҳәаргьы ауан, аха лара лоуп
сусқәа зегьы нкажьны абранӡа саазгазгьы. Абра санааихгьы,
ллакҭа сҭамԥшӡакәа сышьҭахьҟа сгьежьыргьы лҭахӡамызт уи
лан Нанашьа. Сара сахьааиз, схылԥа аҵыс шҭаз дсырбартә еиԥш
аамҭа ҳҭагылам, насгьы, – «Наныкьара, анцәа исаҭәеишьаз сыӡӷаб
хәыҷы дааганы дысшәырбеишь!» ҳәа нараҳәо, санхәыԥҳаи
сымаҳәылеи рхы рыхшара еиҵаҩҩы иахьтәаз рыҩнаҿы ус схы
450

исзаҭәашьомызт, ус схы мҩаԥызгар сгьамадахон, сарԥшӡомызт,
ԥсыуарамызт. Абри гәалҭеит, ҳәарада, сыԥшәмаԥҳәыс Нанашьа.
Ашьыжь сангыла, санхәыԥҳа Нанули ахәылчаԥа аҟаҵара
даҿын, егьырҭ ахәыҷқәа ыцәан макьаназ, амаҵурҭаҿ иҟаз
ҳрацәаҩымызт. Абри аамҭа иақәыршәаны ахәыҷы дҿыхан,
аҵәыуара далагеит.
– Амла бакыма? – Нанашьа днеины уи амышәкәан дшы­
ла­ҳәаз даалгеит арахь. – Амла бакызар уажәыҵәҟьа бхәы
сырԥхоит! – ацәымҳа зхаз ашьушьа хәыҷ аашьҭылхын, ауаџьаҟ
аҿы дааиҳәҭҟәыҟәлан, уи амца адкыланы арԥхара далагеит.
Абри аан уи дызлаз амышәкәан хәыҷ лхы-лҿы ылыҳәҳәо сара
сахь иаалырхан: «Аҳы, шьҭа заҟа уҭаху улыхәаԥшла уԥҳа!» –
лҳәарашәа дыслырбон. Саргьы уи змааназ еилыскаан, анахь
санхәыԥҳа ак ласҳәошәа ааҟасҵан, сыблақәа ицәыҵыԥшуаз
ахәыҷы дааныркылеит. Анана лыблақәа шаҟьшаҟьо аимдара
иаҿын. Иҟалап лан илызлырхиаз афатә афҩы лԥынҵа иҭа­
сызҭгьы. Уи акәхарын деимдо дзышьҭазгьы.
Амра ҭашәаанӡа, амш аԥсы шҭаз Отаԥ ақыҭа сналалеит.
Ваниа Џьопуа иҭаацәараҿы сыԥхьон уаха.
Ваниа иԥҳәыс Света дыҟаӡамызт. Уи ланшьа иҷкәын
Витали захьӡыз Черқьезиа чарҳәарала шьоукы дҭадырхан,
убрахь аԥсрахьы дыҟан. Аибашьра иаҳцәашьуа ҳарԥарацәа
ҳашрыхӡыӡаауа, ҳара-ҳара ҳаибашьны ҳаԥсҭазаара анҳар­
кьаҿуа – ари трагедиа дуӡӡоуп. Мызкы-ҩымз роуп иҵуа,
иршьыз иашьа хаҵарыла аибашьраҿы дҭахан, анышә
дарҭеижьҭеи. Уажәы ҩаԥхьа аҭаацәа акаамеҭ рзыҟалеит. Ҳараҳара ҳнибарҵәартә еиԥш аамҭа ҳҭагылоума? Сгәы иаанагоит,
абас аус хәымга мҩаԥызгаз адунеи дықәырԥштәым ҳәа. Уи
дидкылатәуп иҳабашьуа аӷа. Аӷа иеиԥш иаргьы дҭахароуп. Уара
дутәызаргьы, сара сашьа гәакьа иакәзаргьы!..
Апрель 15, 1993
Ашьжьымҭанӡа амҩа сықәлеит. Нахьхьи Ҷлоу афермақәа
рҿаԥхьа Маџь дысзыԥшын. Ҳанеиԥырҵуаз, абра ҳаиқәшәап
ҳәа ахьеибаҳҳәаз, амҩаду нымҩахыҵ дтәан аамҭа дахәаԥшуа.
Асааҭ ҩба рзы акәын ҳаиқәшәап ҳәа анеибаҳҳәаз, аха иара заа
дааит, саргьы заа сдәықәлан, ианаамҭаз ҳаихьӡеит. Арантәи
451

Ԥианца Ҷолокәуа дахьынхоз ааигәан. Иахьа уи иабхәында
Грышьа Агрба ижәохәымыш азгәарҭон. Грышьа иҷкәын Витали
иҩызцәеи иареи тракторла иҟан. Ацеремониа ҳаналгалак
Витали иааигаз атрактор ала Аҭаранӡа ҳаиццо еибаҳҳәахьан.
Ҳара ҳаннеи асыкәмал хҵаны итәахьан зда ԥсыхәа амам
ҳәа аӡәык-ҩыџьак еизаны иҟаз. Ҳаргьы сыкәмалк нхаҳҵан,
идыртәахьаз ҳнарыддыртәалан, ҵәыцак-ҵәыцак аԥшәма иҳади­
галаз нхаҳҭәалан, какалк кны ҳнагылеит. Асааҭ ԥшьба рыбжазы
аҩныҟа ҳдәықәлеит.
Мандара ҳахьааиз иаха иҟалаз ашьаарҵәыра ҳнылагылеит.
Аҩи аибашьреи цқьа еинаалом. Абри ус шакәу аӡәыкҩыџьак ҳаибашьцәа ирзеилымкааит.
Саша Маиданчук ибналаз ашәаныуа Шьақро Маргәылиани
иааӡамҭа иоуп. Уи аибашьра ианалага аҽны инаркны аҭараа
дрывагыланы деибашьуан, абџьар икын. Аҵыхәтәантәи аамҭазы
Саша мандаратәи апост иҟарҵаз дықәгылан.
Изларҳәо ала, апрель мза 14 ауха, Аслан захьӡыз ҟабарда­тәи
еибашьҩыки иареи апост ианықәҵ Мандараҟа илбааит. Ԥҳәыск
илыҿцаарц рҭахызу, ус қьафшақә рыжәтәк ԥшааны ргәы хьа­
дырԥ­ԥсарц рҭахызу аҳәара уадаҩуп. Арԥарацәа лассы-лассы,
еибашьрак аныҟам, илеиҩеиуеит, ршьапы еиҵырхуеит, џьара
ԥҳәыск илацәажәаргьы ргәы аларҟажоит. Изларҳәаз ала, Саша
иҩыза Аслани иареи раԥхьаӡа Жора Делианиди иҭаацәараҿы
иҟан. Уа Жора иӡӷаб аԥшӡа илеиҽырбеит ҳәа азгәарҭеит. Иҟалап
ԥыҭкгьы ржәызар. Уа иангыла, Жора имаҳә Леон иҟны сасра
иҭааит. Ҵхыбжьонынӡа изеиԥырымҵит, аҵыхәтәаны, изларҳәо
ала, рыгәқәа нханы еиԥырҵзаап. Иҟалап арыжәтә рылсны иҟа­
заргьы. Уантәи рышьҭахьҟа ихынҳәны ишаиуаз, ачаирҭа аҵы­­
хәан инхоз Руслан захьӡыз ерманык иҩны имҩахыҵит. Руслан
иӡӷаб, хыхь џьара иазгәасҭахьеит, аԥшӡаразы илыцназго дшы­
ҟам. Ҳарԥарацәа, иҟалап, уи лыԥшӡара иатҟәаны иҟазҭгьы. Иара
аӡӷаб лангьы улаԥш аалыдхало дыҟан, ажәакала, арыжәтә рылсны
иҟазу, ус ҳаԥсы ҳшьап ҳәа имҩахыҵзу аилкаа­ра уадаҩуп.
Иазгәаҭатәуп, аибашьра ианалага Аракьаҽы ақыҭан иалҵны
абра ҩнык аҿы дырҭааны дыҟан Меруза захьӡыз ерманык.
Абри Меруза иандуи аӡӷаб ԥшӡа ландуи еиҳәшьцәан. Аха
аиуара ирымаз агәхьаа мкыкәа Аракьаҽынтәи Меруза Руслан
452

иӡӷаб дылҿынҵәаауан. Шьаҿацыԥхьаӡа длышьклаԥшуан, иа­
кәым лзырур ҳәа дацәшәон. Саша иҩызеи иареи абри аҳабла
ишалалаз еиԥш, Меруза ишьапы дықәгылеит, иҩыза Андреи
захьӡыз дааиԥхьан, арԥарацәа ирхаҩон, изҿыз гәарҭон. Аҵ­
хыбжьон аԥшәма Леон игәы нырханы арахь рҿанаарха,
Руслан иҩны ианымҩахыҵ, даргьы рҽырхианы аҭагылазаашьа
иашьклаԥшуан, рҽыҵәахны аҩны иахаҩон.
Изларҳәо ала, аусқәа иаҳа-иаҳа аибарххара иаҿын. Руслан
захьӡыз аерманы иҩны лабҿаба аԥшәмаԥҳәыси уи лыӡӷаби амш
рыларгарц рҽазыркит ҳәа агәаанагара ыҟоуп. Аҭагылазаашьа
бааԥсхозшәа аниба Руслан дцан, апост аҿы иҟаз реиҳәеит. Аха
уантәи ҳаибашьцәа еигәныҩны ихынҳәны иаанӡа ҳаибашьцәа
равтоматқәа рхыхны аҩыџьагьы ршьхьан. Ашьра сара иҟасҵеит
ҳәа аԥшәмаԥҳәыс лхахьы илгеит. Аха ашьра ҟазҵаз Андреи
захьӡу Лабрантәи иааны абра иҟоу, Меруза еснагь дзыцраҳәоу
иҟаиҵеит ҳәа рҳәоит ареманцәа рыбжаҩык. Ани Андреи, саргьы
исықәмақархьаз… Урҭ аухантәарак Мерузеи иареи ицәы­
ҵагыланы ирзыҷаԥшьон, иҟалап ҳарԥарацәа анамхацәа дара
ныҩналаны рывтоматқәа рхыхны иршьызар.
Ҳара ҳаннеи аԥсцәа акәыба иҭарҵахьан. Ашьа кашын ира­
цәаны, ашьапыргыларҭа уоуӡомызт. Ара дыҟан абаталион аԥыза
Рауль Муцба, абаталион акомиссар Д. Џьынџьал, ҟабардаа
реибашьцәа жәпаҩык.
Иҟалаз ахҭыс аҭҵааразы адҵаҟаҵара аштаб аҟынтәи
иаашьҭын: апрокурор Сафар Миқанба, ашьҭахызааҩ Нугзар
Аргәын, аекспертизаҟаҵаҩ Вальмер Быҭәба, Очамчыра араион
амилициа аиҳабы Валери, уи ихаҭыԥуаҩ Лорик Коӷониа, аопе­
ративтә усзуҩы Леонид Валикәа-иԥа Кәыҵниа, ашьаусҭҵааҩы
Рома Занҭариа.
***
Паташь Патаӡба иажәабжьқәа ирыцу.
Сариа тҟәарчалтәи ахәшәтәырҭаҿы аусура далагеит. Сара
уи ақалақь аҿы схы сзықәкуамызт. Аамҭала машьынак сақәтәан,
саргьы аусура нап асыркит, аха ирлас саҟәыҵит. Ауаа рахь
скылсыр сҭахын, Аҟәаҟа исыхон. Насгьы сҭаацәараҿы аиҭакрақәа
ҟалеит. Ҩыџьа аӡӷабцәа срабын. Урҭ ныҟәгатәын, ирхылаԥштәын,
453

аҵара дырҵатәын. Аха саназхәыц, убригьы саманшәаламызт.
Арахь сыӡӷабцәа мшызҳа ирызҳауан, ирызҳацыԥхьаӡа ргәыблра
шьҭысхуан, аха изхәарҭаз, наҟ ҽаџьара исыхон, аҩны саԥырҵны
аҭынчра сымазар сҭахын. Хәыҷы-хәыҷла сыҩнра саԥырҵны
сықәҵуан, саб иеиԥш, саргьы жәамш-жәохәымш сангәарымлоз
ыҟан. Зны-зынла ашьха ҿаҩахь сцаны Ваниа дызҿыз гәасҭон.
Уи иԥҳәыси иареи анцәа ишиҳәара иҟан, ахшарагьы дроун,
иааӡара иаҿын. Ваниа иасҳәеит сҭаацәа даархылаԥшырц.
Ԥшык, ҟәыдк, шәык, кәацк зҳәаз еиԥш, иныбжьаршәны ирзига­
ларц. Сара сҳәара иҭахӡамызт, уи мызкы ахь знык-ҩынтә
деидараха дырҭаалон сҭаацәа. Абригьы ԥыҭк сыбӷа еиҵнахуан:
са саныҟамгьы уи хлаԥшра шриҭоз агәра згон.
Аҟәа сахьааиз ҩаԥхьа аамҭала аидара шьҭызхуаз ма­
шьынак сақәтәеит. Ашьхара аҟынтәи ақыдқәа ҭаагон. Аԥарагьы
схашәалон, исҭахын иаарласны машьынак аасхәар. Аха аԥара
сызхомызт. Ус шьоукы исарҳәеит ахьа қыдқәа ахьыҟаз, урҭ
кылгатәын аӷәхырҭахь. Усҟан азин ыҟамызт ус еиԥш зыхә
ҳаракыз ақыдқәа ркылгара. Аха ахьазыҳәа аԥара ршәон иб­
зианы, знык-ҩынтә раҟара икылызгахьан, хар амамкәа аԥа­
рагьы сырҳахьан. Аха аҵыхәтәаны саҿашәеит. Машьынак
азна ақды сыманы сшааиуаз снышьҭагәа сааныркылеит. Қьаад
сыцмызт, зинда сыҟан. Исыхьрызеи шысҳәоз, исхаҵгылоз уаҩы
даныҟамла, снаганы сынҭаркит.
Ҩышықәса сыхганы сааит аҩныҟа. Сариа лылахь еиқәны
дысԥылеит. Схәыҷқәа Алисеи Алинеи иҭыгга ирызҳахьан.
Игәырӷьаҵәа исԥылеит сҭаацәа.
– Ушьҭа уҟәышха! – лҳәеит Сариа. – Абахҭа иҽеиу усӡам!..
– Уи саргьы еилыскаауеит! – ллакҭа инҭасҳәеит.
– Угәы иҭоузеи, узлагозеи? – дҵааит Сариа.
– Исыздыруам!..
Ааԥсара рхызбаалон уи лыблақәа. Ԥасатәи лхы-лҿы иқәыз
аԥшӡара аҽаԥсахуан. Даарыцҳасшьеит.
– Изакәызаалак шәҟәык ҳзумҩит! – лҳәеит Сариа. –
Избан, иузааухьаз цәгьарас?
– Сыԥхашьон, ихьымӡӷысшьоит исыхьыз зегьы!..
– Аха, ҳара иаҳхараз?
– Акымзарак шәхарамызт. Бысҟәаҵ, сбыҳҳәоит!..
454

Сааицрашәеит. Аухаҵәҟьа инықәыршәны иашьас исыр­
ҳахьаз Тарзан иҟны сымҩахыҵит. Аакьыскьоуп уигьы хышықәса
ихганы Ахалдаба дшааиз. Иузымҳасабуа зҵаарак узцәырҵыр
сышҟа умҩахыҵла ҳәа сеиҳәахьан. Сҽааиласҳәан, адәахьы
адәылҵра сҽазыскит. Сариа смахәар днамҵасит.
– Уабацои?
– Соужь наҟ, иаарласны схынҳәуеит!
– Уабацои сымҳәеи!
– Сахьымаара!
Адәахьы сындәылҵит. Лара деиҵақьы аҵәыуара даҿын.
– Иҟоузеи, ушԥаҟоу? – дҵааит Тарзан.
– Сусқәа ҽеиӡам!..
– Иҳәала!..
– Машьынак сымазар сҭахуп. Арахь аԥара сымам.
– Аԥара аус цәгьоуп! – иҳәеит Тарзангьы.
– Иҟасҵарызеи?
Тарзан даахәыцхәыцит. Нас слакҭа дынҭаԥшит.
– Диди дудыруама? – дҵааит иара.
– Диди дызусҭада?
– Диди ҳәа иарҳәоит. Нодар Дидиашвили!..
– Аа, иӡбахәқәа саҳахьеит. Аха хаҭала ҳзеибадыруам.
– Игәаӷьны унеи иара иҟны. Уҭоурыхқәа изеиҭаҳәа, урыц­
ҳаишьар здыруада!..
– Дабанхои?
– Ахалдаба мрагыларахьтәи аган аҿы!..
– Дыҟоума уажәы?
– Аакьыскьа дааит. Иԥсы ишьоит. Аха иҩны ус анеирагьы
мариаӡам.
– Ихьчаҩцәа гылоума?
– Ааи!..
– Закәануаҩыми?
– Ааи!
– Иԥысшәап исыхьлакгьы. Аԥсуа ишиҳәаз удыруоу?
– Ишԥеиҳәеи?
– Иршә алаба. Изқәукыз иаахар ибзиоуп, иамаахаргьы
ибзиоуп!.. – Тарзан дааԥышәарччеит.
– Уаха сузыԥшуп. Иҟалаз соуҳәароуп!
455

– Хымԥада, сус сшалгалак уара уахь сааиуеит.
Сҩагылан, Диди ҳәа изышьҭаз Аду сишьҭалан, иҩны
сыԥшааит.
Ӷбак иаҟаран уи иҩны. Сышнеиз еиԥш, агәашә аҿы сааҭгылан,
аҵәҵәа ҟасҵеит. Аҩнеихагылаҿы шьоукы рцәажәабжьы ааҩуан.
Ахәлара аҽазнакуан. Аҵәҵәа шыҟасҵаз еиԥш ашә аатын, аӡәы
ихы аацәыҵирҳәҳәеит.
– Узусҭада? – ҿиҭит уи.
– Абранӡа уааир акы уасҳәон! – иқәҿысҭит.
Ахаҵа дылбаан, сара сышҟа иҿааихеит. Уи ихы-иҿы патазӡа,
ааӡара бзиа шимаз ҩашьомызт. Данаасыдгыла дсазҵааит:
– Узусҭада, иуҭахузеи?
– Сара Патос сыхьӡуп, Патаӡе сыжәлоуп. Аакьыскьа
соурышьҭит, сҭакын.
– Узыхҭакыз?
– Амаҷ азы. Машьынала ахьатә қыдқәа шаазгоз сыркит.
– Уажәы?
– Апатын Диди дызбар сҭахын.
– Апатын Диди уаҩ дидикылом!..
– Ухаҵкы, исызиаҳәа сидикылартә. Сара саԥсыуоуп, ац­
хыраара сҭахуп!..
Ахаҵа даахәыц-хәыцын, ҿааиҭит:
– Нас, уаангыл, сара иасҳәап уааины ушгылоу!
– Иҭабуп!
Ахаҵа данца ашьҭахь жәабаҟа минуҭ цахьан еиԥш, дхын­
ҳәны дааит.
– Усышьҭаланы уааила!..
Сгәырӷьаҵәа сааҟалан, са стәы иакит ҳәа сназхәыцит.
Абри аамҭаз амардуан сынхалон еиԥш, азал дааҩныҵын, арахь
абарҵахь лҿаалхеит ԥҳәызба сусҭк. Илхыҵуазар ҟаларын жәаф
шықәса. Лыхцәы ԥаны, ҩыџьара ишаны иҟаҵан. Уи қамызуа
лыжәҩа иқәын. Уи лыԥшӡара сыбла хнакит иаразнак, аха са­
хьыҟаз саназхәыц, иаразнак ҽаџьара сыхшыҩ дәықәысҵан, уи
лызхәыцра саҟәыҵит.
Ашә ааҳартын, ҳныҩналеит. Азал агәҭаны игылаз астол
дахатәан ҩынҩажәи жәаба шықәса зхыҵуаз хаҵак. Иԥынҵа
456

ҵәрыԥсаӡа, ихаккала сныҵаԥшит. Ихахәы жәпа самсалӡа
шлацк узыԥшаарымызт. Иҟалап, ишә́ны имазаргьы, сназхәыцит.
Ихаҭа уаҩабаак, ихәда ҭҳәаны, иблақәа кәеицеиуа, маҷк ибӷа
џьыҟәызшәа снықәыԥшит. Иҿаԥшылара џьбаран. Иаԥхьа қьаад­
қәак ықәҵаны рыхәаԥшра даҿын. Саниба, ихы ҩышьҭихын,
даасыхәаԥшит.
– Узусҭада? – дҵааит сшибаз еиԥш.
– Сара Патос сыхьӡуп, Патаӡе!.. – сҳәеит.
– Патаӡе акәу, Патаӡба акәу?
– Рыҩбагьы акоуп!..
– Ҳм! – агәынамӡара иныԥшит. Иԥштәхәы ааиԥсахит. –
Узыргәаҟуазеи?
– Сшьапы сықәгылар сҭахуп. Исхараӡамкәа сҭаркит. Жәанызқь мааҭ аԥара саргәаҟуеит!
– Ҳм! – ҩаԥхьа иасҳәаз шигәамԥхаз удырратәы
даасыхәаԥшит. – Жәа-нызқь мааҭ!.. Уи сара ишсымаз уазҳәада?
– Апатын Диди, уӡбахә сахьҭакызгьы исаҳахьан. Уара
нцәаҵас иузыгәдууп уздыруа!..
Ишызбоз иқьышә ааҵысҵысит. Илакҭа ырцәгьаны имаҵуҩы
днеизыԥшит.
– Наҟ дысԥырга абри аԥсуа ччиа! – иҳәеит Диди. – Уаҳа
арахь сашҭа дҭоумыжьлан!.. Ҭфу! – иҳәан, ижьцәа иршәын,
уи ацыԥхьқәа схы-сҿы инақәтатеит!.. – Усԥырҵ наҟ, уара
амаамын!..
Амаҵуҩы дыҭрысны, дааины смахцәа днамҵасын, днасыхеит.
– Ишәыхьзеи? – дычча-ччо ани аӡӷаб сусҭ днаҳзыԥшит. –
Иҟалазеи, Сосо?
– Бара наҟ аҩныҟа бнеи! – иҳәеит Сосо захьӡыз.
Амардуан ҳалбааны агәашә аҿы ҳаннеи, ахаҵа инапы
рыххо наҟ сҭыҵырцны насыдиҵеит. Уи аамҭаз хәҩык ахьчацәа
аасыкәшан, иааҭгылеит.
– Кыр ҟалама? – иҵааит урҭ.
– Абри ауаҩ.. – ибызшәала дыцәҳан, сан лыхәгьы лиҭеит.
Ашырҳәа сҿынасхан, рыгәҭа сыбжьҟьеит слакҭа ырцәгьаны.
Нас ашацаҳәа сҿынасхеит саԥхьаҟа.
Ауха Тарзан иахьгьы сымнеиӡеит, инықәыршәны Аҟәаҟа
сцеит. Сшьа шызушаз атәы сазхәыцуан, апаӷәыр саазырхаз
дахьырхәтәын.
457

Адырҩаҽны шьоукы сыцсырхыраан, ԥаса аус ахьызуаз
агараж аҿы аусура саладыргеит. Жәохә мшы ааҵхьан еиԥш,
амашьына ҿыц аагаразы Қарҭҟа сдәықәырҵан, иҿыцҳҳараӡа
иҟаз «МАЗ» сақәдыртәеит. Шәқәырчатәи акариер аҟынтәи
аԥслымӡи ахаҳәи ҭызгон. Зны-зынлагьы командировка ҳасабла
Қарҭҟагьы сдәықәырҵон. Ус хәыҷы-хәыҷла акы схашәало
салагеит, ицәгьамкәагьы ахашәалахәы сыман. Убри ашьҭахьоуп
смашьына сзықәтәаз схы иархәаны аҩны аргыларагьы нап
анасыркыз. Аха сахьцалакгьы Диди захьӡыз дааины саԥхьа
дааҭгылон. Схәыцуан, сеиҭахәыцуан, исзиуз схашҭуа сыҟамызт.
Ашьоура сҭахын, аха исзыӡбомызт уи шыҟасҵашаз. Абри сгәы
ишыҵаз сызҿыз аҩнгьы ргыланы салгеит. Сҭаацәа ирасҳәеит
аҩны аргылара сшаҿыз, аха дара уи хьаас иркымызшәа збеит.
Знык-ҩынтә раҟара иааны иахәаԥшит сыҩны.
– Ақырҭцәа уааины урыдтәалеит, ҳара арахь макьаназы
ҳзааиуам! – лҳәеит Сариа. Ганкахьала уи илҳәазгьы иашан. Уи
иаҳагьы иарманшәалон сара сус. Ҽнак, сшьоура сшазхәыцуаз,
аҟәантәи акариер ахь аԥслымӡ аагаразы сышцоз, амҩан
дсықәшәеит лара. Аҭҳарцәҳәа ацәа саалҵызшәа слырҿыхеит
лара.
***
Апрель 16, 1993
Амш шәшьуп. Шьыжьнаҵы ҭынчрам. Аҟәа аганахь ахысрақәа
цоит. Аныуаа рхәаҟынтә Лабра танкла иалахысуеит.
– Ишсабҳәара, Света, нырцәыҟа иҳацәцахьоу аԥсцәеи
бареи шәеицәажәома?
– Ааи!
– Уи маӡас иамоу сабҳәар ҟамлари?
– Амаӡаҵәҟьа уҳәар ҟалаӡом. Аха ҳшеицәажәо атәы
уасҳәоит иуҭахызар!..
– Сара сыбзыӡырҩуеит!
– Мышла иугозар, аҩашоуп сани сареи иҳацәцахьоу
ҳанрацәажәо. Сан ллымҳақәа ирыгхеит азы, рыбжьы лаҳаӡом.
Сара соуп изаҳауа.
– Уи шԥаҟабҵои?
458

– Ацәашьы аҳаркуеит. Ауадаҿы ҭынчроуп. Аамҭала схысыхшыҩ зегьы насымысҟьоит. Дара рдунеи сыдыскылоит.
Убасҟан сара сҿаԥхьа ицәырҵуеит ари адгьыл аҿы ҳала иамбац
ҽа ԥсабарак. Уи аԥсабараҿ иаҳа ирацәоуп ашәҭқәа, аиаҵәара.
Уа бзанҵы иубашам ари ҳадгьыл аҿы имҩаԥысуа аибашьрақәа,
акаамеҭқәа. Уа рыхдырра ҳаракуп зегьы-зегьы. Урыхәаԥшуа
уҿааухар иуцәыхьамҭахоит рныжьра, рԥырҵра. Уи еилкааны
урыманы арахь рҿаархоит. Ҿҳәарала иҟоуп уахь анеира зыхә­
ҭоу, раамҭа анааилак амҩа уқәырҵоит. Аха уахьгьы иҟоуп
ҩ-мҩакы. Акы уагоит џьанаҭ тәылахь, егьи џьаҳанымҟа!..
– Абри аан бани бареи шәыда ҳаргьы ҳтәазар ҟалома?
– Иуҭаху ауаҩы дыҟазар ҟалоит. Аха сара сус сызҿу
исԥырхагамхо…
– Азҵаарақәа ҳҭиир ҟалома?
– Азҵаарақәа шәҭилар ҟалоит.
– Иаҳҳәап, сиԥхьарц сҭаххар исыцәцахьоу?
– Уи сылшоит сара. Шәа шәызҵаара еиҭаганы ирасҳәоит.
Урҭ исырҭоит уи ашьҭахь аҭак.
Света абарҭқәа зегьы гәыла-ԥсыла исзеиҭалҳәоит, саргьы
уи деилкааны изласылшо ала лдунеи сҽагәыласхалоит.
Иааигәахоит амшаԥы. Иаарласны ари аныҳәа шиаслак еиԥш,
мышк алаҳхырц сҭахуп. Лабҿаба сылзыӡыруа зҵаарақәакгьы
лысҭарын…
Апрель 17, 1993
Сара сыҟоуп, Роберт дыҟоуп, Витали Агрба дыҟоуп. Ҳцоит
Аҭараҟа. Аҭара ҳаҟоуп, аха ҳцоит Аҭараҟа. Ари шԥеилкаатәу?
Уажәы аамҭала ҳахьаанҿасуа Аҭара иаҵанакуеит, аха
аерманцәа ааины ианынха «Аерманцәа» ацырҵеит. Еилкаауп,
урҭ 1915 шықәса рзы усҟан иахьынхоз аҭырқәцәа нарыжәланы
индырҵәан, иаанхаз, зшьамхы зҽазыргаз, ихҵәаны абрахь
Аԥсныҟа иаҳҭааит. Урҭ хҵәаны абрахь имааизҭгьы, Аҭара «Асар
рымҩа» зыхьӡыз аҳабла ус ишахьӡыз иаанхон. Иахьа иаҳҳәа­
ӡомызт Аҭара аерманцәа ҳәа. Убасоуп ақырҭуагьы даҽа мзызк
аҭаны абри адгьыл ишьапы шықәиргылаз. Аԥсуа ичеиџьыка
инапы иқәыргыланы уи диԥылеит. Аха ашықәсқәа ԥыҭк анца
ашьҭахь, даныҭбааха, иҽанеиҵих, иԥсы анилала: «Ари адгьыл
459

Қырҭтәыла иузаҟәымҭхуа иҟоу дгьылуп» ҳәа дҳабашьит. Аԥсуа
изыҳәа ари хшыҩрҵагоуп, аринахысгьы иудыруазароуп удгьыл
зшьапы ықәзыргыло дзеиуоу.
Набжьоуаа рхырӷәӷәарҭаҿы ҳаннеи аибашьцәа шьыбжьхьа
афара иаҿын. Ишаҳамуаз ҳаргьы ҳнаганы ҳдыртәан,
акраҳҿарҵеит. Ара сара еилыскааит аакьыскьа Русик Климентиԥеи Альберт Едик-иԥеи Кәыҵниаа, Валериан Ҳараниа апрель
мза 15 рзы ԥшыхәра Набжьоу аҳабла ишыҟаз. Урҭ Виктори
Петреи Кәыҵниаа ибылны иҟаз рыҩнқәа ираҩсны бнала иԥшны
игәарҭеит Дора Кәыҵниа иҩны аҿаԥхьа ақырҭцәа рҭыԥ ахьыҟаз.
Аԥшыхәра ҩаԥхьа ишьақәнаргылеит ақырҭцәа ари аганахь
рхыԥхьаӡара шмаҷу. Урҭ асмена анырыԥсахуа машьынак азна
роуп аибашьцәа иаарго.
Аибашьцәа ааныжьны са сылбааит аҩныҟа. Абар аамзы ҵит
аибашьра иаҿуижьҭеи, аамзы ирықәуп сыҩны иацәыхарамкәа
адыӷаџьраҿы иҵәахны исымеижьҭеи ақырҭцәеи ҳареи ҳаила­
лаанӡа изыҩхьаз снапҩырақәа. Урҭ зегьы қәак рыламсуа,
амаҭәа ӡәӡәага бакк иҭаҵаны исыман. Ара сааицыԥхьаӡа уи
сылаԥш иҵан. Иахьагьы иҟоу збап ҳәа снеизар, аӡәы инапы
шҭишьхьаз аҟара гәасҭеит. Абак ахҩа ахыхны инышьҭеиҵан, уи
ихиртлеит раԥхьатәи аилаҳәара зҭаз. Иҿыцыз еимаақәакгьы уа
исызҭан – урҭ ҭыганы зымҩа ишьҭан. Знапы ҭызшьыз уаҳа акгьы
даламкьыскәа, урҭ иҭигазгьы уа инышьҭаҵаны, снапҩырақәа зҭаз
ахҩа амыркӡакәа даԥырҵны дцеит. Абжаранӡа аӡы тҟәо иҭан.
Иаасцәымыӷхеит, иара мыжда, сара еилыскааит уи дзышьҭаз
ауатка шакәыз, ианимбаӡа, ус ишыҟаз иныжьны даԥырҵит.
Ацелофан зкәыршаны иҟаз сқьаадқәа нхеит, аха изхәарҭаз,
азыбжак смыхәо иҟан. Урҭ зегьы Рауль дсыцырхыраан, иара
иахь иаагеит иаразнак.
… Иахьа амш цәгьоуп, зны ақәа леиуеит, зынгьы амра
аацәыҵыԥхоит. Ахәылԥазы аурҭ асит, идыдит, имацәысит.
Есхьар иахьа иқәҵыроуп.
Шьыжьы инаркны Аҟәа аганахь иҭынчрамызт, ахысбыжьқәа
ааҩуеит. Лабра иаларыжьуеит артиллериатә снариадқәа. Лабреи
Аҟәеи ҭынчрам. Арахь хазы ҳамшгьы ҭынчым. Аԥсабареи ауааи
еиҟәыҭхашьа рымам, ауаагьы ҭынчым, адгьылгьы гәынқьуеит.
460

Аԥсуа радио ҳазыӡырҩит. Уи ҳгәы канажьуам.
Аха зегьакоуп аҭагылазаашьа уаӷеимшхароуп. Аибашьра
цоит. Уажәы-уажәы ҳгәыҳҽынӡамкәа, аҳа ҟала ҿшәаны ианкаԥсо
еиԥш, ана-ара ахы хьамҭақәа анкаҳалак итҟәацуеит. Уи ара
икаҳаит шаҳҳәо, ҳӡырҩыр, ҽаџьара адыжәҳәа инцәыҵасуеит.
Еихсыӷьрак амаӡам иҿио атрагедиа. Ианбанҵәои ари акаамеҭ?
Макьана егьаҩы ҳаԥсҭазаара аркьаҿып, Аиааира ааины ҳашә
ишылагылоугьы!..
Апрель 18, 1993
– Ҳафатә нҵәеит! – иҳәеит Витали. – Исааӡоз ҳәа дук
нханы иҟоуп, ишьны иаагатәуп!..
–Ҳцап уаҵәы! – ҿааиҭит Роберт.
– Уаҵәы мшаԥуп, иҵасымзар?.. – сҳәеит сара.
Ашьыжь шаанӡа амҩа ҳақәлеит. Витали хыхь ахәаҿы
даҳзыԥшын. Уи иаха ашлагбаум ахьыҟоу хыхь апост дықәгылан,
дҷаԥшьон. Уажәы ҳанеиқәшәа ҳҿынаҳхеит. Роберт ҽыла дыҟан.
Асааҭ ҩба шыҟоу схынҳәуеит ҳәа расҳәахьан зыҟны сыҟоу
аҭаацәа.
Ааԥынтәи анаҟә хчыланы иҟоуп. Ашәаԥыџьаԥ абӷьы иаҵәа
аҟәынҵаны ибарақьаҭханы изазоит. Аҟармаҵыс ашәа хаа бжьы
агәылҩны иуаҳауан. Иахьа шымшаԥызгьы, Ар ртәарҭа ахәы
шыҟаз хынтә иҭҟьеит агранат зыршәуа абџьар. Ладеи ҩадеи
ааигәныҩит. Рҿаархеит ахысбыжьқәа. Аибашьра – амшаԥы
аздырӡом.
Рауль Кәыҵниа дахьынхоз ҳаннеи аҽы ааурышьҭын, ашҭа
иқәырҵеит. Аибашьцәа ираҳҳәеит ҵаҟа ҳшылбаауаз. Абри
аамҭаз аҽҽаҳәа ақәоура иалагеит. Адәахьы уздәылымҵуа иҟан.
Аха Витали дҩагылеит.
– Уара, Катул, Рауль иҟны уҟаз. Акы ҳаԥсаны ҳҟалар, Роберт
даашьҭны адырра уаҳҭап! – иҳәеит уи.
– Иарбан гану шәахьыҟало?
– Роберт дахьынхо шыҟоу!
– Агазмҩахь дара цәырҵыр рылшоит, шәгәышәҽаныз!..
Урҭ Делалоӷлы Сафер дахьынхоз амҩала ҵаҟа инҭалеит.
Дара шцаҵәҟьаз еиԥш, саргьы Рауль имаҵурҭа сындәылҵит.
461

– Аҩнынӡа снеины сааиуеит! – сҳәеит, Рауль иахь схы
насырхан.
– Уца, уца! – ҿааиҭит иаргьы. – Амала, анышәынҭрахь
сцоит ҳәа уаламган! Уи аҭыԥ аартны иҟоуп, абнаҟынтәи аӷа
илаԥш иҵашәоит, даҿаԥшуеит!..
Сара ҿымҭӡакәа ашҭа снықәсын, ҵаҟа сынҭалеит. Исхыкны,
хыхьтәи апост аҟынтәи апҟаҩ-апҟаҩ анааҭга, автомат иҭҟьаз
ахбжьы аӷа дахьтәаз аганахь инылабга ицеит.
Сашҭа снықәлеит. Аакьыскьа ара ҳәак нҭалан, иацәаӷәахьан,
уажәы уи аҳаскьын ҿа ахылиаан, аинылара иаҿын. Сыҩн хәыҷы
гылан еиқәышьшьы. Уаҩ дахымызт, иацгьы сыҟан ара, уиижьҭеи
уаҩ дмааицызт. Дааиргьы бзиара ҳәа иибо акымзарак ыҟаӡам.
Иҭацәуп. Хыхь сынхалан, ауадақәа снырыҩныс-аарыҩнысит.
Снаԥшааԥшуа сымацара суауаӡа сыҩнагылан. Зехьынџьара ауа­
дақәа зегьы еилажьын. Ахы зылҟьаз аблок аԥҽыхақәа ҩнататан
ана-ара. Аиқәжьакцара иаҿыз архьшәашәага ахы ақәшәазаарын,
иҭарффаланы иахьыҟаз уажәоуп сылаԥш анақәшәа.
«Нарцәыҟа иҟоу ҳаԥсцәа, гәыбӷан сышәымҭан ас
сахьышәҭааз, – сҳәеит гәаныла сааҭгылан. – Иахьа мшаԥуп,
шәара шәзы иҟаҵатәыз рацәан, аха изхәарҭоузеи, аӷа иуам.
Ҳаԥхьаҟа макьана Нанҳәа ыҟоуп, уаанӡа алаӡахша аӷа
дыԥхаҳҵап ҳәа ҳгәыӷуеит. Иахьазы ҳаҭашәымҵан, шәара
шәызмадоу адгьыл ҭыԥгьы ҳзымрыцқьазар. Анцәа ду ибоит
гәыла-ԥсыла шәгәалашәара еиҿаҳкаар шаҳҭаху, аха макьаназы
акгьы ҳамчым ари адгьыл шьапымыцқьала иаҭааз дықәаҳцаанӡа.
Уи дшықәаҳцалак шәара ишәзаҳкуеит иреиӷьу амш!»
Адәахьы сындәылҵит ԥыҭрак ашьҭахь. Ақәаура ишаҿыц
иаҿын. Снаԥшааԥшуа аилагацәа реиԥш, схала сцәажәо ашҭа
сынҭыҵит. Сыҩны аԥхьа ииагоу ажра ду аҿы ҳәак ршьын,
иҭажьын, аламлашьқәа шацрыхоз уи абаҩқәа аҭынхан, ихаххала
снахьыԥшит. «Зегь акрыфара рҭахуп, – сҳәеит гәаныла. – Убри
акрыфаразоуп абри аибашьрагьы зцо. Шеварднаӡе аԥсҭабаажә,
ҳафатә ҳҿыхны игарцны ақәикит. Аха баша ихы ижьеит, ианакәу
сеидру, абни аҳәажә еиԥш, зны иаргьы жрак дышҭажьу аабахра
ҳаҟоуп!» – схәыцуан.
Рауль иҟны саннеи аамҭа иақәыршәаны Робертгьы дааит.
Уи аҽы кны иааиган, икәадырит.
462

– Уаала! – иҳәеит даасыхәаԥшын.
– Шәеиқәшәама? – сҵааит амҩа ҳанықәла.
– Климент Аҩӡба иҩнаҿы Витали ацәахыхра даҿуп. Адунеи
зегьы еимданы ҳшааиуаз иааҳҿаҳаит.
– Шәдырҩатә еиӷьхааит! – сҳәеит сара.
Ҳаннеи, акәац еиҿыхны, ааҵәақәа ҩба еиҟараны еихыршан,
рҭаҵара иаҿын. Урҭ наҟ-ааҟ акәадыр иахыршьын, еибакапануа
иааҟарҵеит. Уи ашьҭахь даҽа ҩ-сакьк, асаан, аҵәца, ачуан
зҳәаз иеиԥш, зда ԥсыхәа дхәарҭам ауаҩы – уигьы нақәырҵеит.
Ашьҭахь, аԥшәмаԥҳәыс Лимо Кәыҵниаԥҳа лыҩныҟа ҳналыԥхьан,
иҭа­ҵәахны илымаз литрабжак ауатка ҳазцәырылган, иахьатәи
амшаԥныҳәа иазкны акака аанаҳкылт. Уи дук ҳадымхалеит.
– Аҳы, шьҭа ҳдәықәлап! – иҳәеит Витали, исааҭ днахәаԥшын.
– Асааҭ ԥшьба рахь аусура иаҿуп!..
Аҽы аӷәра икын Роберт. Уи дишьҭагылан Витали. Лимои сареи
аԥхьа инеиуаз ҩажәи жәаба метра рышьҭахь ҳгыланы ҳааиуан.
Аҽы аӷәра зкыз, Шоҭа Хына-иԥа иҩнаԥхьа иҟаҵоу атруба зхыз
ацҳа даақәлон еиԥш, акастриульқәа рыхәархәарбжьы иацәшәоу
сеидру, аҽы рҳан, аӷәра зкыз иааимжәаны иҩаҭрысын, ацентр
шыҟаз аладаҟа ахы рханы апҟараҳәа икәлааны иҩит. Алиԥси рыбжьара, ҳазегь ҳшанханы ҳшахәаԥшуаз, аҽыҩ, ҷкәынак
дақәтәазшәа, иҩиаҟьеит.
– Ҟоҳ-чоҳ! – ҳҳәеит ҳара.
– Диида, сыԥсындаз! – Лимо лнапқәа лгәыҵаԥсаны
дшанханы дынхеит. – Иҳазнаузеи, иахьантәарак ҳаҷкәынцәа
здынҵәалаз мыӡи!..
Ари аҽы ауарчанрақәа адыруазаарын. Ҵыԥх ацәаӷәарақәа
ианраамҭаз, аԥшәма Амиран имаҳәыла Ваниа Кәыҵниа акәаҭана
ацраҳәаны ишикыз ирҳаны иҩаҭрысын, зегьы нкажьны ахы
ахьынахоз ицеит. Мчыбжьык убри иашьҭан. Ашьҭахь Кындыӷ
џьара ҩныбжьаракаҿ иааныркылеит уаа бзиақәак. Адырра
аныҟарҵа, аԥшәма днеины иааицеит. Уажәы 50 килограмм акәац
шақәыз ақырҭцәа ахьтәаз ахырӷәӷәарҭахь ибжьаланы иҩны
ицеит. Роберти Виталии уи иашьҭалашәа руит, амҩахыҵырҭаҿ
асаанқәеи ачуанқәеи зҭаз сакьк иканажьыз рыманы иааит,
иаанхаз шақәыз, ахы шхаз аӷа дахьтәаз Аҟәсаа рынхарҭақәа
шыҟаз ашьҭа ҭӷәыцәаа иаманы ицеит.
463

– Диида, сыԥсындаз! – дгәырҩоит Лимо, уажәыгьы иҟалаз
агәра лызгом. – Изакә ԥхасҭоузеи ишәынаҭаз!..
– Ҳара иаҳҿаҵахәымызт! – иҳәеит Витали. – Аҩсҭаа
даҳхыччеит!..
– Шәаала аҩныҟа! – иҿынеихеит Роберт. – Ҳџьабаа
ҳафеидахеит!.. Ақырҭцәа бомбоу џьшьаны агәыҭҟьа иагап ари
аҳамҭа анырбалак!..
– Еихсны иршьуеит! – иҳәеит Климент. – Абар, сишь,
шәӡырҩи: ахысбыжьқәа геит!..
Ҵабыргны, аҽы злацаз аганахь ахысбыжьқәа гон.
– Мандараҟа! – ддәықәлеит Витали, аҽы иканажьыз асакь
днаҵалан. – Аиаша шәҳәеит, ҳџьабаа ҳафеидоуп!..
Ақәа кыдҵәаны илеиуан.
Апрель 19, 1993
Сынҵамҭақәа иреиҩаӡоижьҭеи Џьон дыҟоуп сара сҿы.
Уи иҟалаз аниасҳәа игәы иныҵаххит. Ихаԥыцқәа аҿҿа рыҵго
ҿааиҭит:
– Иахьыҟазаалакгьы иҳаԥшаауеит. Ара ушыҟоу аныр­
дырлак даҽазныкгьы рҽеибаркны иуҭаар алшоит. Убри аҟнытә,
абџьар сыманы абра саргьы сшыԥхьо рбароуп исҭаху. Ашьа­
каҭәара ҟамҵакәа ҳаилгар еиҳа еиӷьуп. Агәра ганы сыҟоуп
иҽеим ауаацәгьақәа уахынла аныҟәара ишаҿу. Аурыс Сашеи
ҟабардантәи иааз ҳаибашьҩи ирыхьыз умбои. Аӡӷаб илхыбааны
иреиӷьыз ҳарԥарцәагьы ршьит. Андреи захьӡу аерманы дҽеиӡам,
уи иҵегьы аҩызцәа имоуп. Абааԥсы ргәы иҭазар алшоит!..
– Угәы иаанагома абас иаарласны урҭ ҳажәлап ҳәа?
– Мызкаҟара анҵлак ҩаԥхьа рыҽцәырыргоит, – ҿааиҭит
Џьон. – Убри азы ҳаргьы ҳаблақәа ҵарызароуп. Агәымхара
ргәы иҭаркырц рҭахызар лассы-лассы абрахь рҽадырхалоит,
аҩны иҟақәоу гәарҭоит, иршәоит, ирзоит.
– Угәы ишԥаанагои, урҭ рышьҭахьҟа ӡәыр адҵа риҭома,
дыҟоума ирхадоу ауаҩы?
– Иалшоит дара рхала рхы еидкыланы иныҟәозар, иалшоит
еиҳа изықәгәыӷуа рышьҭахь иаҳзымдыруа ауаҩы дгылазар!..
Аибашьра ахьыҟоу ауаа ҵмыҳәҳәарқәа рҽеизыргоит, дара
рхатә усқәа нарыгӡоит, урҭ ақырҭцәа ирылахәымзаргьы, дара
464

рыҩнуҵҟа рҽеибаркны аус ҟьашьқәа мҩаԥыргоит. Убри аҟнытә,
абра сара саныҟамгьы агәҽанызаара умазароуп!
– Уи ҳәарада! – ииҳәаз снақәшаҳаҭхеит. Ашьҭахь са
даасыхәаԥшын, ус иҳәеит.
– Уаҵәы иаашар аҩныҟа сцароуп!
– Иҟоуҵозеи?
– Иахьыҟазаалак ани иҳацәцаз аҽы сыԥшаароуп!
– Излоуԥшаауеи аҽы? – сҵааит иаразнак. – Уи шьҭа
ақырҭцәа рнапаҿы иҟалахьеит!
– Изырҭахузеи ақырҭцәа аҽы!.. Са сгәанала, уи џьара
ааигәа иҟоуп. Ирҳаны азхара ианыҩ иаанымгылар залшомызт.
– Ақырҭцәа рганахь инеизар?
– Сгәы иаанагом!..
Уи аҽы шыхәыҷӡаз Заур иҷкәын Ика ҳамҭас ииҭахьан.
Иааӡамҭа ахьҳацәцаз игәы иалан.
Шаанӡа, сара сшышьҭаз, Џьон дгылеит. Ажәжәаҳәа иҽааи­
лаҳәаны адәахьы дындәылҵит. Ақәа шауц иауан, ихкәарц аҭа­
хымызт. Иаха аашаанӡа ҟәыҵшьа амамызт. Аӡқәа хыҵны иҟан.
Џьон ихала амҩа дықәломызт, уи дицын Амиран иԥеиҵбы
Хәыча.
Урҭ хынҳәаанӡа машәыр рмыхьындаз ҳәа агәаҭеира ҳаҿын.
Арахь ақәа хкәомызт.
Иахьа ахысрақәа маҷын. Артиллериа ҿнаҭӡомызт. Аԥсшьара
ҟарҵазар?
Ахәлара ааигәахеит. Абри аамҭа инақәыршәаны аԥшәма
зыҟны ҳаҟоу Ефрем иԥҳа Света лыбжьы лыргеит:
– Абан Џьон дахьаауа!..
Уи аҩны ддәылҵны адәахьы дыԥшуан.
Сара схылԥа насхасҵан, ҵаҟа сылбааит. Дук мырҵыкәа ацҳа
снырын, аферма ашҭа снықәлеит. Џьон адәахьы дгылан, егьырҭ
зегьы ҳааикәшеит.
– Ишԥаҟалеи, иабоубеи?
– Хәычеи сареи ҳкылаԥшкылӡырҩуа ҳашьеиҳаб Гәыӡбеи
иҭынхара ҳнавалеит. Бигәаа Леонид иҩны ашьҭахьҟа ҿааихак
рымаӡамызт ақырҭцәа, агазмҩаҟынтәи ихысуан. Сыԥшызар,
Гәыӡбеи иқәыцаанда аҵыхәаҿ афымца шьаҟа иадгылоуп аҽы.
Унеи ухаҵазар! Арахь автомат ҳамаӡам. Ишԥаҟаҳҵарыз?
465

– Уцаны Нодар адырра иҭ! – сҳәеит Хәыча иахь. – Арҭ
иҟалап икылатәаны иаҳзыԥшуазар. Бџьарда аусқәа шәарҭоуп!..
– Ааи, иуҳәаз иашоуп, абџьар ҳамазароуп, уи заанаҵ
ҳазхәыцыр акәын!..
– Ушзахәо уцаны уаа. Уаанӡа сара сҽыҵәахны аҭагы­
лазаашьа сахәаԥшлоит!..
Уи данца, саргьы уаҩы симбартә, Гәыӡбеи иԥа Нодар
иҩнахьы сцан, џьара сынкылатәеит. Уажәы-уажәы схы
ҩышьҭыхны, аԥенџьыр сынкылыԥшны адәахьы сыԥшуан.
Макьаназы уаҩ ицәаара збарҭамызт. Иара Нодар дахьыҟоу
Катата Џьынџьал игәыԥ аҟноуп. Сааҭк ацара-аара дықәхон
амҩа.
Нодар абџьар иманы данааи исырбеит дахькылатәашаз
аҭыԥ. Сара сҳәазо сҿынасхеит. Снаԥшызар, аҽы ҳәуа ажра
ихықәлан арахь иааиуан.
«Аԥхьан афымца шьаҟа иадҿаҳәалазшәа збон аҽы, уажәы
иҳәуа арахь иааиуеит. Ари змааноузеи?!» – иаасцәымыӷхеит,
аиаша шәасҳәап. Аха зегьакоуп сымхьаҵит. Ҩаԥхьа сҳәазо аҽы
сазааигәахеит. Аԥхӡы сықәнаҭәон. Уажәы-ушьҭан ихысуеит
ҳәа сыԥшын. Аха сеиқәхеит. Снапы нагӡаны аӷәра иахаршәыз
ааныскылан, арахь сахеит. Исышьҭаланы, имашьцаӡа, аҿаа­
нахеит. Амҩа санаамҩахыҵ, иаразнак исыманы ашкол ашьҭахьҟа
иҟоу абнарахь сеихеит. Егьырҭ сыхьшьцәагьы сахьцоз исышьҭан
инаԥшааԥшуа. Оҳ, гәышьа ҳәа саанҿасит, ашәар­ҭара санахыс.
Иацы иақәаҳҵаз акәац ыҟаӡамызт. Егьи ааҵәа ҳамаҭәақәа зҭаз
уа иҟан.
– Ари зызҳәоузеи? – сҵааит сара.
– Иахьыҩуаз иканажьит акәац, иԥахны иҿаҳәаз џьушьо!..
– иҳәеит Нодар.
– Акәац ақәхны аҽы аурышьҭызар?
– Аҽы аурышьҭызар иахылаԥшуан. Ҳарбар имхысыр
залшомызт. Аҽы ақырҭцәа рнапаҿы изымнеиӡеит. Уи рҳаны
азхара ианыҩ, абнараҿы иаанҿасзар алшоит. Иахьа ихынҳәит
аԥшәма иҩнахьы.
– Абраагь ҳаиқәхазааит! – иҳәеит Амиран. – Анахь шәнеи
аҩныҟа, абысҭа кнаҳхуеит уажәыҵәҟьа!..
466

***
Аԥсреи абзареи рышьхәа еивҵоуп. Иахьа аибашьра анцо
аамҭазы ҳара ҳгәырҩоит, иаҳараӡак ҳаззыгәырҩо Ҳаԥсадгьыл
алахьынҵоуп. Аԥсадгьыл гәыӷырҭас иамоу уи иқәынхо ажәлар
роуп. Ажәлар рдац-рԥашә ыҟамкәа ианықәӡаа Аԥсадгьылгьы
ыҟаӡам. Убас иҟамларцоуп иахьа ахәыҷы инаиркны аду иҟынӡа
зегьы ирылшо зыҟарҵо, Анцәа иҳаҭәеишьаз ҳадгьыл аи­
қәырхаразы.
Аха аибашьра адәаҿы иахьа ҳарԥарцәа аӡәырҩы ахы
цаҳәцаҳә рыԥсҭазаара аныҿнаҵәо, хыхь ишысҳәаз еиԥш,
хҿаҵас уи заҳауа ҳгәы иасуеит, иаҳџьабоит рыҿҳәара ааиаанӡа
зыԥсҭазаара иалҵыз. Абри аан зынӡа иаҳхашҭуеит абас шакәу,
аԥсреи абзареи ҳанырҭагылоу аамҭазы, нахьхьи џьара дкьаасуа
Ан лыӷра ааныжьны абри адунеи ишьапы ықәиргыларц асаби
дшиуа. Абри аҩыза сгәы иҭамкәа, схы иҭамкәа, саргьы сақә­
шәахьеит: 1993 ш., март мза 26 рзы сҭаацәараҿы диит макьаназы
исабиоу сара сыԥҳа – Анана-Партизана.
Котик Цекә-иԥа Кәыҵниа аштаб дазааигәаны дынхоит.
Аибашьра ҟалаанӡагьы уи еснагьы абылтәы ҭаҵәахны иман.
Аҭаҵәах, ишырҳәо еиԥш, уаԥхьаҟа иуԥылоит. Аибашьра иа­
налага, Аҭара ақыҭан алашара абаҟахыз, абас абылтәы ҭа­
ҵәахны измақәаз рхы иадырхәо иалагеит: адвижок змаз
аушьҭны иаҳа ианаҭахыз, ажәабжь дуқәа анырҳәоз иазы­
ӡырҩуан. Убас уахагьы ателехәаԥшрала, нас уи ашьҭахь радиола
Гәдоуҭантәи ажәабжьқәа ишырзыӡырҩуаз, Котик дшымгәыӷӡоз
дзыргәырӷьашаз ажәабжь аалыцҳаит аҭараа ирызкыз
адырраҭара мҩаԥызгоз адиктор. Уи илҳәеит иҷкәын Едик Ешсоу
зыхьӡырҵахьоу аԥа дышиоуз. Аибашьра ҟалаанӡагьы аӡәы
диоухьан. Ари заҳаз, Котик иҩны инеины аибашьратә хҭысқәа
имҩасуаз иазыӡырҩуаз, гәахәас иҟаҵаны, зыҟны иҟаз аԥшәма
идырныҳәалеит амоҭа дахьиоуз. «Абылтәы ҭаҵәахны измоу,
ма ҩык, ма уатка цырцырк умамкәа ҟалом!»– рҳәан, ара итәаз
зегьы идырныҳәало ианалага, «ацырцыргьы» цәырҵит, аҩгьы
ҵәыцак-ҵәыцак ааныркылеит, аринахысгьы ҳаҿиара иазҳаларц
азы.
467

***
Паташь Патаӡба иажәабжьқәа рыҟнытә.
Дук мырҵыкәа ибзианы сҽеибысҭеит. Аԥсҭазаараҟны
иуцаарц ианалага, ушымгәыӷӡо ушьапы ахьеихугалак уманшә­
алахоит, иугәыдҳалоит амал, уи ушьапы уқәнаргылоит, ҵара
дук умамзаргьы, знык акы ушаԥсоу ууаажәлар иангәарҭалак,
ушьҭырхуеит, унеишь-уааишь ҳәа уарҳәо иҟалоит. Иахьа усура
ҳәа сынҭыҵыр, зегьы ианреиҵаз хәышә мааҭ схашәалон, зқьы
ансауазгьы ыҟан, урҭ зегьы реизгара саҿын. «Жигули» ҳәа
изышьҭоу машьынакгьы аасхәеит. Сусура саналгалак жәамш рахь
знык Тҟәарчал сцон, сҭаацәа саархылаԥшны, рхы-ргәы ҟаҵаны
арахь амҩа сықәлон. Ашьха ҿаҩаҿ инсыжьыз Ваниагьы сылаԥш
ихын, уигьы уааиҵашьыцыртә дыҟан, санибалак дгәырӷьаҵәа
дысԥылон, сашьа дааит ҳәа сгәыдикылон-схыдикылон, дсыва­
гьежьааны сымаҵ иуан. Иҭаацәарагьы рхы иақәгәырӷьо аизҳара
иаҿын. Ишысҳәахьоу еиԥш, аҩнду иныжьны исымаз Ваниа
ирахә-ишәахә иазҳаны, имарымажаханы иҟан. Тҟәарчал иҟаз
сҭаацәа дырхылаԥшуан, афатә-ажәтә рыгижьуамызт. Аџьма
хырҵәы ауаҩытәыҩса игәабзиара иазеиӷьуп ҳәа, иара убас
ашә, акәац, аџьықәреи иманы дырҭаауан, рхы-ргәы ҟаҵаны
ишьҭахьҟа дгьежьуан. Сара сакәзар, Ахалдабеи Аҭареи рҳәааҿы
сызҿыз аҩны ргыланы салгахьан.
Адгьыл сыҭаны сынзырхаз аҭараа ргәы нсырхар сҭахымызт,
мчыбжьык ахь, сеилахамзар знык-ҩынтә раҟара сырҭаауан.
Баша снапы ыркало снеиӡомызт, Шәқәырча ахаҳәи аԥслымӡи
смашьына рҭәны инақәыжьны амҩа ахьыуашәшәыраз ажрақәа
рҿы инҭажьны еиҟарастәуан. Араатәи аиҳабыра ари рбон, знык
акәмызт, ҩынтә акәмызт, ас иҟасҵон снеицыԥхьаӡа. Аизарақәа
рҿы Паташь Патаӡба иҟаиҵо шәаҿыԥшла ҳәа сыӡбахәгьы
еиҭарҳәо иалагеит. Уи азмырхакәа, еизарацыԥхьаӡа срылатәон,
апартиа сшалаз раҳәаны ара ашәҟәы сҭаргалеит. Аԥсны жәлар
рфорум «Аидгылара» салан, сцыхцыхуа, акы саԥсаны сшыҟаз
ангәарҭа, акомитетгьы саларҵеит. Уимоу, акультура Ахан аҿы
еиҿкааны ирымаз ансамбль «Кәыдры» саладыргылт, ашәагьы
ицәгьамкәа исҳәон азы ,абраагьы ауаа рыблаҿы снеины,
«Паташь уҳагымзааит» ҳәа сырбацыԥхьаӡа исԥылон.
468

Акультура Ахан дыргыларц егьрыгымкәа шьоукы исабжьыр­
геит убра директорс сҟаларц шырҭахыз. Саназхәыц, исцәагозеи
ҳәа инықәыршәны Очамчыра сцан, акультура ахәшҭаараҿы
ирасҳәеит исыгәҭакыз. Уцаны аҭаратәи ақыҭсовет ахантәаҩы
дақәыршаҳаҭны ашәҟәы ҳзаага ҳәа сарҳәеит. Ақыҭсовет аҿы
сахьнеиз уи аиҳабы сыззнеиз аниасҳәа: «Катул Кәыҷыр-иԥа
Кәыҵниа далаҳаргоит» ҳәа сарҳәеит. Иаасцәымыӷхеит, схы
ԥхасшьо салагеит сахьнеиз азы. Ақыҭсовет аиҳабы аҟырҟырҳәа
дааччан: «Уара ашофер, изуҭахузеи аклуб, хәдацәаҟынӡа амал
узаанагоит умашьына» ҳәа слакҭа дынҭаԥшит. Иҟасҵахуаз,
саргьы сааԥышәарччан: «Сыхәмарны исҳәеит, акәымзар
иарбан культуроу исҭаху, иуҳәо збап ҳәа иахьуасҳәаз ҵабыргу
џьумшьааит!» ҳәа ҩаԥхьа иара иеиԥш сыбжьы рдуны сааччеит. –
«Нас, уаҳа круҭахызма сара сҟынтә?» – даасыхәаԥшит уи. – «Абни
уара уахьынхо амҩақәа бааԥсызшәа збеит џьара-ҩыџьара,
ушьҭан санаауа ҩбаҟа машьына ахаҳәи аԥслымӡи шәзааз­
гоит!» – наиаҭаскит. – «О, ус ҳзыҟауҵозар уаҳа иаҳҭахузеи, ҳара
ҳарныҟәаҩцәагьы рлымҳаҟынӡа инаагап, уи сеигәырӷьоит!» –
ҿааиҭит.
Катул акә… (Убз ҭахҵәазар акәын К. Кә.) абни иеиԥш иҟоу
дабаҭахыз Ахан дуӡӡаҿ аиҳабыра иҭара!..
Ажәакала, абас сусқәа шыбзиазгьы, агәынамӡара сыман:
ачынуаа рахь скылсыр сҭахын. Изусҭцәада урҭ ачынуаа?.. Ари
азҵаара еснагь сгәы иҵхон, анагӡара сашьҭан. Ажәлар рҿы
ауаа зегьы еиԥшым: дыҟоуп аусуҩы, аколнхараҿ иаарыхуа,
махәҿала ихандеиуа. Урҭ ракәмызт сгәы иҵхоз. Иҟан
даҽа шьоукы. Урҭ хшыҩла аус руан, хара ихәыцуан, шьоук
рыцырхырааны акьышәкьышәраҿ ихалон. Араиком-обком аҿы
узымнаӡаргьы, џьара наплакык уеиҳабны узыҟалар, адырцәа
зегьы ахьеизало уаргьы уаарылагылоит. Аԥара рацәа ахьнанаго
ахадараҿы иҟалаз амал ирҳауеит, ауаагьы деицгәарҭоит, нас
иханы хыхь ихагалара рҽазыршәоит. Саргьы исҭахын џьара
гаражк сеиҳабны сзыҟалар. Иахьа-уаҵәы ҳәа сдырԥшуан,
сақәдыргәыӷхьан. Убри аҵыхәала изыхәҭаз ауаа рҟны Қарҭгьы
сцахьан. Аԥарагьы рыдызгалар сҭахын. Агәра сдыргахьан
иаарласны атаксоматортә парк аҿы аусура сала­дыргарц.
469

Атакси сақәдыртәарц акәмызт, анаплакы сеиҳабны сҟаларц
азы. Урыстәыла латәарада салгахьан автомобиль-мҩатә тех­
никум. Аидарамҩангагатә машьына сақәтәанаҵ апартиагьы
саларҵеит исыҳәаны. Уи аганахь сусқәа еиқәшәан. Уажәшьҭа
қарҭаа рахьгьы сзықәгәыӷуаз аҩызцәа ансырҳа, амаҷ акәын
исҭахыз сыҵгәаразы. Знык исҭахыз аҭыԥ аҿы сызхалар, настәи
хьаас искымызт, иаарласӡаны аҳаракырахь ухазгалоз амҩа
сыԥшаауан. Абри аус аҿы, ҳәарада, еизганы исырҳахьаз амал
сыцхраауан. Уи ыҟамкәа ауаа рахь узцәырҵуам, ари шиашаз
саныҩеидас инаркны еилыскаахьан.
Сусқәа рцашьа сазхәыцуа, сусура аамҭа анынҵәа, смашьына
ду агараж аҿы иҭаргыланы, с-«Жигули» снақәтәан, аҩныҟа
сҿынасхеит. Аамҭагьы такәы инеихьан. Ихараз ареис аҟынтәи
сгьежьны схынҳәит. Адәныҟа илашьцахьан. Сызбаз арныҟәаҩцәа
иаразнак исыхеит акакалкырҭахь, ҵәыцақәак аанаҳкылап ҳәа
исхьынҳалеит, аха сара иаҿаршәны мап скит, сыгәқәа ҽеим
ҳәа. Қарҭаа амаҵура ҿыц сырҭарц агәыӷрақәа ҟарҵеижьҭеи урҭ
аҩыжәрақәа сырҟәаҵхьан. Сара излеилыскаахьаз, аҩыжәҩы
ахааназгьы амаҵура ду ахь дызхалом. Уи џьара зны уамыр­
ԥхашьар залшаӡом. Уҿаасҭаха ажра ушҭажьу анырбалак,
иаразнак уфҩы ургеит ауп иаанаго. Уи шьахәлаҵәҟьа еилыс­
каауан. Насгьы, ауаҩы дҭысҵаауан џьарак аус ахьеицаауа аҭыԥ
аҿы. Сара издыруан изыцныҟәатәыз ауаагьы. Акыр зылшоз
иҽышькыл ааныскылон, акрыфарада акапеи кылҵәа иаԥсамыз
хара-хара сраҩсуан.
Қарҭааи сареи ҳшеиҩызцәахаз абас ауп ишыҟалаз. Ҽнак
аидара сыманы сдәықәырҵеит Қарҭҟа. Сус салганы сышьҭахьҟа
сшаауаз амҩан аӡәы инапы дҩахеит. Ажывҳәа саанҿасит.
«Ухаҵкы патын, – иҳәеит знапы иҩахаз ахаҵа, – иулшару
хәбаҟа километра ахьыбжьоу, еидарак сымоуп, агара?» –
дсызҵааит уи. «Иауазеи исылымшакәа!» – сҳәеит. Иеидара
нақәаҳҵан, иҩны ҳаннеи аԥара рацәа сыдигалеит изыҟасҵаз
аус азы. Сара мап скит. Қарҭтәи сашьа изы патук ҟасҵазар
иаразнак аԥарахь ҳзиасрызеи, аламыси аиашьареи ҳамазар,
наиаҭаскит. Исҳәаз игәы иахәеит. Ус анакәха, сызлаудыруа
шәҟәыбӷьыцуп, мышкызны Қарҭ уааины уҟалозар сышҟа ум­
470

ҩа­хыҵ ҳәа сеиҳәеит. Ашәҟәы исиҭаз сахәамԥшӡакәа сџьы­ба
инҭасҵан, сымҩахь сааццакит. Аҟәа санааи ани ахаҵа исиҭаз
ашәҟәы сылаԥш нахызгеит. Ихьӡ ижәла саԥхьеит, насгьы
идырыз уи ажәла исанаҳәеит иаб ЦК аппарат аҿы имаҷмыз аҭыԥ
шникылоз. Иаразнак схы-сҿы аалашеит. «Молодец, Паташь, –
сҳәеит гәаныла. – Аус дуӡӡа ҟауҵеит. Акы – аԥара умгаӡеит,
ҩбагьы ауаҩ дыр дурҳаит!»
Мызк аамҵыцкәан дырҩегьыхь исықәшәеит Қарҭҟа ацара.
Сусқәа санрылга сҩыза Авҭандил аҭел сизасит. Наҟ атрубка
шьҭихит аӡәы.
– Авҭандил дысҭахын! – ҿысҭит.
– Сара соуп!
– Мшыбзиақәа!
– Бзиара жәбааит! Шәарбану?
– Паташь Патаӡба! – аҭак ҟасҵеит.
– Арахь шәзааиру?
– Иауазеи сымнеикәа!
Уи сахьнеишаз сеиҳәеит. Дысзыԥшны дгылан. Ҳанеибаба
еишьцәак реиԥш ҳгәыдеибакылеит. Ашьҭахь дҵааит:
– Машьынала уҟоума?
– Ааи. Аидара иаазгаз ақәырххьеит, аха уаха сызцом.
– Ахазына! Ус анакәха, уҭал смашьына.
Сара саалакҩакит.
– Ари еиԥш амашьына бзиа дҭатәазароуп ауаҩ бзиа. Сара
баша рныҟәаҩуп!..
– Уара сысас бзиа уоуп, уҭатәа. Ҳашиашоу аҩныҟа ҳцоит!
– Мап, уи аҵкыс зегьы иреиӷьу ресторанк аҿы ҳааидтәалап.
Дақәшаҳаҭхеит.
– Насгьы, уахатәи ҳастол сара садгылар сҭахуп! – сҳәеит.
– Уи залшом!
– Сшәыҳәоит!
Ишимуаз уи астол сара садгылеит. Амцхә ажәа шәзасыршь­
уазеи, ԥыҭк анаажәы исырдырит сгәы иҭақәаз. Авҭандил
даахәыцын, днасзыԥшит.
– Иахьысҳәо иԥхасшьоит, аха уи еиԥш иҟоу аусқәа рзы
аԥара ԥыҭк аҭахуп аус аҟаҵараз.
471

– Уеизгьы заҟа?
– Хәбаҟа нызқь!
– Уи ҳалшоит!..
Авҭандил даахәыцхәыцын, днасзыԥшит.
– Уара уеиԥш иҟоу ауаҩ бзиа изы хәыдаԥсада иҟаҳҵоит уи
аус, аха абра уара уцхыраарагьы ҳҭахуп.
– Уи закәызеи?
– Иулшома ужәла «Патаӡба» «ӡе» ацуҵар?
– Патаӡе?
– Иақәуршәеит!
– Ааи! – аҭак ҟасҵеит иаразнак. – Амала, Аԥснытәи
спаспорт шыҟац инхааит! Изамуазеи?! Ҳара ҳаишьцәами?!..
– Уара усгәаԥхеит. Иаарласӡаны уа Аҟәа аус ахьууа ауаҩы
днаҳашьҭуеит, уи иуиркуеит ҳара ҳпаспорт. Иудысныҳәалоит
Паташь Патаӡе! Уара уаԥхьаҟа аԥсҭазаара ду узыԥшуп! –
дҩаҵыззан, саагәыдикылеит.
***
Апрель 20, 1993
Заанаҵ ҳгылеит зегьы: иахьа ҩашоуп, ацәашьы былны
иҳацәцахьоу рыԥсы ҳаԥхьоит. Аԥшәмаԥҳәыс Дусиа Џьон
илзааигаз ацәацқьа адырган аҿы илырҭәан, афҩыхаа лаҳалаҳауа
ҳԥынҵа инҭасит. Ашьҭахь, уи илырҭәаз ала ишаанагара иҟаз
ацәашьы ҟалҵеит.
Дусиа лус даҿнаҵы, сзеиҭаҳәара даҿын иԥсхьоу, иԥсны иқәу
рацәажәара шлылшо. Сара илҳәоз сазыӡырҩуан, изаҟаразаалак
дызлацәажәоз иашам ҳәа сылҿаԥомызт, ус агәрамгара сыз­
цәырҵит ҳәа лара лахь ирнааны ажәак аасҿыҵшәар лхаҭара
ласырҟәит ҳәа акәын иаанагоз. Дызусҭзаалак имоуп ихатә
дунеи, убри лымысҟьоит ҳәа лгәы сасыр сҭахымызт. Уи амцхәрас
исзеиҭалҳәоз сыхшыҩ азышьҭны сазыӡырҩуан, лажәабжь
слымҳа кыдҵаны сахьазыӡырҩуаз лара гәахәас иҟаҵаны
илыдылкылон. Уи ус шакәыз иаразнак еилыскааит. Ла лахь
азҿлымҳара шсымаз ангәалҭа, исзеиҭалҳәеит жәабжь ссирк.
– Иаалықәшәан дыԥсит ҳацуҭа иаланхоз ԥҳәыс заманак.
Ари шсаҳаз еиԥш, сгәы иалырсны сҽааиласҳәан, лҵәыуара
472

сҿы­насхеит. Ишысҟазшьаз еиԥш, аԥсы дахьықәыз ауада
сшыныҩналаз иаразнак аԥсра згәы иалсны абра иааины
итәақәаз лаԥшыла иааимыздеит. Аҟаԥыҳәа сылаԥш дааҵашәеит
сара сеиԥш абри аус иазҟазаз даҽа ԥҳәыск дыштәазгьы. Аԥсы
дҵәыуаны, илыхәҭаз ажәақәак лыхҳәааны санаақәҵәиаа, ани
аԥҳәыс лгәы самыскәа, ла лахь схы насырхан, ус ҿаасҭит:
– Иҟалозар ԥыҭрааамҭак лареи сареи ҳааицәажәар сҭахын.
Аԥсгьы даацәажәан:
– Аиеи, бара шьҭа аҩныҟа бца, бца! – адҵа ҟалҵеит. –
Саҭабымҵан, соуԥшәыл, аха Дусиа слацәажәарц сҭахуп!..
Аԥсы дануацәажәо лқьышәи лӡамҩеи хәацыхәаԥшьны
даҽа сахьак аархәоит. Егьырҭ ари аус иазҟазам уи рызгәаҭаӡом.
Ас шылҳәаз еиԥш, егьи уаҳа мҳәаӡакәа са даасыхәаԥшын,
лышьҭахьҟа даақәгьежьааны ауада аанлыжьит. Сара иныскылеит
уи лҭыԥ.
– Бысзыӡырҩла, Дусиа! – дналагеит уи сшыналхагылаз
еиԥшҵәҟьа.
– Сыбзыӡырҩуеит, иҳәа, бзынхьуазеи?
– Сара сазыԥшын бара ббара!..
– Сааит, аа, ара сахьгылоу. Иҳәа гәҭыхас ибымоу!..
– Гәҭыхас исымоу убри ауп, – дналагеит, – ишыбдыруа,
схаҵа са сышимазгьы даҽа ԥҳәыск длыҿцаауан.
– Ааи, уи ауаа еицгәарҭахьан.
– Ишыҟоу бымбои, иаарласны сганы анышә сашәҭоит. Уи
нахыс аамҭа бжьалап, есымша шьаҿак-шьаҿак ҳаицәыхарахоит.
Иаргьы макьана ақәра рацәа имаӡам, ҽаӡәы длышьҭамлар ҟалом.
Аха ԥҳәыс дааигарц даналагахгьы, ани уажәраанӡа дзыҿцаауаз
убри дааигааит. Убас сызиашәҳәа, бара сбықәгәыӷуеит. Убри
заҵәык илылшоит са схәыҷқәа рбара. Уи дызусҭоу баргьы
дыбдыруеит. Ус акәымкәа ҽаӡәы данлышьҭала са сџьабаақәа
зегьы ԥхасҭахоит, ибдыруаз!..
Угәы ишԥаанагои уара? Ари ишылҳәаҵәҟьаз иҟалеит.
Шықәсык ашьҭахь, ҳара аԥсы дзынхьыз шиаҳҳәазгьы, уи ҽа
ԥҳәыск насыԥс ихы дадикылеит. Уи аԥҳәыс аҩны лшьапы
шыҩналыргылаз харабӷьара еимпит ахаҵа ихәыҷқәа, уаҳагь
ари аҩнаҭа иатәымхеит…
473

Дусиа лцәашьы ҟаҵаны даналга, лыԥҳа ԥшӡа длыманы,
лан лҟынтәи илыдылкылаз абри аԥсабара амаӡа ҳдырбарц
сышьҭаларҭа ауада ҳныҩналеит. Џьони сареи мрагылара аганахь
ала астол ҳнахатәеит. Ҩадаҟа дтәан Света, касы шкәакәала лхы
ҵакны. Дусиа ладаҟа лҭыԥ нылкылеит. Света ацәашьы аналыркы
Дусиа аматанеира далагеит. Ауадаҿы аӡәгьы дцәажәомызт,
Џьони сареи ҿымҭ-ԥсымшьа ани аԥҳаи иҟарҵоз ҳазыԥшын.
Дусиа анцәа исахьа зныз аикона дахәаԥшуа диашьапкуан, уи
диҳәон абрахь дылбааны дара зҿыз гәеиҭарц, ҳрыцҳаишьарц,
ҳзыҳәараны ҳаҟаз дахаҵгыланы иаҳирбарц иҳацәцахьаз,
урҭ ҳала инҭаԥшырц. Иара убасгьы уи Анцәа диашьапкуан
азалымдарақәа ицоз дырзааҭгыланы аиаша амҩа азиԥшаарц,
аԥсуа жәлар рыргәаҟра аҵыхәа ԥҵәарц.
Ари дматанеиуанаҵы, Света ацәашьы дазыԥшуан лылақәа
еихмырсыӷь, абри аамҭаз уи лқьышә ԥшӡа қәацқәацон, уи
иар­лашон амца зқәыз лхы-лҿы, амаганеиԥш икьардаӡа
иааԥшуаз лыџьымшь пақәа ҵысҵысуа икьынаауан, нас иааины
аҭыԥ аҿы ҩаԥхьа ишьақәгылон. Абри аан лқьышә хәыҷы
маҷк иааиҵыҵуан, ллаԥықәшәарҭа амра ықәхәмаруашәа
ицәыҵлашаауан, ашәаԥшь ҟаԥшь иаҩызаны лӡамҩақәа ашьеи
ахши еиларҭәазшәа зны иааҟаԥшьхон, ҽазны ицәышхон, март
мзеиԥш уажәы-уажәы лхаҿы аҽаԥсахуан. Убасҟан акәхап, ҳа
ҳаззыԥшыз анцәа иԥхьаны арахь илԥха анҳаиҭа, Дусиа уи ишҟа
лхы-лгәы иҭаны лыԥҳа лахь дҵаауеит. Лызҵаара зызкыз сара
сакәын.
– Иахьӡузеи Катул иеҵәа, мамзаргьы ипланета?
– Адунеи Аҳ! – лҳәеит Света.
– Уи сеигәырӷьоит сара!.. Насыԥ змоу иакәхоит Катул!..
– Иҭабуп!..
– Уажәшьҭа иҳацәцахьоу ирдыруазароуп уара ухьӡ, уара
ужәла, узыхшаз рыхьӡ!..
Сара урҭқәа ҭынч-ҭынч иҳәаны саалгеит. Ашьҭахь азин
соуит сан лышҟа азҵаарақәа рыҭира.
– Бара сан, бхала быҟаӡам нырцәы, бышԥаҟоу уахь?
Ас азҵаара шысҭиз еиԥш, уи лхаҿсахьа ааины саԥхьа
иаагылеит. Сан рыцҳа!.. Адунеи дықәнаҵ аџьабаада бзабаа
474

зымбацыз ԥҳәысын. Лхы-лыԥсы зегьы илыхшаз лхәыҷқәа ҳаа­
ӡара иазылкит. Аибашьраан, уи ашьҭахьгьы лшьапы хырҟьаҟьа
амҿы лара дашьҭан, амца лара дашьҭан, арахә лара дрышьҭан,
иубарын аххы данцәыҵаҳауаз. Лшьапқәа зегьы еиҟәыжәжәаны,
иџьаџьаӡа иҟан. Ахацәа реиԥш лара драшәон, ахацәа реиԥш
амхы ҭалгалон, арахь хазы акгьы лхамшәало ачаиҿыхра
дагахьан. Илхылгахьаз агәырҩақәа зегьы лажәымҭыҽха
илыхьӡеит. Акыраамҭа дҳәыҳәикны дыҟан, ашьҭахь аӡырԥхақәа
лыдкыло ԥыҭк дшеиӷьхазгьы, абаҩ хьаа ҭаха лнаҭомызт.
Лықәрахь даннеи аџьабаақәа илхылгахьаз лныԥшит: знык
адабла лысит, ҩынтә адабла лысит, ахынтә раан… Усҟан
Очамчыратәи атипографиаҿ аус зуан, 1980 шықәсазы, декабр
мза 14 ауха аҩны сахьааиз Нанашьа дыгәжәажәо дысԥылеит
уан аԥсра даҿуп ҳәа… Шамил – сашьеиҳабгьы аҩны дыҟан.
Сыҩны ауада сныҩнаххит. Уи сылдыруа дыҟамызт. Агәылацәа
еигәныҩны еизахьан. Ахәылԥазы, астол иахатәаны ачаи
шыржәуаз дынхьыдышьшьын, лхы нықәылҵеит. Уиакәхеит,
лҿы зымцәажәо дааҟалеит. Ашамҭазы лыԥсҭазаара далҵит. Уи
лакәын уажәы сзыԥхьоз. Аҭакгьы сылҭеит:
– Сара усцәымшәан, бзиа сыҟоуп!..
– Зны, банԥсы ашьҭахь, ахәыҷы иан ԥхыӡла илбеит иара
дшыбгоз бара бахь. Дук хара имгакәа аӡыршы дҭаҳан, дыблит.
Ахымш рыҽны дыԥсгәышьеит. Бганаҿыҵәҟьа днаганы даажит.
Хьымца рыцҳа, иԥсҭазаашьоузеи уа?
– Уи уицәымшәан, ҳа ҳаихылаԥшуеит!..
– Бара шьҭрала қырҭуа жәлоуп. Бара башьцәа бара быҷкәын
иабашьуеит. Абри бышԥахәаԥшуеи?
– Сашьцәа иҟарҵеит агәнаҳа дуӡӡа. Уи азы иҭабуп ҳәа
реиҳәашам анцәа!
– Ишԥаббои бара наҟ-наҟтәи Аԥсны алахьынҵа?
– Аԥсны иазыԥшуп аԥеиԥш бзиа. Уи мышкала изыҟалом!
– Амшаԥы ҳаҩсит. Ҳара ишаҳҭахыз шәара шәныҳәа
ҳзаԥымлеит. Ҳнеины иахьшәыхәҭаз цәашьык ҳзамыркит.
Аибашьра цоит. Иҳашәҭома гәыбӷан?
– Мап!
475

Ашьҭахь Џьон аҩнынтәи ақьаад илаҳәаны иааигаз анышә
Дусиа лнапы ианҵаны дахәаԥшуеит. Лыԥҳа лахь дынхьаԥшын:
– Иҳәа, иарбан еҵәоу даниуаз ицыршаз?
– Уи аеҵәа… уи аеҵәа ҿыцәаахьеит. Избан?
Ани аԥҳаи ԥсы рхаӡамкәа иааиҿаԥшит.
– Избан, ус зыҟалеи?
– Исыздыруам!..
– Наҟ иҟоузеи?
– Абри арԥыс иҩны шәиуп. Сара суҳәоит, Анцәа ду, уи ашәи
ихухырц!..
Нас лыԥҳа лахь дҵаауеит:
– Дызусҭада ашәи ҟазҵаз?
– Дыԥҳәысуп!
– Лыԥсы ҭоума?
– Лыԥсы ҭоуп!
Ани аԥҳаи Џьон изы рылахь шеиқәырҵаз анызба ҳцәажәара
ҽа мҩак асҭеит.
– Аибашьра иазку анҵамҭақәа рыҩра саҿуп. Уи ахы
«Нанҳәа» ахьӡуп. Нанҳәа ныҳәоуп, ақьырсианцәа ррелигиа
иадҳәалоуп. Нанҳәа ныҳәа аԥсуаа рҿы ҽа ҵакык шамоугьы,
Нанҳәа мза ахьӡуп. Абри амза азыбжак ҳанҭысуаз ақырҭуа
мпыҵахалаҩцәа Аԥсны иақәлеит. Наҟ ицахьоу иахырҳәаауеи?
– Аҩымҭа ахьӡ «Нанҳәа» рыдыркылеит.
– Сахьӡома абри аҩымҭа аҩра?
– Ааи!
– Исзаанагома ахьӡ-аԥша, мамзаргьы исаанархома
алабақәа!..
– Алаба уаанархаргьы, аҩымҭа иузаанагоит ахьӡ-аԥша!
***
Нури Ӷәынџьиа иҽазҵәылхны дцеит Делианиди иҭаа­цәа­
раҿы. Ирымихит Анжелика лхарала сзеиԥш тетрад иагәылжәаны
иргаз абӷьыцқәа рыҩбагьы. Уи хыџьара иԥжәаны иҟоуп, аха
иааидкыланы ишьақәургылар алшоит аҩыра. Уи сааигәырӷьеит,
аиаша шәасҳәап.
Иҭабуп, Нури, ахаан исхашҭуам исзууз абзиара!..
476

Апрель 21, 1993
Иацы ашьыбжьышьҭахь Наа аҭаларҭа аҩадахьҟала ахырӷә­
ӷәарҭа зкыз ҭоумышьтәи аибашьҩы ҳара ҳпартизанцәа иҵарҵаз
амина днахаҳан, изшьапык амнахит. Арыцҳара иақәшәаз ихьӡи
ижәлеи сарымҳәеит.
Агәҽанызаара аныҟамла ари еицәоу амашәырқәа ҟалар
алшоит ҳаԥхьаҟагьы. Убри азы иаҭахуп ахырӷәӷәарҭа иуку
ахымсра, укәшамыкәша амҩахәасҭақәа иҟоу рыҭҵаара, аи­
ҳабы изыӡырҩра. Аиҿкаареи аҳәатәхаҵареи ахьыҟам атра­
гедиа ҟалар алшоит. Ҳара хыԥхьаӡарала ҳазламаҷу гәаҭаны,
абџьар анышьҭаҳх ҳхы ҳаиҷаҳароуп, ҳаԥсадгьыл зҭагылоу
ашәар­ҭара гәаҭаны, ҳшьаҿа еихааго ҳазхәыцны амашәыр ҳҽа­
цәыҳахьчароуп. Абарҭқәа раан иаадыруазароуп уаҵәы, ма
уаҵәашьҭахь аӷа ҳаиҿагылар шалшо, уи дыцҟьашәҟьа иқәҵаразы
ҳшьапы еибга, ҳнапы еибга, ҳахианы ҳаҟазаарц шҳахәҭоу.
Дышҳавагылаз дҳалҵит ҳзықәгәыӷуаз еибашьҩык, дҳахьчар
акәын ианаамҭаз ҳҩыза, ҳҭахы…
Иахьа Аҟәа аганахь, Агәыӡера, Гәылрыԥшь шыҟаз артил­
лериатә хысбыжьқәа ааҩуан.
Аиҭныԥсахларазы Аҭара иҟалараны иҟаз аицәажәарақәа
уаҵәтәи амш ахь иахыргеит.
Аслан Андроз-иԥа Кәыҵниа, набжьоутәи аибашьцәа ицыр­
хырааны иԥш алгара даҿын. Аӷа атрактор абжьы аниаҳа аграната
зыршәуа абџьар ала ҩынтә дхысит. Уи ԥжәеит иааигәаӡаны,
афермақәа рхыбра шыҟаз. Аслангьы уи дазааигәаны дынхоит.
Аха арԥарцәа ирԥырхагамхеит, изҿыз аус нарыгӡеит.
Иахьа амш цәгьан, ақәа леиуан. Асааҭ хԥа рзы амра аакы­
лыԥхеит, аха уи анҵыра амоуӡеит: ахәылԥазы ҩаԥхьа ақәоура
иалагеит.
Ахырӷәӷәарҭақәа рҿы еиҳа иҭынчран, иналак-ҩалакны
амузы­катә хысбыжьқәа ааҩуан. Иаҳҳәап, абасеиԥш: «Пиф-паф,
ои, ои, ои! Уми-ра-ет заи-чик мои!»
Апрель 22, 1993
Аҭара иахьа имҩаԥысуан аиҭныԥсахларақәа. Аӡҩыбжьа
иалаханы иҟаз ачымазцәеи абыргцәеи алыргон.
477

Абри ҳхы иархәаны ацентр акәшамыкәша инхоз ҵаҟа
ҳалбааит. Аамҭа кьаҿла досу иҩны днеины амаҭәаҩыҭәа,
иара убас ирҭаххашаз амаҭәахәқәеи еидкыланы, иалганы
иахьшәарҭамыз ҭыԥк аҿы ишьҭарҵон. Ҩныцыԥхьаӡа аԥхасҭа
ыҟан, аха ажәлар урзыӡырҩыр ирцәыԥхасҭахаз амал акәӡамызт
хәыцырҭас ирымаз. «Ирлас аибашьра еилганы ҳаҩнқәа рахь
ҳхынҳәыртә иҟалондаз, уаҳа акымзарак ҳаҳәомызт. Аҭынчра
ҳауны досу ҳанхарҭа ҭыԥқәа рҿы ҳаԥшәымацәаны ҳзыҟалар,
ҩаԥхьа ирҿыцны анхара напы аҳаркрын, иаҳцәыӡыз амалгьы
шьақәҳаргылап аамҭакьаҿла. Ииашоуп, ауаҩ шиакәу аадыруеит
зегьы раҵкысгьы имал хадоу, ари аибашьра иахәлабгаз ҳҵеицәа
хазынахәқәа зыхынҳәӡом рышьҭахьҟа. Аха урҭ рыхьӡ-рыԥша
ахааназгьы иаҳмырӡроуп, ахааназгьы ари адгьыл ишьапы
ықәимыргылароуп абасҟак агәырҩа ҳзаазгаз ақырҭуа фашист!..»
Витали Агрба дынхоит агазмҩа дазааигәаны, уи инхара
абнара иагәылакуп. Ари аҭыԥ шәарҭоуп, аӷа дкылатәаны
дыԥшуазар алшоит. Толик Баграт-иԥа Кәыҵниа, ақырҭцәа ир­
цәигаз атрактор хәыҷы Т-16 дақәтәаны Витали иашҭа дынҭалт.
Уи дышнеиуаз аҩни аԥацхеи дрыбжьысын, иаша аца днадгылеит.
Сааҭбжакгьы ҳадымхалакәа 25 калаҭ нақәҳаԥсеит атрактор
хәыҷы. Уи ашьҭахь аҩны дныҩналан, ииҭахқәаз маҭәахәқәак,
хызак, хчык зҳәаз еиԥш, атрактор инақәаҳҵан, ашҭа ҳҩыҭҟьеит.
Аиҭныԥсахлара шцозгьы, ақырҭцәа атрактор абжьы анраҳалак
аиқәшаҳаҭхара ирыбжьарҵаз еилаганы ахысрақәа ирылагон.
Убас иара уажәгьы атрактор абжьы шгаз еиԥш, ҳара ҳганахь
аграната дыршәит. Аха уи ажәҩан ишалаз итҟәацт.
Амҩан акырцх ҳахьӡеит. Иаха зынӡа ҳашьхақәа
ршьапаҿыҵәҟьа асы леит. Убри азы акәхап, ахьҭа ӷәӷәаны
иаҿоуп иахьа. Зны-зынла аԥша ҩаҵаланы аурҭ ықәсуеит.
Егьыс, анцәа иџьшьаны, аибашьраҵәҟьа амҽхак аманы
џьаргьы иҟаӡам иахьатәиала ҳара ҳганахь. Атанкқәагьы аамҭала
ахысра иаҟәыҵт.
Асааҭ ҩба рзы амҩа иқәлеит Наабжьоуаа. Урҭ ԥшыхәра ицон
рҳабла иналаԥшырц. Хадас дрыман еицыз Беслан Изаабеииԥа Кәыҵниа. Уи ицныҟәон: Русик Дуда-иԥа, Руслан Давидиԥа, Сундер Иура-иԥа, Ҭенгиз Вова-иԥа Кәыҵниаа, ҟабардатәи
аибашьҩы Жужуев Али.
478

Апартизанцәа бнала идәықәлеит. Аҭаратәи абна еижә­
хашьшьыла, ииаҵәаӡа игылоуп. Убри амҵәыжәҩақәа рҽыҵакны,
инҭгыла-ааҭгыло, нахьхьи Иура Гоџьуа дахьынхоз иазааигәаны
ианнеи, инаԥшааԥшын, Ҷанаа рҳаблахь ицоз амҩа аахырҵәан,
Набжьоуҟа идәықәлеит. Ашықәс ҿыц аламҭалаз аҭынч уаҩы
Миро Цецхлаӡе ақырҭуа фашистцәа дыргәаҟны дахьыршьыз
аҭыԥ аҿы ашьоура амҩа иқәыз арԥарацәа ааҭгылан, ҳамҭакы
ҿымҭ-ԥсымшьа дыргәаладыршәеит, абра урҭ ҭаҭынкгьы дыр­
ҳәын, иахеит, рыԥсгьы ршьеит.
– Миро бзиа, иаарласӡаны ушьа аауеит, уара ухьӡ ахаа­
назгьы иӡуам! – иҳәеит рԥыза Беслан.
Арԥарцәа ргәаӷ ҵысны иҟан, ақырҭцәа идырҿиахьаз
ахәымгарақәа зегьы уажәы ҿыцбарах рыбла иаахгылт.
– Згәы цқьам қырҭуа заҵәыкгьы дамбароуп ари адгьыл! –
ҿааиҭит Сундер.
Иаб инапала иҷкәынцәа ирызиргылаз аҩн ду ибла иша­
боз амца ацрарҵеит. Сундер усҟангьы игәы еиҭамсит:
афашистцәа рус иалганы аҩны иаадәылҵуан еиԥш, рызегь
ихымҭа иаиргеит. «Савтомат санаҵха, ишызбоз, агәахәара
зманы сыҩны идәылҵыз алақәа абарҵа ианааҵала, раԥхьа
изқәыскыз ихы-иҿы ааиԥсахын, дынхьадышьшьит, уи инапгьы
еиҵихырц инышьҭихит, аха абарҵа иаҵагылаз аихатәы шьаҟа
аҟынӡа днаӡаанӡа даазазан, қьышәха уи ашьаҟа ашьапаҿы
дынцәыҵаҳаит. Саргьы уи агәахәара снаҭан, уи ицыз иҩызцәагьы
ршьа зжәырц савтомат амгәа иҭаз апатронақәа нҵәаанӡа смацәа
аҵакны аҭырҟьара саҿын!..» – лассы-лассы ҳанеицәажәо уи
ахҭыс игәалаиршәалоит.
Аиаҵәара ишыҵаз Набжьоу аҳабла зқәала иакәшан,
урҭ нкылсит Ипполит Арчыл-иԥа Кәыҵниа дахьынхоз. Аума
зхызгахьаз аҩны ҭацәын. Уа аӡәгьы дыштәамыз агәра анырга,
абри аҩны акәшамыкәша рҭыԥ ааныркылан, еицәыхарамкәа
инкылатәеит. Асмена зыԥсахуаз роума, даҽа шьоукы роума,
ари аганахь ақырҭуа еибашьцәа мааишьа рымаӡамызт: Ипполит
иҩны аԥхьаҵәҟьа ииасуеит аҭараа рымҩаду. Арԥарцәа шыԥшыз
тракторкгьы раҩсны ицеит, аха ҩыџьа ракәын уи иақәтәаз.
Макьана иҟало аабап рҳәан, идыԥдыԥуа иниаҟьаны ицаз
атрактор раҩрыжьын, ус иааԥшит.
479

Убри аамҭаз Аракьыҽынтәи «Камаз» ниаҟьеит. Ҳарԥарцәа
рхы ааиларкит.
– Хҩык ҭатәан акабинаҿы, ишԥаҟаҳҵари?
– Ианыхынҳәуа, уаҳа уаҩы дацмаар, ҳрылгоит! – аҭак
ҟаиҵеит агәыԥ хадара азҭоз Бесик.
Абри рҳәонаҵы, ираҩсыз амашьына акы ахашҭызшәа, ара
иааигәаны инхоз Аркади Ԥача-иԥа Кәыҵниа иҩны аԥхьаҵәҟьа
иаанҿасын, иаақәгьежьааны арахь аҿаанахеит.
– Русик, уҽырхиа! – Беслан аснаипер Русик блала
дааимидеит. – Арныҟәаҩ уара дутәуп!..
– Умшәан! – иҳәеит Русик. – Ишуҳәаз иҟалоит!
Амашьына Ипполит иаԥхьаҵәҟьа иҟаз ацҳа ианықәлоз
иақәыршәаны дхысит. Амашьына аахьаҵәины, ацҳа инықәсны
ажра иамаз инҭаҳаит. Аха уи уахь иҭаҳаанӡа егьырҭ аҷкәынцәа
уа иҭатәақәаз автомат хқәа еиларыԥсаз аҟыт рзымҳәо
иҟанаҵахьан.
Беслан инапы аниҟьа, апартизанцәа уинахыс ахысрақәа
ирҟәаҵын, иҟалаз агәра рзымгазшәа иаанаԥшааԥшит. Аӡәаӡәала
амашьынахь иҩит, руаӡәк иҩызцәа ихьчон.
Ахҩыкгьы шьны еилажьын. Автоматқәа ҩба ракәын иҟаз.
Урҭ аархырхын, амагазинқәа ирыҵазгьы ршеит иаразнак.
Урҭ иршьыз ааныжьны абнаҿы ианнеи, Беслан Кәыҵниа ус
иҳәеит:
– Уара ҳгәыԥ аҿы уҟоижьҭеи аӡәыс ҳәа уӷьеҩны
уҳавагылоуп. Ухаҵара аҿаԥхьа ҳхырхәоит. Ақырҭуа ихаҳхыз
иҳәаҭҳа руак ҳамҭас уара иуаҳҭоит!.. – абас ҳәаны Жужуев Али
– Ҟабардатәи арԥыс – даагәыдикылан, автомат неииркит.
– Иҭабуп, сашьцәа, сеигәырӷьоит абас сыхә шьаны
шәахьсыхцәажәаз, – аҭак ҟаиҵеит уи. – Иаарласны иҳабашьуа
алахшақәа рҵыхәтәа нҵәааит! – Жужуев Али аҳамҭа идикылеит.
Уи ашьҭахь апартизанцәа иааццакын, амҩа иқәлеит. Абна
ишылаз мацара хҩык шьны, ҩ-автоматк трофеи ҳасабла иганы
рышьҭахьҟа игьежьит.
Иахьа Аҭара аерманцәа рҳабла уахьналало иҟоу ахәаҟынтә
хынтә бзарбзанла аеропорт ахь ахы рханы ихыст ҳаибашьцәа.
480

Ахқәа ахькаҳаз, ишаабоз, алҩа ныхчылт. Уи иҟанаҵаз аԥхасҭа
еилкаам. Ари аҩыза Аҭарантәи иҟалап ҳәа дақәгәыӷуамызт
аӷа. Раԥхьаӡа иргыланы, уи иҳанаҳәоит аамҭақәа шеиҭасыз.
Ушьҭарнахыс, ирзеилкаауазар, аурыс иҳәашьала, ари еицәаны
ашалабанқәа рыгхашам ақырҭцәа гәымхақәа!..
***
Паташь Патаӡба иажәабжьқәа ирыцу.
… Ишысҳәаз еиԥш, иааилахәлоны, амҩа сықәланы Аҭа­
раҟа сцап ҳәа сышнеиуаз, Ацҳа ҟаԥшь сазааигәахон еиԥш,
сызқәымгәыӷӡоз ссирк сақәшәеит. Сара сишьҭан, аиша шәҭа­
хызар, зны амаҷ азы сус анырыӡбаз ахарара сыдызҵоз
апрокурор Анзор Силагаӡе. Сишьҭан зысҳәо, имариа сақәшәар
смашьына ду «МАЗ» ала дсырҟьацуан, аха уажәазы, санхәыц,
уи дысшьыр аҵкыс, ҿыц иааихәаз имашьына ԥшӡа «Мерседес»
акәын сзеишәарыцоз. Зны-зынла аресторан аҿаԥхьа иргыланы
иара ақьафурҭаҿ иаамҭақәа ихигон. Ус амомент анцәа исирба­
гәышьар, смашьына ду џьара иԥхьакны уи амҵарсра сгәы
иҭан. Уи арныҟәаҩ сара дыздыруан, машәыршәа ицаԥхақәа
ицәкаҳан, иаашьҭысхын, смашьынаҿ исызҭаз ахәыҷы хәмарга
злырхуаз ацәа инақәыскын, асахьа ҭысхит. Ашьҭахь, инаганы
изтәыз инеисыркит. Ари абаҟаз аниҳәа, абра икажьны избеит
ҳәа иасҳәеит. Ҳгараж аҿы имашьына наганы иагыз аибыҭара
даҿын. Сџьыба кылҵәазаап, суркьаҭеит, сус саналгалак астол
узыҟасҵоит ҳәа синыҳәеит. Акымзарак сҭахӡам ҳәа сынидҵын,
сус ахь сцеит сара. Иабасҭахыз уи истол!..
Изхысҳәаауа, убри апрокурор имариа сашьҭан. Абри Ацҳа
ҟаԥшь санықәсуаз уи даасгәалашәон, еснагь аусӡбарҭа аҵаҟа
имашьына санахәаԥшлак игәаӷ сакны сагон. Иара уажәыгьы убри
сышизхәыцуаз ауп, сгәы иҭамкәа, схы иҭамкәа лара дшызбаз.
Ани апрокурор усгьы мышкызны имашьына шицәызгоз агәра
ганы, уажәы иаразнак ҽакы сназхәыцит.
Смашьына дадҳаларц егьаалыгымхеит уи аӡӷаб. Иаразнак
иџыџӡа иааныскылан, сынҭҟьеит. Акапот аԥхьаҵәҟьа дгылан
лыԥсы лхыгга. Слыханы арахь даазган, даашьҭыхны смашьына
дынҭасыртәеит. Уи илыгын, дҭыгга дыҟан, лыкапангьы абаҟахыз,
481

аҵыс еиԥш дласкәантраӡа, сыҩнапык лӡара инакәыршан ауп
сышлыхаз. Лара акымзарак лҳәаӡомызт. Излагәасҭаз ала,
хәыҷык ыжәны дыҟазшәа збеит. Ауатка афҩы маҷк илыхҟьон.
Ашацаҳәа саақәҵәиааны стәарҭахь сниасит. Саанаԥшааԥшит, аха
сааигәара милиционерк дгыланы ҳәа сымбаӡеит. Сара сызҿыз
аӡәгьы хьаас икымызт, амашьынақәа анахь ицон, арахь иаауан.
Агаз снақәыӷәӷәан, сыҭрысит. Уаҩы гәҩарас сҟаимҵаӡакәа
инықәсыршәын, мыцхәы имырласцәакәа сҿынасхеит.
– Уа-зуус-ҭа-да уара-а? – дҵааит ԥыҭк ҳнаскьахьан еиԥш.
– Бареи сареи ҳаигәылацәоуп, сыбзымдыри? – аҭак
лысҭеит лыбызшәала.
– Аа, шьҭа уздырт. Ҳа-ба-цои ар-аахь? – дҵааит ҩаԥхьа.
– Аҩныҟа! – аҭак лысҭеит.
– Уҩныҟа сугома уах-аа?
– Бзазҵаазеи?
– Уареи сареи ҳаицышьҭаларц уҭахума?
– Мап, мап!
– Сара исҭахуп!
Уи лхы ахькыдыз сара сыҟаӡамызт. Дҭаамаауа
лцәажәашьақәагьы акалашәақәа иҟан. Азнаказы илыхьыз ҳәа
акгьы сзеилымкааит. Лхы ааганы инасыдылҵан, акы лҳәарц
лҭаххеит, аха аҳәашьа дақәшәомызт. Ацәара лҭахызшәа
снарбеит лҟазшьақәа.
– Арахь бабаҟаз? – сҵааит сара.
–Сҩыза лымшира ыҟан…
– Нас?
– Гиа ҭаха сиҭомызт, бзиа сибон.
– Бара?
– Сара дысҭахӡамызт.
– Иара дшыбҭахымыз иабҳәазма?
– Ааи, ааи. Нас астол аҿы ауатка сиржәит…
– Уи ашьҭахь?
– Сара уара бзиа ушызбоз иасҳәеит!..
– Сара исылбдыраауеи?
– Зны аҩны уаныҟаз… Иугәалашәома?..
– Ааи, ааи!..
482

– Ҳалаԥшқәа ааиқәшәеит убра… Саб уандәылицаз, удыруоу?..
– Аха бареи сареи қәрала ҳаиҟароума?
– Зегьакоуп, сара исҭахын уара суцышьҭалар!..
– Диди (Аду) игәы иамыхәо бымҳәан. Уи идыруама уаха
бахьыҟоу?
– Издырӡом!..
– Иахиҳәаари уаха иҩны бназгар?
– Мап, мап, аҩныҟа неишьа ҳамаӡам, ҳаишьуеит Диди!..
Уи дааӷьаҵәыӷьаҵәит.
– Гиа?.. Уаҳа иҟаиҵеи Гиа?
– Сгәы хынҳәуа ианалага адәахьы сдәылҵит. Гиа иҩызеи
иареи сышьҭаланы исыцдәылҵит. Агәашә нҭыҵ сааныркылан,
мчыла агәыр сыларҵеит.
– Изакә гәыруи?
– Аморф сзыҟарҵеит.
– Нас?
– Нас исԥырҵны наҟ ицеит. Сара схы ахьынахо сдәықәлеит.
Нас уареи сареи ҳахьеиқәшәаз сгәалашәом. Ацәа сакуеит!..
– Ибыхьӡузеи бара?
– Лиа сыхьӡуп, Лиа. Уаха уҩныҟа сумгои? Уара суцышьҭа­
лар сҭахуп. Уаҳауоу?
– Исаҳауеит!..
– Ацәа сакуеит!..
Уи хәыҷы-хәыҷла лхы лызнымкалакәа ҵаҟа дынхьы­
дышьшьит. Сышнеиуаз, Дранда снахысуан еиԥш, лашьцарак
аҿы сааҭгылеит. Даашьҭыхны смашьына ашьҭахьтәи атәарҭаҿ
днықәсыриеит. Сара сахьтәаз аганахь асаркьа ласырҟәын, маҷк
аԥша лҿасуа иҟасҵеит. Ахьҭа лыласҵаргьы сҭахымызт.
Лара даарыцҳасшьеит. Аха лаб исзиухьаз саназхәыц, игәаӷ
иаҳа-иаҳа исыжәлон. Уеизгьы уажәы сышнеиуа Аду игәашә
дылажьны цашьа сымаӡамызт. Аӡәы сибар сыцәгьа рҳәон.
Уи еилыскаауан. Убри аҟнытә, Аӡҩыбжьа ҳаннеи смашьына
аасыр­ҵәиин, Допуақыҭ шыҟаз сеихеит. Сеикәшаны, аӡәы
гәҩарас сҟаимҵакәа сыҩны агәашә снадгылеит. Иаразнак
наҟ сынҭалан, ашә асыркит. Агараж ашәала сыҩнаҵаҟатәи
саҳ­рахь снеит. Алашара ааҟасҵан, Лиа дсыманы, дшыцәаз,
483

адиуан днықәсыриеит. Аӡы аазган, лхы-лҿы сырбааӡеит. Аха
дзалҵуамызт. Нас адиуан даақәысхын, итатаз атәарҭаҿы дны­
қәысҵан, лиарҭа ҟасҵеит. Лыҵкы аалшәысхын, днаганы ахчы
лхы ныласҵеит. Лара дгәынқьуан. Хьаа ӷәӷәак змаз леиԥш,
дқәыԥсычҳауан.
– Сыԥсуеит! – лҳәеит лара.
– Бымшәан! – лгәы аасырӷәӷәеит.
Иаасцәымыӷхеит иҟалаз, азнаказы иҟалаз ҟамландаз аас­
гәахәт. Иҟасҵарызеи, аҳақьым даазгар еицәастәуан сусқәа.
Сҽааныскылеит. Лара дуазыруан.
– Џьаргьы сныжьны умцан. Уааины усыцшьҭал, умбои,
ашыӡ сыхьызшәа аҟәараҳәа сеиҵасуеит.
Илҳәоз
иашан.
Сҽааилысхын,
алашара
ырцәаны
сналыцшьҭалеит.
– Унапы сыкәырша, сыхаара! – лҳәон лара.
– Ԥхашьароуп, ус ҟабымҵан!..
– Мап, мап, унапы сыкәырша! Сара уара уоуп бзиа избо!..
– Ус бымҳәан!..
– Сара ус иаҳа еиӷьасшьоит, унапы сыкәырша, арахь уааины
угәышԥы сырба!.. Убас, убас, сара уара сутәуп, уаҳа аӡәымзара
аӡәгьы. Уара, уара!..
Иҟасҵоз шиашамыз збон, аха ахәыҷқәа реиԥш, саргьы
сыхшыҩ сымҟьеит, илҳәоз зегьы иашазшәа исыдыскылеит.
Ишылҳәаз еиԥш, сыҩнапык лыкәыршаны дааныскылан, лқьышә
хәыҷы ԥшааны, ирыӷәӷәаны даагәыдыскылеит. Лара лакәзар,
лыҩнапык схахәы иалаҵаны дсыхон, лышҟа дсыхон, уажәыуажәы дӷызуан, дықьуан, нас ишызбоз лыԥсы маҷхан, лгәеисра
еиқәтәазшәа даақәыԥсычҳан, лҽаанылкылеит.
– Быԥсы ҭоума? – слазҵааит.
– Ааи, ааи! – аарла аҭак ҟалҵеит.
– Иҟаҳҵаз иашам!..
– Уи хьаас иумкын.
– Ушьҭа бзыцәару?
– Ааи, сыхаара, ушьҭа сыцәоит!..
– Амла бакуазар?
– Амла сакӡом, аӡба сакуеит!..
484

Аӡы лсыржәит сгыланы.
– Аҳы, шьҭа быцә!..
– Уааи уаргьы, скажьны умцан!..
– Мап, мап, бкажьны сабацои?
– Сеидру, уцар срыцҳауп!..
– Сара ауаҩ игәы сызҭоуп, бара сшыбыԥхьаӡо сыҟам!..
– Аиеи, аиеи, угәра згоит! – лҳәеит Лиа.
– Бышҟа снеирцу?
– Уааи, уааи!.. О, изакә насыԥузеи уаха исымоу, уааи,
сыхаара!
Иҟасҵахуаз, снеины ҩаԥхьа сналыцшьҭалеит.
Иҟалаз сшазхәыцуаз ацәа сынҭанагалеит.
Апрель 23, 1993
Ахәы иқәыршәны снеиуеит. Данел Кәыҵниа даасԥылеит.
Уи иҷкәын Гарик дҭахеижьҭеи деидараха дыҟоуп. Аҵанӡа
даақәыԥсычҳауеит. Аха иҟауҵарызеи, аӷа иқәцараҿ аԥхасҭа
ацымлар залшом. Уи изеилымкаауа дыҟам, аха ахьаа еиқәтәом,
уи кшоит уажәы-уажәы, аб игәы ҿнакаартә.
– Уабацои, Данел? – сҵаауеит аԥсшәақәа анеибаҳҳәа
ашьҭахь.
– Мандаратәи апост ахь! – аҭак ҟаиҵоит.
Уи иоуп исазҳәаз набжьоуаа рхаҵарақәа ртәы. Катата
Џьынџьал игәыԥ ахь сцарц саҳасабын, аха ари ас ансеиҳәа, иа­
разнак ахҭыс шыҟалаз анысҵараз сыццакит.
Уа сышнеиз еиԥш, арԥарацәа ирыдысныҳәалеит ақырҭцәа
иахьрыцҳаз азы. Автоматқәа рыҩбагьы арыцқьара иаҿын.
Жужуев Али ус иҳәеит:
– Ақырҭцәа равтоматқәа рыцқьара рымбаӡацызт. Уажә­
раанӡагьы излахысуаз сзеилкаауам.
Али пулемиотын иныҟәигоз. Напыла иныҟәырго апулемиот.
Уажәы уи аамҭала ҽаӡәы ииркын, ишхысуаз иирбарацны, наҟ
ахырӷәӷәарҭахь инаскьан, иԥыршәеит. «Ду-ду-ду!» – ҳәа абжьы
гәаҩаӡа иҭҟьеит. Ақырҭцәа ахьтәаз шыҟаз инылабга ицон абжьы.
«Ду-ду-ду!»
Ақырҭцәа ргәы ԥнажәеит. Инақәырццакны арахь агранат
зыршәуа абџьар ала ихыст. Ахы тҟәацуан аферма аҵыхәахь.
485

Сара исыԥхьаӡон: бжьынтәы еиқәырццакны иоурышьҭит уи
абџьар ала. Иҟалап, ирыцәҭахаз ирзааигәаз шьоукы ракәызҭгьы.
Уи маҷуп, иҵегьы шәгәырҩарацы шәыҟоуп шәаԥхьаҟа!..
Димер Џьынџьал дааит абра ҳшыҟаз. Рурик Миха-иԥеи
иареи уск рыман, Мандараҟа амҩа ианықәла саргьы срыццеит
мҩабжаранӡа. Ҵаҟа аҭаларҭаҿ ҳанылбаа, Димер иахь сҵааит
сара.
– Изыхҟьозеи, Димер, ҳбаталион аҿымҭра? Арԥарацәа
агәҿыӷь иагоит сахьрыхәаԥшуа. Шьоукы ирҭахуп аибашьра,
иаарласны аӷа дықәырцарц ицҳауеит, даҽа шьоукы иахьауаҵәы ҳәа иԥшуп. Беслан Квираиа дҭахеижьҭеи ҳҭыԥ аҿы
ҳтәоуп, зымҽхак ҭбаау ажәылара аҭахуп!..
Сгәы ԥнажәоит ақырҭцәа ааины ҳааҵрақәа рҿы
иахьцәыҵатәоу, наҟ ирласны ҳқыҭа иалцазар сҭахуп. Уи рҭахуп
ҳауаажәлар зегьы. Нас, ҳаззыԥшузеи?
– Иҳамҳәахьоу џьушьо, аха…
– Аха иаанагозеи?
– Иҟоуп ҳара ҳаҵкыс здыруа аиҳабыраҿы итәақәоу. Урҭ
иҳарҭароуп адҵа!
Сгәы иныҵаххуеит исаҳауа. Макьаназы иҳагқәоу ыҟазар
акәхап!
– Уара абаталион комиссарс уамоуп, иулшаша рацәоуп.
Шәхы ааидкыланы аштаб аҿы иԥышәҟароуп шәшьаҿа
шеихыжәгаша. Ҩ-қыҭак ирылҵыз аибашьцәа шәзыԥшуп. Сара
аӡҩыбжьаа хазы, аҭараа хазы ҳәа ауаа еилысхуам, ҳажә­
ҩахырқәа еидуп, ус шакәу еилыскаауеит. Беслан Квираиа
ар рԥызас даныҟарҵа, шәазхәыци, агәырқьҳәа уи иҟазаара
рҭахны аибашьцәа идгылеит, избанзар, иҟәышыз аӡә иакәын,
зегьы ҳиқәгәыӷуан. Аха дҭахеит хаҵарыла, дҳахьчар акәын.
Ар рԥызара шеиҿкаау иашамзар ҟалап: ар рԥызаҩгьы аштаб
аиҳабгьы қыҭак иатәуп. Издыруада ԥыҭҩык абри агәынамӡара
рнаҭозар? Издыруада иаамҭазар ҩ-баталионк рыҟаҵара? Уи
ԥхашьараӡам, ахадара зылшаша арԥарацәа ҟаимаҭқәа ҳамоуп.
– Уигьы ҳазхәыцхьеит, аха макьаназы изаацәоуп рҳәеит.
Ҳааԥшып, аҭагылазаашьа иаҳнарбап абаталион аҽеиҩшара
аҭаху иаҭахыму!..
486

– Ақәҿиарақәа шәзеиӷьасшьоит! – сҳәеит сымҩахыҵырҭаҿ
саннеи: Катата игәыԥ ахьтәаз ара иааигәан, уахь акәын сымҩа
ахьхаз.
– Ахьырԥар, хьыӡрацара амҩа ҳақәлоит! – иҳәеит
Катата, ипартизанцәа лаԥшыла еимдо раԥхьа даагылан. –
Зегьы ижәдыруеит ҳәа сыҟоуп ҳахьцо иарбан гану. Уеизгьы
ишәгәаласыршәоит. Абри ахәы ҳшықәу ладаҟа ҳашнеиуа,
амрагыларахь ала агәаҩа ҳанҭаланы хыхь ҳанхалоит. Нас
ҩаԥхьа ахәы ҳшықәу Сергеи Захариан дахьынхо инаркны, ир­
былхьоу ҳауаажәлар рынхарҭа ҭыԥқәа гәаҭо, ҳнаԥшааԥшуа
иахьынӡаҳалшо ҳнаскьоит. Нас уа ҳшыҟало аҭагылазаашьа
иаҳ­нарбап. Ҳхысыртә ҳаиқәшәар, апатрона ҳамеигӡап, амала,
агәҽанызаареи аизыӡырҩреи ҳҭахуп!..
Катата Џьынџьал аибашьра ҟалаанӡа «баша зхы камшәо
ашәарыцаҩ» ҳәа дрыԥхьаӡон дызлиааз иуаажәлар аҭараа.
Аибашьра ианалага аҽны инаркны уи иашьеиҵбы Мераби
иареи абџьар ркуп. Ирылшахьоугьы маҷӡам, урҭ ртәқәа
шәасҳәахьеит. Иахьатәи аныҟәараҿы ааҩык еицын: Кататеи
Ромеи Џьынџьалаа, Бесалҭан Сангәлиа, Руслан Аҩӡба, Дима
Векәуа, Ҭемыри Анатолии Кәыҵниаа.
Рома Џьынџьал иҩны ықәгылоуп Ар ртәарҭа ахәаҿы. Абри
аганахь акәын иахьа амҩа иахьықәлаз.
Арахь инхақәоз зыҩны блым ҳәа уаҩ дыҟаӡам. Дима
Векәуа харантәы дыԥшны еилабылны, ирацәаха еилажьыз иҩны
дазыԥшуан. Убри аҭыԥқәа ираҩсны ишнеиуаз ауп атрактор
абжьы шраҳаз.
– Ацақәа рымбылӡеит, хымԥада аԥшӷьычра иаауеит!
– иҳәеит Катата. – Резина магәлагьы аӡәы диасхьеит, заа
иԥшыхәны арҳәцәа ааргеит.
Атрактор абжьы ааигәахон. Ҳаибашьцәа ргәырҽанҵаны
ииан. Рома Џьынџьал агранат зыршәуаз абџьар икын, уи иакәын
иаҳарак изықәгәыӷуаз.
Урҭ агәаҩахь иҭамлаӡакәа, ахықә ишықәыз Вова Кьаҭхәа-иԥа
Кәыҵниа дахьынхоз ирбылхьаз иҩны инаҩсын, рҽааныркылеит.
Атрактор шааиуаз Вова иашҭа иааҭалеит. Нас ишиашаз Вова
иаб Кьаҭхәа рыцҳа хәажә быцала ишышны иқәиргылахьаз
акрызхыҵуаз аца инадгылеит.
487

Вова Кьаҭхәа-иԥа Кәыҵниа акыр шықәса аԥсуаа ҳмузеи
аҿы аус иуан, дҵарауаҩуп. Уи иԥшәмаԥҳәыс Алина Аҳашԥҳа
аҭаратәи акультура Ахан аҿы иаадыртхьаз амузыкатә школа
директорс даман. Иҿырԥшыгаз аҭаацәара зҭанхоз ашҭаҿ иахьа
ақырҭуа млашьцәа ишырҭаху иаԥшәымацәаны рхы рыԥхьаӡан,
аҩны ццышәыртәит, ԥхӡашала рца иҭарԥсаз рыԥш агьама
рбаанӡа Шеварднаӡе ибанда ажәлан, иҟарҵо усгьы ижәбоит.
Атрактор аца инаддыргылан, ԥшьҩык ахацәа уахь инҭалеит,
даҽа хәҩы-фҩы раҟара аус зуаз, игылаз атрактор инадгылан,
аҭаҭын иахо, ргәы рҭынчны аицәажәара иаҿын.
– Даара иԥш бзиоуп, алапҟьара заҟароу жәбоу? – алафеҭ
иҭарыԥсоз аԥш ахь ихьаирԥшит аӡәы.
– Урҭ рыдгьылқәа зегьы ԥсылоуп, сыԥсы алахоит ари аҭыԥ.
Заҟа иԥшӡоузеи ашәаԥыџьаԥ. Абарҭ аџьмахьшьцәа аԥсуаа абри
адгьыл аҿы ишԥаанагеи?
– Умшәан, иаарлас урҭ ҳхәура иҭаларц иҟоуп, нас иахьуҭаху
уааины унха, иумызхуада, уара иутәыми!..
– Еи, уара, ари аца ҭарцәны ҳшалгалак амца ацраҳҵоит!..
– Ԥсыуак абра дааганы дҳамазар аца ашьаҟа дадҿаҳәаланы
далаабылуан ҳихәаԥшуа! – аҟырҟырҳәа дааччеит аӡәы.
Абри аамҭаз иҭҟьеит Рома Џьынџьал иикыз аграната
зыршәуаз абџьар. Уи шнеиуаз аца ианақәшәа, итҟәацит.
– Ваиме, деда! – дыҳәҳәеит аӡәы.
Ҵаҟа игылақәаз икаҳаз дубап, иблаҟьаз дубап, ахыԥша
рыгәҭасит. Иҟалаз еилыркаанӡа ҽазнык дхысит Рома. Уи шнеи­
уаз атрактор ианааха итҟәацын, хыла-гәыла иаршәит. Нас уи
ашьҭахь автомат хқәа шьацмаҵас ирыларҵеит. Еибгала иал­
ҵыз дмаҷын.
– Аҩныҟа! – иҳәеит апартизанцәа рԥыза Катата. – Иахьатәи
ала уи рызхоит, ҳаргьы ҳшеибгоу ҳашьҭахьҟа ҳхынҳәып!..
Ари ҟалеит асааҭ аказы.
Апрель 24, 1993
Уи ауаҩ дӡышӡа есҽны дызбалоит. Ҩызара изызуа иавто­
мат икызароуп дахьцалакгьы. Ихоуп аԥсуа хылԥарч, ар ры­
маҭәа ишәуп. Иоушьҭу иԥаҵа азҳара ишаҿугьы, далакьысӡом,
мыркатыллагь ириашаӡом. Шықәсыла уи 61 дырҭоуп, аха аи­
488

башьра инаҭаз агәырҩацәгьа уи ишықәс ҳаракушәа унарбоит.
Харантәила уихәаԥшыр, иеилаҳәашьеи ичаԥашьеи, Фидель
Кастро дааугәалаиршәап. Сара хаҭала дызбацыԥхьаӡа
сизыгәдуны сиеихырхәоит.
– Ушԥаҟоу, Фидель Кастро!
– Сыҟоуп, Катул, уааины арахь утәа!
– Иҭабуп!..
Сара сзыхцәажәо аӡҩыбжьатәи ахаҵа Нури Ӷәынџьиа
иоуп. Аибашьра хлымӡаах, егьырҭ иҩызцәа аӡәырҩы реиԥш,
иаргьы игәы ахәра аннаҵеит. Уи аибашьра ҵысаанӡа дынхондынҵуан зегь реиԥш, дҭаацәаран. Иԥҳәыс Еҭери иаҭәалшьеит
ҩыџьа аҷкәынцәеи ҩыџьа аӡӷабцәеи. Ақырҭуа мпыҵахалаҩ
Аԥсны данақәла уи иԥацәа рҩыџьегьы аӷа иҿагылеит. Руаӡәк,
Нугзар захьӡыз, аԥсуа гвардиа далан. Егьи – Мераб – иҩызцәа
Аӡҩыбжьаа дрылагыланы аӷа диабашьуан. Жанна захьӡыз иԥҳа
Ешыратәи аибашьра далахәын, медиаҳәшьан.
Нури ихшара дырхылаԥшуан иахьеибашьуаз. Аӷа хәыҷыхәыҷла аԥсуаа рыҩнқәа былуа Аӡҩыбжьа ақыҭа иҽалаихалон.
Аҭыԥантәи апартизанцәагьы рнапқәа еиқәыԥсаны иԥшымызт,
Аҭараа рыҽрымаданы аӷа иҿагылан, ицҳауан. Аӡҩыбжьаа
рчеиџьыка иааӡахьаз ахалдабаа уи иаӷрагылан, Қарҭынтәи
иаашьҭыз алидерцәа ргәы ҳахәап ҳәа, аӡәгьы дыршаҭомызт.
Еиҳараӡак рышҳам ҭырхуан аҭыԥантәи ашәанцәа. Урҭ
иҭырҵаахьан ари аҭыԥқәа бзианы, ҭӡыцыԥхьаӡа ара иқәынхоз
аӡҩыбжьаа рыхьӡқәеи рыжәлақәеи рдыруан.
Сентиабр мза аҽанааҩнашоз, 1992 шықәса рзы, амҩа
ным­ҩахыҵ инкылатәаны, ақырҭуа чарҳәаҩцәа аҟәҟәаҳәа ина­
реихсны рыԥсы иарҭеит гәыԥҩык аӡҩыбжьаа рҷкәынцәа. Убарҭ
рхыԥхьаӡара далан Нури иҷкәын Мерабгьы. Абарҭ ацәаҳәақәа
зыҩуа сара хаҭала уи ибзианы дыздыруан. Мераб Аԥсназы
ипатриотыз арԥысын, уи ахьыԥшымразы ихгьы ақәиҵеит. Аԥа
данҭаха ашьоуразы уи иабџьар ааникылеит Нури.
Нури Ӷәынџьиа дрылахәын Аҭара ақыҭан имҩаԥысхьоу аи­
башьрақәа зегьы, 1992 шықәса декабр мза 3, декабр мза 26;
1993 шықәса ианвар мза 7, февраль мза 20-рзтәи аибашьра
ӷәӷәақәа.
489

Ианвар мза 7-рзтәи ахҭыс ҭоурыхуп. Беслан Квираиа ха­
дара зиҭоз абаталион жәылеит абри аҽны. Кәакәаа рхәы,
Ар ртәарҭа аӷа дахцатәын. Асы шьҭан шьамханынӡа. Аӷа
игәиҽанӡамкәа ижәлеит, уи аԥхасҭа ду иҭаны шьҭахьҟа дхьацан.
Урҭ ԥхарсны ишнеиуаз аиҩхаа иҭарцалеит. Ар рԥыза адҵа
ҟаиҵеит ақырҭцәа зегьы абри аиҩхааҿы иҭарҟәаҟәарц. Убри
азы иаҭахын аӷа ихыкәшаны имҩа акра. Беслан Квираиа гәыԥк
иманы, аҩадахьҟала дахыкәшаны амҩа ԥиҵәеит. Нури дызлаз
агәыԥ, раԥхьаҟа ирҳаны агәаҩа иҭалаз ақырҭцәа ирыхьӡаны
индырҵәар акәын.
Нури асы ԥуа дҳәазоит. Акәаранырцә рҽырҵәахит ақәы­
лаҩцәа. Иаԥхьаҟа хьаца шьапык гылан, убри инамариашаны
длеиуеит. Абар, изынхеит хәбаҟа метра. Нырцә икылатәаны
иԥшуаз қырҭуа еибашьҩык Нури дгәеиҭеит. Уи зҿааирхаз ахы
цаҳәцаҳәқәа игәчама аханы иақәшәан, наҟ иалҟьеит. Иҟәашӡа
ишьҭаз асы ашьа нылашит.
Ииулакгьы Нури ахьаца дазааигәахеит. Агәаҩа ҭнарцәа­
жәаауеит ҵыхәаԥҵәара змам ахысбыжьқәа. Дыхәны дшыҟазгьы,
иҽаарҽеишәа иавтомат ахьаца инавеикит.
– Уқәыԥшзар, унапы уҩахар, уаҭасҵом! – ҿиҭит Нури.
Ҩажәаҟа метра ракәын ирыбжьаз.
– Аԥсуа чичиажә, ус ҟасҵаанӡа уахьтәоу узымгылааит! –
дыцәҳаит егьи.
Уи ирбаны дхысуеит. «Ваиме!» заҵәык аҳәара дахьӡеит,
уинахыс уа дааиқәтәан, уаҳагьы ҿимҭӡеит.
– Егьырҭ уцәцеит, егьырҭ! – уи харантәи бжьык илымҳа
иҭасит. Иҩызцәа ракәын, аҵлақәа рацәаны ирԥырагылан.
Нури асы илаланы ишьҭахьҟа иҩны инеиуаз ирхит.
Ари аамҭаз абжьқәа геит:
– Ари аҭыԥ ҳахыҵроуп!..
Беслан Квираиа дыршьхьазаарын усҟан. Ахәцәагьы ра­
цәаҩын. Иҩадахьшәа, Бесик дахьыршьыз дицәыхарамкәа,
ӷәӷәала дыхәны асаҿы дышьҭан Инда Иликәа-иԥа Кәыҵниа.
Арахь ақырҭцәа амч ҿыц рзааит ҳәа адырра ҟарҵеит. Нури
ҩаԥхьа дҳәазаны дызлаааиз ала дцарц иҭахуп, аха ишьапы
ихәомызт. Машәыршәа Гәырам Дочиа дгәеиҭан, Ваниа захьӡыз
аурыс еибашьҩы дицырхырааны, хыхь дхаргалеит.
490

– Тҟәарчал сышьҭан. Ахәшәтәырҭа сышҭыҵыз еиԥш, арахь
сҩызцәа рахь Аҭараҟа схынҳәит! – игәалаиршәоит Нури. –
Февраль мза 20-рзтәи аибашьрагьы салахәын.
– Жанна захьӡыз сыԥҳа ашықәс ҿыц ҳҭалаанӡа арахь
Очамчыра араион ахь, ҳашҟа, ар рзы ахәшәқәеи амедикаметқәеи
дрыцны даарышьҭит. Аха дхынҳәны лышьҭахьҟа данцоз,
Лаҭа иҭадырхаз авертолиот ларгьы дҭан. Уигьы дысцәигеит
аԥсцәаҳажә, сара сыԥсы ҭоуп, арахь!.. Иабаҟоу аиаша?..
Аҵанӡа даақәыԥсычҳан, инациҵеит:
– Сыԥҳәыс Еҭери, сыԥҳа хәыҷы Леила рхабарк сыздыруам.
Ирҳәоит Гәдоуҭа иҟоуп ҳәа… Ирҳәоит ауп, аиаша сыздыруам. Ма
радиола рыбжьы сдырҳар уаҳа крысҭахызма?.. Сыҩны-сгәара
усгьы иқәырххьеит урҭ алақәа! Уимоу, ԥшыхәра Аӡҩыбжьа
ҳаныҟаз избеит схәыҷы инышәынҭра ишеихсыз!.. Нас, абарҭи
ҳареи џьарак ҳаицынхар шԥазалшои!.. Аԥардеиқәаҵәа
ҳабжьазароуп!..
Сара сҩагылеит. Ахырӷәӷәарҭахь сыццакуан. Сдәықәламҭаз
Нури илакҭа сынҭаԥшын, ҿаасҭит:
– Уқәра зықәроу ҳааигәасигәа еибашьуа ахацәа маҷуп.
Аҭара дҳаман Ирадион Какоба, уи уаргьы дудыруеит. Февраль
мза 20 рзы иашьа даныршьыз ӷәӷәала дырхәын, шьҭа абџьар
изынкылом. Уара уахьеибашьуаз Ар ртәарҭаҿы ӷәӷәала
дырхәит Габрушьа Кәыҵниа, уигьы иӡбахәқәа уаҳахьеит.
Ақәра змоу ҳарԥарацәа ирыдгыланы аибашьра иаҿуп. Хаҭала
уара иуҿыԥшны рхы ҳараркуеит аҿар. Убри аҟнытә, аԥсуа
ҳәынҭқарра иахагылоу рҟынтәи аибашьра анеилгалак аҳамҭа
урҭароуп ухаҵарақәа рзы!..
Нури даахәыц-хәыцын, аҭак ҟаиҵеит:
– Аҳамҭоу?.. – даасыхәаԥшит иџьашьаны. – Акымзарак
сҭахӡам сара. Еилгааит аибашьра, Аԥсны ахақәиҭра
азыхынҳәааит, наунагӡа абри адгьыл дацәыӡааит ақырҭуа
гәымхажә. Абри еиҳау ҳамҭа ҟалом сара сзы!..
Сыҟан Адгәыр Какоба хадара зиҭо агәыԥ аҿы. Иацы Лазариа
Џьумбери Џьалаӷониа Беслани ԥшыхәра иҟан Кәакәаа рхәы.
Уаҩы дрымбакәа ихынҳәит.
491

Иахьа Адгәыр Какоба, Џьумбер Лазариа, Беслан Какоба
ҩаԥхьа ԥшыхәра ицеит, аха хҭысда рышьҭахьҟа игьежьит.
Амш бзиоуп, амра каххаа иԥхоит. Ана-ара ус хысбыжьқәак
умаҳауазар, ҳара ҳганахь еибашьра ҳәа егьыҟам!..
Апрель 25, 1993
Уахьыҟазаалак аҩныҟа иухоит. Мандара Аҭара иакәакьуп,
аха сара сынхоит Аҭара агәаҿы, еснагь уахь исыхоит. Убри
аҟнытә, сшыҩагылалак еиԥш амҩа сықәлоит.
– Шьыжьыбзиақәа! – сҳәоит исԥыло рахь.
– Бзиара убааит! – рхы рҵысуа аҭак ҟарҵоит аерманцәа.
Хыхь сынхалоит. Сааԥса-скараха аевкалипт ду амҵан
сшааилак дгәасҭоит Нури Ӷәынџьиа. Уи жәпаҩык рыгәҭа дгы­
лоуп. Рыԥсы дырзалхуам ааигәасигәа ара инхақәо. Ҳамаик
Кондакчиан, ԥаса аколнхара аныҟаз хантәаҩыс иҟаз, ицәаара
сықәыԥшуеит. Уи иуаажәлар кажьны шьаҿак ҟаим­­ҵеит. Ицаз цеит,
иаанхаз аерманцәа илаԥш рхуп, ргәы ирӷәӷәоит, иҩыза Сурен
Варвашьчиан диваргыланы агитациа мҩаԥыргоит, уиадагьы,
ҳаибашьцәа фатәыла реиқәыршәараҿы урҭ иааныркыло ароль
дуӡӡоуп. Сырзыгәдуны саарыдгылоит, аԥсшәа расҳәоит.
– Ишәаҳазеи иаха? – сҵаауеит иаразнак. – Шәара шәоуп
иаҳа фымцала еибыҭоу!..
– Афымца абаҟаху!.. – даақәыԥсычҳауеит Ҳамаик. Иаӷахаз
ихцәышла инапы нықәшьуа инациҵоит. – Ҳатракторқәа
рымчала ҳааиуеит!..
Зегьы ирҭахуп ажәабжь ҿыцқәа.
Аха уи ажәабжь ҿыц зеиԥшроузеи?
Аӡәы иҳәоит:
– Шеварднаӡе дмақаруеит!..
– Имақаруа иара иакәым, арбџьармчқәа реиҳабы иоуп!
– дцәажәоит даҽаӡәы. – Уи уажәы дҿыцӡа даақәгылеит
Шеварднаӡе дықәгатәуп ҳәа.
– Рыхҩыкгьы ықәгатәуп! – игәы ԥыжәжәо даацәажәоит
Нури Ӷәынџьиа. – Аԥсуаа ҳзы аполитикцәа зегьы иаҳзыразу
уаҩы дыҟам. Ажәлар сзалаҵом. Ельцин иеиԥш Кравчукгьы изқәа
гәардқәа ҳаиаирхеит. Амал дыхнахит акәымзар, аԥсуа ламыс
закәу ҳәа акридыруама?
492

«Сполитикцәа»
аамҭала
сырԥырҵуеит.
Сышиашоу
набжьоуаа рхырӷәӷәарҭахь сҿынасхоит. Уа сахьнеиз арԥарацәа
агәыӷәӷәара рыманы исԥылоит.
Анзор Кәыҵниа, «Абга млашь» ҳәа хьыӡшьараны изырҭаз,
исзеиҭеиҳәоит ашьыжь ихала дахьынхоз аҳаблахь дцаны
анхарҭа ҭыԥқәа шгәеиҭаз. Илаԥш дыҵамшәеит аӡәгьы,
акыраамҭа иҩны-игәара блала еимданы дхынҳәит. Амала, ихала
дахьцаз гәыбӷан ирҭеит иҩызцәа аӡәырҩы.
Русик Дуда-иԥа икуп апулемиот. Уи Али Жужуев ииҭаз ауп.
Уи сдыркын, ақырҭцәа тәоуп ҳәа гәҩарас иахьҳамаз аҭыԥқәа
идырбаны ахәаҟынтәи схысит. Схысцыԥхьаӡа арыӷьарахьтәи
аганахь исыхон.
Ашьыбжьышьҭахь сааԥса-скараха Мандараҟа схынҳәит.
Паташь Патаӡба иажәабжьқәа ирыцу.
Ашара ԥыҭк шагыз сааԥшит. Лиа лнапқәа сыкәыршан, аха
ԥхарак рыҵаӡамызт. Лыхцәы бырфын ҵаӷаӡа арахь илҿаԥсан.
Цәалашәара бааԥсык сааимнадан, ашырҳәа сынхықәтәалеит.
Исыцышьҭаз лхы-лҿы ааныскылазар ԥсҭазаарак аныԥшуамызт.
Лылақәа ааԥшуан, арахь лхаҭа дыԥсхьан.
Сцәа сааҭӡыӡааит, даасырҵысын, сналыха-ҩалыхеит, аха
уаҳа умԥсит. Ашырҳәа сҩаҵҟьан, ажәжәаҳәа сҽааиласҳәеит.
Лыҵкы аҟәардә иахьықәыз иаақәысхын, изулакгьы лхы
иҭарԥаны иналшәысҵеит. Дыԥсижьҭеи дукгьы ҵуамызт, ма­
кьаназы аԥхара лыман. Леимаақәа налышьасҵан, лшьапқәа
ааиҵысхит. Иааԥшуаз лыблақәа хызҩан, абинт ԥшааны лхаҿы
ҿасҳәан, дыриашаны адиуан днықәсҵеит. Лнапқәа еихышьны
лгәы инадысҵан, ԥыҭраамҭак сналхагылеит. Дрыцҳашьаны
сылаӷырӡқәа аахаҟәҟәалеит. Сара агаӡа, аморф шлыларҵаз
аныздыр ҳақьымк иахь дызгар акәын. Иахылҿиаауаз
шыздыруазгьы. Арԥарацәа лгәаӷ шьҭызхыз адоза дыррацәазар
акәхап. Анс уҳәа, арс уҳәа, ауаҩы дсыдыԥсылеит.
Ашә аасыртын, хыхь сыҩны сыҩнамлакәа, ҵаҟа аҿаԥшьы
аҭаны архьшәашәарҭа исымаз аҭыԥ ахь дызгарцны уахь иҟаҵаз
маӡала анеирҭа аҭыԥқәа рахь сылбааит. Иаразнак ахьшәашәара
сааимнадеит. Нас ӷәқәак сыԥшааан, имармалташьха иқәырҭәаз
абетон аҿы инышьҭасҵан, хыхь шьыршьафк нықәыршәны
493

иаасырҽеин, хыч хәыҷыкгьы нықәысҵеит. Абарҭқәа рышьҭахь
аԥсы дахьышьҭаз снеины, даашьҭыхны дсыма сааины, исырхиаз
аҭыԥ аҿы днықәысҵан, ҩаԥхьа даасырҽеит.
Ашәқәа наркны хыхь сынхалеит. Ҵаҟатәи алабиринт
сҭысны сгараж аҿы смашьына сынҭатәан, аус асыруит. Ԥшыха
ҟамҵакәа ашә аартны хыхь сынхалеит. Ҩаԥхьа сгараж иамаз
адырга маӡала ашә асыркын, ашҭаҿ иҟаз ашә сынҭҟьеит.
Сышиашаз Мамукеи Папучии рҿы снеины ирасҳәеит иҟалаз.
– Аҩны шәысзыԥшыз, сара аҳақьым дсыманы схынҳәуеит
ирласны. Мамука, уара усыцаала!..
– Аҳақьым изууазеи? – дҵааит ҳандәықәла Мамука.
– Аформалин лзыҟаҵатәуп! – сҳәеит сара.
– Аҳақьым дудыруама?
– Игәра згоит, дыздыруеит. Аха уи сахьынхо издырӡом.
Дҳаманы ҳшааиуа ихы-иҿы хааҩоит, урҭқәа зегьы сара
еиҿыскаауеит.
– Ахазына!..
– Абри аҩыза сақәшәоит ҳәа сыҟамызт, схы иазызуз
закәызеи?! – амҩа ҳахьықәыз схы еилагарц егьагӡамызт.
Аҳақьым дынхон ақалақь аҿы. Саннеи иҩны дыҟан. Арахь
даасыԥхьан, иасҳәеит:
– Сҩыза бзиак ӡӷабк дидыԥсылеит. Ихы иҭамкәа, игәы
иҭамкәа машьынала дышнеиуаз аморф зларҵаз ӡӷабк дышь­
ҭихын, иҩныҟа дганы диҵәахырц диҳәеит. Ус дшыҟаз лҭаацәа
дырбар дацәыԥхашьон. Днаганы дахьышьҭеиҵаз, ашьыжь
дыԥсны дшыҟаз ибеит. Аԥсы лыфҩы змырго ахәшә лзыҟаҵатәуп.
Амала, изыхьыз дсыҳәеит, иҩны ҳазааигәахо ҳаналагалак ухыуҿы, ублақәа шырлашьцатәу. Х-нызқь мааҭ аԥара уаҳҭоит!..
– Уара узы, ухаҵкы Патос, амалагьы иузыҟасҵоит. Ари ус
хьанҭоуп, ҳәарада, аха уара уҿаԥхьа мап кышьас исымоузеи!..
– Ҳдәықәҵа, ус акәзар!
Уи имаҭәахәқәа аашьҭыхны амашьына инҭатәеит.
– Ацинк кәыба ҟаҵатәуп! – сҳәеит сара ҳандәықәлоз.
– Ашәага-зага шьҭухма?
– Лоура метраки 55 сантиметреи ыҟоуп, арахәыц шьҭысхит.
Жәабаҟа сантиметра ациҵар иҳазхап!
494

– Иҳазхоит! – иҳәеит Мамука.
– Нас апаика ҟаҵатәыми?
– Уи сара исымоуп аҟаҵага! – иҳәеит Мамука.
– Аԥсыԥ зымнеиуа иҟаҵатәуп!
– Ус акәхоит!
– Иабаҿаҳҵои?
– Дранда сара дыздыруеит уи аус иазҟазоу. Ҳашнеиуа
ҳиацәажәап!
– Гәҩарак имоуроуп!
– Урыс ӡӷабк аӡы дашьын, Краснодарҟа дгатәуп ҳәа,
мачхәума иаҳҳәаша!..
– Ахазына.
Ҳашнеиуаз Дранда акәыба аҿаҳҵеит. Уи ашьҭахь Аӡҩыбжьа
ҳаналала Допуқыҭҟа узгоз амҩа ҳнанылт. Абра аҳақьым иҿаҳ­
ҵеит асабрада. Иаарласны џьара ҳаанымҿасӡакәа сыҩны ҳааит.
Папучи агәашә аҿы даҳзыԥшын. Ашә ааиртын, иаразнак наҟ
ҳанҭалеит. Амашьына агараж аҿы инҭаагалан, усынтәи аҩнаҵаҟа
ҳнеит. Аҳақьым ихы-иҿы шыхҩаз ҵаҟаӡатәи архьшәашәарҭа
иҟасҵаз амардуан ҳалбаан, аԥсы дахьышьҭаз ашә аасыртит.
Абра ихаҳхит уи ихаҿы злахҩаз.
– Згәы ӷәӷәоу аӡәы шәаангыл! – иҳәеит аҳақьым. – Ари
аус ачҳара мариаӡам!..
– Мамука, уара уаангыл! – сҳәеит сара.
– Ишуҭаху!
Сындәылҵит, ирҭахыз амарҭхәқәа нарыҭаны. Литрабжак
аспирҭ, асапыни ампахьшьи уа иҟаҵаз анапыӡәӡәарҭаҿ
инықәысҵеит.
Сааҭбжак ашьҭахь уи иус далган, зегьы ҳшеибакыз амашьына
ҳанҭалан, ҳашьҭахьҟа ҳгьежьит.
Аҳақьым х-нызқь мааҭ иҭаны сусураҿы снеит. Хыхь аиҳабы
дахьтәаз сынхаланы арзаҳал зҩит аԥсшьара соурышьҭрацы.
– Иҟалазеи? – дҵааит агараж аначальник.
– Қарҭтәи сҩыза аԥсшьара амхны усҭаароуп ҳәа аҭел
дысзасит, саргьы маҷк сыԥсы сшьарц сҭахуп.
– Азамана, апатын, Қарҭтәи уҩыза дуԥхьазар, мап
уцәаҳкуама! – имаӡаныҟәгаҩ длыԥхьан, илыдиҵеит иаарласны
495

сеиқәдыршәарц. Шәгәы изҩозар акәхап, уи сеиҳабы усгьы
дақырҭуан.
– Авҭандил аакьыскьа саргьы дысзасуан аҭел! – иҳәеит
сеиҳабы. – Ухы-уҵыхәа ибзианы ишыздыруаз аниасҳәа
дааигәырӷьеит. Игәы нышәмырхан, иаԥсоу уаҩуп ҳәа духыҽ­
хәеит. Агәра ганы сыҟоуп иаарласӡаны ҵәҩанҵәыҟа ушхаргало.
Авҭандил иаб икапан дууп. Иудысныҳәалоит ақәҿиарақәа!
– Шәара шәымчала иҟало аабап! – сҳәан, сындәылҵит.
Уа сусқәа еиқәыршәаны Дранда ҳааит. Ҳнеины какалк
ҳкын, апиво аажәит. Ианыхәла, фатәқәаки рыжәтәқәаки
ааидгаланы аҩны ҳааит. Акәыба злаагашаз «Газик» ҳаԥшаан,
ҩаԥхьа Дранда ҳцеит. Ҳахьнеиз, иаҿаҳҵаз ацинктә кәыба
дырмазеихьан. Уи ахә шәаны ҳмашьына инақәаҳҵан, сыҩны
ҳаакылсит. Ҳаанаԥшааԥшын, ашә аартны наҟ ҳанҭалеит.
Акәыба ақәхны иахьахәҭаз иганы иҳаргылеит. Амашьына зтәыз
ианиаҳҭа, ҳахҩыкгьы хыхь азал аҿы ҳааидтәалан, аԥсы илызкны
ҵәыцақәак ныхҭәаланы иаанаҳкылт. Ԥыҭк ҳаԥсы анаҳшьа,
иахьа ақалақь аҿы ҳаныҟаз аԥсы илызкны иааҳхәаз амаҭәақәа
ҳаманы ҵаҟа ҳалбаан, аԥсы дааилыхны ирҿыцны деилаҳҳәеит.
Днаганы акәыба дынҭаҳҵеит. Лхы-лҿы ааԥшуан, хыхь иҭасаз
асаркьа уалԥшны дгәоуҭозар. Уи ашьҭахь аҷабра ҳалагеит.
Апаиат ҟаиҵон Мамука. Ашамҭазы, ииулакгьы иус даналга,
акәыба акәакь аҿы инаҳаргылан, ҳлеихырхәаны ҳандәылҵит.
– Ари ахҭыс ҳахҩык ҳада уаҩытәыҩса изымдырроуп! –
сҳәеит сара, хыхь ҳхаланы ҳанааидтәала.
– Сыԥсы ҭанаҵы уаҩы иасҳәом! – иҳәеит Мамука.
– Сыԥсы ҭанаҵы уаҩы исырдыруам! – иҳәеит Папучи.
– Шәара сшәықәгәыӷуеит, ишәеиӷьу исымада! – сҳәеит
саргьы.
– Аринахыс? – дҵааит Мамука. –Аԥсы ҵаҟа дгыланы
даанхома?
– Уи шыҟалаша аҭагылазаашьа иаҳнарбап! – сҳәеит
сара. – Шәахьныҟәо, ҽыргаӡа ҟаҵаны шәлымҳақәа кыдҵаны
шәыҟаз: ирҳәо шәазыӡырҩла, акы шыжәдыруа шәхы-шәҿы
ианыларатәы иҟашәымҵан. Дгәырҩалааит Диди, сара сыда
496

ԥсыхәа имамкәа дҟалароуп исҭаху!.. Шәыԥшлеи, уи мышкызны
сшьапы дагәӡуа дҟасымҵозар сара сара сакәӡам!.. Аман
исырҳәап, иџьыбақәа зегьы ҭсыршәшәап, иԥсы ацарҭа снапы
акәыршаны иааныскылап. Лара лоуп ирыцҳасшьо акәымзар,
иара усс дызмада!.. Еилышәкаама?
– Еилаҳкааит, нас, ишԥа!.. – аҭак ҟарҵеит Мамукеи Папучии.
Апрель 26, 1993
Ахәлара ааигәахо ишалагалак ахы хьамҭақәа дыршәуа
иалагоит ақырҭцәа. Зыҟны сыҟоу аԥшәма Ефрем Агоԥ-иԥа
изласеиҳәаз ала, иацы аерманцәа рзеиԥш нышәынҭра хәынтә
абзырбзан хқәа аларыжьит. Нас уи ашьҭахьгьы ҵхыбжьонынӡа
ахысрақәа еиқәтәомызт.
Ашамҭазы, асааҭ фба рзы идырҿыцуеит абри аус. Нас
амра ԥыҭк ианхалалак рҽааныркылоит. Ашьыжь, игәоуҭартә
амш ахаҿы шәшьуп. Сгәы исанаҳәахуеит иаарласны еиҭакрак
ҟаларашәа. Арахь дырраҭарақәак зласоуз ала, сҭаацәа ирфо
рымаӡам ҳәа слымҳа иҭасит. Ацыфа ыҟаӡам, уи уа саныҟазгьы
игәасҭеит. Иҟасҵарызеи, амлашьра арахьгьы аҽаҟьоит. Аха
ахәыҷқәа?..
Асааҭ жәеиза рзы жәохә минуҭ агуп. Кьамышә Быҭәба
дахьынхо шыҟоу ҳлеиуеит. Џьони сареи ҳаицуп. Абри аамҭаз
ишәышәуа ишааиуаз ҳааигәара снариадк ԥжәеит.
– Данел иҵаҟа агәаҩараҿ икаҳаит! – иҳәеит Џьон.
– Угәанала, ихысуа арбан? А-БМП акәу, мамзаргьы амина
дыршәу? – сҵаауеит сара.
– Минаӡам, а-БМП аснариад ауп!
Нахьхьи Кындыӷ реиланхарҭаҿынтәи џьара ицәыҵагыланы
ишхысыз ҳаҳаит. Ишааиуаз, ҩаԥхьа ҳааигәараҵәҟьа икаҳан,
аӷьеҩҳәа иԥжәеит. Абжьы ӷәӷәан.
– Ҳаццакып! – сҳәеит сара. – Ҳаԥхьа икаҳар ҳашьуеит!..
Ачаирҭақәа ҳрываланы ҳнеиуан. Кьамышә иҩны
ҳазааигәахеит. Ашьҭахьала ашҭа ҳанҭалт. Даҳԥылеит сабхәында
Уаҭар. Уи аратәи ахырӷәӷәарҭаҿ дыҟоуп.
Иасҳәеит ахәыҷқәа рыфатә шынҵәаз.
– Иуазҳәада? – дҵааит.
497

– Џьон иацы дааит Тҟәарчалнтәи. Шьоукы иарҳәеит. Саргьы
снашәаашәап. Аибашьра цоит. Акы сеиԥшхар амҩа сықәлоит!..
– Иаарласны абрахьгьы иаҳфо ҳмоуа ҳҟалоит. Аҳы,
иаапкыр, даҽа мызкы ҳныҟәнагап афатә иҟоу. Аха нас?...
Аибашьра еилымгар?.. Иҳаԥсыхәозеи?..
– Ҳусқәа шәарҭоуп!..
Аӷьеҩҳәа, идыршәыз абзырбзан ахы ԥжәеит ианкаҳа. Ари
уацәшәартә иҟан.
– Шәхырӷәӷәарҭа ахьыҟоу рдыруеит. Аа, убома, шаҟа
иазааигәаны иаарышьҭуа!.. Иаууеи, Кьамышә иҩны иақәҳара
иҟоуп!..
Џьони сареи ара рацәак ҳнымхеит. Уаҭар дныжьны,
усынтәи иааихҵәаны агәаҩа ҳанҭысын, хыхь ҳанхалеит. Катата
игәыԥ ажәылара иазыхианы итәан. Аха араагьы, аҳарҭ аҿшәаны
ианлеиуа еиԥш, уажәы-уажәы абзырбзан хқәа идыршәуаз
акаҳара иаҿын.
Дук мырҵыкәа ҳаԥхьаҟа ҳаццакит. Адәы агәҭа ҳааихьан
еиԥш, Акакь Кәыҵниа дахьынхоз иамариашаны акы ԥжәеит.
Ааԥынтәи адыд-мацәыс иаҩызан, иахькаҳауаз аилкаара
уадаҩын. Нахьхьи, ишдыршәыз абжьы ануаҳа нахыс
угәуҽанызароуп. Ушыԥшуа, ааигәа џьара аӷьеҩҳәа иԥжәон.
Арда рыцҳа инхарҭа ҳанаҩс, аҭалараҭаҿы сара аҩада
сҿынасхеит. Џьон аҩныҟа ихы хан, сара – аштаб ахь.
Аштаб сазааигәахон еиԥш, Данел Кәыҵниа дсыниан, ҳҩы­
џьегьы ҳаиманы ҳнеиуан. Убри аамҭаз аӷьеҩҳәа Ԥоча Кәыҵниа
иашҭаҿы акы ԥжәеит. Уахь ҳанԥшы, ҩыџьа Ԥоча иаԥхьа ииасны
ицон, аха урҭ еиқәхеит. Зымҩа ажәҩан ахьгьы атҟәацра иаҿын
ахқәа. Алҩа шкәакәа ныхчылон. Аӷа иҽирцәгьаӡеит иахьак…
Аштаб аҟны саннеи инаркны даҽа сааҭкгьы абзырбзан
хқәа ана-ара акаҳара иаҿын. Асааҭ ҩба рзы иниаҟьаны ицаз
ақәыршаҩы еиԥш, атҟәацрақәа ааиқәтәашәа иааҟалеит. Сара
сахьныҟәоз, сахьыԥшуаз избон уи аԥхасҭа шыҟанамҵаз, уаҩгьы
дшамшьыз.
Аштаб аҿы иааны иҟан Очамчыра араион аҿы еиҿыркылаз
ансамбльк. Урҭ рықәгылара аамҭа аанӡа сара саар акәхеит
Мандараҟа.
498

Амш ахаҿы цқьам иахьа, ахьҭа аҿоуп.
Ааԥынтәи аҵар рыбжьы иаҵанарӡуан итҟәацуаз ах быжьқәа.
Ацәгьеи абзиеи еиҿагылоуп!.. Урҭ ахааназгьы еинышәара
рымам!..
Апрель 27, 1993
Лассы-лассы ҳпартизанцәа ԥшыхәра ицо иалагеит. Уи
еилкаауп: ажәыларақәа ыҟамзаргьы, ршьапқәа еиқәыршәны
изтәом, иныҟәоит, аӷа дызҿу еилыркаауеит, аԥхасҭагьы ирҭарц
рҭахуп. Убас, ҩымш уажәаԥхьа гәыԥҩык аибашьцәа: Адгәыр
Цецхлаӡе, Ерик Џьынџьал, Васили Жьаниа, Анзор Ӷәынџьиа
(иҵегь рыцын, аха урҭ рыхьӡқәа сарымҳәеит) Аҭара ахәы ҳәа
иахьашьҭоу Кәыдырхықә акәшамыкәша, нас уантәи Ламыс
иҳабла ҳәа иахьашьҭоу Ҷанааи Адлеиааи реиланхарҭақәа
рҭа­гылазаашьа гәарҭеит. Иацы Альберти Славик Дуда-иԥеи
Кәыҵниаа Набжьоу аҳабла иҟан. Аракьыҽи Аҭареи рҳәааҿы
хҩык ақырҭцәа машьынала ииаганы аҩадахьшәа ишынрыжьыз
рбеит. Инрыжьыз рахьтә ҩыџьа автоматқәа ркын, аӡәы –
апулемиот. Ихысны рышьра ауан, аха рҩызцәа рааигәа игыла­
зар русқәа ԥхасҭахар алшон азы, рҽааныркылт.
Иацы ирыблит ашәаныуа Тариел Мургәылиани иҩны. Уи
зыблыз зусҭцәоу еилкаам. Иҟалап апартизанцәа ракәзаргьы,
иҟалап дара ақырҭцәа ракәзаргьы. Сара стәала, аҩнқәа рбылра
иашаӡам. Аҭараа рыҩнқәа акырџьара иццышәыртәхьеит.
Аибашьра еилгар ахыҵакырҭагьы ҳҭахуп. Аха, егьа ус иҟазаргьы,
Тариел дааӡахьан аҭараа ҳчеиџьыка, уи ачеиџьыка даӷрагылан,
абџьар аанкыланы даҳҿагылт. Ас еиԥш иҟоу агыгшәыг
иҩны иахьаҩсуаз агәыԥжәара рызнарҵысуан ҳауаажәлар,
ирыблызаргьы, ус зыҟарҵеи ҳәа узҳәаӡом.
Иахьа ҩаԥхьа ԥшыхәра ицеит Реваз Аԥшыцба, Вианор
Канхәа, Дулиа Муцба. Урҭ ирыцын Хәыта Допуа, Утеи Света
Мышьа-иԥҳии Кәыҵниаа.
Иацы артиллериатә хысрақәа иҟаз аԥхасҭа инаҭеит Чача
Грышьа-иԥа Кәыҵниа. Уи иахьатә кәаскьа абзырбзан хы
ақәшәеит. Амца амкит, аха аҩны ԥхасҭанатәит. Ахы каҳаит,
иара убас, аерманцәа рҳаблаҟынтәи Аҭараҟа уанаауа, аԥсуаа
ҳчаирҭақәа иргәылсуа амҩа уахьынхало аҭыԥ аҿы.
499

Сыҟан сыҩны. Ауадақәа сыԥссеит, шьамханынӡа, ишырҳәо
еиԥш, агәамсам ҩнажьын. Ахқәеи ахыԥҽыхақәеи абетон
кылжәаны иахьцаз акьыр ҿыпны иҩнататан. Суаџьаҟ алҩа
ацарҭа, ахқәа ахьаахаз, кылаԥҽуп. Уи амш еилымгакәа, нас
ахысрақәа ирҟәамҵкәа уахь узықәлом. Аҩны аԥхьатәи аганахь
ахҭыԥқәа рацәаӡаны иануп.
Ашьыбжьышьҭахь Мандараҟа ҳанаауаз ахырӷәӷәарҭақәа
рҟынтәи аӡәы-ҩыџьа аибашьцәа аштаб ахь ирыԥхьон. Ирҳәоит
еизарак ыҟоуп ҳәа. Зҵаарас ирзықәгылаз аӡәгьы издыруам
макьаназ. Уи уаҵәтәи ахҭыс иҳанаҳәозар акәхап.
Мандара аҭаларҭаҟынтәи ҵаҟа уанԥшлак, аихатәы цҳа уахь­
нықәсуа аӡнырцә ахаларҭаҿы, адгьыл еиҟаратәны ишьҭоу аҭыԥ
аҿы улаԥш ақәшәоит ишкәакәаӡа игылоу аҩны ԥшӡа хәыҷы.
Ефреми Дусиеи рынхарҭа ҭыԥ. Сара убасҟак сашьцылеит арҭ
рҭаацәара, акыр шықәса убра срыланхозшәа, урҭ рҭаацәара
салахәызшәа схы сыԥхьаӡоит. Исзалырхыз ауада аԥенџьыр
мрагыларахь иԥшуеит, сара сыстол снахатәаны аҩра сана­
лагалак иаасыкәыршаны иҭынчроуп, бжьык слымҳа иҭасӡом,
сфырхацәеи сареи ҳаигәныҩны акы ҳаҿуп, урҭ рыԥсҭазаара
сыԥсҭазаараны, сҽырзааигәатәны срылагылоуп, иангәырӷьо
саргьы сгәырӷьоит, иангәырҩо срыцгәырҩоит, зны-зынлагьы
исзымычҳакәа сылаӷырӡқәа рҿаархоит. Сқәыԥсычҳауеит
агәырҩа сгәы анҿнакаалак. Суада хәыҷы сагәылакны самоуп…
Апрель 28, 1993
Асааҭ фба рзы сгылеит. Ажәжәаҳәа сҽааилаҳәаны адәахьы
сындәылҵуеит. Аԥшәма зыҟны сыҟоу са саԥхьа дгыланы амца
еиқәиҵахьеит.
– Шьыжьбзиа, Ефрем Агоԥ-иԥа! – урҭ рмаҵурҭа хәыҷы
саныныҩнала аԥсшәа сҳәоит. Иаразнак уа иҩназ аԥхарра схысҿы ааимнадоит. Амца зҭеиҵаз аԥечка иақәгылаз ачаиник ашра
иаҿын. Аԥенџьыр иазааигәаны игылаз астол хәыҷы снадтәалан,
сԥаҵа ссеит. Схы-сҿы ӡәӡәаны саалгон еиԥш, аԥшәмаԥҳәыси уи
лыԥҳаи ааҩналеит.
– Иахьа ҳаԥхьа угылеит! – дыччоит Дусиа Мальченко, лхылҿы аалашоит уи лышьҭахь игылаз лыԥҳа Светагьы.
500

– Абжьааԥны еиԥш иахьагьы сыццакуеит! – аҭак ҟасҵоит.
– Уабаццакуеи?
– Ар рымаӡа сырҵабыргыр сҭахым. Сабаццакыхуеи,
ахырӷәӷәарҭақәа сырҭаауеит, иҟоу ажәабжьқәа еилкаатәуп!..
– Ҳаҭыр зқәу Катул! – даацәажәоит Света. – Иуҭахызар,
иашоу каҳуак узҳаршып!..
– Алашә ииҭаху ҩ-блакы! – саргьы сыччоит. – Ус еиԥш
абзиара сзыбуазар, ахааназ исхашҭрым!..
Аԥшәмаԥҳәыс Дусиеи сареи ҳаицәажәонаҵы, уи акаҳауа
лыршын, иара иазкыз ажәга ала цқьа имырҭәыкәа иааслыркит.
Уи астол хәыҷы инықәсыргылан, саргьы снадтәалеит. Сус саналга
саҵәца хәыҷы акаҳуа иҭыршаз Мальченко Дусиа иналсыркит.
Уи аҩнуҵҟа ианҭаҩа, асахьақәа ирнылаз дрыхәаԥшуа аԥшҩы
даацәажәеит.
– Абар, избоит уара уҩны, – дналагеит. – Хыџьара иԥҽуп!..
– даасыхәаԥшуеит.
– Еиҳазаргьы ҟалап! – сҳәоит сара. – Макьаназы
исымԥхьаӡацт!..
– Избоит, сықәыԥшуеит уашҭа, ухкаара нҭыҵ!.. Адәеиужьра!..
– Анкьа аҽқәа дырыҩуан. Уажәы ипҟызрахарц егьагӡам.
Акультура Ахан абомба анақәҳа, уи иамыҟьҟьаз аблокқәа ахәҭак
аԥшаӷьы ианаршә, аԥшыжәлеиԥш иԥсаҟьаны уа иқәнаԥсеит!..
– Машәыр умыхькәа ари аибашьра уалҵуеит. Умшәан,
угәҭакы наӡоит. Ахьӡи-аԥшеи амали узыхынҳәуеит. Аха абарҭқәа
зегьы аамҭа рҭахуп, ирлас изыҟалом.
– Ахьӡи-аԥшеи ахааназгьы исымамызт, исоурцынгьы
сыҟаӡам. Шьоукы-шьоукы реиԥш, уи соундаз ҳәа сыҟаӡам.
Ауаҩы иԥсы ҭанаҵы иуаажәлар рзы даԥсаны дҟалароуп.
Уанԥслак мышкызны иузырҳәартә: «Дыцәгьамызт, дыҟанаҵы
ашьха ӡыхь еиԥш дыцқьан!..» Ус акәымкәа, «дныҵарҟәаҟәааит!»
узырҳәар, баша ухазы адәы уқәын ауп иаанаго!..
– Анахь уҭаацәа ахьыҟоу хаҵа шәпа-жәпак дырхагылоуп.
– Аибашьра ҟалаанӡа сымаҳәыла Иура, бара ибҳәан еиԥш,
иааиланы дыҟан. Уажәы иҷкәынцәа рҩыџьагьы ахы иаҿагылоуп.
Агәырҩа дафан, дузымдырратә дҟалахьеит.
– Абар, ахәыҷы рацәа срылаԥшуеит.
501

– Сара стәқәа хҩык, сымаҳәыла иҭаацәеи иареи, хәыҷладула иуԥхьаӡар, арымӡааҩ, зегьы неидкыланы жәаҩык
изреиҳами… Абарҭ зегьы акрыфара рҭахуп, арахь ацыфа
рымаӡам…
–Ԥҳәыск лхала дрылскаауеит, ашәы лшәуп.
– Исыздыруам, арахь санаауаз лыԥсаа дырмоуцызт. Аха
аибашьра цоит… Есминуҭ аԥсра абла ҳҭаԥшуеит зегьы!..
– Аҳаракыра збоит ара, амра сахәаԥшуеит ахаҿы цқьаӡа.
– Уахгьы-ҽынгьы ҳзыргәаҭеиуа ахақәиҭра Амш ааигәахоит
ҳәа сыҟоуп…
Аҭараҟа сцоит. Ацентр сазааигәахацыԥхьаӡа ахысрақәа
уаҳауеит. Рауль иҟны ҳалбааит аҷкәынцәа. Витали Агрба инхара
ашьҭахь иааигәаӡаны ихысуеит. Зны-зынлагьы итҟәацуеит
идыршә­уа агранатқәагьы. Иацынтәаракгьы абри акәӡан изҿыз.
Аҩны сшыҟаз исхыкны ҩынтә итҟәацит ахы хьамҭақәа. Аха
ҳаиқәхеит.
– Ақырҭцәа рхыԥхьаӡара хаҭәаазар ҟалап, – иҳәеит Рауль.
– Иахьа зынӡа Аҭара агәы ашҭа иҭаларц рҭахуп!..
– Раамҭа нҵәеит. Русқәа ҽеимзар?..
– Русқәа ҽеиӡам, ҳәарада. Ауаа рацәаҩӡаны иҭахар
рылшоит абыржәы ҳанеидысла. Дара рхала рхы дырны иқәҵыр
рзеиӷьын!
– Ус еиԥш агәаӷьра рызҭода?.. Насгьы иқәҵны иабацои?..
Уа иахьнеиуа ахан хьыҵәцара иҩнарҵара иҟоуп!.. Шеварднаӡе
аҭыԥантәи ақырҭцәеи агырцәеи усгьы ргарҭа имам аҟнытә,
ркәыкәыл нҵәаратәны иҟаларц азы ахы иаҿеицалеит. Даргьы
гаӡоума, ирбоит ишҭахо лабҿаба. Аха ргәыӷра рызкажьуам.
«Иудыруазеи аԥсуаа нырҵәаны ари адгьыл аҿы ҳара ҳаԥшәы­
махаргьы!..»
Ҳаибашьцәа агәҽанызаара рымоуп. Иаахтны аӡәгьы иҳәом
акәымзар, абарҭ амшқәа рыла еиҭакрак ҟалараны ишыҟоу рхырҿы ианубаалоит. Набжьоуаа рҿы еизеит ахыуаа рпартизанцәа.
Ашьтәа кыдҿаҳәалан Нури иашҭа мрагыларахьтәи аанда аган
аҿы. Уаха иршьуеит. Издыруада, ҭоуба уны, анцәа иашьапкны
уаҵәы ижәылараны иҟазар?..
502

Апрель 29, 1993
Мандарантәи аҩнынӡа сцап ҳәа сышнеиуаз, Сандра
Ламиа иҭынхара саавалон еиԥш, Катата Сикәа-иԥа Џьынџьал,
Рома Вова-иԥа Џьынџьал, Нодар Гәыӡбеи-иԥа, Заур Иваниԥа, Ипполит Нури-иԥа Кәыҵниаа уҳәа арԥарацәа гәыԥҩык
аасԥылеит. Аԥсшәақәа анааибаҳҳәа ашьҭахь Нодар ус сеиҳәеит:
– Уаала арахь ҳа ҳахьцо, аштаб аҿы аизара ҳамоуп!..
– Изакә еизароузеи? – сҵааит.
– Аҭараа хазы аштаб еиҿкааны абаталион шьақәҳаргыларц
ҳҭахуп. Ари еиԥш агәаанагара зызцәырҵыз ҳамацара ҳакәым.
Уаҳагьы ԥсыхәа амамзар ҟалап!..
Ас ансарҳәа саанҿасуа сыҟахызма, урҭ срыцны сҿынасхеит.
Аиаша шәасҳәап, ақырҭцәеи ҳареи абар-абар ҳаидысларц ҳа­
ныҟоу аамҭазы, аибашьцәа ари азҵаара ахьрызцәырҵыз
оумашәа иубаратәны иҟан, аха даҽа ганкахьала уахәаԥшуазар
аштаб аҿы иҟаз аҭагылазаашьа уеигәырӷьартәы иҟамызт. Абар,
иҵуазеи дҭахеижьҭеи Беслан Квираиа! Абри аамҭа аҩнуҵҟала
ҿыц иқәдыргылаз ар рԥызацәа иҵегьы рылшар акәын, аха наҟааҟ еиқәгәыӷны акәзу, аизымхәыцрақәа ицәырҵыз ирыхҟьоу
сеидру, агазмҩа ҳзахымсит, жәылара ӷәӷәак мҩаԥаамгеит,
арԥарацәа рхы ааилакны ирыӡбаз алацәажәараз аштаб аҿы
инеихьеит, аха шәааԥшы, уажәы-ушьҭан ҳәа иргәагәо ишааргоз,
ари аҭыԥ ҳзахымсит.
Изӡатәузеи, ҭыԥк аҿы итәаны ҵысрак ахьыҟамлаз згәы
иҵаххқәаз рацәаҩхо иалагеит. Урҭ аибашьра агәыблра ркит ҳәа
акәым исҳәарц исҭаху. Аӡәырҩы рҟынтәи исаҳахьеит: ҳажәлар
ааԥсеит, аҭынчреи ахьыԥшымреи рҭахиижьҭеи акрааҵуеит. Убри
аҟнытә, ҩ-қыҭак ирылҵыз аибашьцәа рыжәҩахыр еибыҭаны
ирылымшаша аҟаҵараз агәаҳәарақәа рызцәырҵуеит. Шьоукы
убри азы ирылшо зегьы мҩаԥыргоит, даҽа шьоукы рҭыԥ иахысыр
рҭахӡам, иззыԥшу даргьы ирыздыруам. Ишнеи-шнеиуаз, абарҭ
ахьысҳарақәа иҟалаз ирыхҟьаны, аштаб аҟынтәи аибашьцәа
ирҭахқәаз рымбо ианалага, зынӡаск ирмазҵааӡакәа агәыԥқәа
рхала аоперациақәа рымҩаԥгара иалагеит. Убри иаҷыданы,
аҵыхәтәантәи аамҭазы ҩ-қыҭак рыла ишьақәгылаз абаталион
ахыԥхьаӡара иазҳаит, рымҽхак еиҳаны ианышьақәгыла, хаз503

хазы ҩ-баталионкны рҽыршарц рыӡбеит. Абри азҵаара
акрааҵуан аӡбара аҭахижьҭеи, Мрагыларахьтәи адҵаҟаҵаҩцәа
рыштаб аусзуҩцәа рлымҳаҟынӡагьы инаргахьан. Амала,
ари аҽеиҟәшара иаанагомызт аӡҩыбжьааи аҭарааи наӡаӡа
еилыҵит ҳәа. Мап, ԥаса ишеибашьуаз еиԥш, рхырӷәӷәарҭақәа
еизааигәаны, еидгыланы, ирзеиԥшыз раӷа иԥсацарҭа иарбаны
инырҵәаракәын ирыгәҭакыз.
Сара хаҭала ари аҽеиҟәшара сақәшаҳаҭмызт. Сацәшәон
аҩқыҭак ҳабжьара аизымхәыцра ҟалар ҳәа. Уи иарԥсыҽуан
ԥхьаҟатәи ҳусқәа, ҳареи-ҳареи ҳаизымӡырҩуа ҳҟалар, аӷа
уи ихы иархәаны ҳҭеиҟәаҟәар ҳәа сацәшәон. Аха ари аус
аԥшьызгаз аибашьцәа са сыхшыҩ бааԥс ала иазымхәыцит,
ҩ-қыҭак ирылҵыз ахьырԥарцәа ҩ-баталионк анеиҿыркаалак
аӷа изыҳәан уи амч иаҳа иҳаракхон, ақырҭуа баталионк иаԥхьа
ишгылаз даҽа баталионк анизацлалак ишьапы дықәнарҟьозшәа
агәаанагара изцәырнагон, ари ҩныҵҟала деиланажьуан,
дыззыԥшымыз амч иҿагылон, аиааира дшашьҭаз ихы злеигашаз
аусқәа дрышьҭалон. Ҳәарада, ас ихәыцыз ар рԥызацәа
иаадырԥшит, сара стәала, аҟәыӷареи ахшыҩ ҵаулеи.
Абри аус аштаб аҟны ицәырыргаанӡа аибашьцәа еизаз
рҽааибаркны Тола Шьыкырба иҩны ашҭаҿы инеины абри
азҵаара иалацәажәеит. 30-ҩык иреиҵамызт ахырӷәӷәарҭақәа
рҟынтәи ираҳәаны, иалԥшааны иааргаз аибашьцәа. Ари
аицәажәара иалахәын аӡҩыбжьаагьы.
Наҟ-ааҟ изыԥхьаны иҟақәаз анааиза, Дима Андреи-иԥа
Кәыҵниа аҭагылазаашьа ицәырҵыз иазкны идеилиркааит иахьа
иззеизаз аус ҵакыс иамаз, уи азын агәынамӡара шаҭахым,
азеиԥш ус иаҳагьы ишацхраауа ари аҿыцаԥшьгамҭа. Ашьхыцқәа
анырацәахалак игылоит, еиҿыҵуеит, ҭаацәарак иатәу аишьцәа
ианрызҳалак хазы еиҿыҵуеит, аха гәыла-ԥсыла еицуп,
еизааигәоуп, ишеишьцәоу рдыруеит, иара убриалагьы иаҳагьы
рдац, рԥашә иаздырҳауеит, рымч ҭаҷкәымкны ианеизыргалак
ирылымшо ҳәа егьыҟам. Ишырҳәо еиԥш, ари аус бжьынтәы
ишәаны знык иԥырҟарцоуп иахьа абра ҳзеизаз иҳәеит ажәа
зырҭаз Дима Кәыҵниа. Аизара иалахәын: Нодар Гәыӡбеи-иԥа,
Заур Иван-иԥа, Ипполит Нури-иԥа, Мариал Виктор-иԥа, Беслан
504

Изаабеи-иԥа, Зуфтер Рушьни-иԥа, Ремзи Иван-иԥа Кәыҵниаа,
Омар Акшба, Вахтанг Фода-иԥа Ҳараниа, Васили Жьаниа, Заур
Муцба уҳәа егьырҭ зыхьӡқәа сзеилымкааз аҩызцәагьы. Егьырҭ
иқәгыланы ицәажәазгьы ажәалагала иҟарҵаз иазыразхеит, уи
иаҳагьы еиднакылон ҩ-қыҭак иатәыз аибашьцәа, иззықәԥоз
рус шакыз инхон, аринахысгьы рымчқәа еидҵаны аӷа ари
адгьыл иқәцара иазыркуан. Ҷыдалагьы иазгәарҭеит аринахыс
аџьаԥҳаны ишеиҷаҳашаз, баша, амцхә ахысрақәа шаҭахымыз,
ар рлеишәа шырӷәӷәатәыз уҳәа убас ганрацәала иазнеины
рҿаԥхьа иқәгылаз азҵаара дуқәа ирылацәажәеит. Ажәакала,
ушьҭарнахыс хаз-хазы аштабқәа ҟалар иаҳа аиҿкаарақәа
шьақә­гылап ҳәа агәаанагара рнаҭеит аҵакы змаз ари аиԥылара.
Аӡәык-ҩыџьак аҽеиҟәшара аҭахым ҳәа азгәарҭеит. Омар
Акшба абаталион аҽеиҟәнашар аибашьцәа рыбжьара ахьыс­
ҳарақәа цәырҵыр ҳәа дацәшәеит. Абри агәаанагара дазааигәа­
хеит Васиа Жьаниа. Егьа ус иҟазаргьы, алакҩакрақәа ицәырҵыз
амч мырхакәа, абжеиҳараҩык абжьы зларҭаз ала, Дима Кәыҵниа
иажәалагала аԥыжәара аанахәеит.
Ашьҭахь абра ирыӡбаз рыманы аштаб аҿы инеит. Абраагьы
инеиз ражәалагала иазыӡырҩит аштаб аиҳабыра. Азнаказы ари
згәамԥхақәаз ҟалеит. Урҭ рхыԥхьаӡараҿ иҟан Едик Жьаниа,
Дулиа Муцба. Аха аҵыхәтәаны цқьа ианазхәыц, изызнеиз аус
рыдыркылеит. Иахьарнахыс Аҭара ақыҭан ҩ-баталионк рыжәҩа
еибыҭаны еицеибашьуа иҟалоит.
Уаҵәы ари аус еиҳа инарҭбааны иалацәажәараны иҟоуп. Аха
уажәнатә ҿыц ишьақәгыло аҭаратәи абаталион ԥызас дҟаларц
иӡбахә рҳәеит Беслан Изаабеи-иԥа Кәыҵниа, уи ихаҭыԥуаҩыс
– Нодар Гәыӡбеи-иԥа Кәыҵниа, аштаб аиҳабыс Ремзи Иваниԥа Кәыҵниа.
Аҩны сыҟан. Аха сышнеиз еиԥш ахысрақәа андырӷәӷәа,
иаразнак сышьҭахьҟа сеихеит. Схалеит Рауль иахь. Уантәи
маҷк сыԥсы аашьашәа Мандараҟа сдәықәлеит. Асааҭ хәба рзы
Наа нырцәынтәи Аҭара аерманцәа рхахьы танкла иалахысуан.
Мрагыларахь Кындыӷ ҿыцынтә Кәакәаа рхәы абзарбзан хқәа
аларыжьуан. Ана-ара иуаҳауан автомат-пулемиоттә хысрақәа.
505

***
Апрель мза 29, 1991 шықәса. Иахьа аибашьра цоит, аха
усҟантәи амшгьы ҳгәы хыҭхыҭуа ҽа уск ҳаҿын, иааигәахон
ақырҭцәеи ҳареи ҳаидыслара, иааигәахон аибашьра ду. Аҭа­
гылазаашьа иаҳнаҭон иҽеимыз ацәанырра. Ақырҭцәа лабҿаба
ирҭахын ҳаԥсадгьыл хәыҷы ҳамкәакәааны, ҳшьаҟьаны иаҳхы­
сырц. Ҳара гәыԥҩык ансамбль «Кәыдры» ахьӡҵаны еиҿаҳкааит
ансамбль. Иҳаӡбеит афырхаҵаратә ашәақәа еиҿкааны ҳажәлар
идҳарҳарц. Урҭ ҳашәақәа ирныԥшырц ҳҭахын ҳауаажәлар ир­
хыр­гахьаз амыҟәмабарақәа, ҳаԥхьаҟа агәҽанызаара ҳамамзар
еицәоу ҳақәшәар шалшоз. Абри хықәкыс иҟаҵаны иааҩит
иҿыцыз атекстқәа, урҭ ирыцыз амелодиақәа. Аус злаз, урҭ
ашәақәа ҳҟазара иалҵшәаны ишынаҳагӡашаз акәын. Шықәсыки
бжаки инареиҳаны аҽазыҟаҵарақәа мҩаԥаагон, есыхәылбыҽха
ҳаиқәшәон ҳкультура Ахан аҿы, ҳааицәажәаны, иҳагыз-иҳаб­
заз еибыҳәаны арепетициақәа мҩаԥаагон. Абри аан ансамбль
имҩаԥнагараны иҟаз зегьы иалахәыз ҳаиқәышаҳаҭны иҳаӡ­
бон, ашәа иаҳҳәоз атекст џьара ихьысҳаны иҟазар абри
риашатәуп ҳәа ажәалагала ҟарҵон, нас ашәа иаҳа ианаалоз
ажәа ҳаԥшаауан, уи џьара ибжьаҳаргылон, уи ашьҭахь ашәа
ианаалозу ианымаалозу гәаҭаны иаҳҳәон, ҳҿаҿы иааины, ашәа
ацәаҳәа иҭашәозар иаанҳажьуан. Ҳашәақәа рӷьырак ажәақәа са
исыҩуан, аха изҩаанӡа амузыка аԥызҵоз Нури Быҭәба ашәагаазага сиҭон, зны-зынла иара ихаҭа иҩуан куплетк иҟаз ашәа
атекст, нас сара иацҵаны аҵыхәанӡа инасыгӡон. Ажәакала,
иуҳәар алшоит ҳара инаҳагӡоз ашәақәа зегьы коллективтә
ашәақәан ҳәа, избанзар, ҳашәақәа зегьы ирыгыз-ирыбзаз зегьы
рҽеиуа, ансамбль «Кәыдры» иалаз рылаԥш ахыргон.
Ҳара ҳтәала уажәшьҭа ҳагәҭакы нагӡаны, ҳашәақәа зегьы
ҳқыҭауаа рлымҳаҟынӡа инаганы ҳанықәгыла ашьҭахь, ҳауаажә­
лар ргәаԥхараҿы ианнеи, ателехәаԥшраҿы ҳцәырҵыр рҭаххеит
иаҳзыӡырҩыз ҳқыҭауаа. Ҳаргьы уи ҳазхәыцын, аилацәажәара
мҩаԥаагеит, уи ашьҭахь аекономика иахагылаз ҳаиҳабыра
ҳагәҭакы раҳҳәеит. Урҭгьы мап анырымҳәа, ашәҟәы ҳацҵаны
аԥсуа телехәаԥшра еиҳабыс иамаз Шамил Ԥлиа иахь ашәҟәы
ҩны ҳдәықәырҵеит, аҭараа рансамбль «Кәыдры» аефир
ахь ицәырҵыр шаҳҭахыз арбаны. Шамил Ԥлиа гәахәарыла
506

ҳидикылеит. Иҳацыз ашәҟәы аниҳарба ҳааицәажәан, Руслан
Ҳашыг дналархәны аиқәышаҳаҭра ҳабжьаҳҵеит. Уаҟа иаҳәон:
Аԥснытәи ателехәаԥшратә компаниа ахы иаднаҵоит С. Ҷанба
ихьӡ зху Аҭаратәи аколнхара 3000-нызқь мааҭ шәаны иаҿарҵаз
ахә аныршәалак ашьҭахь 40 минуҭ узхәаԥшраны иҟоу афильмконцерт шҭырхуа ала.
Абри аиқәышаҳаҭра ашьҭахь акыраамҭа ҳныҟәон ателе­
хәаԥшра астудиахь ҳабжьы аҭаҩразы. Зны ҳанеиқәшәоз
ыҟан, зны алашара аныҟамыз ыҟан, ишакәхалак, ицәгьа-ибзиа,
ҳабжьы анаҳҵеит. Ҽнак ҳабжьы анҵаны Аҟәантәи Аҭараҟа
ҳшаауаз, еицыз арԥарацәа ргәаԥхарала, Аӡҩыбжьатәи аԥацхаҿы
ҳамҩахыҵит. Досу иҳалшоз ҳԥарақәа ааилаԥсаны ансамбль
«Кәыдры» иалахәыз ҳнатәеит аӡиас Кәыдры аԥшаҳәаҿы.
Амлагьы ҳакуан, акы ҳнацҳаны ҵәыцақәак анаанаҳкыла ашь­
ҭахь иаацәыраагеит ҳансамбль инанагӡоз ашәа «Кәыдры».
Уа иҳадтәалан Тҟәарчалнтәи аԥсуаа, ҳара ҳаилаҳәан ԥсыуа
маҭәала, уи зегьы ҳзыҟазҵаз ҳколнхара иахагылаз аиҳабыра
ракәын, изхысҳәаауа, ҳаилаҳәа-ҳаилаца, Кәыдры ахықәан
инаҳагӡаз ашәа «Кәыдры» ахааназгьы сгәы иҭыҵәом, уи еиӷьны
ҽаџьара иаҳзымҳәацызт, убасҟак агәеибафареи агәаҵаҭалареи
аманы инагӡан. Иаҳзыӡырҩқәоз тҟәарчалаа ргәы атҟәазар
акәхап инаҳагӡаз ашәа, хыԥхьаӡара змамыз аҩы ԥаҭликақәеи
агәахәареи ҳзаарышьҭит ҳашәа аҭакс. Сара хаҭала уи ахҭыс
сыԥсы ҭанаҵы исхашҭуам.
Ҳабжьқәа анҵаны ҳаналга ашьҭахь аҭыхра ҳалагеит. Иара уи
аҭыхрагьы ирацәаӡаны аԥынгылақәа аман. Аха ашәа ҳацызҳәоз
ҳарԥарацәа ахааназгьы ихьаҵуаз ракәмызт. Аҭыхрақәа анцоз
иаалырҟьаны ҩыџьа аҭараа ҳцәыԥсит. Руаӡәк иԥсыз ҳансамбль
анапхгаҩы Нури Быҭәба иабхәа иакәын. Егьи ахаҵагьы
еицырдыруаз колнхаҩын. Шьоукы излагәарҭаз ала, аҭараа
рыԥсцәа шыгҿоу аҭыхрақәа мҩаԥгатәым ҳәа иқәгылеит. Даҽа
гәыԥк иатәыз жәлар ирзеиԥшу аус азы аҭыхрақәа мҩаԥгатәуп
ҳәа ирҿагылеит. Ажәакала, аиааира агеит абжеиҳараҩык
абжьы зырҭаз аус. Шьоукы, харантәи иаауаз асасцәа аԥсра ргәы
иалырсны ҵәыуара ицон, ҳара Аҭара агәаҿы ҳгыланы аҭых­
рақәа ҳарҿын.
507

Аха зегьы ирыцкын раԥхьатәи амш – аҭыхра ҳаналагоз.
Абар уи атәы сшалацәажәо сымшынҵаҿы. «Апрель мза 29 рзы,
асааҭ жәба рзы Аҟәантәи иааит ҳаззыԥшыз ателехәаԥшра­
ҟынтәи аҩызцәа. Афильм ықәлыргылоит Аҭара иалиааз аҭыԥҳа
Заира Бигәааԥҳа. Уи акрааҵуеит Аԥсуа телехәаԥшраҿы аус
луеижьҭеи. Аҭыхымҭақәа ықәлыргылоит. Операторс иҟоу
Арсҭаа (Захариан) Гарик иоуп. Ишыжәбо, Аҭара иалҵыз аҭараа
ҳацхраауеит. Ҳкультура аусхк ԥхьаҟа ишьҭыҵырц рҭахуп.
Ансамбль иалахәызи, ҳазҿыз аус згәы арцыхцыхыз ахәыҷқәеи
машьынала Кәыдырхықәҟа ҳцоит. Ҳашиашаз, ирыцқьаны, зхызҿы ҭаагахьаз абааҟны ҳамҩахыҵит. Аҽны амш бзиан, ааԥынра
аҳра аманы иаҳҭаахьан, аиаҵәара зхашьшьы иҟаз аԥсабара
ҳҽалакны, аҭыхыҩцәа иҟарҵоз адҵа ҳазыӡырҩуа, амра ҳҿаҷҷо
Кәыдры абаа адәныҟатәи аҭӡамц ҳаҿагыланы, аҳаракыраҿ
ҳхаланы иҭаҳхит раԥхьатәи акадрқәа. Абра иаҳҳәеит ашәа
«Кәыдры», «Амҳаџьырра ашәа», 1989 шықәсазы иҭахаз ҳар­
ԥарцәа ргәалашәара иазкыз ашәа. Уи ашьҭахь абаа аҩнуҵҟа
имҩаԥаагеит аҭыхрақәа. Ишыҟалаз сеидру, абра аккумулиатор
аҭелқәа еидылан, аҭыхга аппарат абылра иалагеит. Уи ҳарцәеит.
Ашьҭахь иааит ҳаззыԥшыз авертолиот. Уи ҳзааигеит Ринель
Латариа. Жәҩангәыла аҭыхрақәа мҩаԥаагеит. Уи анҭырхуаз
саргьы срыцын. Ҳанышьҭыԥраа, хыхь ҳанхала, абаа ҳахаԥыруа
акырынтә аҭыхрақәа мҩаԥганы, нас Аҭара агәахьы ҳаццакит.
Усынтәи Кәыдры аӡиас ахи-аҵыхәеи еимаадеит. Ажәҩан
аҿынтәи аҭыхра мҩаԥызгоз ирылшоз зегьы ҟарҵон ҳагәҭакы
наӡартә.
Раԥхьатәи амш иалагӡаны иҳалшаз ҟәнушьартә иҟамызт.
Аҭыхра иаҿызгьы ааԥсеит, иара ҳаргьы уажәшьҭа ԥыҭк ҳаԥсы
ҳаршьаны, акы ҳнацҳар цәгьа иҳамбо ҳаҟан. Абри ҳагәҭакы
еиликаазшәа, машьынала дкылҟьа дааит Кәыдырхықә инхоз,
Аҭара ақыҭан С. Ҷанба ихьӡ зхыз аколнхара ахантәаҩы
Гена Нури-иԥа Бигәаа. Иахьатәиала ҳус ҳшалгаз аниарҳәа
арԥарацәа, заанаҵ идырхиахьаз астол ашҟа дҳаԥхьеит. Аҭыхра
иалахәыз ҳацыԥхьаӡа ашампантә ҩы ҳзааигеит, дҳаигәыр­
ӷьаны, ҳнапқәа ӡәӡәаны, уахь ҳнеиразы инапы ирххеит. Афильм
аҭыхра иалахәыз зегьы ҳааикәшаны ҳааибартәан, ҵәыцақәак
аанаҳкылеит.
508

Ишәсырдырырц сҭахуп ансамбль «Кәыдры» иалахәқәаз:
1. Изаабеи Никәала-иԥа Кәыҵниа, аибашьреи аџьеи рве­
теран, 77 шықәса ихыҵуеит, амеханизатор
2. Бардушьа Ҳагьар-иԥа Кәыҵниа, абнахьчаҩ
3. Гәыӡбеи Константин-иԥа Кәыҵниа, абылтәы зшо
4. Иликәа Амтон-иԥа Кәыҵниа, аԥошьҭамҩангаҩ
5. Тола Шьыкырба, аколнхаҩы
6. Данел Ӡыкәыр-иԥа Кәыҵниа, афымцамчы ахылаԥшҩы
7. Акакь Ҭемраз-иԥа Кәыҵниа, аингалаҩ
8. Вадик Џьалаӷониа, аколнхаҩы
9. Гәынар Џьалаӷониа, амеханизатор
10. Мурҭаз Қәаса-иԥа Кәыҵниа, амеханизатор
11. Леуа Баџьгәа-иԥа Кәыҵниа, абригадир
12. Аркади Ҭеуаз-иԥа Кәыҵниа, амашьынарныҟәцаҩ
13. Виктор Мамиа-иԥа Џьынџьал, амашьынарныҟәцаҩ
14. Климент Мыта-иԥа Кәыҵниа, аколнхаҩы
15. Ирадион Иван-иԥа Кәыҵниа, амеханизатор
16. Маврик Тел-иԥа Кәыҵниа, абригадир
17. Славик Валикәа-иԥа Быҭәба, арахәааӡаҩ
18. Петра Камшьышь-иԥа Кәыҵниа, АБНИ анаука аусзуҩы,
абиологиатә наукақәа ркандидат, антрополог
19. Нури Расим-иԥа Быҭәба, ансамбль «Кәыдры» аса­
хьаркыратә напхгаҩы, арҵаҩы
20. Анатол Уасил-иԥа Кәыҵниа, акультура Ахан адиректор.
Абра зыӡбахә ҳҳәаз рӷьырак иахьатәи аибашьра иалахәуп,
Мрагыларахьтәи афронт аҟны ахы иаҿагылоуп.
Апрель 30, 1993
Аштаб аҿы наҟ-ааҟ еиқәшәеит зҽеиҩызшаз абаталионқәа
рԥызацәа, аибашьцәа. Аҭараа рганахьала ара иҟан Беслан
Изаабеи-иԥа, Ремзик Иван-иԥа, Нодар Гәыӡбеи-иԥа, Зуфтер
Рушьни-иԥа Кәыҵниаа, Димер Дыргәын-иԥа Џьынџьал. Ари
аиԥылара журналистк иаҳасабала саргьы салахәын.
Аӡҩыбжьаа рганахьала иҟан: Рауль, Заур, Дулиа Муцбаа,
Омар Акшба, Едик Жьаниа, Васил Жьаниа, Рауль Ӡаӡамиа уҳәа
убас аибашьцәагьы налаҵаны.
Аилацәажәара иалахәын, иара убас, аполк аштаб аиҳабы
Ҭемыр (Џыџ) Леуард-иԥа Чагәаа, аполк аԥшыхәра аиҳабы Асҭамыр
509

Занҭариа. Зҵаарас иқәгылан аҭарааи аӡҩыбжьааи рбаталионқәа
аринахыс иааныркылашаз ахырӷәӷәарҭақәа. Аимак ҟалеит Наа
аҭаларҭаҿы иҟаз ахырӷәӷәарҭа аанкылара зуалԥшьахоз. Ишәаныизаны наҟ-ааҟ имҩаԥыргаз аицәажәарақәа рышьҭахь, зегьы
ргәаанагарақәа ианырзыӡырҩы, уажәраанӡа ари ахырӷәӷәарҭа
аҭараа ахылаԥшуазҭгьы, уажәшьҭарнахыс аӡҩыбжьаа рылаԥш
ахны иҟалоит. Уи ахәы ушықәу аладаҟа Қарбеи Маҳаид-иԥа
инхараҿынӡа – ҩаԥхьа Аӡҩыбжьаа.
Наҟ-ааҟ ирымаз аицәажәараҿы иазгәарҭеит, иаҳҳәап, аҭа­
ратәи аибашьҩы аӡҩыбжьатәи агәыԥқәа рҿы дыҟазҭгьы уажә­
раанӡа, иара иҭаххарала уа даанхар шалшо. Иаарласны досу
рхыӷәӷәарҭақәа рҿы рҭыԥқәа ныркыло азгәарҭеит.
Убри инаҷыданы, ацәаӷәареи алаҵареи рзы Аҭареи Аҭара
аерманцәеи 300-300 литра абылтәы рзоужьуп. Аӡҩыбжьаа –
200 литра. Уи аагаразы иаҭахыз ашәҟәбӷьыцқәа еиқәдыршәарц
ажәабжь рзааигеит Ҷлоунтәи Заур Константин-иԥа Кәыҵниа.
Уии сареи уаҵәы амҩа ҳаицықәлоит. Иара – Ҷлоуҟа, сара –
Тҟәарчалҟа. Хԥаҟа килограмм аҟәыд жәласы иҵәахны исымаз
рзызгоит сҭаацәа. Уаҳа афатә ҳәа егьсымам.
Иахьа амш бзиахеит, аԥхарагьы ыҟоуп. Аԥсабара
еинҭәылаӡеит иԥшӡаӡа. Аҭаратәи абна убысҟак аиаҵәара аҟә­
нылеит, хыхь ахәаҟынтәи уаныԥшлак игәазырҳаганы убла
хнакуеит. Уи иахылҵуа аҳауа зҩыда гәырҭәыла ианылбааугалак
улахҿыхӡа уааҟалоит. Аха изхәарҭоузеи, лассы-лассы уи
акәшамыкәша ихәыҵҟьалоит угәы змырҭынчуа ахысбыжьқәеи
атҟәацбыжьқәеи. Ибзарыбзаруа убла ихгылоу аҵлақәа
рхыцә­қәа аҟынтәи иҵәыҵәӡа алҩа еишьылӡа инахатәоит,
аԥсаатә­қәагьы шәаҟьаны рхы ахьынахо иԥыруеит. Оҳ, гәы­
шьаӡа! Саақәыԥсычҳаны сҿынасхоит саԥхьаҟа, ас анызбалак.
Макьаназы ус ҳаҟоуп, уаҵәы иаҳԥеиԥшхо ушьҭантәи ҳамшқәа
иҳарҳәо­зар акәхап.
Апрель мза ахҭыс дуқәа анхсыркәшо аамҭазы хьаҵра­
қәакгьы ҟасҵарц сҭаххеит. Ари аибашьра ду иҳазҵысыз
ҟалаанӡагьы аԥсуа жәлар иацәымҩашьо ирдыруан ақырҭцәеи
ҳареи ҳабжьара каамеҭк ҵысырц шалшоз. 1989 шықәса ииуль
16-17 рзы иҟалаз аидыслара агәра унаргон ақырҭцәа мацәысрак
510

аҳасабала ҳшьаҟьаны иаҳхысны «уашхәа мақьаԥсыс» ҳдырҳәарц
шырҭахыз. Ашәарҭара есҽны иааигәахон. Убри аҟнытә аԥсуаа
зегьы ҳаидызкылоз мчык ҳҭахын. Егьырҭ амилаҭқәа рҟны еиԥш,
аԥсуа жәларгьы иаԥырҵеит Аԥсны жәлар рфорум «Аидгылара».
Уи қыҭацыԥхьаӡа аиҿкаара иаҿын.
Сгәалашәараҿ аҭыԥ ӷәӷәа ааннакылоит уи анеиҿаҳкааз амш.
Ҩаԥхьа схьаԥшырц сҭахуп еизганы исымоу сархивқәа рахь.
Аа, иара.
«Ашәҟынҵа № 1»
Апрель мза 5, 1989 шықәса рзы аҭаратәи акультура Ахан
аҿы имҩаԥысит аҭараа злахәыз жәлар реизара ду. Ажәлар еизаз
ырӡырҩуа аизара ааиртит жәлар рдепутатцәа аҭаратәи ақыҭсовет
анагӡаратә комитет ахантәаҩы Димер Дыргәын-иԥа Џьынџьал.
Уи иаазыркьаҿны еизаз ирылеиҳәеит аизара хықәкыс иамаз,
Аԥсны ахьынаӡааӡо аҭыԥқәа рҿы ауадаҩрақәа ишырҭагылоу,
ауаажәларра-политикатә ҭагылазаашьа шыхьанҭоу, ақырҭуа
жәлари аԥсуа жәлари ишрыбжьалаз ашәыга еиқәаҵәа. Аҩыза
Џьынџьал иазгәеиҭеит абри аус аҿы ишаҭаху хара ахәыцреи
ачҳареи.
Ашьҭахь ари аизара ахантәаҩы иалхразы ажәалагала
ҟаиҵеит. Зегьы еиқәышаҳаҭны аизара ахантәаҩыс далырхит
Нури Расим-иԥа Быҭәба. Маӡаныҟәгаҩс – Анатол Уасил-иԥа
Кәыҵниа.
Аизара ахантәаҩы Нури Быҭәба ирылеиҳәеит амш азҵаара:
1. Аԥсны жәлар рфорум «Аидгылара» аҭаратәи агәыԥ
ашьақәырӷәӷәара.
2. Алхрақәа.
Раԥхьатәи азҵаара хадазы аҭаратәи агәыԥ «Аидгылара»
аиҿкааразы адырраҭара ҟаиҵеит Иура Ҭарашь-иԥа Кәыҵниа.
– Иахьа Аԥсны ахьынаӡааӡо зехьынџьара, аԥсуа қыҭақәеи
ақалақьқәеи рҿы «Аидгылара» агәыԥқәа реиҿкаарақәа мҩа­
ԥысуеит, – дналагеит ажәахәҟаҵаҩ иажәа. – Уи машәыршәа
ицәырҵыз акакәым, иара аԥсҭазаареи аҭагылазаашьеи ирхыл­
ҿиааны, уаҳагьы ԥсыхәа амамызт ақьиареи аиашареи аҿаԥхьа
ишьақәымгылар.
Хықәкыс имоузеи «Аидгылара»?
511

Раԥхьаӡа иргыланы, уи акоммунисттә партиа иалымшоз,
иаҭахамыз аус дуқәа рынагӡараз ицәырҵит. Аиашеи ақьиареи
ирыдгылоуп. Ирҿагылоуп азалымдарақәа, ҳаԥсҭазараҿы лассылассы ицәырҵуа аламысдарақәа, аӷьычрақәеи аҵар­ҭышагарақәеи.
Апартиатә система ишәаҳаны, бетонҵас ичаԥаны иамаз амилаҭ
зҵаара цәырганы, ажәлар маҷқәа хәаҽны изкыз ахҩа ахыхны
ахақәиҭрахь ркылсра амҩақәа аанартуеит. Ажәакала, иахьа
ҳтәылаҿы иҟалаз аиҭакра иадгылоуп.
«Аидгылара» авторитет шьҭыҵит иаҳараӡак аҭоурыхтә
дгьыл Лыхны ашҭаҿы имҩаԥгаз аԥсуа жәлар реизара ду ашьҭахь
(Март 18, 1989 ш.), КПСС амаӡаныҟәгаҩ хада Горбачов ихьӡала
иҟаҵоу ааԥхьареи, нас «Аидгылара» иаднакылаз ақәҵарақәеи
ҭоурыхтә хҭысқәоуп.
Ишыжәдыруа еиԥш, аԥсуа жәлар рҭоурых аҿы ирацәаӡоуп
ирыхҭысхьоу атрагедиақәа. Убарҭ ируакуп аҵыхәтәантәи амҳа­
џьырра (1877 ш.), асовет аамҭазы – 1937 шықәсқәа рзтәи Сталин
ихаҭаратә культ иахҟьаны аԥсуаа реиҳараҩӡак рнырҵәара.
Сталини уи имаҵуар Бериеи абри агәаҟра цәгьа иннажьыз
егьырҭ аԥсуаагьы ақырҭуа жәлари дареи еилаӡҩаны аԥсуа милаҭ
хәыҷы-хәыҷла арӡра иаҿын. Аҿкы аҿаанахеит уаанӡа иаԥсыуаз
Гал араион ала. Уи иахаанқәоу аӡәырҩы иахьагьы рыԥсы ҭоуп.
Иаҳгәалашәоит ԥсышәала ацәажәара азин анҳамамыз, ҳаԥсуа
жәлар лассы-лассы иалало иалагеит ақырҭуа ажәақәа, иаҳҳәап:
аколнхара – аколмеурнеоба, амҩа – ақәча, Аҭара – пирвели
Аҭара, Аҭара аерманцәа – меоре Аҭара, асовет – асабҷо, иара
убас рҽырыԥсахуа иалагеит жәытәнатә аахыс ҳадгьылқәеи,
ҳанхарҭа ҭыԥқәеи рыхьӡқәа, уи аҟны иаанымҿаскәа ҳаԥсуа
жәлақәагьы рыԥсахра напы адыркхьан. Иаҳҳәап: Колба –
Колбаиа, Быҭәба – Быҭәбаиа, Қьецба – Қьецбаиа уҳәа убас
егьырҭгьы. Иаарласӡаны аԥсуаа ҳаилаӡҩараз Қырҭтәылантәи
аҿыцынхацәа рыхьӡҵаны ахәмткар ҳаландырхеит, амҳаџьыр­
раан иахырцаз аԥсуаа рыдгьылқәа рҿы, иара убас 1949 шықә­
са рзы Аԥсны инхоз, нас иахырцаз аҭырқәцәеи абырзенцәеи
рыдгьылқәа рҿы ақырҭцәа ааганы индырхаз, «чвени Сақарҭвело»
ҳәа аԥшәымара руа иалагеит.
512

Аԥсуаа рыдгьыл аҿы дара аԥшәымацәаны рыҟаларазы
акырынтә ақәгыларақәа ҟарҵхьан: 1957, 1967, 1977, аҵыхә­тәаны
1989 шықәсқәа рзы. Ҳтәылаҿы уажәы аргама ҳгәы иҭоу ҳҳәо
ҳақәиҭны ҳаныҟала, ҳа ҳгәырҩақәеи иҳахҭысхьоуи ҳҭоурыхқәа
ртәы зҳәо ашәҟәқәа дәықәҵан ҳразҟы ахьырчаԥоз Москва,
Кремль ашҟа. Хырҩы арҭа-иарымҭа, ҳаԥсуа милаҭ азҵаара
ҩаԥхьа ицәыргоуп ҳаиҳабыра рышҟа идәықәҵоу аҭоурыхтә
шәҟәқәа рҿы. Иаԥхьахьоу зегьы ирдыруеит ари Ашәҟәы
ишаанарԥшуа ақырҭуа милаҭеилыхыҩцәа реиҵаҟәаҟәарақәа,
ҳ-Аԥсны ԥшӡа рхаԥыц шҳамқәа алаҵаны иртәыртәырц шырҭаху,
иара убри азы шакәу Қырҭтәыла аиҳабыра рыбз аҵаҵаны, КПСС
иаҿагылоу ареакционтә гәыԥ «Ҷавҷаваӡе» захьӡу, санкциа
амҭакәа амитингқәа ҟаҵо, рбираҟқәа аџьар еиқәаҵәа раарханы
«Чвени Сақарҭвело» ҳәа Аԥсны иналс-ҩалсуа, аԥсуа жәлари
ақырҭуа жәлари еичырчо абрахь изҳавоу. Убарҭ рықәгыларақәа
ирыхҟьаноуп апрель мза 1, 1989 шықәса рзы Леселиӡе ихьӡ
зхырҵахьоу аҭыԥ аҟынтәи ари агәыԥ еиқәаҵәа уа иқәгыланы
амитинг зеиҿыркааз. Иаахтны иуҳәозар, аибашьра ду рҭахуп,
ахҟьа ԥшааны ҩ-жәларык ҳаиҿарыжьыр рҭахуп. Убриазоуп,
урҭ Леселиӡе рызхара иҳәацәаны, рбираҟ гмыгқәа рмашьына
саркьақәа ирҭырҳәҳәаны иҟьо ишааиуаз, ари згәы иҵаххыз
аԥсуаа ирзымычҳакәа Бзыԥҭа ишеидыслаз. Аԥсуаа урҭ раара
иазыԥшны игылан, рцәаара шырбаз еиԥш, иԥжәаз адамбеиԥш
ирыжәлеит, дара зҭаз рмашьына нкыланы, рыԥсы зымцоизымаауа ипҟаны наҟ идәықәырҵеит.
Иаҳа-иаҳа ҳазҭагыло аамҭа хьамҭахо иалагеит. Ақырҭуа
жәлар ҳарҿыҵны хазы ҳцар наӡаӡа урҭ ирцәыӡуеит Қырҭтәыла
аԥшӡара, амра гәыбзыӷ, амал ду, даҽакала иуҳәозар, Ахьтәы
уасцәа. Убри азы урҭ иахьынӡарылшо ақәԥара иаҿуп,
апрессаҿы лассы-лассы иқәгылоит, урҭ рықәгыларақәа зегьы
апровокациатә ҟазшьа рымоуп, ламысла абри аус иазнеиуа
убаӡом. Убри аҟнытә ҳарҭ иаҳуалуп агәҽанызаареи, ахшыҩ
ҵаулеи, хара ахәыцреи, ачҳара ӷәӷәеи аарԥшра. Избанзар,
иҳәеит ажәахәҟаҵаҩ, ҳара ҳус, ҳара ҳашәҟәы ЦК аҿы ишьҭоуп,
ҳара аурыс жәлар рахьоуп аҳәара ахьыҟаҳҵаз, уахь ҳхьаԥшуеит,
иалҵуа ҳазыԥшып, егьырҭ амилаҭқәа рызҵаара анырыӡбо, урҭ
лахьынҵас ирзылыԥхо ҳаргьы иаҳзылыԥхап!..
513

Иахьа абра еиҿаҳкаарц ҳаизеит Аԥсны жәлар рфорум
«Аидгылара» аҭаратәи агәыԥ. Иаанагозеи ажәа «афорум»?
Ажәа «афорум» иаанагоит «аизара». Аԥсуа жәлар реизара
ду «Аидгылара» ахьӡырҵеит. Хықәкыс иамоузеи ари ҳгәыԥ?
Ҽаам­ҭанык еиԥшымкәа аԥсуа жәлар ҭаҷкәымкны ҳаилаҵәаны
аидгылара ҳҭахуп. Иахьеи уахеи ҳазлоу ҳауаажәлар ламысла
рус ҳазнеилароуп. Еснагь ҳадгылазароуп ҳекономика ашьҭыҵра,
ацхыраара аҳҭалар ҳҭахуп ҳхәыҷқәа аӡыхь еиԥш адырра
ахьдырҳауа ҳашкол, ҳхәышәтәырҭа, ҳкультура Ахан, иара убас
ҳқыҭа аҩнуҵҟа апориадок ашьақәыргылара, иакәымкәа аӡәыр
изныҟәозар ицхраара, аиаша аганқәа инарҵауланы арҭбаара.
Инарҵауланы аилкаара ӷәӷәа анаҳмоу, ҳазҿу зегьы аӡы иаҳҭеит.
Сгәы иаанагоит, ҳҿаԥхьа иқәгылоу анагӡатәқәа еилкааны
абри ишьҭаҳхыз аус ԥшьа шәаӡәыкны зегьы шәадгылап ҳәа.
Избанзар, ижәдыруазароуп, Аиаша зназы иашаны иҟоуп, аха
уи анышьақәгылалак ашьҭахь, ҩаԥхьа инаҵшьны иазгәасҭоит,
– хара ахәыцреи, аилкаареи, аҟәышреи ҳамазар – уи еснагь
ахаареи аҟәымшәышәреи аманы иаанхоит.
Ажәахә ашьҭахь ирацәаӡаны азҵаарақәа зҭиқәаз иреиуоуп:
Сергеи Амтон-иԥа, Қарбеи Маҳаид-иԥа, Бесик Џьумка-иԥа
Кәыҵниаа, Валикәа Сеилаҳ-иԥа Быҭәба уҳәа убас егьырҭгьы.
Азҵаарақәа ирҭиқәаз иреиуан: 1. Иалахьынҵахозеи Лыхнашҭа
аԥсуа жәлар рнапы анҵаны Москваҟа идәықәырҵаз Ашәҟәы?
2. Егьырҭ ажәларқәа Аԥсны иқәынхо иахырҳәаауазеи ари
Ашәҟәы? 3. «Ҷавҷаваӡе» агәыԥ иаҵанакуа Аԥсныҟа рбираҟқәа
кны раара иаҵанакуазеи? 4. Нхыҵ инхо ҳашьцәеи ҳареи иҳаб­
жьоума аимадара?
Иахьынӡалшоз абарҭ азҵаарақәа зегьы рҭак ҟаиҵеит Иура
Кәыҵниа.
Нас иқәгыланы ахцәажәарахь ииасит.
Арҵаҩы Вова Ҷыҷыкәа-иԥа Кәыҵниа иқәгылараҿы
иазгәеиҭеит иахьа ажәахәҟаҵаҩ дыззааҭгылаз амилаҭ азҵаара
аҵакы шдуу, актуалра шамоу иахьатәи ҳаамҭазы. Избанзар,
иҳәеит уи, Сталин иаамҭазы ари азҵаара ӡбаӡамызт, «ихәаҽны»
иақәтәан, иахьа аргама ҳагәҭыхақәа ҳҳәо ҳаналага, амилаҭ
514

ссақәа ргәы иҵхоз, иҵааршәха ргәаҵаҿ иҵәахны ишрымаз,
ицәырырго иалагеит, ас иаалырҟьаны иҟалаз аиҭакрақәа
згәамԥхоз алидерцәа раҳәа ҭырхырц имақаруеит. Сара хаҭала
сыбжьы асҭоит ажәахәҟаҵаҩ иаҳзеиҭеиҳәаз. Нас дазааҭгылеит
Черқьезиа теледырраҭарала ауанҭа ахьшьны иҟаиҵаз ақәгылара
ламысла ацқьара шамам, ҩнуҵҟала иҟәыкны ишыҟоу.
Дықәгылеит аҵарауаҩ Петра Камшьышь-иԥа Кәыҵниа.
– Аҩызцәа, – иҳәеит уи, – еилкаауп зегьы шәгәы иҭыхо:
аиаша аартра. Ус анакәха, аиаша ҳадгылаҩцәазр, шьҭа ҳаиасып
ҳазҵаара хадахьы: «Аидгылара» аҭаратәи агәыԥ аиҿкаара.
Иҳалшома ҳара абри аус? Зегьы ирзынагӡома «Аидгылара»
иқәнаргыло азҵаарақәа? Цқьа ҽеила шәазхәыц. Агәыԥ иалало,
изааӡарызеи, ицәгьарахаргьы ихы ақәиҵо дыҟазароуп. Раԥхьа
иргыланы, ацентр иҳаднаҵо аусқәа зегьы хьаҳәхьачарада
инаҳагӡалароуп. Ихьаҵуа, иахьа акы ҳәо, уаҵәы чарҳәара
ҳзыҟазҵо агәыԥ даҭахӡам. «Аидгылара» агәыԥ аныҟәгара
аҭахуп, уи иацуп аҭакԥхықәра. Сара хаҭала цқьа сазхәыцны
салалоит аҭаратәи агәыԥ «Аидгылара».
Нас аӡәырҩы агәаҳәара рнаҭеит Петра Кәыҵниа ииҳәаз
ажәа. Агәырқьҳәа иҩагыланы арзаҳалқәа рҩит агәыԥ «Аид­
гылара» иалаларц зҭахқәаз.
«Аидгылара» агәыԥ анеиҿкааха уи иалалаз аанхеит,
егьырҭ ажәлар рхы ианақәиҭха, ари ахҭыс иалацәажәо адәахьы
индәылҵит.
Апрель мза 5, 1989 шықәсазы «Аидгылара» аҭаратәи агәыԥ
иалнахит 21-ҩык уи асовет. Асовет хантәаҩыс далнахит Иура
Ҭарашь-иԥа Кәыҵниа. Уи цхырааҩцәас асовет иалнахит ҩыџьа
ахантәаҩы ихаҭыԥуаҩцәа: Леуа Баџьгәа-иԥа Кәыҵниеи Пата
Қьаазым-иԥа Ҷанбеи. Асовет маӡаныҟәгаҩыс дшьақәнарӷәӷәеит
Анатол Уасил-иԥа Кәыҵниа.
Аԥсны жәлар рфорум «Аидгылара» аҭаратәи агәыԥ
Асовет аилазаара:
1. Адлеиба Жора Маҳаид-иԥа
2. Ҷанба Пата Қьаазым-иԥа
515

3. Кәыҵниа Иура Ҭарашь-иԥа
4. Кәыҵниа Қарбеи Маҳаид-иԥа
5. Кәыҵниа Даҭикәа Иаҳиа-иԥа
6. Кәыҵниа Акакь Ҭемраз-иԥа
7. Кәыҵниа Ипполит Нури-иԥа
8. Кәыҵниа Леуа Баџьгәа-иԥа
9. Кәыҵниа Анатол Уасил-иԥа
10. Кәыҵниа Пата Мыта-иԥа
11. Кәыҵниа Петра Камшьышь-иԥа
12. Кәыҵниа Бесик Џьумка-иԥа
13. Кәыҵниа Маврик Панџьа-иԥа
14. Какоба Валери Џьарнас-иԥа
15. Аҳәба Муџьа Бессариан-иԥа
16. Быҭәба Нури Расим-иԥа
17. Беҷваиа Заур Иван-иԥа
18. Бырӷышьыл Алик Иван-иԥа
19. Бигәаа Леонид Машь-иԥа
20. Џьынџьал Димер Дыргәын-иԥа
21. Беҷваиа Анна Шьаликәа-иԥҳа
22. Беҷваиа Арвелод Раԥчка-иԥа.
Апрель 5, 1993
Абра уиаҟара зҵазымкуа хҭыскгьы ҟалеит: Асовет иала­
шәоз ауаа рхыԥхьаӡара алхрақәа ҳшырҿыз, аизара дагханы
дааҩналеит Паташь Патаӡба. Уи арзаҳал иҩын, афорум да­
лалеит. Иара ибзианы дыздырқәоз шьоукы аҽырԥшӡаразы
Паташь Патаӡба Асовет далазааит ҳәа ихьӡ аарышьҭит, аха
аизара иалахәыз абжеиҳараҩык уи мап ацәыркит. Макьана
аамҭа ыҟоуп, ҿыц ҳқыҭаҿы иааны инхаз, ацхыраарақәа рацәа­
ӡаны ҳқыҭа иадиҵахьеит, аха маҷк даҳԥеиԥшааит, иҵегьы
ҳаԥхьаҟа ауснагӡатәқәа ыҟоуп, иаҭаххозар Асовет далаҵаны
агәыԥ «Аидгылара» хантәаҩысгьы далаҳхып ҳәа ишиаҳауаз
иарҳәеит. Иара дҩагылан: «Шәанаџьалбеит, сара сыхьӡ на­
шәышьҭ ҳәа зынӡаскгьы исымҳәаӡеит, шәара ишәҳәан еиԥш,
макьаназы ҳаԥхьаҟа иҟаҳҵаша мачхәума, иаашәҳәо аус аҿы
смаҵуҩуп!» – аҭак ҟаиҵеит Паташь. Гәаныла ҽакы игәы
516

иҭазаргьы, иара уи инимырԥшӡеит. Ҳәарада, Паташь ажәлар
рҿы унеишь-уааишь ҳәа иарҳәон, абраагьы аԥыжәара икызар
мап ахиҳәааӡомызт. Аха, ҩызцәақәак ишазгәарҭаз еиԥш, уи
уажәазы дагхеит. Ҳаԥхьаҟазы ихы шааирԥшышаз ҳаԥхьаҟатәи
амшқәа иаҳдырбоит. Иара цқьа дыҭҵааны сахьихәаԥшыз
гәалак инымԥшӡозшәа иҽыҟаҵаны дыҟан. Паташь иеиԥш иҟаз
ауаҩы аԥсыӡ еиԥш дҵәырҵәыруа, ҳауп зҳәо дахьзымнаӡо
иара ажәлар даарылҵәрааны акьышәкьышәраҿы ихы неигоит.
Уи зегьы ирзеилкааӡомызт. Шьоукы, Паташь иҿаԥхьа абзиара
рымазар зҭахыз ракәын, уи ихьӡи ижәлеи еидкыланы Асовет
аҟны дыҟазар зҭахқәаз. Дагымхазҭгьы, Асовет аҟны акәым,
ахантәаҩы диарӷьажәҩаны иҟалараз аусқәа ҟаиҵар илшон.
Еснагь аҭагылазаашьа зҽақәзыршәоз Паташь иахьа дагханы
дахьааиз гәнигозар ҟаларын, аха уи иаамҭақәа баша ирӡуамызт,
дагзырхазгьы ҽа уск имазар акәхарын…
Ҽа уск азынгьы иахьазы ар рыштаб аҟны унеи ҳәа
сарҳәахьан. Иҟалаз уи ауп, ишыжәбо, аибашьра иалагеижьҭеи
аӡҩыбжьааи аҭарааи аибашьцәа срылагыланы аруааи урҭ
аӷа иҿагыланы имҩаԥырго ахҭысқәеи ранҵара саҿуп. Знызынла схы сазҵаалоит: сызусҭада сара, ар ркорреспондент ҳәа
сыԥхьаӡатәу, мамзаргьы зхала зхы алызхыз, аурыс иҳәашьала,
«Самозванец» ҳәа изышьҭоу аӡәы сакәу? Ус амҩа сахьанугьы
схаҭара зҳәо ҳәа шәҟәы бӷьыцк сџьыба иҭаӡам. Абри азҵааразы
сгәаанагара цәырганы аҭарааи аӡҩыбжьааи рбаталион аштаб
аиҳабы Едик Жьаниеи ар ркомиссар Димер Џьынџьали
сразҵааит.
– Ар ркорреспондент ҳәа ашәҟәы уцӡами? – дҵааит Едик.
– Исызҭодаз?!.. – сҳәеит сара.
Ари аицәажәара мҩаԥысуан иҭахаз ҳҭынч уаа: Паҷули
Шугьен-иԥа Кәыҵниеи, уи иԥшәма Жьужьунеи, Колиа Ӡаӡамиеи
ирызкны Бардушьа Ҳагьар-иԥа Кәыҵниа иҩны ашҭаҿы гәыԥ­
ҩык аибашьцәеи ар рԥызаҩцәеи еизаны рымшҩынҩажәа
аныҟарҵоз аҽны.
– Уаҵәы унеи аштаб аҿы! – иҳәеит Димер. – Уа ҳаи­
цәажәап!..
Абар, аштаб аҿы сааит. Са исыздыруам уа снеиаанӡа
са исызкны аицәажәара мҩаԥыргоу имҩаԥырымгоу. Димер
517

дсықәшәан, ҳаиманы уадак ҳныҩналеит. Ипапка днагәылаԥшын,
иааҭигеит бӷьыц еицарса хәыҷык. Уа абас еиԥш аҩыра
шьақәгылан:
Ф. И. О. Военному корреспонденту I полка 5 баталиона
Восточного Фронта Катулу Кучировичу Куцниа.
Гос. № а-М
Дата выдачи 30. 04. 1993 г.
Без досмотра.
Начальник военного гарнизона г. Ткуарчал
Д. Пилиа.
Комиссар I полка 5 баталиона Д. Джинджал
Ари аиаша аанарԥшуазар, ҳәарада, иахьа инаркны ар
ркорреспондент ҳәа сушьар ауеит. Уи иашам, уара «Самозванец»
уоуп зҳәо дыҟазар, убригьы сақәшаҳаҭуп.
Маи 1-2-3, 1993
СССР иамаз иахьатәи амшныҳәа – ныҳәа дуны иаԥылон.
Асовет ҳәынҭқарра акәым, уи иахьыԥшызгьы ари амш азгәарҭон
ажәларқәа зегьы. Аха икаҳаит СССР иамаз абзиарақәа,
урҭ зегьы аҳәынҵәа инылакәаҳаны, ажәларқәа еилаҵәаны
иҟаз иахьа аиӷара рыбжьалан, бџьаршьҭыхла анибарҵәара
иаҿуп. Ҳәарада, Ленин аҭоурых дазынхоит, уи иидеиақәа
анарха рыманы иҟалоит, аха игқәазгьы рацәазар акәхарын.
Иаҳарак уи дзызхәыцуаз Урыстәылатәи аимпериа аҳәаақәа
реи­ҵыхра акәын, абриаан уи аимпериа ду ахь иагәылалаз
амилаҭ ссақәеи иара аимпериа аҩнуҵҟа иагәыланхоз амилаҭ
ду­қәеи аҳәынҭқарра астатус рымҭаӡакәа ус «автономиа»
рыхьӡ­ҵаны аҳауа иаларсын. Ишдыру еиԥш, аԥсыӡ ду аԥсыӡ
сса ахәланарбгоит. Убас иагьыҟалеит, убас иаанханы иҟан.
Ленин џьарамзар џьаргьы Аԥсынра дазҿлымҳаны, аԥсуа
жәлар ахақәиҭра ишьақәдыргылаз иаԥырхагахатәым ҳәа
Қырҭ­тәылатәи алидерцәа рахь қәыӷәӷәарак ҟаимҵаӡеит. Уи
амцхәрас Сталин инапы ианиҵеит Асовет ҳәынҭқарра амилаҭ
азҵаара. Сталин иара ишихәоз инаигӡон ари азҵаара, уиадагьы
иаҳарак дзызхәыцуаз Ленин данырхә ашьҭахь игәабзиара
уашәшәыраны даныҟала, уи иикыз амчра иара иахь ииаганы,
518

Урыстәылатәи аимпериа дахагыларц иҭахын. Ус акәымкәа
Асовет Еидгылаҿы ишахәҭаз еиԥш амилаҭ азҵаара рыӡбазҭгьы,
иара Ленин изынамыгӡаз аусқәа ҩада ишьҭырхызҭгьы, иара
данԥсы ашьҭахь асовет мчра иахагылаз аҳәынҭқарратә усзуҩ­
цәа ҷанҷаны рыблақәа ҭибахрымызт, ажәларқәагьы еиҿары­
жьыз гәаӷла инибарҵәарымызт. Амчра змаз аимпериа дуӡӡа
анышьақәдыргыла, ажәларқәа зегьы рзин еиҟараны, ахақәиҭра
рзеиԥшны иҟаҵатәын. Аха, ишырҳәо еиԥш, мчы змоу иаҵкыс
мчы змам имоуп аара. Убас иагьыҟалеит. СССР шыҟаз
иныжьтәын, абасҟак уи ашьақәыргылараз ашьа анкарҭәа. Амала,
уи, ишаҳҳәахьоу еиԥш, «иршәшәатәын», иамаз абааԥсрақәа
ажьымдыр еиԥш иамхны икажьтәын, иаҳа уи аҳәынҭқарра амч
зырӷәӷәашаз ауасхырқәа аҵаҵатәын имбаартә, еиламҳартә
иҟаҵатәын. Сталин ашьажәҩы ишахәҭаз иӡбазҭгьы инапы ианыз
аус дуқәа, иахьа ашьакаҭәара ҟамлар алшон Ҟарабах, Аԥсны.
Ӷәада ҳналалоны, тракторк ҳахьӡеит. Уи Ӷәаданӡа дцон.
Уа ҳахьнеиз исыцқәаз аиашьеи аиаҳәшьеи – Заури Еҭерии –
Ҷлоутәи амҩала шьапыла идәықәлеит, сара акы сазыԥшырц
саанҿасит, Тҟәарчалынӡа шьапыла ацара уадаҩын. Абра дсықә­
шәеит уахь ицоз Аҭарантә даҽаӡәгьы – Вова Ҷанба. Уии сареи
ҳаицәажәо Кәачаратәи амҩала ҳҿынаҳхеит, аӡәыр дҳахьӡозар
ҳәа агәыӷра ҳаманы. Аҵабыргаз, ԥыҭк ҳнаскьахьан еиԥш,
дҳахьӡеит Выта Коӷониа. Уи Т-16 ҳәа изышьҭоу атрактор хәыҷы
дақәтәан. Аидара рацәаны изақәын, аха ҳрыц­ҳашьаны, шәааи
ҳәа дҳаԥхьеит. Ҷлоунӡа ҳнаганы иара Мықәҟа иҿынеихеит. Ҳара
ҳааԥшит. Ԥыҭрак ҵхьан еиԥш, Выта дхынҳәын, арахь дааиуан.
Ҳара ҳгәырӷьаҵәа ҩаԥхьа атрактор ҳнақәтәеит. Анс уҳәа, арс
уҳәа, уи ибзоурала Тҟәарчал ҳшьапы нықәҳаргылеит. Ашьыжь
асааҭ быжьба рзы Мандарантә идәықә­лаз асааҭ акабжазы
сызҭааз ақалақь аҿы сыҟан. Ари «иааира дуӡӡан» сара сзы!
Арахь амҩа санықәлоз ҟәрышьқәак сылҭеит зыҟны сыҟоу
аԥшәмаԥҳәыс Дусиа. Сԥычкақәаки акаҳуеи лзаасхәарц лҭахын.
Уаҵәы уи аус азы арахь сзымаар алшон аҟнытә, ара сшыҟаз
иахьатәи амш ахәаахәҭра иазыскып сгәахәын, Вова Ҷанба
дсыцны аџьармыкьа агәашә ҳанҭалеит.
519

Раԥхьаӡа игәасҭаз – ари акәшамыкәша ауаа рацәа
гьал­дызқәа сылаԥш иааҵашәеит. Сара срезинатә магәқәа
сырҭаԥало снеиуеит, исԥылоз, мамзаргьы еилагылаз ауаа
реилаҳәашьа уааҵашьыцыртә ибзиан, ршьаҵатәқәа цырцыруа,
бабыц рықәыршәымкәа… Уи акәмызт, лџьынс еиқәа дҭаҟаца,
иақәнагаз блузак лышәҵаны, лӡамҩақәа ҭыҟаԥшьааӡа ԥҳәызба
еинаалакгьы дысԥылеит. С – 56 шықәса аасхашҭын, жәаа
шықәса сырҭазшәа сгәы ааҟалан, сыԥхамшьаӡакәа сналзыԥшит
уи ахазына. Аха нас, сара аҭаҳмада исызцәырҵыз ацәанырра
аасыџьгәан, сқәыԥсычҳауа, срезинатә магәқәа сырцәыԥхашьо
ауаа рыжәпара снагәылалт. Шьаҿацыԥхьаӡа сылаԥш рықәшәон
ргәамч ҭаны, еиқәызза, автоматқәа аанызкылашаз арԥарацәа.
Абра, абри аминуҭаз избоз амшгацәа зегьы ааидцаланы
иааизугар, идуркуа абџьар умазҭгьы, полкк ар рхыԥхьаӡара
ҟалон. Азнаказы уигьы сылахь ааиқәнаҵеит, аха цқьа санхәыц,
ус сҳәеит ҳәа, ара избоз рахьынтәи иҟамкәа иҟамызт апост
ахырӷәӷәарҭақәа ааныжьны аԥсшьара змазгьы ауааԥсыра. Абри
сшазхәыцуаз аџьармыкьа ҳанҭалеит.
– Акаҳауа зҭиуада? – сҵааит сааҭгылан.
– Сара! – аҭак ҟалҵеит ԥҳәыс пазызк.
– Сара исҭахуп ҩышә грамм акаҳуа!..
Аԥҳәыс дгачамкны даасыхәаԥшит.
– Ҳара граммла акаҳуа ҳҭиӡом! – лҳәеит лара.
– Нас изла?
– Мҳаҵәла!..
– Мҳәаҵәлагьы акәыз!..
Уи ислырбеит лаԥхьа иқәыз амҳаҵә ҳәа дызҿыз. Ҿыц ииуа
аӡҟы аӡы злаидыржәуа амҳаҵә хәыҷы аваршәын акаҳуа зҭаз
аҭанақь банка. Лнапы рыххо ислырбеит.
– Изыԥсоузеи, нас, мҳаҵәк?
– Ҩажәа мааҭ.
– Ҟоҳ! – сҳәан, иаразнак уи сналыдҟьеит. Ҽаџьара снеит.
Убраагьы убас иҟан. «Аџьармыкьа иқәгылоу зегьы рыбз еивҵоуп,
– сназхәыцит. – Шамахамзар, ара дубом ауаҩ иаша!»
Хәышә мааҭ сылҭеит зыҟны сыҟоу аԥшәмаԥҳәыс. Илаз­
ҳәаз са дсыздыруам, 100 граммк акаҳуа 250 мааҭ иаԥсоуп
ҳәа. Ишԥаҟасҵарыз, иаасхәар акәын. 25 мҳаҵә сылҭаразы
слацәажәеит ашьҭахь ԥҳәыск.
520

Уи лнапы қәацқәацо лымҳәаҵә хәыҷы еихыршәшәо сыҭара
далагеит. Сара сгәааны сыбжьы ааҳараскит:
– Ҳаӷоу аламыс ицәыӡааит!.. Амҳаҵә хәыҷы ҩажәа мааҭ
иаԥсаны, иара уигьы мырҭәӡакәаны еихыршәшәо!..
Егьи иаалцәымыӷхеит. Снапы рҟьаҟьаны сылҿасызшәа
лӡамҩақәа ааикәаԥхеит иҟаԥшьӡа.
Сԥарақәа ԥхьаӡаны иналымҵасыԥсан, ҽаџьара 150 мааҭ
ҳәа жәа-тоԥк асԥычка аасхәан, Вовеи сареи аџьармыкьа агәашә
ҳанҭҟьеит.
Тҟәарчал ақалақь Администрациа аҩны аҿаԥхьа ҳааиуаны,
Алиошьа Бадра-иԥа Кәыҵниа дҳақәшәеит. Уи ҳшибаз еиԥш,
дгәырӷьаҵәа дааины аԥсшәа ҳаиҳәеит, сара хазы сгәыдикылеит.
– Агазеҭ «Аԥсны» ианырҵаз устатиа саԥхьеит! – иҳәеит уи.
– Аҭараа ҳахьӡ ҭугеит, анцәа уиныҳәартә!..
– Ҳахьӡ ҭызгаз еибашьыз роуп! – аҭак ҟасҵеит.
Аԥсуа радио ахьӡала статиак зҩын, егьырҭ аерманцәа
исырҭақәаз салам шәҟәқәакгьы сџьыба иҭан, иахьҭасыршәуа
аԥошьҭа абаҟоу ҳәа Алиошьа саниазҵаа:
– Арахь уаала, сара иусырбоит! – иҳәан, симаны
иҿынеихеит. Вова Ҷанба ара дҳацрыҵит.
– Иуԥсҭазаашьоузеи? – Алиошьа снаиазҵааит.
– Абра сыуацәақәак рҿы сыҟоуп. Макьаназы сыԥсы ҭоуп,
ишубо!..
Алиошьа Бадра-иԥа егьи иҳаҩсхьоу аибашьра ду далахәын.
Уажәы иқәрахь днеихьеит, аха иҷкәынцәа Ешыра ахы иа­
ҿагылоуп.
Акорреспонденциа исымаз ԥҳәыск иналыҭаны ҳаагьежьуан
еиԥш, СУ-25 аҳаирпланқәа ҩба нхылеит. Ашәарҭара ҟалеит.
– Наҟ шәеилыҵ! – аӡәы ибжьы аарылҟьеит еилагылаз. –
Наҟ шәеилыҵ!
Асааҭ снахәаԥшит: 14 ыҟан.
– Уаала! – сҳәеит, Алиошьа инапы ааныскылан. – Ҳашьҭы
ҳаԥхьаҟа!..
– Тҟәарчалгьы ишәарҭарахеит! – иҳәеит иаргьы.
Абри аамҭаз ҳаԥхьаҟа бзарбзанла ихысын, ақалақь ахы
хьамҭа аларыжьит. Иааигәаӡаны аӷьеҩ-аӷьеҩҳәа аԥжәара иа­
521

ҿын. Раԥхьаӡа сгәы иаанагеит иаҳхалаз аҳаирпланқәа ахқәа
карыжьуазшәа.
– Наҟынтәи ихысуеит алақәа! – ҿааиҭит Алиошьа. – Абарҭ
аҩны ҳаракқәа ргәаӷ рымоуп!..
Ԥыҭк ҳнаӡахьан еиԥш, сыхьӡ ҳәаны ҿылҭит аӡәы. Сыԥшызар
– Аниа Папасқьырԥҳа. Аҟәа атипографиаҿы аус еицаауан.
Гәышька лаҳәшьа.
– Ара иҟабҵозеи? – сҵааит сара.
– Ажәқәа ҳарҳәуеит! – ҿаалҭит Аниа. Ақалақь аҩнқәа
рышҭаҿы ашьац қашәқашәо иаахьан.
– Уара уабаҟоу, ушԥаҟоу? – дсазҵаауеит.
– Абра сҭаацәа ыҟоуп, рбара сааит. Быԥшәма Аҭара аштаб
аҿы дызбалоит.
– Уигьы дааны дыҟоуп! – лҳәеит Аниа.
– Абзиала, саҭабымҵан, сыццакуеит!
Уи ҳлаҩсны ҳанынаскьа Алиошьа исирбеит дахьынхоз.
– Ус анакәха ара уҟаз, сара сымҩа маҷк наҟ ихароуп! –
сҳәеит сара.
Уи дааныжьны ԥыҭк сцахьан еиԥш, сымаҳәыла иҭаца Лиана
дсықәшәеит. Харантәыла сшылбаз еиԥш дысԥылеит. Аԥсшәа
ааибаҳҳәеит.
– Абра ҳара ҳахь ицоз ԥҳәыск дсықәшәараны дыҟан. Аха
ақалақь ахқәа алаҳауа ианалага дахьцаз збом. Ауаа шәаҟьеит.
– Ауаа шәаҟьеит, ибҳәаз иашоуп! – саргьы сналықә­
шаҳаҭхеит.
Ирадион Какобагьы абра дсықәшәеит. Аԥсшәа иаҳәо
сидыш­шылеит. Иашьа данҭахаз аҽны иаргьы дырхәит ӷәӷәала.
Убриижьҭеи дсымбаӡацызт. Уажәыгьы ахәра зауз инапы
мӷьаӡацт.
Уи дааныжьны Лианеи сареи амҩа ҳақәлеит. Атҟәацрақәа
рыбжьы гомызт, аха уи уажәы-ушьҭан аҽарҿыцыр алшон. Ԥыҭк
ҳнаӡахьан еиԥш, ҳазныз Аԥсны амҩа 41–51 рыгәҭаҵәҟьа ас­
нариад ахькаҳаз ҳнахагылеит. Уи метрак аҵаулара аманы
асфальт мҩа ажит. Анцәа иџьшьаны, излеилаҳкааз ала, уаҩ
дамшьӡеит. Ҳанҵаа, абри акәшамыкәша икаҳауан аӷа иршәуаз
абзарбзан хқәа. Ҩныкгьы азганк амнахын, уи аԥшәмацәа уажәы
522

арҽеира иаҿын ироуз аԥхасҭа. Аҭаацәа амаҵурҭаҿы ишыҟаз ауп
ари шыҟалаз, аха уаҩы дамшькәа еиқәхеит.
– Ҳаццакып! – сҳәеит, Лиана сналыхәаԥшын. – Ари араион
шәарҭахеит!
Уи исҳәаз днақәшаҳаҭхан, ашацаҳәа днасышьҭалан лҿаалхеит.
Дук мырҵыкәа сымаҳәыла Иура иҩны ҳазааигәахеит. Ха­
рантәи сышгәарҭаз еиԥш, ахәыҷқәа ыҩны исԥылеит.
***
Макьана амш аԥсы ҭан. Аҳаҵла амҵан иҟаҵоу атәарҭаҿы
сыԥсы шысшьоз сыԥшәмаԥҳәыс Нанашьа даасыдгылеит.
– Уӡырҩы, Катул! – лҳәеит уи. – Есҽны иаҳа-иаҳа ҳаамҭа
цәгьахоит. Ҳафатә иагхеит, арахь жәларык ҳаҟоуп. Ари ахәыҷы
лакәын, лыҿҳәара ҟалаанӡа аамзы дшырҭаз диит. Дыԥсуеит
ҳәа сарҳәон, аха ацхыраара илоуз иабзоураны аҳақьымцәа
деиқәдырхеит. Арсҟак џьабаа лыдбаланы иахьанӡа данаага,
амла дарганы даҳшьыр сҭахӡам.
– Ус ахьԥабҳәои, амла дарганы дышԥаҳшьуеи ахәыҷы!..
– Абар ҩымш-хымш рышьҭахь лыфатә исымоу нҵәоит.
Арахь ахш ҳамаӡам!..
– Уаҵәы иаашар Отаԥҟа амҩа сықәлоит! – сҳәеит сара. –
Ҳажәхьа уа иҟоуп, шьҭа аҳәысгьы аҽеибнаҭахьазаргьы ҟалап,
ахәыҷы лаҵкыс мышқәак рыла еиҳабуп. Сабхәа дсыцхраап!..
– Ара ажәқәа рҳәырҭагьы макьаназы иҽеим, аха
аҳаскьынгьы гылап, ҳаргьы хәыҷык ҳацхраар аҽеибнаҭап.
Ҵәыцак азна ахышхырҵәы иахьатәи аамҭазы акыр иаԥсоуп.
– Бымшәан, ус ишыбҳәогьы аамҭа царым, – лгәы
аасырӷәӷәеит. – Уаҵәы ҳажәхьа абра иҟалартә иҟасҵоит!..
Ахәылԥазы Рома данааи ҳзыргәырӷьоз ажәабжь ҳзааигеит.
– Иахьа Тҟәарчал иахаԥырны ицаз аҳаирпланқәа руакы
Ешыра хланҵы иларышьҭит.
– Ҟеҳ! Уи акәын иқәнагоз! – иҳәеит Иура.
Иура иҷкәын аиҵбы, Руслан захьӡыз, ахырӷәӷәарҭахь
дыҟан. Рома даҽа ҩымш аԥсшьара иман. Уи аакьыскьа Баслахә
ақырҭцәа ахьжәылаз ҩыџьа иҩызцәа ивыршьааит. Аҩыџьегьы,
ахқәа шиватҟәацуаз, амца шыра иалеигеит. Иаргьы дҟәаҟәачаҟәаны дыҟан, агәырқәа рыҟаҵара даҿуп.
523

Сҭаца Рита лҟынтәи ашәҟәы лоузаап Нанашьа. Уи Амзараҟа
длыԥхьоит лацала. Аха ари дшәоит, уахь ацара атәы анлоуҳәалак
дқәыԥсычҳауа далагоит…
– Аџьар ҟаԥшь аҳаирплан аарышьҭыр сҭалоит, – лҳәеит
аԥшәмаԥҳәыс. – Мамзар ахәыҷқәа сыманы аракетақәа
зқәыркуа аҳаирплан сызҭалом!
– Арахь ишәарҭахар, ус еиԥш иҟоу аҳаирплан аныҟала
бцароуп! – сҳәеит сара. – Аибашьра аҽеиҵнахыр алшоит,
базхәыц ҽеила!..
Адырҩаҽны шьыжьӡа сгылт. Сангылоз аҷкәын аиҳабы
дҿы­хан, иаргьы ииарҭа дынхықәтәалеит. Нас слымҳа дын­
ҭахәыҭхәыҭын, ус иҳәеит:
– Иахьа маи ҩбоуп. Абри аҽны уиит уара. Анетагьы
илдыруеит.
– Ааи, уи ус ауп, – сҳәеит сара. – Аха уажәы уи амшира
аамҭа змада!..
Ахааназгьы сымшира ауаа еизганы саԥымлацызт. Шьоукышьоукы, ари аибашьра ҟалаанӡа, есышықәса уи азгәарҭон.
Аԥара сырҳап ҳәа иҟазҵозгьы маҷҩымызт. Иахьуарҳәо умнеир
ргәы иалсуан, унеир … асҟак аԥара змадаз, сабшеи мҽышеи
ҭацәымызт, ана ачара, ана аԥсхәра, ана амширақәа. Иагьараан
ҳаубаргьы, аԥара ԥсахны амҩа ҳнықәлон. Ҳазҿқәаз закәыз,
мшәан?!
Сан излалҳәоз ала, сиит маи мза ҩба рзы, мҽышан, насгьы
аҽны мшаԥын. Сынтәагьы амҽыша иақәшәеит сымшира, аха
амшаԥ ҳаҩсижьҭеи ԥыҭк ҵуеит.
Хьымкәараса агылара иҽазикуеит. Ҳабжьы лаҳан Анетагьы,
лхы аацәыҵылгеит ахыза.
– Папа, папа, арахь уааи! – дсыԥхьеит уи.
Сара снеины сыԥҳа лаԥхьа сааҭгылеит.
– Ухы уаахи!..
–Ибҭахузеи?!
– Иахьа умшироуп! – лҳәеит лара.
– Иҟоу басҳәап, – снеины ллымҳа сынҭахәыҭхәыҭит.
– Шәареи сареи иаадыруаз, уаҳа – аӡәгьы! Аибашьра цоит,
амшира аамҭа змада!..
524

Уи ҩаԥхьа лхы ахчы инылалҵан, ахыза ҩалыкәлыршеит.
Адәахьы ақәа леиуан ирмаҷӡаны.
Аԥшәмаԥҳәыс лыхьурӡы агәараҳәа еилашуа икнаҳан. Сара
сцарц салагеит, аха џьеи акрымфакәа соулышьҭрын!
Асааҭ ааба рзы аҩны сындәылҵит. Жәаба рзы Леуард
Адлеиба дахьынхо иҵаҟа иху ацҳаҿ сыҟан. Уа ҩыџьа ауаа
сықәшәан, жәабжьыс иҟоузеи ҳәа исызҵааит, сара издыруаз
расҳәеит. Тҟәарчалнтәи сшаауаз анрасҳәа, иџьашьангьы
даасҿаԥшит руаӡәк.
– Ирласынгьы уааит!
– Аныҟәараз хәарҭаԥшьк сымаӡам! – сҳәеит сара. –
Саҭамзааит, сыццакуеит! – сҳәеит, издыруаз ажәабжь раҳәаны
саналга. – Ҩаԥхьа сышьҭахьҟа сгьежьыроуп уаха.
– Амҩа бзиа!
Урҭ ааныжьны ахәы снаҿалеит. Асахьақәа зныз ахаҳә
шкәакәақәа снархаԥало, саархаԥало хыхь сынхалеит. Уажәшьҭа
ҵаҟа сахьынҭало ақыҭа агәаҿы сынкылшәоит. Ваниа Џьопуа ара
ааигәа дынхоит.
Ацентр сааҩсны сышнеиуаз зыҟны сцоз аԥшәма ихаҭагьы
дысԥылеит. Уи ихаҿы аалашеит сшибаз еиԥшҵәҟьа.
– Уаа бзиала уаабеит, Катул!
– Бзиара збаша, мшыбзиа!..
Уи сзызнеиз аниасҳәа ҿааиҭит:
– Уажәраанӡагьы ужәхьа рзугар акәын. Ахәыҷқәа амла
иамкааит!.. Сара суцхраауан, аха ҳгәылара ԥсрак ыҟоуп: Ԥақәашь
дҭахеит ҷкәына хәыҷык, абзарбзан хы иаԥхьа итҟәацын. Иахьа
дыржуеит!..
– Сабхәа дсыцхраап, – сҳәеит сара. – Аҩны дыҟами?
– Ааи, Шьыпа аҩны дыҟоуп. Игәқәа ҽеимшәа дыҟан,
аха дуццап. Ишԥаҟаҳҵари, ҳаицхыраалароуп. Аԥсраҟны схы
дырбаны ҳаибашьцәа рхәы еиқәҳаршәароуп. Гәыбӷан сумҭан
сахьумыцхрааз!..
– Ус ахьԥоуҳәои, гәыбӷан усҭартә!..
Ҳааиԥырҵит. Дук мырҵыкәа Ваниа иҩнашҭа снықәыԥшит.
Аӡы уахьныруа. Аҷандарҵлақәа еихатыруа иҽырбоит иашҭа
аханы аанда иахьахагылоу.
Аҩны иҟоуп аҭаацәа зегьы. Сыла хтны снарԥылоит.
525

– Иугәалашәозар, зны ҳуршәеит ҳашҭа уанҭалаз! – ҿаалҭит
Гьагьа. – Анета дычмазаҩуп ҳәа ануаҳаз. Дара зегьы шԥаҟоу
уажәы?
– Хар рымаӡам.
Сызнеиз анрасҳәа Света ҿаалҭит:
– Аиаша уасҳәап, уажәраанӡагьы ужә угар акәын. Убри
иамҵуаз ахш ахьаажәуаз схы ахызбаауан!..
– Ус бымҳәан!.. Шәара иҟашәҵахьоу абзиара ахааназгьы
иҳазшәом. Аакьыскьа, издыруаз хаҵак исеиҳәон: иҭынхацәак
рҿы дыԥхьарц дахьымҩахыҵыз акакеиҳәа иҵаҟьаны
ддәылырцеит. Ара шәара шәҟны аԥсшьарҭа ҩнаҿы ҳаҟазшәа
ҳамаҵ жәуан, уи азы гәалакгьы шәныԥшуа шәлакҭа иҭызымбааит.
Ус аҟаҵара зегьы ирылшаӡом!..
Сабхәагьы сышнеиз аниба дысԥыланы аԥсшәа сеиҳәеит. Уи
гриппк ихьуан, уажәы-уажәы аимсара даҿын.
– Уԥҳа илымоуп «ахәшә», – сҳәеит сара. – Уаха ҳцароуп
Тҟәарчал.
Света дықәгьежьааны акрура далагахьан. Сабхәа ишцатәыз
аниасҳәа, ажәак мҳәаӡакәа аҽеилаҳәара далагеит.
– Уаҭар дубазар? – иҷкәын дизҵааит.
– Дызбон. Кьамышә инхараҿ сыҟан арҭ аҩымш раԥхьа.
Хар имаӡам.
– Дҭацәны дҟалозар ҩымш-хымшҟа дысзаашьҭ арахь,
– иҳәеит иара. – Абра дгьылк хыстын, ахкаара аҭахуп. Сымч
ақәхом.
– Сышнеилак иасҳәоит.
Дук мырҵыкәа Света акрылуит. Ашә хыхны асаан ианылҵеит.
Ҳнапқәа ӡәӡәаны аишәа ҳнахатәеит. Ашә сеилаҳауа исфеит.
Анцәа иишаз ахшхырҵәоуп. Егьырҭ зегьы раасҭа ауаҩы ичысхә
иароуп. Ахааназы угәы ԥнаҵәом. Уи знымаало, иззеицәоу ҳәа
уаҩ дсымбацт. Ахәыҷы инаиркны аду иҟынӡа зегьы ирфоит.
Акрыфаны ҳашгылаз еиԥш, ҳааццакит. Асааҭ аказы ажә
атәыҩақәа ашаха нахаҳҵан, уи аҵша ашьҭарԥало амҩа
ҳнықәлеит.
– Асалам ҳазрышәҭ шәахьнеиуа! – рҳәоит Гьагьеи Светеи.
Ахәылԥазы, асааҭ фба рзы Тҟәарчал ҳаҟан.
526

Ҩаԥхьа Хьымкәарасеи Анетеи гәырӷьаҵәа иаҳԥылеит. Амш
ақәырԥссара иаҿын.
– Иахьагьы Тҟәарчал иалахысуан! – иҳәеит Хьымкәараса.
– Ԥырхага уаҩы инамҭеит!..
– Ҳара ҳтәқәа аҭак рырымҭаӡеи?.. Ани ахәы иқәыргыланы
ирымаз иацы ашьыбжьышьҭахь хәынтә ихысит.
– Акы агхан, аремонт ахь иргеит рҳәеит.
Ҳаԥсы злаҭаӡоузеи, уазхәыцыр. Автоматлеи агранат зыршәуа
абџьари рыла ҳаибашьуеит. Дара аибашьра иалагеижьҭеи
атанк хьамҭа, БМП-1, БМП-2 рыла ҿааихак ҟамҵакәа есҽны
иҳаларыжьуеит. Ари хауҵартә иҟам, аха ари иашоуп.
Маи хԥа рзы аҩныҟа амҩа сықәлеит. Тҟәарчал аџьармыкьа
аган аҿы сааҭк амашьына сазыԥшын. Аҵыхәтәаны аҭаратәи
абаталион ар рԥыза Беслан Кәыҵниа сышгылаз аниба, џьгьардаа
рмашьынала иҟан, даанҿасын, сҭаиртәеит. Ақәа кыдҵәаны
илеиуан. Уи амашьына ҵаҟа ианылбаа инымҩахыҵын, сааҭк
аҟара иԥшны игылан, амасло ҭарҭәеит. Нас ҩаԥхьа хыхь ихалан,
«Виллис» ҳәа изышьҭоу машьынак ацраҳәаны амҩа ҳақәлеит.
Алагаҩага аиҳабы Дима Кәыҵниагьы дицын абра. Тҟәарчал
ҳаалсны Гәыԥ ҳналалоны, арласыга арычаг ԥҵәан, иџыџӡа
иаангылт. Иаҳа уаныццакуа усоуп ишыҟалало. Ари аамҭаз ақәа
хкәахьан. Ҳшыԥшыз кәтолаа рмашьына ҳахьӡеит. Сара урҭ
рмашьынахь сыиасит. Кәтол инаркны Аҭара аерманцәа рҟынӡа
амҩабжара тракторла сааит, егьи абжьарак шьапыла. Амш аԥсы
шҭаз асааҭ 6 рзы Мандара сыҟан.
Маи 4, 1993
Паташь Патаӡба иажәабжьқәа рҟынтә.
1992 шықәса август мза ҳанҭалоны еиԥш, сыҩны дкылҟьа
дааит Тарзан. Уи сбара дахыццакуан. Иааишьа злаҟаз ала,
ажәабжьк сеиҳәараны дшыҟаз ҩашьомызт. Дзықәтәаз
амашьына дааҭыҵны, нҭыҵ инаргыланы арахь иҿааихеит. Сара
ашҭаҿы сгыланы аусура сцап ҳәа саҳасабын. Агәашә аартны
Тарзан арахь дшааҭалаз еиԥш дангәасҭа, ишҟа сааццакит.
– Шьыжьыбзиа, сҩыза бзиа! – иҳәеит иара.
– Бзиара збаша, бзиала уаабеит! – сҳәеит сара.
527

Ҟазшьас ишҳамаз еиԥш, ҳаагәыдибакылеит.
– Уааи аҩныҟа! – илакҭа сынҭаԥшит.
– Сыццакуеит! – иҳәеит Тарзан.
– Иҟалазеи?
– Ишԥауасҳәари, уск аҵыхәала сааит!..
– Иумҳәои, нас?
Уи длакҩакуа инапы хьамҭа ааганы сҟәаҟәа инықәиҵеит.
Ашҭа ҳаақәҵны абарҵа ҳныҵалеит. Аҟәардәқәа аазган, ҳаи­
ҿаԥшуа наҟ-ааҟ ҳааидтәалеит. Сара стол хәыҷык ааганы
чеиџьыкак идызгаларц сгәы иҭаскит, аха Тарзан имуит.
– Сара издыруеит уара ачеиџьыка шугым, аха уажәы
сыццакыҵәҟьоит. Уи ҽазны аамҭа анҳамоу ҳахьӡап! – иҳәеит
Тарзан.
– Узыргәамҵуазеи, сҩыза бзиа? – илакҭа сынҭаԥшит.
– Игәамҵуа сара сакәӡам, – ҿааиҭит Тарзан. – Диди
сааишьҭит.
– Ииҭахызеи Диди сара сыҟнытә? – иџьашьашәа ааҟасҵан,
сҩыза снеизыԥшит.
– Иумаҳаӡаци?
– Иҟалеи?
– Диди иԥҳа дырӷьычит, дыҟаӡам!..
– Ҟоҳ, дышԥарӷьычи, насгьы ианба?
– Мчыбжьык аҟара ҵуеит. Аҟәа лҩызцәақәак рҿы лықәлак
лымшира азгәарҭон, лаб иамҳәаӡакәа уахь дахьцаз, лыхабарк
ыҟаӡамкәа днабжьаӡит. Илышьҭалеит, адунеи аадырҳәит, аха
Нодар иԥҳа ԥшӡа Лиа дыҟам. Иахьа ашьыжь шаанӡа Диди дааит
сара сҿы. Аӷьычцәа зегьы ршьапы иқәиргылеит, Москвантәи
адырра аныҟаиҵа иҩызцәа ааит. Аха, изхәарҭоузеи, Лиа
дырбом. Акаамеҭ ҳзыҟалеит.
– Иаууеи! – сҳәеит сара. – Диди еицырдыруа законникуп,
сара сабаихәо?
– Исыздыруам, ухаҵкы Паташь, дуацәажәар иҭахуп.
Уи амш сазыԥшын сара. Диди сыда ԥсыхәа имаӡам, уи ус
шакәыз еилыскааит. Иҟасҵахуаз, Диди дансыԥхьа мап кышьа
сымамызт, сизыӡырҩыр сҭаххеит. Иаразнак сҽааибыҭаны
смашьына аус асыруит. Даҽа ԥыҭрак ашьҭахь ашҭа ҳанҭыҵын,
Тарзан саԥхьа днасыргыланы Ахалдабаҟа ҳҿынаҳхеит.
528

Жәабаҟа минуҭ рышьҭахь Нодар Дидиашвили иҩны аԥхьа
ҳаанҿасын, ҳмашьынақәа ҳнырҭыҵын, Тарзани сареи ҳаи­
маны, агәашә аартны ҳзызнеиз аԥшәма иашҭа ҳанҭалеит. Уи
длеиҩеиуа абарҵа дыҵан, ҳшибаз еиԥш дыҭрысны даҳԥылеит.
Ԥсы ихаӡамкәа дцәышӡа дгылан. Иԥынҵа хашәшәала ихы
ҩышьҭихын, даасыхәаԥшит. Уи иԥсҭазаара зегьы са снапы
ианызшәа даасыхәаԥшит. Ԥаса избахьаз иакәӡамызт уажәы.
Дымчыдаха, ирыцҳахәха иҟоу исахьа иманы даасԥылеит
аҟәараҳәа деиҵасуа.
– Бзиала уаабеит, Патос, ухаҵкы! – иҳәан, инапы мчыдақәа
аасиркит.
– Шьыжьбзиақәа! – сҳәеит саргьы.
Ашҭа аганахь амушмула игылаз амҵан атәарҭақәа ҟаҵаны
иаман. Уахь инапы ирххеит аԥшәма. Тарзани сареи ҳааихәаԥшын,
уахь ҳҿынаҳхеит. Иара дтәаанӡа аҩныҟа ихы нарханы ԥҳәыск
налықәҿиҭит. Али-ԥси рыбжьара ԥҳәыс еинаалак дықәгьежьааны
ҳашҟа лҿаалхеит. Амацәыс еиԥш, ҳаахьаԥшаанӡа, ихыгьажьааӡа
игылаз астол қәыршәк нықәлыршәын, афатә-ажәтә ааганы
архиара далагеит. Хачапырума, шәума, зыхкы уҭахыз арыжәтә
ықәыргыланы иаразнак астол аадырхиеит. Аҵәцақәа аҩы
нҭарҭәеит, афырџьанқәа уаткала идырҭәит.
– Ашьыжь шаанӡа арҭқәа зегьы абаҭаху?! – сҳәеит сара.
– Апатын Пата...ӡе, сара цқьа усыздырамызт раԥхьаӡа
сыҩны уанысҭааз, ишакәым ала суԥылеит. Аҭамзаара шьҭасҵоит
уҿаԥхьа!.. – иҳәеит иҽрыцҳатәны.
– Аҭамзаара абаҭаху?!.. – саацәажәеит, аиааира згаз
исахьа сыҭаны, аха уи сныԥшырц сҭахымызт, аус саԥырхагахар
ҳәа сацәшәаны. Гызмалрак сыҵамызшәа илакҭа сынҭаԥшит.
– Апатын Диди, ашьыжь сҩыза Тарзан аҩны дахьнеиз
дыццакы-ццакуа исирдырит агәамҵра ушақәшәаз. Иҟалазеи,
дышԥашәцәыӡи аԥшӡараҿы амра иацлабуаз шәыӡӷаб хазынахә?
– Дыӡит, лышьҭамҭа ыҟаӡам!.. – иҳәеит аарлаҳәа.
Илаӷырӡқәа цырцыруа зҿаазхаз иӡӷы инадлан, ахәыҷқәа реиԥш
дҵәыуарц егьигӡамызт.
– Уҽырӷәӷәа, ҳаԥхьагыла Диди, ус ҟаумҵан!.. – ҿааиҭит
Тарзангьы.
529

– Ааи, ааи, иҟасҵо шҽеим здыруеит, аха исылшом. Лиа
рыцҳа, сыԥсаҭыҩра Лиа!..
– Апатын Нодар! – сҳәеит уи илакҭа сҭаԥшуа. – Сара
сызлашәыхәозеи абри аус аҿы, сзышәҭаххазеи уажәы?
Нодар даақәыԥсычҳан, са днасыхәаԥшит. Нас игәҭакы
цәыригаанӡа Тарзан иахь даацәажәеит:
– Ари даҳгәылоуп, аха дсасуп. Уи иаҷыдангьы, даԥсыуоуп,
ҵәыцақәак аанаҳкылап!
– Уара уаԥшәымоуп, ухаҵкы Диди, ак аанкыл!
– Анцәа уаҳзылыԥха, ҳаиқәырха!.. – ажәҩан днаҵаԥшит.
Амра игылаз аԥшыжәлеиԥш иоунашьҭыз ашәахәақәа ашоура
ааргон. Нодар даханы ижәит ҵәыцак. Иқьышә қәацқәацо Тарзан
иахь дынхьаԥшит.
– Иаанкыл! – иҳәеит иара.
– Анцәа, улԥха ҳаҭ, Анцәа, ҳарманшәала! – иҳәеит
Тарзангьы.
– Анцәа шәирманшәалааит! – сҳәеит саргьы. Саҵәца
зжәит инҭыркәкәаны. – Нас, апатын Диди, сыцхыраара шәҭахуп,
аха шәара ишәылымшаз аус аҿы сара иаҳа сылшарыма,
исзеилкаауам!..
– Иҟоу умбои, апатын Патос! – даацәажәеит Дидиашвили.
– Сара сахьахәаԥшуала, сыԥҳа аԥсуаа дырӷьычзар ҟалап.
Ишыжәдыруа, аполитикатә ҭагылазаашьа наҟ-ааҟ еибархханы
иҟоуп. Иуцәызӡом, мышкызны ақырҭуа жәлари аԥсуа жәлари
еидыслар алшоит. Убри агәаӷ аҟнытә иҟалап аԥсуаа сыԥҳа
дырӷьычзар. Шәара шәышԥахәаԥшуеи сгәаанагара?
Уи зны са сахь даахьаҳәит, ҽазны Тарзан ишҟа. Игәы
хыҭхыҭуан, ҳгәаанагара дазыԥшын.
– Ус акәзаргьы алшоит! – сҳәеит сара.
– Убри аҟнытә, ухаҵкы Патос, иахьынӡазалшо уканалқәа
рыла сыӡӷаб лышьҭа унхылар сҭахуп. Аԥара сшәоит заҟа рҭаху.
Аус злоу лара лыԥшаароуп, еилукаама?
– Еилыскааит! – сҳәеит сара. – Аха, имӡакәа исҳәоит,
даара иӷәӷәоу аус снапы ианышәҵоит. Уеизгьы сара исылшо азы
схы сеигӡом. Зынтәи сгәалақәа схашҭхьеит. Уара узы, Диди, схы
аџьыка ықәысхуеит, сыгәра га!..
530

– Иҭабуп, сара уара угәра сымгозар суԥхьарымызт. Усами,
Тарзан?
– Ҳәараҭахума! – днақәшаҳаҭхеит Тарзангьы.
– Уеизгьы сара издыруазароуп аиаша: заҟа мааҭ узшәозеи
уӡӷаб дыԥшааны унапаҿы даныҟала?
– Аурыс иԥарала миллионк.
– Асеиԥштәи аус азы долларла ауп аус шыҟарҵо.
– Долларлагьы акәзааит. Миллион доллар инапы
иасыркуеит сыӡӷаб дсызҭо!..
– Уи дызӷьычыз миллион доллар даҳәоит. Наҟ-ааҟ аус
азызуа?
– Миллионбжак унапы иасыркуеит. Ишԥажәбои?
– Иабаргәызеи! – ҿааиҭит Тарзан.
– Саргьы сақәшаҳаҭуп! – сҳәеит, сҩагыланы ацара сҽазкуа.
– Зны уаангыл! – иҳәеит Нодар. – Ҵәыцак шьҭыхны
уҳақәныҳәа!
– Иаҭахым, сара сҿаԥхьа аус ӷәӷәа шьҭоуп, иахьа инаркны
уиада хәыцырҭа ыҟаӡам. Аказы сҵаашан! – аҩхацәақәа снар­
зыԥшын, ус ҿаасҭит: – Уӡӷаб зыҟны дыҟадаз амшира ианаԥылоз?
Диди аҩны аномер иҳәеит, Аҟәа.
– Ахазына, убрантәи уӡӷаб лышьҭа схылоит. Абыржәыҵәҟьа
сҽыжәлоит, Тарзан, аамҭа умазар уанӡа ҳаиццап!
– Азамана! – уигьы днагылеит.
– Ақәҿиарақәа шәзеиӷьасшьоит! – иҳәеит Нодар.
– Зыҟны дыҟадаз Лиа, даныӡыз ауха?
– Еҭери! – ҿиҭит Диди иԥҳәыс лахь. Дҭыгга, лылацәақәа
ҟаԥшьӡа арахь даадәылҵит Диди иԥҳәыс Еҭери.
– Иуҭахузеи?
– Амшира змаз аҭыԥҳа илыхьӡыз, иахьынхо арбану?
– Нази Кварацхелиа, Аҭынчра апроспект! – аҩны аномер
лҳәеит.
Ҳара уаҳа азҵаара ҳамҭиит. Ашҭа ҳашҭыҵыз еиԥш ҳма­
шьынақәа ҳнырҭатәеит. Аԥхьа дгылан Тарзан, уи сишьҭа­гыланы
снеиуан сара.
Аҟәа ҳашнеиз еиԥш, иҳаԥшааит иаҳҭахыз аҩны. Даадәылҵит
аԥшәмаԥҳәыс, уи лышьҭахь дгылан ԥҳәызба қәыԥшк. Зымшира
531

иаԥылоз шлакәыз ҩашьомызт. Тарзан иҳәеит изызнеиз аус.
Сара сгылан ус, азҵаарақәа зҭиуаз сҩыза иакәын. Лиа дшыӡыз
арҭгьы ираҳахьан, еиҵаӷәӷәа игылан.
– Ибыхьӡузеи, бара саҳкәажә? – Тарзан аԥшәмаԥҳәыс
дналызҵааит.
– Ҭамара Шониа.
– Быԥҳа?
– Наҭела лыхьӡуп.
– Иҟадаз ауха, ауаа шәрацәаҩызма?
– Наҭела лҩызцәа жәаҩык иреиҳамызт иаҳҭаз.
– Арԥарацәа шәыцызма?
– Арԥарацәа уаҩы иаҳамҳәаӡеит, иҟаз аиҩызцәа ҳакәын.
Аха ус ҳшыԥшыз ҩыџьа аҷкәынцәа ҳҭааит.
– Рыхьӡқәа, рыжәлақәа жәдыруама?
– Руаӡәк Гиа ихьӡын, Џьаԥариӡе… Егьи аҷкәын ижәла
сгәалашәом, Резо ҳәа иарҳәон.
– Ақәра рымазма?
– Ҩажәаҟа шықәса рхыҵуан.
– Ирҭахыз аҷкәынцәа?
–Лиа излалҳәаз ала, аҷкәын Гиа захьӡыз бзиа дибон. Лара
дылҭахӡамызт.
– Нас?
– Гиа захьӡыз Лиа аҩи ауаткеи лыдицалон.
– Лара илжәыма?
– Ауатка лиржәит. Нас ҭаха лимҭо даналага, лхаҭа даҽа
фырџьанк аанылкылан, инҭыркәкәаны илжәит. Ус ҟабымҵан
ҳәа сышлыцрыхоз… Арԥыс гәахәас иҟаҵаны длацәажәон, нас
зныкгьы еицыкәашеит. Ианыкәаша ашьҭахь Лиа ԥшак лҿа­
лырсырц адәахьы ддәылҵит. Уи илышьҭаланы илыцдәылҵит
аҷкәынцәагьы. Ҳаргьы акәашара ҳаҿын, идәылҵыз уажәыушьҭан иааип ҳәа ҳаԥшын. Аҵыхәтәаны адәахьы ҳандәылҵ
арԥарацәа рцәаарагьы ҳамбеит, Лиагьы дыҟамызт. Ҳааигәныҩт,
аха дыҟамызт. Аҩныҟа дцазар ҟалап ҳәа ақәаҳҵеит, адыррагьы
абаҟаҳҵоз!.. Насоуп ианҳаҳа Лиа дшыӡыз…
– Арԥарацәа жәбахьоума уиижьҭеи?
– Гиа захьӡу… Џьаԥариӡе, ақыҭанхамҩатә институт дҭоуп,
ақалақь аҿы лассы-лассы дызбалоит! – лҳәеит Наҭела.
532

– Ахәылԥазы, асааҭ быжьба рзы абра сҟалоит! – иҳәеит
Тарзан. – Шәҩыџьегьы смашьына шәынҳацҭатәаны аимдара
ҳалагоит. Дыԥшаатәуп Гиа захьӡу арԥыс. Иҟалап урҭ аӡӷаб
дӷьычны, дымҵарсны дганы дрымазар!..
– Дида, дида, иҳахьзеи? – дааӷьаҵәыӷьаҵәит Ҭамара
Шониа. – Дида, дида!..
Тарзани сареи ҳашьҭахьҟа ҳхынҳәит. Тарзан дышиашаз
Диди иахь дымҩахыҵит, сара инықәыршәны сҭаацәа рахь
Тҟәарчалҟа сцеит.
***
Ахырӷәӷәарҭахь сцап ҳәа сшыԥшыз Дусиа ус лҳәеит:
– Угәы иацәымӷымзар, ҳцап иахьа Дарданел. Аԥш
лоуҵарц угәы иахьҭоу аҵлақәа иҭагылоу ԥҟатәуп. Нас Џьон
иаҳзицәаӷәоит!..
Дарданел ҳәа дызҿыз аҭыԥ ҩадаҟоуп, абра ҳҿаԥхьаҵәҟьа
ииасуа аӡиас хәыҷы ахықә ушавоу уа унанагоит. Наҟ-ааҟ
амардақәа еиҿаԥшуеит, Дарданелтәи аҭшәара иахьаҩызоу азы
уи ахьӡ ахьӡырҵеит мандараа.
Мап акышьа сымамызт. Абыржәы иумцәаӷәаз, абыржәы
илоумҵаз ҭагалан аӡәгьы иуиҭаӡом. Арахь макьаназ лара лоуп
акрысҿазҵо, аԥш исымаз ԥыҭк лысҭоит ҳәа саналага лара
илымуит. «Уи аԥш уҭаацәа ирызга, ҳара иҳамоу уаргьы уабартә
иҟоуп. Амала, уԥшыжәла сгәаԥхоит – зыхәҵәы поу. Убри ԥыҭк
ҳауҭар илаҳҵап!» – лҳәеит лара.
Акранаҳфа, амҩа ҳақәлеит хҩык: Дусиа, лымаҳә Ашоҭ,
сара. Ашоҭ ԥыҭк дгәынқьуан, иԥҳәыс ԥшӡа Света дныжьны
ҳахьцоз. Изааӡарызеи, мыцхәы дылхыбаауеит. Ҳхынҳәаанӡа
дымҵадырсыр ҳәа дшәон.
Ахәархь, аиха – уаҳа акгьы ҳкымызт. Ҳахьцоз дукгьы
ихарамызт, ара ииасуа аӡышьҭра ҳашхыз мацара ҩбаҟа
километра бжьазар акәхарын. Аӡыԥшаҳәаҿы ана-ара алаҵарҭа
дгьылқәа рацәаны иамоуп. Арахь зны Ашоҭи сареи ҳааны
амҩақәа ҳрыцқьахьан. Уажәы иаша Дарданел ҳазцон.
– Изахьӡышәҵеи Дарданел? – слызҵааит Дусиа.
– Дарданелтәи аӡыбжьахала еиԥшуп, – аҭак ҟалҵеит. –
Уԥши, ишыҟоу, наҟ-ааҟ абахә дуқәа рыбжьара ишьҭоуп ари аҭыԥ.
533

Ҵабыргны, уажә ҳахьнеиз иссирыз ари аҭыԥ абахәқәа
ирҭаҵәахны иркын. Сара сгәы иаанагомызт Мандара асеиԥш
ахазына сԥылоит ҳәа. Еилагылоу аҵла рацәа укылыԥшны
унаԥшыр, Гынӡа ҳәа изышьҭоу ашьха ашьапы уқәыԥшуеит.
Аӡиас ахықәан ԥаса ара аферма рахә рзын аблок иалхны ахыб
дыргылеит. Аха ҩышықәса раԥхьа асы хьамҭа иауз еиланажьын,
арахь уаҳа арахә рҭыԥ ҟарымҵаӡеит. Дусиа лыҷкәын, уажәы
Урыстәылаҟа зҭаацәа зманы ицаз, шықәсык ара арахә рыхкаараҿ
ауҭра ҟаиҵеит. Сынтәа уи иан Дусиа ара аԥш лалҵарц лҭахуп.
Сара снеины санахәаԥш, ладаҟа даҽа х-нызқь метра ацуҵар
ауа иҟан. Иара адгьылгьы ԥсылоуп, ааԥынра шааиз еиԥш,
аџьамԥазқәа ршьапы гылеит. Абра жәабаҟа-жәаҩаҟа алқәа
игылаз ԥҟаны иқәугар адгьыл бзиа ааԥшуан.
Дусиа ҳашнеиз луҭра аҭыԥ арыцқьара далагеит. Ҳаргьы
ҳхәархь аҵла ашьапы инаҵаҳкит. Ссааҭ снахәаԥшит. Жәеиза
сааҭи 45 минуҭи ыҟан. Аӷа танкла Аҭара ақыҭа алахысра далагеит.
Арантәи уи иахылҵуаз абжьы гәаҩаӡа, алагьан дыршәызшәа,
иуаҳауан, ахрақәа иахьырныҩуаз оумашәа иҭагәыргәыруан.
Ахыс­рақәа рышьҭыбжь еиқәтәеит х-сааҭк рышьҭахь. Ҳаргьы
усҟан жәеиза ҵла ԥҟаны, аӡышьҭра иазааигәаны иахагылаз
ахьацаҵла каҿаны ҳалгеит. Ашьҭахь ԥыҭрак ҳаԥсы ҳшьеит,
аӡхықәан игылоу ахьацаҵла амҵан, атәарҭаҿ.
– Ҩ-ҿык змоу ақьала сыргылар сҭахуп, – лҳәеит Дусиа. –
Ари аҭыԥ хьчалатәуп. Ақьала ҟауҵар алшоит ԥаса арахә ахьтәаз
ахыбраҿ. Аа, абансшәа, – уи лнапы рыххо ислырбоит уажәыгьы
аблокқәа ахьеиқәу, еиламҳакәа иахьынхаз аҭыԥқәа. – Ҩ-ҿык
аҭаны исымазар сҭахуп. Зегь ҳаицхыраар, мышкала ҳалгар
ҳалшоит.
Ари аибашьра ыҟамкәа абра ҩын хәыҷык ҭаргыланы
ԥсшьарҭас иумазар насыԥуп. Аԥсабара аԥшӡара убла хнакуеит.
Аӡы уҭахызар уааигәа ииасуеит. Аӡыхьгьы амоуп ара иааигәаны.
Нхарҭа ҭыԥк аҟара адгьыл амоуп. Мрагыларахь – бахәроуп,
мраҭашәарахь – бахәроуп, ладаҟа – аҵлақәа, ҩадаҟа –
аҵлақәа, ашьхара, ахәажәра, аӡыҷҷақәа…
– Аӡыхь ахьыҟоу шәсырбоит! – Ашоҭи сареи ҳлыманы дцоит
Дусиа. – Аа, анахь шәыԥши! – ҳашнеиуаз аӡышьҭрақәа ҩбаны
534

рҽеиҵырхит наҟ-ааҟ. Армарахь, ҳаԥык ҳҭаланы ҳнеиуазшәа,
ашәаԥыџьаԥ зхаԥаны иҟаз аӡышьҭра ҳныҵалеит. Амырхәага
убаӡом ара, ӡынгьы-ԥхынгьы еимашьшьы ахаҿы хҩоуп.
Ҳаш­неиуаз армарахь аӡыхь ҳнадгылеит. Асып иалҵәрааны
ахьхьаҳәа иҵыҵны иаауеит. Баҳаҿык аҟара ижны иҟаҵоуп.
Амыруга умазар иҵегьы ижны ачачхалеи хуҵар алшоит. Ари
зынӡа иџьашьатәын.
– Џьанаҭ тәарҭоуп ари аҭыԥ! – сҳәеит сара.
Ашьыбжьышьҭахь маҷк иааҭынчрахеит, аха асааҭ фба
аныҟала бзарбзанла ахысра иалагеит. Аҭынчра ахьеиларгаз
Лабратәи афронт ашҟа акәын. Ҿааихак амаӡамызт нахьхьи
Аныуаа рхәаҟны аӷа иқәыргыланы имоу БМП-2. Уи маҷк
ианааиқәтәалак Лабраагьы пулемиот мцабзла аҭак ҟарҵон.
Ари ҳзышьцылахьоу хҭысуп. Ақырҭцәа жәыланы Лабра
анырзымгалак, танкла харантәила ихысуеит. Лабра дгьыл ҿаҵак
ыҟамзар ҟалап абзарбзан хы ахькамҳац. Аха уи иаанагомызт
Лабра каҳаит ҳәа. Аҭара, Кәтол, Чаарқыҭ, Ҭоумышь ақыҭақәеи
аҳаблақәеи каҳазар аҳа уигьы каҳаит. Абри изыхгом аӷа,
арахь имоу атехника ихы иархәаны ахысрақәа ирҿыцуеит, аха
алҵшәа ахьацым ихы еиланагоит, даушла дмақаруеит, хысрала
ргәы ҭиҟьарц иҭахуп аԥсуаа. Сталин иааӡамҭа ақырҭцәа зегьы
рашәеи ражәеи иалан дара иреиӷьу адунеи аҿы милаҭ дшыҟам,
дара реиԥш аӷәӷәареи аиааирақәеи зцу даҽа милаҭк шыҟам,
рыԥсы ҭанаҵгьы дара ириааиуа уаҩытәыҩса дгылараны
дшыҟам. Аԥсуаа… ирҭахузеи, ҿаҵак иҟам аԥсуаа, изҿу закәызеи
амӡанрақәа, ақырҭцәа ириааиуа џьыршьозҭгьы!.. Мап, мап,
дырҩегьых мап!.. Урҭ иаарласны акаамеҭ рԥеиԥшхоит, урҭ ари
адгьыл ианыӡаауеит иаарласӡаны. Наҟ ирласны ианыӡаарауеи
ари адгьыл. Ух, шәара аџьнышқәа!.. Идырны ишәымаз, хыхь
анцәа дыҟазар, ҵаҟа ҳара ҳауп ари адунеи зырхыџхыџуа. Абас
зхы зшьо роуп иахьа аԥсуаа иҳабашьуа. Аха, сишь, шәаангылеи!
Ауаҩытәыҩса ирҿио зегьы анҵәамҭа амоуп. Ҳаргьы ҳазыԥшуп
абри анҵәамҭа. Шәгәаныла, изеиԥшрахозеи, нас, иара? Ара
ҳаҟоуп, ҳааԥшып, иаабап иҟало!..
535

Маи 5, 1993
Амра ахаҿы цқьаӡа игылеит.
Ашарԥаз ԥхыӡк збеит. Сҭаца Рита, аибашьра еилганы,
лхәыҷқәа лыманы ҳгәарабжьара даабжьалт. Сара исыцыз сгәа­
лашәом, аха издыруеит сшаӡәымыз. Ажәакала, аиқәшәара
ҳаман сара сҭаацәеи Роланд иҭаацәареи. Аишьцәа реиԥылара.
Ахәыҷқәеи ҳареи ҳнапқәа еикәыршаны, ҳгәыдеибакыла-хыдеи­
бакыла, иаразнак ҳааилаҵәеит. Иҵуазеи ҳаибамбеижьҭеи.
Ҳгәыкны ҳаҟоуп, аибашьра хазы-хазы ҳашеит. Роланди
сареи ахәыҷқәа аԥара рзаҳшарц иаҳкуп. Абас агәырӷьара
сыманы сшыҟаз сылацәа аахыстит. Адәахьы илашахьан, ссааҭ
снахәаԥшызар, фба ҟалахьан. Сыԥхыӡ сазхәыцуа ҳамҭакы сиан.
Иахьа сцароуп ахырӷәӷәарҭақәа рахь. Џьон изласеиҳәаз
ала, маи ҩба рзын Аҭара агәаҿы ҩаԥхьа ақырҭцәа жәылазаап,
аха наҟ иԥхьарцеит. Убри шыҟалаз анҵатәуп.
Иацеиԥш артиллериатә хысрақәа Аҭара ақыҭа иамбацызт.
Аӷа еилкааны имоуп, хымԥада, ҳаибашьцәа рхырӷәӷәарҭақәа.
Иаҳараӡак уи далахысуан Аҭара аҩадахьы Кьамышә Быҭәба
инхара акәшамыкәша, ахәаны Акакь Кәыҵниа дызланхо
аҳабла, Аҭара агәы иахьаҵанакуа Уҭрына ҳәа изышьҭоу аҳабла.
Аӷа иршәны иааишьҭуаз ахы хьамҭақәа ана-ара икаҳауан, ухы
узеиҵыхуа иҟамызт, агәгәа-гәгәаҳәа иԥжәон аснариадқәа.
Ахәаны иҟаз ахырӷәӷәарҭақәа руак аҿы аибашьцәа ахш змырх­
уаз рыжәхьақәа ҩба ашьит. Ауааԥсыра акгьы рмыхьӡеит.
Амала, набжьоуаа рхырӷәӷәарҭа агәҭаҵәҟьа ахы хьамҭа
рылаԥжәеит. Арԥарацәа Алькеи, Нуга Кәыҵниеи, Вахтанг
Ҳараниеи аҭабиа иахьҭатәаз хә-метрак ирзааигәаны итҟәацит.
Аха, анцәа иџьшьаны, машәыр ҟамлеит. Сара снаганы уи адгьыл
ахьажыз аҭыԥ сдырбеит. Ахыԥҽыхақәа еизыргаз Нури Быҭәба
иҩнаҿы кәакьк аҿы аҭыԥ азырыԥшааит. Ваниа Бырӷашьыл
имандаринаҭра иалаҳаны иԥымжәаз ахгьы аарган, егьырҭ
еизыргаз ахыԥҽыхақәа ирыларҵеит. Уаханы иузышьҭыхрымызт,
убасҟак ихьамҭан. Ари аҭыԥ акәшамыкәша иԥжәоз аснариадқәа
ана-ара иахьцәыҵасуаз адгьыл жны, ахәра анҵаны иҟан.
Аҵлақәа ршьапы иакӡамшәа ихҵәаны, иршәны иахьканажьыз
сахәаԥшуан. Ари акаамеҭ анцоз ҭабиак уамыхьчозар, адәы
536

иқәнакыз иԥсы ҭаны дааннажьуамызт. Амала, аразҟы змаз
Хәыта Допуа дацәынхеит. Уи абри аамҭаз ҩнык аҟынтәи
даҽа ҩныкахь дышнеиуаз, анаараҿы ахы шәышәуа ишааиуаз
абжьы аниаҳа ажра иҽҭаижьын, иҽацәихьчеит. Жәабаҟа метра
изааигәаны итҟәацзаап. Анышә иҭнаҟьаз иқәнаԥсеит. Ихы аҩа­
хаха имҭаӡакәа даҽа снариадкгьы иааигәара итҟәацт.
Атәыла ахьарбгаӡаз сара сыхкаараҿоуп. Арԥарацәа сыш­
неиз еиԥш исарҳәеит ҩ-снариадк сыҩны азааигәараҵәҟьа
ишыԥжәаз. Амарда ҳнылбаан, аҩны ҳнеит. Иаразнак сылаԥш
ақәшәеит сыҩны ашьҭахьтәи аҿаԥшьы хә-метрак иацәыхараны
иахькаҳаз адгьыл ҵауланы, ижны иахьыҟанаҵаз. Ахыԥҽыхақәа,
аҿаԥшьы злаҟаҵаз аӷәқәа кылыжәжәаны, аҭӡамц иахьаахақәаз
ана-ара улаԥш ақәшәон. Абри аҿаԥшьаҿы акәын Аҭара раԥхьаӡа
акультура Ахан ԥыржәарацы абомбақәа аналарыжьуаз сҭаацәеи
сареи ҳнапқәа еикәыршаны ҳхы ахьаҳҵәахыз. Абыржәы абри
аҩнаҿы ҳаҟазҭгьы, аӡәызаҵәык ҳаԥсы ҭаны ҳанхаӡомызт.
Сызлаԥшуаз агәра сзымгозшәа иџьашьаны срыхәаԥшуан. Аӷәы
иалҟьаны икшаз ахыԥҽыхақәа абетон аҭӡамцқәа рҿы ирыӷӷаны
рышьҭа анын. Аԥенџьырқәа ирҭасаз асаркьақәа ԥыххаа адашьма
иқәыԥсан.
– Аихамҩа иқәыргыланы Кындыӷнтәи акәын иахьхысуаз!
– хыхь ҳанхала инапы рыххо, нахьхьи аԥсарақәа ахьынҵәоз
дкылыԥшны ишыҟалаз сзеиҭеҳәон Сундер Кәыҵниа. – Би­
нокльла ҳаԥшны иаабон. Авагон иақәгылан атанк, нас
даҽа бзарбзанкгьы. Убрантәи иҭдырҟьон х-сааҭк. Ашьҭахь,
рыснариадқәа анынҵәа, абзиала ҳәа рҳәозшәа, Аҟәа шыҟаз
рвагон цеит. Ҳаргьы, оҳ, гәышьа ҳәа, ҳахқәа ааиҵыхны адәы
ҳнықәлеит.
Абарҭқәа зегьы цқьа ишҭысҵаауаз, сыла иабоз шџьасшьоз
аамҭагьы такәы набжьысит. Ашьҭахь, аҩнынтә, абора аган аҿы
ааҵәак азна атол ақәҵаны иҵәахны исымаз, аԥшәмаԥҳәыс
лсервант иҭызгаз ахрустальқәеи аҵәца ԥшӡақәеи аашьҭысхын,
Рауль иҟны иаазган, иԥҽызи еибганы инхази еилыхуа снатәеит.
Сара дсыцхраауан Рауль иаҳәшьа Галиа. Ахрустальтә ҵәыцақәа
ақьаад иламҳәаӡакәа ус еихаргыланы ааҵәа иҭалҵазаап
Нанашьа, рыбжакы ԥҽит. Аибашьра ианалага мызкы ааҵхьан
537

еиԥш, ишәарҭахозшәа анылба, абра иааганы илҵәахит. Егьаҩгьы
наҩс-ааҩсуан, аха иахьышьҭаз уаҩ даламкьысӡеит. Иабарҭахыз.
Ари акәшамыкәша март ԥшаӷьы сбора ихнашәаз атол ҽыҭқәа
ана-ара икажьын. Ахрустальқәа зҭаз ааҵәа инацәыхарамкәа
адыӷаџьараҿ иҵәахыз снапҩырақәа, абар, бжьымзы инареиҳаны
иахьыҵәахыз уаҩы даламкьысцызт. Аха аихатә духовкаҿы,
сқьаадқәа рнаҩсангьы, ҳансамбль «Кәыдры» амаҭәақәа анеи­
баҳҭоз иаҳзырӡахыз амагә ласқәа еилаҳәаны абра иахьҭасҵаз
убри аӡәы иҭыганы игеит. Уи хьаас измадаз!..
Асааҭ ҩба рыбжазы Набжьоу аҳаблаҟынтәи агәақьҳәа
иҭҟьаны амина идыршәыз шааиуаз иара набжьоуаа рхырӷәӷәарҭа
азааигәара хыхь џьара иԥжәеит. Уи иаразнак ҳгәыҳҽаннаҵеит.
Раԥхьатәи асааҭқәа рзы урҭ ҩба-ҩбала, хԥа-хԥала идыршәуан.
Ҳара усҟан адәны ҳтәаны ҳаицәажәон, ҳазҿыз аус ҳалганы
ҳахрустальқәа ԥхьаҳкхьан. Иаразнак амаҵурҭа ҳныҩналеит.
Аха есминуҭ аҳауа иаларҵон аминақәа. Аха амина, ианаамҭоу
уҽацәумыхьчар, уԥсҭазаара ҿахнаҵәоит. Мшәан, ақырҭцәагьы
аԥсҭазаара ҳмоурц азами бџьарс иҟоу зегьы ҳақәкны ахысра
изаҿу!..
Нури Быҭәба иҩнаҟынтә Галиа лыхьӡ ҳәаны аӡәы ҿиҭит:
– Ирлас арахь шәхаланы аҭабиақәа рҿы шәҽышәҵәах!..
Ари аамҭаз Галиа абысҭаура даҿын. Уи уны даналга, лбысҭа
лхәан, асаанқәа ирынҵаны астол инықәлыргылан, ихылҩеит.
– Шәаала! – лҳәеит ашьҭахь.
Маџь дааны дыҟан ара, Рауль заанаҵ хыхь дхалахьан, уажәы
ҳахҩык, ҳааигәа ак тҟәацыр ҳәа ҳшәаны, нахьхьи ианҭҟьоз
абжьы ҳазыӡырҩуа, уи арахь икаҳаанӡа ҳәа ҳаиханы амарда
ҳнаҿалеит.
Хыхь ҳанхала аибашьцәа атанк ԥызҽуа СПГ ҳәа изышьҭоу
абџьар шьҭыхны ахырӷәӷәарҭахь агара иаҿын. Беслан Кәыҵниа
ԥызас данарҭа ашьҭахь, ара итәаз Набжьоуаа ргәыԥ Мариал
Кәыҵниа хадас дҟарҵеит. Уи иакәын уажәы адҵа рызҭоз.
– Иахьаҵәҟьа абжьы гәаҭаны амца рыжәҵатәуп! – иҳәеит
уи. – Мамзар арҭ ажьыфацәа ҳхы иқәтәарц рҭахуп!..
Нахьхьи Нури ибора азааигәара уи абџьар ықәдыргылан,
еиҵаҵаны знык ианхыс, абжьы ааузымчҳаратә иҭҟьеит. Ԥыҭрак
ашьҭахь агәызҳәа уахь џьара ирылаԥжәеит.
538

– «Нурс» абжьакәын урҭ зыцәшәоз, аха аснариадқәа
ҳамҵәеит! – иҳәеит Анзор Родик-иԥа. – Уи ахьшь акәҷарақәа
шацәшәо еиԥш, иарӡыӡон. Уажәы иҭҳарҟьаз иаҳа амч амоуп уи
аасҭа, абжьгьы уаӷеимшхароуп!..
Абарҵа ҳшыҵатәаз, ҳшеицәажәоз, аԥсшьарҭа ҩнаҿы ҳааиз
џьушьап, Нури иашҭа аҵыхәа мраҭашәарахь ала амина аӷьеҩҳәа
ианыԥжәа, «Ҟоҳ-чоҳ!» ҳҳәан, иаразнак амаҵурҭахь ҳаҩит. Аҵла
рацәа еилагылаз ҳахьчеит, насгьы маҷк иҭаҳараны иҟан, мамзар
ахыԥҽыхақәа ҳаахар алшон. Ҩажәи хәбаҟа метра ҳабжьан.
Уи ахькаҳаз алҩеи асабеи ныхчылеит. Ари инақәырццакны
ҳарԥарацәагьы даҽа знык иҭдырҟьеит. Нури иҩны аахыџхыџит.
Ҩ-сааҭк рышьҭахь ахысрақәа ааихсыӷьит. Галиа адҵа
ҳалҭеит:
– Шәаала акрыфара. Шәара иахышәҳәаауа сыздыруам, аха
сара амла сакит!..
Ари адҵа ҳадаҳкылан, иҟалаз аҭынчра ҳхы иархәаны
ҵаҟа аладара ҳанҭалеит. Акрыфаны ҳаалгон еиԥш, ҩаԥхьа
ахысра иалагеит. Абри аамҭазы аибашьҩы Џьонгьы дҳахьӡеит.
Уи иахьантәарак иҩны дцаны, агазмҩа дшазааигәоугьы,
ақырҭ­цәа иҭаар ҳәа дацәымшәаӡакәа, агәҽанызаара иманы
аҟәынџьхҟьара даҿын. Уигьы уажәы какалк ааикын, ахысра иа­
наҟәыҵ, Мандараҟа ҳцару ҳамцару ҳәа длакҩакуа дтәан.
– Ари ацәаҳәа ҳзахысыр, нас ашәарҭара ҳацәцоит! –
сҳәеит сара.
– Аха, умбои, хыхьтәи ахырӷәӷәарҭақәа рахьгьы аминақәа
аларыжьуеит!.. Уахьгьы ашәарҭара ҳԥылоит!..
– Иҟалалакгьы ҟалааит, ҳаџьал ыҟазар ҳаԥсуеит зегьакоуп!
– Нас, ус анакәха, ҳдәықәышәҵа!..
Ҳааццакын, ҩадаҟа ҳдәықәлеит. Жора Быҭәба дахьынхоз
ҳнаӡахьан еиԥш, ҩаԥхьа аминақәа ҳаваԥжәо иалагеит.
– Џьон, уццакы!..
Нахьхьи Сандра Ламиа иҭынхара ҳаавалон еиԥш, Димер
Џьынџьал дааҳԥылеит. Уи Катата Џьынџьал игәыԥ ахьтәаз
дцарц иҭахын. Ҳаниба дааҭгылт.
– Уахь ишәарҭоуп! – ҳҳәеит ҳара. – Жәаба-жәабала
аашьҭра иаҿуп!
539

– Ҵаҟа агәаҩала сзымцари?
–Ушԥазымцои, аха уахьгьы ишәарҭоуп! Абра уааҭгыл абри
«ақәаршаҩы» хкәаанӡа. Абар, шьҭа асааҭ фба ҟаларц егьагым!..
Ҳара ҳдәықәлеит ҳаԥхьаҟа.
Ашьҭахь еилаҳкааит, абри аамҭа иақәыршәаны, Ҷыҷыкәа
Таииа-иԥа Кәыҵниа иҩны ашьҭахьҵәҟьа икаҳаз амина дшахәыз.
Ахыԥҽыха аахеит ихәдаџьал, илаԥықәшәарҭа, ишьапы. Аҳәыс
кны дгылазаарын, аҭра иҭеицаларц иҭахын, уи ашьит. Иара
дрыманы Тҟәарчалҟа амҩа иқәлеит, аха, изларҳәаз ала, ашьа
ӷәӷәаны ицәцеит, цәгьала дыҟазаап!..
Маи 6, 1993
Ари амш азыбжак анцәа иашьапкра иазаҳкит. Аерманцәа
ныҳәа дуны ирыԥхьаӡоит иахьатәи амш. «Хантралес» ҳәа
иашьҭоуп.
Зыҟны сыҟоу аԥшәмаԥҳәыс Дусиа иаха илырхиахьан ҳа­
цыԥхьаӡа ацәашьқәа. Аиааира шьҭыхны изку Гьаргь ацқьа
ихьӡала, ишысҳәаз еиԥш, ари амш ныҳәак аҳасабала иаԥылоит
мандараа. Аӡбахә саҳахьан, аха снеины схаҭа исымбаӡацызт
Мандара ахәы ҳаракыраҿ ауахәама гылоуп ҳәа иахьаҿыз.
Есышықәса, изларҳәо ала, абра ажәлар еизаны анцәа
иашьапкуа ацәашьқәа рбылуеит. Арыцҳара ҟазҵахьоу аҟьашь
дыҟазар, абри амш аҽны абра дааины иаҭахыз амарҭхә ҟаиҵар
иҽирыцқьеит ҳәа ирыԥхьаӡон. Уимоу, аԥҳәыс иахьлыхәҭамыз
хаҵак дихнаҳәааны дыҟазар, лыԥхашьарҭа хызҩоз лцәамаҭәа
лшәыхны аӡәы имырбакәа махәык иахшьны дцозаарын.
Абарҭқәа зегьы сазҳәо Дусиа лоуп.
Сыхьӡала заа ацәашьы аныҟарҵа – сҭаацәагьы абра
иаҵанакуан – шьыжьӡа сгылан, сԥаҵа ссеит, ансамбль «Кәыдры»
ахьӡала иаҳзырӡахыз аиқәеи акәымжәи сшәысҵан, афицарцәа
рзы иӡаху ар рмагә насышьасҵан, сара стәала сҽеибысҭеит.
Ҳшынҭаацәаз: Дусиа, Света, Ашоҭ, сара Џьон ҳааизыԥшит.
Уи дагхозшәа анааба, Ашоҭ ддәықәаҳҵеит аҩны аанкыланы
иахьимаз. Уи ара дук иаҳцәыхарам. Дук мырҵыкәа урҭгьы
ҳахьӡеит. Ҳхынҳәаанӡа аҩны дахылаԥшырц дынҳажьит аԥшәма
ихаҭа – Ефрем Агоԥ-иԥа Забуниан.
540

Уи иахьа ҽакын хәыцырҭас имаз. Ашьыжь ерманык дры­
ларҵан, ҩнаҭацыԥхьаӡа днеины ирылеиҳәеит аҳәсеи ахәыҷ­
қәеи, иара убас зықәрахь инеихьоу ахацәеи Гәдоуҭаҟа ицарц
зҭахқәаз ашәҟәы ишанырҵоз. Дусиа мап ацәылкит ацара. Лыԥҳа
ԥшӡа Света лакәзар, «Иааганы автомат сдыркааит, сеибашьуеит,
џьарамзар џьаргьы сцом» ҳәа даақәгылеит. Уи лхаҵа Ашоҭ усгьы
уахь ддәықәырҵомызт аҟнытә,зынӡаскгьы алаҿымҭкәа ус дгылан.
«Уареи сареи аибашьра ҳуалуп!» –иҳәеит даахыхәмарны Џьон,
аха убригьы алаҿимҭӡеит. Иҳәом акәымзар, уахгьы-ҽынгьы уи
иԥҳәыс ԥшӡа лоуп дзызхәыцуа, аӡәы дицәигар ҳәа дшәозар
ҟалап. Ушәацәап, избанзар, Света леиԥш Мандара иԥшӡоу
дмаҷуп. Ҵоуп, ана згәы нсырхаз Жора Делианидигьы димоуп
аԥҳа ԥшӡа, нас ани Саша Маидаичук, Шьақро Мургәылиани
иԥаԥса дызхыршьааз аерманы ԥҳәызбагьы Света длықәлоуп,
убригьы арԥарацәа ргәы ҿылкаауа аҟынӡа дыҟоуп.
Ауахәама ҳәа жәларык зымҵаныҳәоз Мандара ахахьы ахәы
ҳаракыра иқәгылан. Ҩба-хԥа километра ихаразар ҟаларын
арантәи, аха есминуҭ зҽызыԥсахуаз аԥсабара сшагәылаԥшуаз,
ҳашнеиз сымбаӡакәа уа сынхалеит. Ҳара ҳнеира иазыԥшызшәа,
агәырқьҳәа инхалеит уахь анеира зҭахыз мандараа. Нахьхьи
џьара еидгәыԥланы ацәашьқәа адыркуан.
Иҟаз-ианыз анызба, уаанӡа исарҳәоз агәаанагара
аҽаԥсахит. Ари уахәамамызт – уи иаразнак игәасҭеит сара.
Ара игылан ихыхьчагаз ажәытәӡатәи абаа. Кәыдрхықәтәи иаҳа
идууп, ари уи аасҭа иаҳа имаҷын. Еилаҳахьеит, аха иаанханы
иҟоуп зышәагаа ҳаракымыз аҭӡамц. Ани ацәашьқәа былуа
анцәа иахьиашьапкуа уа маҷк иҳаракуп. Аибашьҩы дықәгыланы
дахьыԥшуаз. Кәыдрытәи абаа ҽакала иҟаҵоушәа гәасҭеит.
Абаа уахьынҭалоз наҟ абжара унаӡаанӡа ахаҳә шкәакәа цәны,
ауаҩ исахьа анҵаны игылоуп. Дусиа излалҳәаз ала, «ари
Гьаргь Аиааира амаа зку иоуп». Аха сара сахьахәаԥшуала, уи
ҽаџьарантә иааганы иқәдыргылеит, изакәызаалак аԥсыуарак
аныԥшуамызт. Ааскьа арахь иқәнагалаз ажәларқәа иреиуаз
шьоукы иааганы уахәамак аҳасабала, иԥшьаз ҭыԥк еиԥш
иԥхьаӡаны абра иааны иматанеиуан. Изымҵахырхәоз Гьаргь
Аиааиҩы ишәагаа метрабжак ыҟоуп.
541

Ацәашьы аркны саналга, – «Ирлас аибашьра еилго, аԥсуаа
аиааира ҳаманы досу ҳҭаацәеи ҳареи ҳаиқәшәо Анцәа иҟаҵа», –
сҳәан, Дусиа исылҭаз жәа-мааҭк аԥара ахаҳә ҟьаҟьа инықәысҵеит.
Нас уи ашьҭахь амца зсыркыз ацәашьы сахәаԥшуа ԥыҭрак уа
сааҭгылт. Ари ацеремониа саналга, шьаҿақәак сышь­ҭахьҟа
сааскьеит. Зықәрахь инеихьаз ԥҳәыс быргк сҭыԥ аанылкылан,
аматанеира далагеит, иузеилмыргоз ажәақәак ҳәаны анцәа
диҳәон, лылаӷырӡқәагьы лҿыҳәҳәы илеиуан. Аерманы бызшәа
са исыздыруам, аха уеизгьы илҳәоз еилукааратәы иҟан. Ажәлар
гәамҵуеит, уаҵәтәи рԥеиԥш зеиԥшрахо еилкаам, аамҭа бааԥс
иҭагылоуп, арахь ҵыхәаԥҵәара амаӡам аӷа ихысрақәа. Абарҭқәа
зегьы ихьаацәгьаны ирылаҽуп ажәлар, џьара ԥсеиқәхара
ҟалозар ҳәа анцәа иҳәоит. Абри абырггьы убри азоуп аус
иахәозар ҳәа цәашьык лыблырц абра дызхала.
Сусқәа санрылга Џьон дахьгылаз ишҟа сҿынасхеит. Уи ҵлак
ашьапы дадгылан. Ари абаа иҭиааз ахьацара ахы залҟьомызт.
– Макьана ҳамцаӡои? – дҵааит Џьон.
– Ацәашьы иаҳаркыз блаанӡа ҳаҟазароуп, – лҳәеит Дусиа.
– Ацәашьқәа ыршәпаны иҟалҵеит, арҭ блаанӡа…
Даҽа жәабаҟа минуҭ ҳанхазар ҟалап. Ҳаамҭа анааи Дусиа
ҿаалҭит:
– Уажәшьҭа ҳцалар ауеит. Ҳдәықәышәҵа!
Аҩны ҳанааи смагәқәа аасышьысхын, сеиқәа сыԥсахит.
Шьыбжьхьа архиаразы Дусиа лыԥҳаи лареи амаҵурҭахь
инеит. Сара сҩыга аашьҭысхын, иацтәи ахҭысқәа ашәҟәыбӷьыц
анҵара сшаҿыз, абжьы харзаманханы ари ҳазҭатәоу аиҩхаа
ҭнарцәажәаан, иԥжәеит акы. Арҵәаа ааҭлыргеит Света. Аҩны
шьҭыхны ажәҩан ахь идәықәнаҵаз џьысшьеит. Иаразнак аҩра
сызҿыз саҟәыҵын, адәахьы сындәылҵит. Ацҳа анаҩс ҽыуаҩк
даауазаарын, иҽы рҳаны идәықәлеит. Уи далҟьоу сеидру,
аӷәра аҿакны дхыԥхыԥуа аӡиас шыҟаз деиханы дааиуан. Зегьы
шанханы иҟарҵара иақәшәомызт. Зынӡа иаҳзааигәаӡаны акы
тҟәацит – абри еилкаан.
– Аҩны ашьҭахьҟа шәҽышәҵәахы, дырҩегьых ихысыр
рылшоит алақәа! – сҳәеит сара.
542

Света дгылан дышьхынԥсылазшәа.
– Ахыԥҽыха ааигәаӡаны исывҟьан, абра џьара ицәыҵасит!..
– лҳәеит лара.
Уи адәаҿы игылаз аҭанақьтә ԥечка амца ҭаҵаны шьыбжьхьа
даҿын. Лхаҵа Ашоҭ уи лааигәа дгылазар акәын усгьы.
– Арахь шәаала! – адҵа ҟасҵеит.
Зегь ҳашгәыԥыз ҵаҟа ҳалбаан, аӡышьҭаҿы ҳаанҿасит.
Абри аамҭаз даҽазнык иҭҟьеит нахьхьи џьара. Уи атрышә иасуа
ишааиуаз хыхь ахәахьы икаҳаит. Ҳара ҳлымҳақәа кыдҵаны
ҳаԥшын. Аха уаҳа бжьы ҳмаҳаит. Жәабаҟа минуҭ ус ҳаԥшын.
Ахысра иаҟәыҵит.
– Аҩы дашьны дыҟан ихысыз! – лҳәеит Дусиа. – Ахы
ахьынахоз идәықәырҵан, ҳара иҳалаҳаит. Ҳашьыр алшон!.. –
дыцәҳаит ақырҭцәа рзы.
Уаҳа имхысуазшәа анааба, иахькаҳаз гәаҳҭарц ара иҟақәаз
зегьы хыхь ҳҿынаҳхеит. Света ҳаԥхьа дгылан. Ҳгәыла Ашоҭ
Барцикиан иҩны акәшамыкәшоуп ари ахьыҟалаз. Шә-метракгьы
ҳабжьамызт. Аӡнырцә дынхон. Иҷкәынгьы ара дҳацын.
– Уани уаби абаҟоу? – сизҵааит.
– Хыхь ихалеит! – аҭак ҟаиҵеит.
Ашоҭ иԥҳәыс Кеӷьес луҭра ҳанҭаԥшит. Уа акгьы ҳамбеит.
Арахь рашҭаҿы ҳәаса махәҭак ҿҳәаны илашьҭын. Ахыԥҽыха
ақәшәеит. Ара ииасуаз афымца ҭелгьы хҵәаны икажьын. Ус
анакәха, абра ааигәа џьара икшеит ахы.
– Абан иахькаҳаз!.. – Света лнапы рыххо абетон шьаҟа
ахьгылаз ашҟа ҳхьалырԥшит. Уи метрак инацәыхараны ахаҳәра
илаҳаит ахы. Афы шьҭасызшәа уи ахькаҳаз ицәаӷәаны иҟанаҵеит.
Мандара уахьынҭало ҩышә метра набжьаны, амҩаду аҿықәан.
Ара лассы-лассы ауаа ныҟәоит. Ари аамҭаз амҩа ианыз аҽыуаҩ
ҷкәын иакәын, аха насыԥс иҟалаз, аснариад ахьыԥжәаз хәыҷык
днахысхьан, агәаҩара дҭаланы аихатәы цҳа дазааигәахахьан.
Деиқәхеит. Иалшон дашьыргьы. Насыԥ рыман Ашоҭ Барцикиан
иԥҳәыси иареи. Абжьааԥны еснагь руҭра иҭан, аҽага ркын.
Рыҩны иахызҭгьы, ирыхьшаз аҳәара уадаҩуп.
– Ауаҩы иаџьал анааилак, аҭабиа дҭатәаргьы, дызгаша
дагоит! – иҳәеит Ефрем Агоԥ-иԥа. Ԥсрак ҳахыԥеит иахьагьы!..
Нас сара даасыхәаԥшын, ус иҳәеит:
543

– Ирҳәоит иаарласны ҳара ҳтәқәа жәыларашәа. Аргьы
раагара иаҿызаап. Гәдоуҭаҟа сымцар ҟалап, ара сыҟаз.
Сымала, аԥара сымамкәа, ашьара сымамкәа, иабыкәу сахьцо!..
Сыршьуазаргьы абра сыԥсааит!..
Иҟалап ииҳәаз иашазаргьы.
Амшцәгьа ҳҭаарц иаҿуп.
Маи 7, 1993
Ашәҟәынҵа № 2
Аԥсны жәлар рфорум «Аидгылара» аҭаратәи ахеидкыла
аилатәара.
Маи мза 3 рзы аҭаратәи акультура Ахан аҿы имҩаԥысит
Аԥсны жәлар рфорум «Аидгылара» аҭаратәи ахеидкыла аи­
латәара.
Амш азҵаара:
1. Аԥсны жәлар рфорум «Аидгылара» Аҭаратәи ахеидкыла
аусуратә планқәа рышьақәырӷәӷәара. Аинформациа – ахеид­
кыла ахантәаҩы Иура Ҭарашь-иԥа Кәыҵниа.
2. Аиҿкааратә зҵаарақәа.
Аилатәара иалахәын: Жора Маҳаид-иԥа Адлеиба, Пата
Қьаазым-иԥа Ҷанба, Нури Расим-иԥа Быҭәба, Муџьа Виссариониԥа Аҳәба, Заур Иван-иԥа, Арвелод Раԥчка-иԥа, Анна Шьаликәаиԥҳа Бҷаииаа, Алик Иван-иԥа Барӷашьыл, Димер Дыргәын-иԥа
Џьынџьал, Иура Ҭарашь-иԥа, Анатол Уасил-иԥа, Пата Дмитрииԥа, Даҭикәа Иаҳиа-иԥа, Акакь Ҭемраз-иԥа, Леуа Баџьгәа-иԥа,
Петра Камшьышь-иԥа Кәыҵниаа.
Раԥхьатәи азҵаара аинформациа ҟаиҵеит «Аидгылара»
аҭа­ратәи ахеидкыла ахантәаҩы Иура Ҭарашь-иԥа Кәыҵниа.
Уи иқәиргылеит ашықәстәи аусура аплан азы абас еиԥш иҟаз
азҵаарақәа:
1. Аҿар рааӡара
2. Аекологиа (аԥсабарахьчара)
3. Ақыҭа аекономика азҵаара
4. Асоциалтә бзазара азҵаара
5. Амилаҭ арҿиара (Ақыҭа ауааԥсыра разырҳара)
6. Ақьабз бааԥсқәа рҿагылара
7. Акультура-лашаратә зҵаара
8. Агәабзиарахьчара азҵаара
544

9. Иҽеим аусқәа рҿагылара
10. Ашкол аусура аиӷьтәра.
Иқәыргылоу азҵаарақәа зегьы ҳабзазара иазааигәоуп,
ҳаԥсҭазаара иадҳәалоуп, уахгьы-ҽынгьы иҳацуп.
Ахеидкыла иалахәыз зегь акраамҭа еиҿыхеит, иршәеитирзеит, аимак-аиҿак ашьҭахь ирыдыркылеит абарҭ азҵаарақәа:
1. Аҿар рааӡара
2. Аԥсабара ахьчара
3. Аекономика азҵаара
4. Амилаҭ ҿиара азҵаара
5. Акультура азҵаара
6. Ақьабзқәеи иҽеим аусқәеи рызҵаара.
Нури Быҭәба ажәа даҳәоит. Уи иқәгылараҿы иазгәеиҭеит
иаразнак ала азҵаара рацәа ашьҭыхра шиашам. Еиӷьуп, иҳәеит,
зҵаарак раԥхьа аҭыԥ иқәаҳҵар, мамзар иаҳцәеилататар ал­
шоит, иҳалымшар ҟалап урҭ зегьы аҩаӡараҿы рышьҭыхра.
Абри апозициа дадгылеит Леуа Кәыҵниа. Аимак андуха, Нури
Быҭәбеи Леуа Кәыҵниеи агәыԥжәара рыманы аамҭа кьаҿла азал
аанрыжьит. Урҭ ҩаԥхьа азал ахь ианыхынҳәгьы ргәаанагара
аҽамԥсахӡеит. Нури Быҭәба ма ҩ-зҵаарак ныжьзааит ҳәа агәыҩ­
бара иманы дцәажәеит. Леуа Кәыҵниа иакәзар: «Ҳара макьана
цқьа ҳшьақәгылаӡам, арахь аус дуқәа ҳнапы рылаҳкит. Аиаша
шәҭахызар, ушьҭан ҳусқәа ҽеимхар ҳәа сацәшәо сыҟоуп» ҳәа
азгәаҭо игәаанагара иҳәеит.
Акакь Кәыҵниа иакәзар, – «Уеизгьы-уеизгьы ҳара ҳзыцәшәо
ҳәа егьыҟам, 37-тәи аамҭа ҳҭагылам, ишьҭаҳхқәаз азҵаарақәа
зегьы иашоуп», – иҳәеит.
Иура Кәыҵниа: «Нури Быҭәбеи Леуа Кәыҵниеи Хрушьиов
ихаан шьоукы-шьоукы апартиа иаҿагылоз афракциа шыҟарҵоз
еиԥш рхы аадырԥшуеит уахатәи ҳаилатәараҿ» ҳәа агәаанагара
изцәырҵит. Аҵыхәтәаны афзҵаарак ирыдыркылаз хә-зҵаарак
рылхны, зҵаарацыԥхьаӡа акомиссиа ахантәаҩцәа азалхны абас
еиԥш ирыдыркылеит.
1. Аҿар рааӡара. Акомиссиа ахантәаҩы Димер Џьынџьал,
акомиссиа иалахәу: Қарбеи Кәыҵниа, Алик Барӷашьыл, Анна
Бҷаииаԥҳа.
545

2. Аекономика. Акомиссиа ахантәаҩы Акакь Кәыҵниа.
Акомиссиа иалахәу: Маврик Кәыҵниа, Валери Какоба.
3. Аекологиа. Акомиссиа ахантәаҩы Петра Кәыҵниа.
Акомиссиа иалахәу: Пата Ҷанба, Ипполит Кәыҵниа.
4. Амилаҭ аҿиара. Акомиссиа ахантәаҩы Пата Кәыҵниа.
Акомиссиа иалахәу: Даҭикәа Кәыҵниа, Арвелод Бҷаииа.
5. Акультуреи ақьабз бааԥсқәеи иҽеим аусқәеи. Акомиссиа
ахантәаҩы Нури Быҭәба. Акомиссиа иалахәу: Анатол Кәыҵниа,
Леуа Кәыҵниа, Жора Адлеиба.
Маи мза 17 рзы акомиссиа ахантәаҩцәа ирыдҵоуп русура
апланқәа «Аидгылара» ахеилак аҿы иҭҵааны ирыдыргаларц.
Абриала ихыркәшан ахеидкыла аилатәара.
Маи мза 3, 1989 шықәса.
«Аидгылара» аҭаратәи ахеилак аусқәа ашәҟәы ианызҵо
Анатол Кәыҵниа.
***
Амш бзиахеит, аԥша аҵоуп, аха амра ԥхоит ихааӡа. Мандара
салҵны џьаргьы сымцаӡеит. Аҭара ақыҭа ахысбыжьқәа гаӡом.
Ишыҟалаз здырхуада, иахьак иааҭынчрахеит. Амала, нахьхьи
Лабра аганахь, уажәы-уажәы танкла ихысны аснариадқәа
аларыжьуеит.
Маи 8, 1993
Иахьа шәҩык аерманцәа алҵны ицар акәын. Ашьыжь
шаанӡа ашәҟәы ианырҵахьаз рымаҭәа хәыҷқәа еидкыланы
амҩа ианылеит. Асааҭ 9 рзы апост аҿы иаараны иҟаз амашьына
иазыԥшын. Сара сиҿцәажәон абри азҵааразы ԥаса аколнхара
хантәаҩыс иамаз, иара уажәыгьы уи идҵақәа назыгӡо, Аҭара
аерманцәа рқыҭан хадас изықәгәыӷуа Ҳамаиқ Кондакчиан.
– Зынӡа заҟаҩы алҵраны иҟада Аҭарантә? – сҵааит сара.
–Ԥшьышәҩык рхыԥхьаӡара шьҭаҳхит, – иҳәеит Ҳамаиқ. –
Иахьа шәҩык дәықәаҳҵо еибаҳҳәеит. Егьырҭ иаанхаз хәыҷыхәыҷла!..
Уи ашьҭахь ҵаҟа Аҭараҟа сылбааит. Аҩны снеины сны­
қәыԥшит. Аҳәира ахыҵәара иаҿуп. Еилкауп: шьҭа ҳаҩнқәеи
ҳадгьылқәеи ҳархыланы ацәаӷәареи алаҵареи ҳзахьӡо изы­
546

ҟалом. Абар, иаарласны маи агәы ааиҩнашоит. Иахьа амрагьы
ааузымчҳаратәы иаӷьны иԥхоит. Аԥхынрахьы ҳхьаԥшуа
ҳалагоит иаарласны. Ахақәиҭра ҳзааиргьы, ҳаиқәшәаны
ҳауҟаху, атрактор ыҟам, абылтәы ыҟам, ацәқәа ыҟам, ауӷә ыҟам…
Аполитикцәа ццакӡом, арахь есҽны ихарахо иалагеит ажәлар
ргәыӷрақәа, аибашьра акәзар, ахырӷәӷәарҭақәа рҟынтәи наҟ-ааҟ
ихараны аиҿахысрақәа ирҿуп, еибашьрак шаабац еиԥш, аӡәгьы
джәылом. Абар, шьҭа жәымзы ирықәуп уи цоижьҭеи. Иигазеи
ақырҭуа? Акымзарак. Шеварднаӡе иуаажәлар рнырҵәара даҿуп,
ҳәарада, аԥсуаагьы аӡәырҩы ҳавыршьаахьеит. Аибашьра еснагь
ауаҩытәыҩса иԥсҭазаара ҿахнаҵәоит. Ус иҟан, ус иҟоуп. Абри
акризис алҵразы акырынтә аицәажәарақәа мҩаԥыргахьеит.
Аха алҵшәақәа маҷуп. Акызаҵәык ҳара иаҳҭаху – ақырҭуа ир
Аԥсны адгьыл алгароуп. Абри иаанагоит ахақәиҭреи аҭынчреи.
Маиҟәаԥтәи аурыс ҳәынҭқарра аиҳабыреи аԥсуа ҳәынҭқарра
аиҳабыреи рконсультативтә еицәажәарақәа (маи 6–7) гәыӷ­
рақәакгьы унаҭоит. Ишԥаҟаҳҵари, агәыӷрагьы ҳацзароуп,
уиада аԥсҭазаара узышьақәыргылом. Аԥсны Урыстәыла адҵара
– уажәтәи аамҭазы уаҳа ԥсыхәа змам акоуп. Наҟ-наҟгьы ус
ианыҟала аԥсуа жәлар ҳаиқәнархоит. Аԥсуа жәлар еиқәырхатәуп
иара абыржәгьы. Атыша ҳанҭаҳа уаҳагьы ҳазҭыҵӡом. Мшәан,
еилкаами ақырҭцәа рыгәҭакы: аԥсуа жәлар уаҳа адунеи аҿы
рыхьӡ амҳәо рнырҵәара. Абри азы аибашьра ианалагаз
раԥхьатәи амшқәа рзы, усҟан Аԥсны иалалаз ақырҭуа ир
ахадараҿы игылаз, уажәы атәылахьчара аминистрс Шеварднаӡе
акьышәкьышәраҿ инеигаз Ҟарҟарашвили ишазгәеиҭаз еиԥш,
шә-нызқьҩык ақырҭцәа аныӡааргьы усс икым, аԥсуа жәлар
рышьҭамҭа ыҟамкәа ирызнырҵәозар. Ишаабо еиԥш, аамҭа
ишаԥсахуагьы, иаҳҿагыло аӷа бааԥс ззырҳәо иоуп. Аԥсуаа
ирҳәоит: акрыздыруа дагьууандаз, дагьуаӷандаз!.. Абригьы
ҳахәаԥшуазароуп зыҟны аус ҳамоу ҳанрызхәыцуа!..
Ашьыбжьышьҭахь, сышьҭахьҟа сгьежьны сшааиуаз, Жора
Быҭәба сымҩахганы акрысҿеиҵеит. Амлагьы сакуа сыҟан.
Ԥыҭраамҭак сыԥсы анысшьа, Жореи Жора иԥшәма Еҭерии иҭабуп
ҳәа расҳәан, сымҩа сықәлеит. Аҭара иахьа иаҳа иҭынчрашәа
иҟоуп, зны-зынла Набжьоу аҳаблаҟынтәи ақырҭцәа иаарышьҭуа
547

агранатԥжәарақәа алаҳамҵозар. Амала, иаха ҵхыбжьон
инаркны иаашаанӡа аӷа иснариадқәа рытҟәацбыжь­қәа ааҩуан
ана-ара. Нахьхьи иахьықәгылоу ианхыслак уцәа уааҭаӡыӡоит.
Сара еснагь исыԥхьаӡоит ибжьысуа аамҭа: 20-30 секунд рышь­ҭахь
адыжәҳәа џьара итҟәацуеит. Уи џьара, ма уара уҟны, ма сара сҟны
иақәшәар алшоит. Уи аԥсра мыжда зҭахыда, аха Аԥсны ахақәиҭра
мбакәа, снапҩырақәа еизганы аус рыдуланы салгаанӡа сыԥсыр
сыгәнаҳауп. Мамзар, сара среиӷьума ахазынақәа ҳарԥарацәа
иҭахахьоу!..
Мандара апост аҿы санааи, аерманцәа гәыԥ-гәыԥла
агәынамӡара рыманы аевкалипт ду ашьапаҿы итәан. Аԥсшәақәа
анааибаҳҳәа ашьҭахь урҭ рҟынтәи сара еилыскааит Ҷлоутәи
амҩала рцара шаԥырҟьаз.
– Нас, излацозеи? – сҵааит сара.
– Аҭаратәи амҩала!.. – аҭак ҟарҵеит.
Урҭ иахьа амҩа иқәлоу иқәымлоу ахәылԥазы еилкаахоит.
Акызаҵәык иҽеимхаз: абраагьы ауаа ргәы хыҭхыҭуа иҟарҵеит.
Аҩны сахьааиз, уаҵәы амҩа сықәлар ҟалап ҳәа згәы иҭазкхьаз
аԥшәма Ефрем Агоԥ-иԥа мап аҿаршәны икит амҩа сықәлом ҳәа.
Ажәлар лакҩакуа иаанхеит, зыгәра рго шьҭа даргьы
ирыздыруам, рхаҭақәагьы рхы агәра рзымго иҟаларц егьрыгым.
Маи 9, 1993
Аиааира амш артиллериатә салиутла иазгәарҭарц рҭа­
хушәа, асааҭ ааба инадыркны ихьамҭоу атанк ала аԥсуаа
ҳхырӷәӷәарҭақәа идырбаны ихысуеит ақырҭцәа. Ахқәа ааигәа­
ӡаны атҟәацра иаҿуп. Иахантәаракгьы ҿааихак рыма­ӡамызт.
Урҭ иаҳхысхьоу аибашьра ду иаанагаз аиааира ныҳәас
ирыԥхьаӡом. Уи аибашьра ахадараҿы дара ршьа иалҵыз Сталин
дышгылазгьы.
Қырҭтәыла иалҵны адунеи аҿы еицырдыруа ашьажәыҩцәа
Сталини Бериеи иахьа даарывагылт Шеварднаӡе. Аԥсуа
жәлар рыдагьы, ҳаԥхьаҟа аамҭақәа еикәшараны иҟоуп, дара
ақырҭцәа рхаҭақәагьы уи дзакәыҵәҟьаз аиаша рҳәарангьы
иҟоуп мышкызны. Еснагь Қырҭтәыла афашизм ахатәарым.
Аԥсҭҳәа еиқәаҵәа уажәы ихчыланы иҟоу зыцҟьашагьы амчқәа
цәырҵраны иҟоуп. Иалшоит икеикеиуа уи ажәҩан цқьахаргьы.
Аха, иага шықәса царгьы, ақырҭуа фашизм ашьапхыцқәа Аԥсны
548

иаланаҵаз ахаан азынгьы уи зырӷьо ахәырбӷьыц гылоит ҳәа
сыҟаӡам. Наӡаӡагьы аԥсуа жәлар ирцәыӡуеит урҭ рыгәрагара,
рыуара, рзааигәахара. Зыгәқәа ԥсны имеицәажәо аигәылацәа
реиԥш аихатә ԥардеиқәаҵәа ҳабжьаҵаны ҳаанхароуп. Абри
еилыркаароуп ҳаԥхьаҟа иҿиараны иҟоу ҳабиԥара. Зқьышықәса
рышьҭахь абарҭ сцәаҳәақәа оумашәа ибаны иаԥхьо ҟаларгьы,
сара исҭахуп урҭ иахьатәи ҳгәаҟра иалаԥшны ҳазҭадырыгылаз
еилкааны ҩаԥхьа ргәырҽанысҵарц. Уи адагьы ԥсыхәа ыҟаӡам
аԥсуа милаҭ ашьа еисуанаҵы.
Ашьажәҩы Гитлер диеиԥшнысшьалоит Шеварднаӡе.
Атәым ҳәынҭқаррақәа рзы, Америка раԥхьа иргыланы, иҟалап
уи дцәымзаркыраны, фырхаҵак иаҳасабала дрыԥхьаӡозар.
Избанзар, Асовет ҳәынҭқарра еилазыжьыз, ихзырбгалаз ачар­
ҳәаҩцәа иаргьы дрылоуп. Асовет ҳәынҭқарра иамаз абааԥсра­
қәеи ажьым­дырқәеи амхны, ирыцқьаны иҟаҵазҭгьы, насгьы
ами­лаҭ зҵаара аҩаӡараҿы инаганы иӡбазҭгьы, уара умаҷуп,
сара сеиҳауп ҳәа атәамбарақәа нкажьны, дхәыҷы-дду, досу
идгьыл аҿы даԥшәыманы иаҳаҭыр рбазҭгьы, иахьа ажәларқәа
зҭагылоу ашьаарҵәыреи, амлашьрақәеи, агәреибамгарақәеи
ҟаломызт. Жәохә республика ракәын злахьынҵа зчаԥоз, егьырҭ
зегьы ҳԥаԥсацәазшәа аган ҳаважьын. Абарҭқәа-абарҭқәа
реиҟаратәра амцхәрас, СССР ыҟаӡам ҳәа анрыларҳәа нахыс,
рызқәа ҳаиарханы инагылеит еишьцәаҵас зыгәра аагоз ами­
лаҭқәа реиҳабацәа. Абасҟаамҭа зчеиџьыка еилысхьаз, уи
ачеиџьыка иаӷрагылаз, зегьы ҳагәра еибамго, ҳаилаҩынтуа,
иҳамаз абзиарақәа ҳамхны аӡы иҭазыжьыз дыруаӡәкуп
Шеварднаӡе. Ихы мацара дазхәыцит, ичарҳәаразы адолларқәа
идыркыз дазхәыцит, уи адагьы дызхылҵыз иуаажәларгьы
драӷаны дсыԥхьаӡеит сара. Адунеи амаа зкушәа изыԥхьаӡо
аҳәынҭқарцәа уи ихы иршьышьуа амцхәрас, заанаҵ ихәда
ашаха ахаршәны акнаҳарҭахь амҩа идырбазҭгьы, ажәлар рзын
насыԥ лашак каԥхар ҟаларын…
Акнаҳарҭахь анысҳәа, иаҳхысыз аибашьра иадҳәалоу
жәабжь ссирк сзеиҭалҳәеит аакьыскьа зыҟны сыҟоу аԥшә­
маԥҳәыс Дусиа. Аиааира амши иахьатәи ҳҭагылазаашьеи ирыд­
ҳәалазшәа збеит сара.
549

Дусиа (Евдокиа) Пиотр-иԥҳа Мальченко – «Апедагогикатә
поема» зҩыз Антон Макаренко иԥҳа Паша (Пелагеиа) лыԥҳа
лоуп. Дусиа излалҳәо ала, Антон иҭаацәара дуун, жәҩык
аԥҳацәеи ԥаки ихылҵит. Сара Антон Макаренко иԥсҭазаара
ҭысҵаарц акәӡам сызлацәажәарц исҭаху, абри ауаҩ дуӡӡа ишьа
злази сареи абра Мандара ҳахьеиқәшәаз ауп ссирс исымоу.
Дусиа Мальченко диит 1936 шықәсазы. Лхәыҷрашықәсқәа
мҩаԥыси Краснодартәи адгьылҿацәаҿ, Ҟрымтәи араион
Горновесиолый Хутор ҳәа иахьашьҭоу. Абра ишыҟаз ауп
Аџьынџьтәылатә еибашьра Ду ахьрыхьӡаз. 1942 шықәса рзы
афашист Германиа импыҵаихалахьан ари адгьыл. 1943 шықәса
рзы хәыҷгьы-дугьы еидцаланы иахыргеит. «Сымҩашьозар, ари
ҟалеит маи мзазы, – илгәалалыршәоит Мальченко. – Амҩан
ҳаиҟәыргеит сани сареи. Литваҟа ҳхы хан. Заҟа аамҭа ҳныҟәоз
сгәалашәом. Анемец солдаҭцәа рзы, амҩа ҳахьықәыз, ахәыҷқәа
ашьа ҳалырхуан. Уаҳа акы иаԥсамкәа ианаанхалак абензин
нарықәҭәаны ирбылуан. Аконцлагер аҿы ҳнаргеит. Абраагьы
убас иҳазныҟәон. 12-13 шықәса ирҭаз Германиаҟа идәықәырҵон,
6-8 шықәса ирҭаз, сара исықәлаз, абра ҳанрыжьит. Ҽнак, амцхә
ашьа сылырхызар акәхап, сыԥсы маҷхеит. Санааԥш, ахәыҷтәы
ҩнаҿы сшыҟаз збеит. Ара ԥыҭк сымч анҭарҵа сҩызцәеи сареи
ҳабналеит ҽнак. Заҟа аамҭа ҳныҟәоз сеидру, ҳҵааԥшаауа
Карпаттәи ашьха ҳхысны Сальсктәи адгьыл каршәра ныжьны,
Краснодартәи адгьылҿацә ахь ҳгьежьит. Абрантәи ҳхутор
Горновесиолыи сааит. Ара сыздыруаз, издыруаз ҳәа уаҩы
дахымызт. Нас ауаа срылан, иахьа – ара, уаҵәы – ана. Амцхә
ажәа уасыршьыр сҭахым, 1957 шықәсазы сан дсыԥшааит.
Аԥсныҟа сааит 1947 шықәса рзы. Кәазан сыҟан раԥхьаӡа.
Ицон амлакра. Ҩаԥхьа чаҿаҵак аԥшааразы ауаа срылалт.
Абас саанагеит Арасаӡыхь Жәыжә Ҳаџьым иҭаацәараҿы. Урҭ
срыдыркылеит рхатәы ԥҳак леиԥш.
Хынтә аҭаацәара салалахьеит. Раԥхьатәи схаҵа – Цацуа
Андреи иҟынтә аԥҳа дсымоуп, Татиана захьӡу; аҩбатәи схаҵа
даԥсыуан – Георги Леонти-иԥа Гамгиа; уи иҟынтәи аԥа дсымоуп
– Валери; ахԥатәи схаҵа дермануп – Забуниан Ефрем Агоԥ-иԥа.
уи иҟынтәи хҩык ахшара саҭәеишьеит анцәа: Руслан, Лиудмила,
Светлана. 33 шықәса ҵуеит абри аҩнаҭаҿы сыҟоижьҭеи».
550

Дусиа аҭаҭын дахоит ахацәа реиԥш, лассы-лассы
илырҳәуеит заа иԥҟаны илымоу агазеҭ. Насгьы, уи агазеҭ рдуны
иԥҟоуп, арымӡаа аҭаҭын агәылажьны илырҳәуеит. Ибзианы
акранылфалак, еиқәырццакны ҩынтә дахоит, акы лызхом.
Ларгьы ԥҳәыс дууп, иаалыланы дыҟоуп, акрыфараҟынгьы
дхәыдаӡам. Ишысҳәаз еиԥш, аҭаҭын рҳәны амца аналырклак,
гәырҭәыла лыҩныҵҟа индәықәылҵоит, нас уи ҩаԥхьа арахь
ианоулышьҭлак, адәыӷба иҭыҵуа афақь еиԥш, лмаҵурҭа
хәыҷы иаразнак ааԥынтәи анаҟә хчылеиԥш, инахатәоит. Сара
сеиԥш уи лхаҵагьы алаҿиҭӡом. Уи алҩа сара исԥырхагам, аха
Ефрем, Аџьынџьтәылатәи еибашьра иалахәыз, уажәы хәыҷык
згәабзиарақәа хәанчаны иҟоу иԥырхагамзар.
– Аибашьра шыҟало ахәыҷқәа роуп издыруа, – лҳәеит
убасҟан уаххьа ыфаны ҳанааидтәала.
– Уи шԥеилкаатәу? – сҵааит сара.
– Уи шеилкаатәу усоуп, аибашьра ҟаларц шықәсыкҩышықәса шагу ахәыҷқәа ихҭаркуа иалагоит ар рыхәмаррақәа.
Илҳәаз оумашәа сархәыцит. Ҵабыргны, ари акаамеҭ ҳа­
лаԥшаанӡа, исгәалашәоит, Нури Быҭәба ихәыҷқәа: Асҭанда,
Астаддина, Асмаҭ, Асҭикәа, Асҭамыр, нас сара стәқәа –
Хьымкәырасеи Анетеи анааиқәшәалак, ҳашҭа хәыҷы ҭырцәа­
жәаауа, лабашьашәала, мҿышьашәала еибырҭоз ахыс­гақәа
ҟаҵаны, «Похә-похә, пах-пах, тра-та-та!» – ҳәа «еибашьуан».
Иахьа абар, лабҿаба ақырҭцәеи аԥсуааи еиӷацәаны анибар­
ҵәара иаҿуп.
«1942 шықәса ҳарҭан усҟан, – дналагеит Дусиа лажәабжь.
Сара слымҳа кыдҵаны сылзыӡырҩуан. Амаҳә Ашоҭ дтәаны
аҭаҭын ихыхуан. Света аԥхынтә еимаа бырфын рахәыц шәпала
аԥара даҿын. Дусиа лажәабжь налыгӡон: – Ишысҳәахьоу еиԥш,
ҳахьынхоз импыҵахалан икын анемец. Аха ҳара ахәыҷқәа,
еимҟьрак анаабалак, аҭабиақәа иҟаҵаз ҳаахәыҵыҵны, ане­
меццәа ҳарцәыхараны, ар рыхәмарра ҳалагон.
Ҳацуҭаҿы ахәыҷқәа рацәан. Урҭ зегьы рыхьӡқәа, рыжәлақәа
иахьа сгәынкылараҿы инымхазаргьы, рсахьақәа мшаҽны ишыз­
баз саԥхьа сыла иаахгылоит.
551

– Аибашьра ду ҳахәмаруеит, – иҳәеит абри аус аҿы иаҳа
ахадара нызкылоз ҷкәынак. – Ҩ-хәҭакны ҳҽаҳшароуп, –
иҳәеит уи.
Ишиҳәаз еиԥш, ацуҭаҿы еиланхоз ахәыҷқәа ҩ-хәҭакны
ҳҽаҳшеит. Убри анаҩс, ҳаиҿызкаауаз аҷкәын ус иҳәеит.
– Сара Сталин ироль насыгӡоит. Даҳҭахуп Гитлер. Дызусҭада
Гитлер? – уи ироль назыгӡашаз иалхразы дааҳалаԥшит.
– Сара сакәзааит! – иҳәеит ҷкәына хышк. Жәабаҟа шықәса
ихыҵуазар ҟаларын.
– Мрагыларахьтәи аганахь Сталин ир гылоуп, мра­
ҭашәарахьтәи аганахь – Гитлер. Сталин ир иалахәу арахь
шәсышьҭал!..
Сталин ир салан саргьы. Сраҳәҭаԥало срыцын ар рыхә­
марра иалахәыз. Аҷкәынцәа ааицәажәан, иаҳа аӷәӷәақәа ҳәа
зхы зыԥхьаӡоз, ԥшыхәра ицаны Гитлер дааргарц рыӡбит. Ус
иагьыҟарҵеит. Дук мырҵыкәа уи имахцә данкны дааргеит. Уи
иаанагоз Германиа анапы иҩахеит, Гитлер капут акәын.
Гитлер дыкны данаарга, егьырҭ шаҵахаз еилкааны, ԥаса
ишеицәажәахьаз инақәыршәаны, аибашьра иаҟәыҵын, уи
икоманда иалахәыз рнапқәа шьҭыхны «иалҵит». Сталин иҭа­
ҭыныжәга иҿыҵакны длеиҩеиуан.
– Гитлер, ишыжәдыруа еиԥш, дшьажәҩуп, уи иус ҳаӡбароуп!
– иҳәеит Сталин, иарӷьа напы шьҭыхны дмақаруа. – Шәгәы
ишԥаанагои?
Гитлер ҩыџьа аҷкәынцәа инапқәа аанкыланы ивагылан. Уи
дқәацар руӡомызт.
– Иус ӡбатәуп, насгьы иқәнага дақәыршәатәуп! – рыбжьқәа
геит ахәыҷқәа ана-ара.
– Ашьра иқәҵазааит! – иҳәеит Сталин. – Аа, абра, гәыԥҩык
ҳпартизанцәа шыршьыз еиԥш!..
Зегьы уахь инхьаҳәит. Жәабаҟа метра инарцәыхараны
иҟаҵан акнаҳарҭа. Иаразнак адҵа анроу, ҩыџьа цан, ашаха
рыԥшааит, хыхь иршәны инахадыршәын, ҟәардәыкгьы рыԥшаан,
уи аҵаҟа инадыргылеит. Гитлер ишиҭахымыз дрыманы уахь
инеит. Днаганы уи аҟәардә днықәдыргылан, ихәда ашаха
нахадыршәит.
552

– Аԥсра рԥеиԥшзааит афашист мпыҵахалаҩцәа! Гитлер
капут! – рҳәан, ахәыҷы дзықәгылаз аҟәардә инагәҭасит.
Абри аамҭаз атревога ҟалеит. Ар ҟаԥшь рҳаирпланқәа
нхылан, анемеццәа рхыӷәӷәарҭақәа абомбақәа рыларыжьуа
иалагеит. Асирена абжьы шгаз еиԥш, аҭабиақәа рыҽҭарыԥсеит
ахәыҷқәа.
Аҭынчра аныҟала анемеццәа роуп раԥхьаӡа игәазҭаз
ахәыҷы дшыкнаҳаз. Дара роуп дыкнызхызгьы. Ахәыҷқәа
убасҟак Гитлер ицәымӷхара рылаҽны иҟан, уи дышгитлерымыз
рхашҭит. Иҟалаз анырбоуп ауаҩы дшыршьыз анеилыркаа, аха
усҟан иҟалашаз ҟалахьан…
Анемеццәагьы еилыркааит иҭахаз Гитлер ироль шынаигӡоз.
Ҳаҭыр иқәҵаны дара рнапала ахәыҷы дыжны дымҩаԥыргеит.
Дусиа лажәабжь далган, аҭаҭын лҩа лгәаҵахь иҭарчны
илымаз ааулышьҭын, дҩагылеит.
– Гитлер имҩа дықәлоит Шеварднаӡегьы, убалап! – лҳәеит
лара. – Иахьазыҳәа адунеи амаа иара ику џьишьоит, аха уи
иаамҭагьы иҿҳәарагьы ааигәахоит!.. – ҩаԥхьа аҭаҭын лҩа
лгәаҵахь идәықәҵо инацылҵеит: – Зегьы ҿҳәарак-ҿҳәарак
рымоуп. Абар-абар, сгәы исанаҳәоит уи дзықәшәараны дыҟоу!..
Аерманцәа иахыҵраны иҟаз, ашәахьанӡа шәааԥшы ҳәа
раҳәаны, рыҩнқәа рахь иоурышьҭит. Ашәахьа захьӡугьы
уаҵәоуп!
Ашьыбжьышьҭахь ахысрақәа ыҟаӡам, ҭынчроуп. Аԥсҭҳәа­қәа
хуп, аха акылҳарақәа ирылҟьаны амра ԥхоит, ашоурагьы ыҟоуп.
Аԥсуа радио иҿыцыз ҳәа егьамҳәеит.
Ақырҭуа мчыла ари адгьыл дықәымцакәа Аԥсны аҭынчра
зыҟалом. Абри агәра гатәуп. Еицәажәарыла ақырҭуа Аԥсны
далҵны ахааназгьы дцом.
Аиааира амш аҳаҭыр азы Дусиа лыԥҳа Света дықәгьежьаан,
ҩ-кәтык ҳзылшьит. Аҭаацәа зегьы – саргьы сналаҵаны – даараӡа
ҳаҭхаџьит. Иаҳзынхеит ҳәа сыҟоуп рбаӷьки ҩ-рцынаки. Рцынак
ҟәарҭын, акәтаӷь аҵарҵан, ихтәалоуп, даҽа ҟәарҭк кәҷышь
заҵәык хнахын, ан иаҵаҽырбо иацуп. Амаҳә Ашоҭ аакьыскьа
қаблак ааиган, ишьны, иҭырттаны иржәын, атушонка алырхит.
553

Агәаанагара зласымоу ала, уи ыфаны ҳалгахьеит. Ушьҭарнахыс
ацыфазы ҳшыҟалаша аҳәара уадаҩуп. Аха макьаназы аԥш
ҳамоуп, амла ҳамкыр ҟалап. Аус злоу – алаҵара аамҭа цаанӡа
аԥш хәыҷык ҳазцәыҵаҳәҳәар ампыл аагеит. Аибашьра аҵкыс
ишәарҭахеит амлакра!..
***
Паташь Патаӡба иажәабжьқәа рыҟнытә.
Жәамш рышьҭахь шьыжьык инықәсыршәын, Тарзан иҟны
снеит. Аԥшәма дгылахьан, сшибаз еиԥш аԥсшәа саҳәо дысԥылан,
иҩныҟа дсыԥхьеит.
– Иҭабуп, уахь сызнеиӡом, аус сымоуп.
– Аду Нодар иус акәзар?
– Ааи, иароуп, умҩашьеит.
Смашьынала сыҟан, Тарзан дааины даасыватәеит. Минуҭқәак
рышьҭахь Диди иҩны аԥхьа ҳааҭгылеит. Ҳнеира дазыԥшызшәа,
аԥшәма ихаҭагьы агәашә дылагыланы даҳзыԥшуан.
– Цәалшәарак сааимнадеит шәшааиуаз аҟара, – иҳәеит,
иаԥсшәа ԥсы ахаӡамкәа. – Шәҭал арахь! – агәашә ааиртхьан.
Адәныҟа ҳгыланы ҳаицәажәара зыԥшӡахомызт аҟнытә,
ашҭа ҳанҭалеит. Ҳашиашаз аанда аган аҿы игылаз амушмула
амҵан ҳҭыԥқәа аанаҳкылеит. Иаразнак, ҳнеира дазыԥшызшәа,
дмаҵуҩ ԥҳәысзу, дрыуазу сазымҵааит, дықәгьежьааны ҳамаҵ
аура далагеит ԥҳәыск. Уи ҩынҩажәаҟа шықәса лхыҵуан,
аха еинаалак лакәын, дласын, иаразнак ҳшынатәаз еиԥш,
аԥырԥалыкь еиԥш даҳхагьежьааны астол лырхиеит.
– Ҳаицәажәара аӡәыр дазыӡырҩру? – сҵааит сара.
– Ус згәаӷьуа агәылацәа сымаӡам! – иҳәеит Нодар.
– Ус анакәха ҳалагап! – сҳәеит сара.
– Акака аанаҳкылар?
– Аус иахәозар ишышәҭаху!
– Акака ҳԥырхагаӡам! – иҳәеит Тарзангьы.
Фырџьанк-фырџьанк ауатка аажәит. Нашарҵәык снацҳаны
ианысфа ашьҭахь, счабрала сқьышә аасрыцқьан, сналагеит.
– Ишәсырдырырц сҭахуп шәыԥҳа хазына Лиа лышьҭа
сышхылаз…
– Нас, нас? – изымчҳауа слакҭа дынҭаԥшит Аду Нодар.
554

– Уара ухаҵоуп, апатын Нодар! – сҳәеит сара. – Ацәгьеи
абзиеи урыниахьеит, ачҳарагьы умаз. Изхысҳәаауа… – схы
ласырҟәит, агәаӷьра цәгьан исҳәараны иҟаз ишаԥыз еиԥш
иазыӡырҩуаз рызнагара. Уи еиликааит аԥшәма, илақәа ҭыҵны
ицо даасзыԥшит.
– Дыршьыма, илыхьзеи? – дҵааит иаразнак.
– Излеилыскааз ала, аԥара азыҳәа Лиа ԥшӡа лӷьычра
рҭа­хижьҭеи акрааҵуан. Ишлышьҭашәарыцоз инанагеит ауха
амшира ахьазгәарҭоз аҩнаҿы. Ицәыҵагыланы иԥшын лымариа
роуазар ҳәа. Ус ишыԥшыз, агәырӷьара ахьрымаз азал аҟынтәи
ашә аартны адәахьы даадәылҵит лара. Агәашә дааҭыҵуан еиԥш,
уи илыхьӡеит ҩыџьа арԥарацәа. Ишылымуаз мчыла аморф
лылаҵаны илԥырҵит.
– Изусҭцәада дара? – дааӷьаҵәыӷьаҵәит Нодар.
– Ҭамара Шониа, зыҟны дыҟаз шәыԥҳа, шәлазҵаар, урҭ
зусҭцәаз лдыруазар акәхап. Ҳәарада, урҭ рыԥшаара шәылшоит
иаарласны. Тарзани сареи ҳнеины ҳҵаахьеит уи аҵыхәала.
– Усоума? – Тарзан иахь дҵааит Нодар.
– Ааи, апатын Нодар!..
– Нас, уажәраанӡа изысмаҳацыз?
– Ҳазыԥшын уи ашьҭахь аԥшаарақәа рылҵшәа!..
– Тарзан ииҳәо иашоуп, – сҳәеит саргьы. – Сара
соуп ус еиԥш адҵа ҟазҵаз. Амала, шьҭарнахыс урҭ ԥшааны
шәразҵаароуп.
– Нас, нас? – уи егьигӡамызт аҵәыуара далагарц, илақәа
ҟаԥшьӡа ацәаакыра рывҵыжжы иҟалахьан. – Нас, нас? –
даасыхәаԥшит.
– Гиа захьӡыз Џьаԥариӡе иҩызеи иареи анца ашьҭахь,
Лиа лхала лхы ахьынахоз амҩа данылеит. Уиакәын ирҭахыз
илышьҭашәарыцозгьы. Иаразнак иналыхьӡан, рмашьына ааныр­
кылан, ашә аадыртит.
– Шәызусҭада? – лҳәазаап лара.
– Нодар бзиа иҩызцәа ҳауп! – аҭак ҟарҵеит.
– Ишәҭахузеи?
– Амашьына бҭал.
Амашьына дынҭалеит.
555

– Изусҭцәадаз арԥарацәа, бнапқәа ырҵәины изкқәаз? –
иҵаазаап дара.
– Гиа захьӡу бзиа сибоит. Аха сара дысҭахӡамызт. Уи
аниасҳәа ихьымӡӷшьаны, иҩызеи иареи аморф сылаҵаны
соурышьҭит.
– Ҟоҳ! – иааџьаршьеит арԥарацәа. – Рацәа инырҵәатәын.
Заа иаадырызҭгьы ҳрыхьӡон, аха шьҭа…
– Аҩныҟа сшәымган! – лҳәазаап лара.
– Избан? – иҵааит егьырҭ.
– Ас сшыҟоу саб сибар сишьыр алшоит. Уаҵәы исхыԥ­
саар нас…
Ажәакала, дымҵадырсырц зҭахыз иахьырҭахыз аҭыԥ ахь
дыргеит. Ауха ҳаҭыр лықәҵаны дышьҭарҵеит. Ашьыжь ианааԥш
инеизар…
Схы ласырҟәит ҩаԥхьа. Сыҩнапык еимлагәаны сылахь
аҟьаҟьара инадыскылан, схаԥыцқәа еихырӷәӷәа иааныскылеит.
Абас стәан ԥыҭрак. Нодар иҟалаз ицәа иалашәан, ашырҳәа
дҩаҵҟьеит.
– Иҳәа иҟалаз? – дыҩнаҵәааит иара.
– Арԥарацәа изларҳәо ала, Лиа дыԥсны аиарҭа дылан.
Адоза рыӷәӷәаны илыларҵазар акәхап!..
– Аах!.. – иҽизымшьуа адыжәҳәа игәы дынҭасит. – Аах!..
Тарзан дҩаҵҟьан, аҵәца азна аӡы ииркит.
– Угәы ԥумжәан, ижә ари!..
Ҿымҩақәак ааҟаиҵеит. Нас ҩаԥхьа дааины иҭыԥ аҿы
днатәеит.
– Абарҭ зегьы ииашоу?
– Гиа Џьаԥариӡе дшәыԥшаа. Уи идыруеит иҟаиҵаз. Уи
ашьҭахь шәареи сареи ҳаицәажәап! – саргьы сҩагылеит.
– Ииашазаргьы ҟалап, – исҳәаз днақәшаҳаҭхан, итәарҭаҿы
днеизҟәыҿит. Аҭҳараҳәа игәы ҭыҵны ицон. Тарзан ииҳәара
издырамызт. Уигьы ихы иқәыжьны зымҩа дыԥшуан.
– Нас, дабаҟоу сыԥҳа, дабаргеи уинахыс? – дҵааит Нодар
аарлаҳәа.
– Уԥҳа ддырхынҳәыр, дара ишьҭагәа иркуан. Уи ашьҭахь
рыгәра згодаз, ашьракәын ирзыԥшыз. Убри иазхәыцны, сара
556

изласарҳәаз ала, уи ҳаҭыр лықәҵаны, ишахәҭаз еиԥш дырҽеины,
ацинктә кәыба дҭарҵеит. Анышә дамҭакәа, адгьыл аҵан иа­
хьыхьшәашәоу ҭыԥк аҿы амавзолеи лзыҟаҵаны, дҵәахны
дрымоуп.
– Аԥсы дсырҭарц рҭахӡами? – дҵааит Диди.
– Аԥсы дшәырҭоит, ҳзеиқәшаҳаҭхар!
– Ирҳәазеи дара?
– Ишеибаҳҳәаз еиԥш, миллионк адоллар ԥара рҭахуп.
– Уара?
– Сара уаанӡа хәышә нызқь доллар ҳәа исҳәаз мап
ацәыскуеит. Уи амцхәрас ҽакы саҳәоит.
– Уи арбану?
– Апрокурор Анзор Силагаӡе исхарамкәа сҭеикхьеит зны.
Машьынак азна ашьхарантәи ахьатә қыдқәа ахьаазгаз азы.
Сҭакын, ишуасҳәахьоу еиԥш. Ус смыхьызҭгьы, иҵегьы сеиӷьхар
алшон.
– Иуҭахузеи сара сыҟнытә?
– Анзор Силагаӡе иқьаф ҭазза «Мерседес» дақәтәаны
длеиҩеиуеит, сара имшала абахҭа сҭакын. Убраҟоуп Тарзани
сареи ҳахьеибадырыз, еишьцәас ҳахьеибаҟаҵаз. Исзиуз агәым­
харазы изыбжа имыхәо дҟаҵатәуп, иаҭаххаргьы нырцәыҟа
дцааит. Уи уареи сареи ҳзын ахааназгьы бзиара ихәыцӡом.
Даныӡааит ари адунеи. Иаҳагьы еиӷьасшьоит. Ани дзықәтәоу
и-«Мерседас» сара истәхароуп мышкызны. Убри аныҟауҵалак
ашьҭахь миллионк узшәар, уԥҳа лыбаҩ уоуеит. Саҭамыз, сара
исылшаз абри ауп!.. – сҩагылеит.
Нодаргьы Тарзангьы ҩеибаргылеит. Сара агәашә ахь
сҿанынасха Нодар днасыхьӡан, сааникылеит.
– Иуҳәаз саҳаит, исыдыскылоит!..
Сара уаҳа ҿымҭӡакәа агәашә аартны сынҭыҵит.
Маи 10, 1993
Иааизакны иугозар, ари амчыбжь ахҭысқәа маҷымкәа
иаман. Убарҭ зегьы ируакуп маи мза 6-7 рзы ақалақь Маиҟәаԥ
Урыстәылатәи аҳәынҭқарра аиҳабыреи Аԥсны аиҳабыреи
реицәажәара Аԥсны Урыстәылатәи Афедерациа адҵаразы.
557

Шьала-дала иаҳзааигәоу ажәларқәа – адыгьаа, шаԥсыӷаа,
абазаа, ҟабардаа, ауаԥсаа – рхатәы ҳәынҭқаррақәа ҟалеит
Урыстәыла агәаҿы. 1810 шықәсазы Аԥсны Урыстәыла иад­
лахьан, нас уи анулиациа азиуит Сталин, умҳәозар. Абри
уажәы ирҿыцны ишьақәгылар аибашьрагьы еиқәнартәон, уи
еиқәнархон зықьҩыла наҟ-ааҟ еиҿагыло рыԥсҭазаара. Ақырҭцәа
ари ахааназгьы иақәшаҳаҭхараны иҟам, аурысқәа ҳадгьыл
ҳамар­кит, анцәа иҳаҭәеишьаз ҳадгьыл рымпыҵархалеит ҳәа
рыбжьы ҵаӡӷәы амаӡамкәа адунеи иахдырҵәарц иалагоит, аха
ауаагьы рыблақәа хҩам, аҭоурых иаԥхьахьоу, иҭызҵаахьоу
иҿаԥхьа аиаша цәырҵуеит, аиаша ахы инарбоит. Ишԥаҟоуҵари,
уара иутәым, аха акыраамҭа узлаҭхаџьуаз ахазына ануцәцо уеи­
ҵанарӷәӷәозар акәхап. Абас рыхьит ақырҭцәагьы. Ацгәы ашәса
аҿыҵанагәар иунамҭарц ишықәԥо еиԥш, Аԥсны ршьапхыцқәеи
рнапхыцқәеи аларԥаны иркуп. Урҭ рабиԥара рхы иҭарыџьгәон
Аԥсны – Қырҭтәыла иакәакьуп ҳәа. Аха мап! Аԥсны – Аԥсны
ауп, Қырҭтәыла – Қырҭтәыла ауп, ари ус шакәу арҵабыргуеит
дара рыхьӡқәагьы. «Уара Катул уакәӡам, уара Гоча уоуп» ҳәа
уҳәар иаҩызахоит. Убри аҟнытә иаҳа еиӷьуп: Катул – Катул
иакәзааит, Гоча – Гоча иакәзааит ҳәоуп иахьагьы аибашьра
ҳзаҿу.
Ари амчыбжь аҩнуҵҟала Катата Џьынџьал игәыԥи Заур
Кәыҵниа игәыԥи хыхь ахырӷәӷәарҭақәа зку ҳаибашьцәа
Џьынџьалаа рхәы акәшамыкәша ԥшыхәра ицаны аҭагыла­
заашьақәа гәарҭеит. Урҭ ыҟан, иара убас, Аҩыҵа аганахьгьы.
Адырраҭарақәа злаҟоу ала, аӷа ихыԥхьаӡарагьы оумак
ирацәамзар ҟалап, иалшоит арантәи Аҟәа аганахь ирышь­
ҭызаргьы, уахь иаҳа ишәарҭазшәа рбазар. Аха уеизгьы макьаназ
жәылара ҳәа акгьы мҩаԥгаӡам, наҟ-ааҟ еидтәалоуп ихәыцуа,
иахьакәу уаҵәакәу ианыҟало ҳәа урҭ еилзырго.
Ефреми Дусиеи рҭаацәараҿы сахьыҟоу хҭыскгьы ҟалеит:
рыӡӷаб Света иаалырҟьаны аҭараа аибашьцәа ргәыԥ ахь сцоит
ҳәа даақәгылеит. Ари ажәабжь раԥхьаӡа сара исалҳәеит.
Исзалхыз ауадаҿы аҩра сшаҿыз дааҩналан, аҭамзаара шьҭаҵо
сҿаԥхьа дааины днатәан, ԥыҭраамҭак дкәанызануа даанхеит,
аха нас дызмырҭынчуаз аус ахы цәырылгеит.
558

– Уаамҭа ахьуцәызго схы иалнарҟьоит, аха ариабжьарак
хәыцрақәак ҭаха сырымҭо иалагеит, – даҿын Света Забуниан,
лыҟазшьала дҿаԥха-ҿаччо. Лӡамҩа ԥшӡақәа ҭыҟаԥшьаауа
дсы­хәаԥшуан. – Жәибжь шықәса срылгоит иаарласны. Аԥсны
ахьчара сҩызцәа ахьгылоу саргьы сыҟазарц сҭахуп!..
– Бароу?! – иааџьашьаны слызҵаауеит. Изласалҳәахьоу
ала, хаҵа дцеижьҭеи ҩышықәса ирықәуп, хшара длымамзаргьы,
шьҭа дҭаацәароуп, асабицәа рахь дуԥхьаӡар иашамызт.
– Ааи, сара!..
– Аха бҭаацәа?
– Сани саби шақәшаҳаҭхо здыруеит!..
– Ҵоуп, урҭ баби бани роуп, аха аԥҳәыс ҳәа бызмоу Ашоҭ
иакәӡами?..
– Уи, ҳәарада, дақәшаҳаҭхом. Аха цқьа днартәаны
сиацәажәап!..
– Ари уаҳа ӡәыр иабҳәахьома?
– Џьон агәыԥ еиҿикаарцны даҿуп, уи сиҳәахьеит, ар рԥыза
дақәшаҳаҭхар!..
Ар рԥыза ҳәа дызҿыз Беслан Изаабеи-иԥа Кәыҵниа иакәын.
Света Мальченко автомат атәгьы ԥыҭчыҭқәак лҵахьеит.
Акырынтә, абџьар зманы ара ииасқәо дрыҳәаны ддырхысхьеит.
Жәаха аабыкьа, БМП ари ҳӡиас аҿы иааганы ианырыӡәӡәоз, Нури
Ӷәынџьиа диҳәаны, еишьҭаргыланы хәынтә дхысит. Аибашьҩы
игәаԥхеит уи гәшәарак лымаӡамкәа абри аус даманшәаланы
дахьыҟоу. Ари ажәабжьгьы дгәырӷьаҵәа исзеиҭалҳәеит.
– Ашьаарҵәыра илагылоуп Аԥсны ахьчаҩцәа. Шьҭа саргьы
схәыҷым ҳәа сгәы иаанагоит. Зқьҩыла сҩызцәа ахьгылоу
сыҟазарц сҭахуп. Схы ԥхасшьоит акгьы ҟамҵо баша аҩны
сахьтәоу!..
– Сара сызлабыцхраари?
– Аҭараҟа уанылбаауа суццар сҭахуп. Уа дыҟоуп Џьон
иаҳәшьа Ута. Уи дызбақәахьеит ара. Ҳаибардыр!..
– Раԥхьа бцаны Ашоҭ биацәажәа, уи дақәшаҳаҭхар бызгоит
санцо!
Света дҩагылан, адәахьы дындәылҵит. Сара избон акраамҭа
уи лхаҵа дахьиҳәоз. Ирҳәоз абызшәа сзеилкаауамызт, аха
559

аҵакы усгьы издырхьан. Ашоҭ илахь еиқәҵаны длыхәаԥшуан,
илҳәоз иаҳарц иҭахӡамызт.
Сара саамҭа анааи сҽааибысҭан, ахырӷәӷәарҭақәа рахь
сцарц саҳасабны ашҭа саақәгылт. Амра кацеиуан.
– Ибеиҳәазеи? – слызҵааит Света.
– Дақәшаҳаҭӡам. Зегьакоуп, сара сцоит!..
Уи луада дныҩналан, аҽеилаҳәара далагеит. Сара агәашә
сынҭысын, ҳаҵаҟа ииасуаз мандаратәи аӡиас хәыҷ сныҽ­
ԥынгылеит. Абри аамҭаз деиқәараха Света длышьҭагыланы
дааиуан Ашоҭ. Уааихәаԥшыр дрыцҳаушьартәы дыҟан. Сара уи
дсымбаӡазшәа саԥхьаҟа сыԥшуан.
– Катул! – ҿиҭит убасҟан хыхьынтәи аӡәы. – Катул,
уаангыл!..
Хьрыԥс Кәыҵниа иԥа Адгәыр иакәын. Жәохәҟа шықәса роуп
ихыҵуа, аха иоура азҳан, дхаҵахарц егьигӡам. Дыҩны амарда
дылбаан, ацҳа даақәлеит.
– Аҭараҟа уцома? – дҵааит данаасыдгыла.
– Ааи!
– Уааԥшы, анахь Адики Маџьи ааиуеит!..
– Шәабацои?
– Саб иашьа Шоҭа иԥш алаагап ҳәоуп!
Ас еибаҳҳәонаҵ, Светеи Ашоҭи ааҳадгылеит.
Уажәы избоит Света дандәықәла Ашоҭгьы дышҳашьҭало.
Апартизанцәа даарагьы ирҭахӡам дара ахьгылоу ахырӷәӷәарҭаҿы
ирзымдыруа ауаҩы данноуго. Урҭ еснагь исарҳәалон атәым
уаа рымԥан инаҳамгараз. Света лзы акгьы рымҳәар алшон, аха
егьи…
Ҳҿынаҳхеит. Ашоҭ дҳашьҭоуп. Маџь ацхырааҩ диҭахын.
Ҳахьцоз анидыр, Ашоҭ ихы наидкыло, ус иҳәеит:
– Ақырҭцәа рхырӷәӷәӷарҭа иазааигәоуп сашьа иԥш зҭоу аца
ахьгылоу. Уҳацхраауазар уаагоит!..
Ашоҭ ааигьы мапгьы имҳәеит. Уи ииҭахыҵәҟьаз иԥҳәыси
иареи ҭынч абра иҟазар акәын.
– Маџь, иуцәажәашьоузеи?! – сҳәеит сара урыс бызшәала.
– Ашоҭ ԥсшьара ҳшымцо усгьы идыруеит. Иуазҳәада уи
ақырҭцәа дрыцәшәоит ҳәа!..
560

Ашоҭ даалахҿыххеит. Ихгьы ҩышьҭихын, дааԥышәарччеит
ас анысҳәа. Уи иаанагон: шьҭа иаргьы дцоит ҳахьцо. Мамзар,
уажәраанӡа, дзеиуаз иаргьы издыруамызт. Ашацаҳәа ишьаҿа
ааихиган, ҳахьцоз днаҳашьҭалеит.
Иахьа Катата Џьынџьал игәыԥ, иара дназлаз: Мераби Ромеи
Џьынџьалаа, Нодар Ԥанган, Дима Векәуа, Бесалҭан Сангәлиа,
Витали, Роберт, Ҭамаз Кәыҵниаа ԥшыхәра аԥсаатә фабрика
аганахь иҟан. Апартизанцәа излагәарҭаз ала, ақырҭцәа аԥсаатә
фабрика аилыхра иаҿуп. Игон аҟәаҩчаҩбыжьқәа. Арҳәцәа
ирымԥыхьашәаз акаанмыжькәа ирыманы ицоит.
Ҳпартизанцәа излагәарҭаз ала, аԥсаатә фабрика акәшамыкәша ақырҭцәа иаҳа рхыԥхьаӡара рацәоуп.
Асааҭ аказы Џьгьарда ахахьы ақырҭцәа «Град» ала ихысны
ахы хьамҭақәа аларыжьуан. Ауааԥсыра акгьы рмыхьӡеит, аҩн
ԥыххаарагь ыҟаӡам.
Ахәылԥазы ҳааит Мандара. Света илбаз-илаҳаз дамҽхак
дамоуп. Ашоҭи лареи ыҟан сара сахьынхоз, Рауль иҿы,
ҳалбааит Џьон иҩны дахьылаҵоз. Утеи лареи еибаҳардырит.
Џьон дахьылаҵоз дзыхьчоз Баҭал Кәыҵниа иавтомат диркын,
аӡӷабцәа знык-знык ирхысит.
– Утеи сареи ҳаицәажәеит. Уи деигәырӷьеит ианласҳәа
сеибашьырц шысҭахыз. Ута даараӡа деилҟьоуп, уи
слыҵашьыцуеит. Знык иадамзаргьы, ԥшыхәра сцандаз ҳәа
сыҟоуп!..
Ҵхыбжьонынӡа ҳтәаны ҳаицәажәон лани, лареи, сареи.
Дусиа дақәшаҳаҭуп лыԥҳа дызныло амҩа.
Света мҵәыжәҩада дыԥрырц егьлыгым. Уажәы-уажәы
еиҭалҳәоит иахьа илбаз. Ҭынч дызтәом!..
Маи 11, 1993
Ашәҟәынҵа № 3
Аԥсны жәлар рфорум «Аидгылара» аҭаратәи агәыԥ ахеилак
аилатәара.
561

Маи 17, 1989 шықәса рзы Аҭара ақыҭан имҩаԥысит Аԥсны
жәлар рфорум «Аидгылара» аҭаратәи агәыԥ ахеилак аилатәара.
Зҵаарас иқәгылан 1989 шықәса апрель мза 3 рзы аилатәара
имҩаԥгаз иаднакылаз азҵаарақәа ирынагӡашьоу азы акомиссиа
иалхыз ргәаанагарақәа рыхәаԥшра.
Аилатәара иалахәын: Пата Ҷанба, Заур Бҷаииа, Пата, Леуа,
Ипполит, Иура, Анатол, Петра, Акакь, Маврик Кәыҵниаа, Димер
Џьынџьал, Нури Быҭәба.
Аилатәараҿы иазгәаҭан Аԥсны жәлар рфорум «Аидгылара»
аҭаратәи агәыԥ ахеидкыла иалоу рхыԥхьаӡара шмаҷу, убри
азы анапышьҭыхра ҟарҵеит аизара аарттәу иаарттәыму ҳәа.
Акомиссиақәа русуратә гәаҭара рыдкылараҿы ахеилак иалоу
рхыԥхьаӡара ахьмаҷыз азы зегьы еицҿакны мап ацәыркит
аилатәара ахгара.
Амшынҵа № 4
Аԥсны жәлар рфорум «Аидгылара» аҭаратәи агәыԥ ахеид­
кыла аилатәара.
Ииун мза 19, 1989 шықәса рзы Аҭара ақыҭан имҩаԥысит
Аԥсны жәлар рфорум аҭаратәи агәыԥ ахеилак аилатәара.
Зҵаарас иқәгылан маи мза 17 рзы изхәаԥшыз жәлар рфорум
«Аидгылара» аҭаратәи агәыԥ ахеилак иаднакылаз аусуратә
планқәа ирынагӡашьоу азы акомиссиақәа русуратә гәаҭарақәа
рыдкылара.
Аилатәара иалахәын: Қарбеи Маҳаид-иԥа, Иура Ҭарашьиԥа, Анатол Уасил-иԥа, Петра Камшьышь-иԥа, Акакь Ҭемразиԥа, Беслан Гәыгәышьа-иԥа, Леуа Баџьгәа-иԥа Кәыҵниаа, Димер
Дыргәын-иԥа Џьынџьал, Нури Расим-иԥа Быҭәба.
Аинформациа ҟаиҵеит Аԥсны жәлар рфорум «Аидгылара»
аҭаратәи агәыԥ ахеидкыла ахантәаҩы Иура Ҭарашь-иԥа
Кәыҵниа.
Уи иааркьаҿӡаны иазгәеиҭеит аҭаратәи агәыԥ ахеидкыла
иалоу макьаназгьы цқьа еилкааны ишрымам урҭ ирыду
аҭакԥхықәра заҟа идуу. Аилатәарақәа рҟны аӡәырҩы иааныз­
кылаз ҳзымдыруа рҽагдырхоит. Убри аҟнытә, иҳәеит аҩыза
Иура Кәыҵниа, иркьаҿтәуп ахеидкыла иалоу рхыԥхьаӡара,
562

мамзаргьы аусура зылшаша ауаа ҿыц иҳадаҳкылароуп. Ҳара
ҳхеидкыла даҭахуп ламысла ҳус иацныҟәо, уи активла зхы
алазырхәуа.
Абри агәаанагара иақәшаҳаҭхеит еизаз зегьы.
Аколнхара ахантәаҩы Беслан Кәыҵниа мап ацәикит
ахеилак аилазаараҿы иахьиԥхьаз. Сара аколнхара сахантәаҩуп,
ара саҭахымзар ҟалап ҳәа мап куа агәаанагара изцәырҵит.
Аколнхара ахантәаҩы ҳа ҳаилатәарақәа зегьы рҿы еснагь
хлаԥшра ҳаиҭалароуп ахеилак иахьышьҭнахыз аекономика
азҵаара.
Абри азҵааразы аимак-аиҿак рызцәырнагеит. Адискуссиа
рҽаладырхәт: ахеилак иалоу Беслан Џьумка-иԥа Кәыҵниа, Нури
Расим-иԥа Быҭәба, ахеилак амаӡаныҟәгаҩ Анатол Уасил-иԥа
Кәыҵниа.
Анатол Кәыҵниа иазгәеиҭеит:
– Аԥсны жәлар рфорум «Аидгылара» аҭаратәи агәыԥ
ахеидкыла ашықәстәи аусуратә план азы иқәнаргылаз аз­
ҵаарақәа зегьы иактуалтәуп, урҭ зегьы ҳгәы иҭыхоит. Дарбану
изҭахым ҳекономика шьҭыҵыр, ҳқыҭа беиахар, аҿар рлеишәа
бзианы ааӡара рымазар, акультура Ахан иагу-иабзоу зегьы
ҟаҵазар, ҳабна хьчазар, Кындыӷтәи аброилертә фабрика
ацқьара амазар уҳәа убас иҵегьы. Аха ара даҽакы иазхәыцтәуп:
арахь цқьа ҳшьақәгылам, амчра ҳнапаҿы иааҳамгацт, арахь
ирацәаны азҵаарақәа шьҭаҳхит. Октиабр ду аан Ленин зҵаарак
ауп ишьҭихыз: абџьар шьҭыхны, аҿагылара ҟаҵаны амчра
анапаҿы аагара! – иҳәеит Анатол Кәыҵниа. – Са сгәаныла,
иахьа ақырҭуа националистцәа рҽеибаркны, аменшевикцәа
рбираҟқәа шьҭыхны ҩаԥхьа ҳархәаҽӡарц анырҭаху аамҭазы
зҵаарак акәхароуп ҳара ҳҿаԥхьа иқәыргылатәу: Аԥсны
ахақәиҭра аҭара!
Анатол Кәыҵниа иқәиргылаз азҵаара иашоуп ҳәа азиҳәеит
Нури Быҭәба. Беслан Кәыҵниа иакәзар, алакҩакра иманы
дақәшаҳаҭхеит, егьырҭгьы аӡәырҩы икәанызануа иаанхеит.
Ари азҵаара иашам ҳәа даныӡбо, нышәарак ҟамҵо,
гәыԥжәарыла даԥылеит ахеилак ахантәаҩы Иура Кәыҵниа.
Азҵаара иақәшаҳаҭуи иақәшаҭми рхыԥхьаӡара гәаҳҭап
анапҩахара ҟаҵаны ҳәа дықәгылеит Анатол Кәыҵниа.
563

Анапҩахара аҭахӡам, уара ушиашам зегьы ирбоит ҳәа
дацыҵҟьоит Иура Кәыҵниа.
Азҵаара ус иаартны инхоит.
Аҵарауаҩ Петра Кәыҵниа планнагӡатәыс имаз аекологиа
азҵааразы жәалагалақәак ҟаиҵеит, аха иара убригьы лкаада ус
инхеит.
Аилак аилатәараҿы дааԥхьан абжьаратәи агәыԥ ахь
ихьынааз Сиуарна Тату-иԥа Кәыҵниа. Уи арахь иааԥхьара
зызҳәаз уи ауп, аӡәырҩы дгәарҭахьан аменшевикцәа рбираҟ
еиқәаҵәа даҵагыланы ақырҭцәа амитингқәа ахьымҩаԥыргоз
иҽшалаирхәуаз. Сиуарна Тату-иԥа ирҭаз азҵаарақәа рҭак
ҟаиҵеит. Уи иазгәеиҭеит аҭагылазаашьа иаҵанакуаз инагӡаны
ишизеилымкааз, ақырҭуа националистцәа уи рхы иархәаны
дымҩахырҟьарц шырҭаххаз уҳәа убас иҵегьы. Ахеилак
иалаз ажәа риҭеит иаарласны ихы шириашо ала, аринахыс
аекстремистцәа «рыкаҭа» дшаҿамшәо.
Ахеилак ахьӡала ирыхәаԥшит арзаҳалқәа ҩба. Аҭоурых
иазҿлымҳау Аҭара иқәынхо Катул Кәыҷыр-иԥа Кәыҵниеи, ҿыц
Аҭара иааны инхаз Паташь Патаӡбеи ахеилак иалалар шырҭахыз.
Напҩахарыла
зыхьӡ
ҳҳәаз
аҩыџьегьы
ахеилак
ахыԥхьаӡараҿы ирыдыркылеит.
Абриала ихыркәшан ахеилак аилатәара.
***
Ашамҭазы аӷа ҿааихак имамызт. Уи танкла рылахысра
далагеит Аҭара, Кәтол, Лабра. Абас асааҭ жәба ҟалахьеит,
ааԥынтәи адыд-мацәыс иаҩызаны аҭагәырыгәырра иаҿуп.
Амш шәшьит, ақәа аургьы цәгьа иабом, цырақәак аҿы­
ҵышәшәоит. Ашәаԥыџьаԥ амаҭәа ҿыц иаҟәнылаз иаҵа­
ҽыр­бо, изазо игылоуп. Зхы иахәаз алаҵарақәа ирҿуп. Аха
абжеиҳараҩӡак Аҭара аганахь аӡәгьы кьыс ҟаиҵом; иҟам
абылтәы, иҟам атракторқәа, ацәуӷәқәа. Иҟам, ирӷьычхьеит ауаа
рыҽқәа.
Иацы Аҭара аерманцәа рҿы Очамчыра араион аиҳабыра
ааны иҟан. Иааиз иреиуан: араион администрациа Ахада, Аԥсны
аҩнуҵҟатәи аусқәа рминистр ихаҭыԥуаҩ, амилициа аиҳабы.
564

Иҟалаз уи ауп: аерманцәа мчыла иахцаны идәықәырҵозшәа
аӡәы дашшит.
Абри иазкны ақыҭа иаланхоз ауаа еизганы аицәажәарақәа
мҩаԥыргеит.
Иқәгыланы ицәажәоз ирҳәеит, мчыла аӡәгьы дахырымца­
заргьы, аӷьычрақәа иҵысыз иахҟьаны аилагарақәа шыҟалаз.
Анхаҩыжәлар рыбзазашьа аҵанынӡа инеихьеит, урҭ рхы
зқәыркуа рхаҭақәагьы ирыздыруам.
Аҳәсеи ахәыҷқәеи иахыҵраны иҟаз амза 15-нӡа иааԥшразы
рыларҳәеит.
Аҭара агәаҿы, ҳара Мандараҟа ҳаныхынҳәы ашьҭахь,
иацы ахәылԥаз ӷәӷәала аиҿахысрақәа ҟалеит. Ахырӷәӷәарҭа
аҭабиаҿы иамаз анаԥшырҭаҟынтәи итәаз аԥшыхәҩы аклуб
дшыҩналаз гәеиҭеит еилкаамыз ауаҩы. Уи дааҭгыларц адырра
ирҭеит, аха егьи даанымҿаскәа дыҩит. Аиҿахысра ӷәӷәа ҟалеит
аамҭала. Аҭара ақыҭа иахатәаз аҭынчра еилаган. Ақырҭцәа,
ԥыҭрак ашьҭахь, Набжьоу аҳабла аҵыхәахь рыԥсы шҭаз
ддырҳарц рҭахызшәа, пулемиотла еишьҭаргыланы аҭак ҟарҵеит.
Набжьоутәи ҳаибашьцәа зеихсуаз, абна зҽазҭаз иԥсҭазаашьахаз
еилкаам.
Ҩымш уажәаԥхьа, Тҟәарчал инхо аамҭала, аҭаратәи ҳашьа
Калистрат Мышьа-иԥа Кәыҵниа иҭаацәараҿы атрагедиа
ҟалеит. Быжьшықәса зхыҵуаз иҷкәынзаҵәы, агранат «лимонка»
ахьықәыз иԥшаан, азапал анахих импыҵатҟәацит. Калистрат
иҷкәын дашьит, аӡӷаб ӷәӷәала дахәын, ахәшәтәырҭахь днагоуп.
Ақәоура ишаҿыз ашьыбжьон амш ааилган, амра цаҳәцаҳәуа
иаакылыԥхеит. Уажәазыҳәа џьаргьы игаӡом ахысбыжьқәа.
Аха наҟ-ааҟ итәақәоу рыгәқәа ҭынчым. Ақырҭцәа ирҭахуп ари
адгьыл аҿы изышьҭоу аҳра ааныркыларц, аԥсуаа иаҳҭахуп урҭ
зҭыҵыз рҭыҩра иҭацаланы, ахақәиҭра ҳаманы ҳадгьыл аҿы
аԥшәмара аанаҳкыларц. Ақәылаҩ ахааназы феида изымгацт.
Убри атәы ибзианы иаҳәоит Нури Быҭәба иашәа «Кәыдры» аҿы:
Аԥсынра зтәызтәырц иқәылаз
Феида изгахьома абра!
565

Маи 12, 1993
Ари ажәабжь саҳаит уҳәансҳәанны, заҟа ииашоу
шәаргьы шәазхәыц. Ақырҭцәа, ишдыру еиԥш, Аԥсныҟа иаа­
рышьҭуа реибашьцәа рыбжеиҳараҩык зхы еиқәшәам рахь
иуԥхьаӡаратәны иҟоуп, морфинистцәоуп, наркоманцәоуп. Зыԥс­
ҭазаара зегьы абахҭақәа рҿы, аколониақәа рҿы изхызгахьоу
роуп. Шәеибашьы, Аԥсынтәыла ҳамазкыз ашьха илбааз аџь­
махьшьцәа аԥсуаа наҟ инырҵәаны ишәзықәхыр, иреиӷьу
аԥсшьарҭа ҭыԥқәа рҿы ихьыҵәцароу аханқәеи абаҳчареи
шәнапы зқәышәкуа зегьы шәара ишәтәуп ҳәа рыхқәа аӡыхәашь
ҭыршаны абрахь иаарышьҭуеит. Ҵабыргны, иҳабашьуа зегьы
неибеиԥшны ҳжьы рфандаз ҳәа иҟоуп, ҳшьа ржәындаз ҳәа
иҟоуп. Абас иҟаз, ижәла рымҳәеит, Гоча захьӡыз, алакә аҿгьы
зыӡбахә смаҳац уаҩы ҿаасҭак Аҭара иатәу Набжьоу аҳаблаҿ
даанагазаап. Изларҳәаз ала, уи иеиԥш аиқәаҵәа иԥшьоу ари
адгьыл аҿы ишьапы ықәимыргылацызт. Аморф аҟаҵара бзиа
ибон аҩи ауаткеи рыжәра аасҭа. Усҟан уи азаара изаауан,
иԥштәхәгьы ԥсахны, иара дзеиҳабыз агәыԥ иаразнак ршьапы
иқәиргылон. Изымхәыцкәа иҿаԥоз, мамзаргьы длакҩакуа
иара ииҳәаз анагӡара зҭахымхоз инигәыдҵаны дишьуазаарын.
Дзакәыз дырны иара имаакыра иаҵанакуаз иеибашьцәагьы, абри
Гоча захьӡыз ажәак ааиҿыҵшәар уи анагӡараз ала млашьқәа
ианрыԥхьо еиԥш, аҟыԥсыԥҳәа реиҳабы иҳаиҳәарызеишь
ҳәа рабџьар шьҭыхны иҩаҵибарҟьон. Абас ҟарҵеит абри
аҽынгьы, ҳазну ашықәс иҳаҩсхьоу март мза 18 рзы. Арыжәтә
ыжәны ишыҟаз, ашьыбжьышьҭахь адҵа анроу, зегьы ршьапы
инықәгылеит.
– Иахьа Аҭара агәы аагароуп! – адҵа ҟаиҵеит ар рхада
Гоча. – Ҩажәижәабаҩык аибашьцәа уажәазы ҳазхап ҳәа
сыҟоуп!..
– Ицҟьашәҟьаны иқәҳамҵои!.. – иҳәазаап аӡәы.
– Амч ҳзымхар мачхәума, срацәажәахьеит: рациала
ҳгәылацәа адырра рысҭар, ара ҳааҵраҿы ихианы игылоуп,
ацхыраара ҳарҭап. Аха ижәдыруаз, аус злоу шәара шәоуп!
Иахьатәи ржәылара ақырҭцәа рыплан иарбамызт, рҳәеит
шьоукы. Уи зыхҟьаз Гоча иҩыза Гоги иакәзаап. Аморф адоза
566

андырӷәӷәаӡа Гоча инапқәа ираҵәан, иблақәа ашьа рхыҵә­
ҵәала ҿааиҭзаап:
– Абыржәы аԥсуа ишьа сымазар изжәуан!..
– Ҵабыргну?! – амца агәгәаҳәа еиқәҵаны игәышԥы арбо
дкыдиаалашәа дахьықәиаз дынхықәтәалеит. – Ҵабыргны
иуҳәома?..
– Уара умсит, сашьа!..
– Ус акәзар, уи еиԥш анасыԥ сара иусҭоит: сыԥсы-сынха,
иахьа аԥсыуак иԥсы шҭоу абра дузаазгоит. Ула ишабо саҳәызба
ҵар уи иаазго аԥсуа игәы иналарҟацан, ашьа снапала иҭыганы
уаҵәца сырҭәуеит. Убри анужә, абри иҟәанчаӡа иҭәу сқьаса уара
иутәуп! – иџьыба аҩнуҵҟатәи аҵырҟьа дынҭалан, иааҭигеит
зыӡбахә имаз ихьырҵәаҵәаҭра. – Ишудыруа еиԥш, са сқьаса
ҭаҭынла иҭәым, уи аерманцәа ирылызгаз ахьы мацәазқәеи
ахәдахаҵақәеи рылоуп изласырҭәыз. Мап анакәха?..
– Изахьӡузеи мап?! Дааг аԥсуа ччиажә, амаҭ адаӷь кны
ианацәцәо еиԥш, шьа кәарак иламкәа дусырбап! – адыжәҳәагьы
игәы дынҭасит.
Сааҭыбжак ашьҭахь урҭ наԥшааԥшуа абна рҽаҭаны, Грышьа
Агрба дахьынхоз абнала рҿаархан, рыҽшаны ацентр инакәшеит.
Аха убри аамҭаз ҳаԥшыхәҩцәа игәарҭахьан ақырҭцәа бӷьаауа
арахь ааскьара ишаҿыз. Адыррақәагьы ҟарҵан, рҽырхианы
иԥшын. Абра иҟалеит аибашьра ӷәӷәа. Уи атәы ааҩхьеит, уажәы
ара уи ахҭыс аиҭаҳәара хыс иҳамам. Аха уеизгьы епизодқәак
рыхҭыс ҳарҿыцыр сҭахуп. Уаа гәарҭак бџьарла еиқәных
ҳусҳәарҭа иакәшаны иштәаз, ҳаибашьцәа танкла, «Нурс» ала
ӷәӷәала амца рыжәҵаны, аџьныш еиқәаҵәақәа зқәымгәыӷӡоз
ианҭаԥшы, иаанхаз рықәнага рырҭаразы Беслан Изаабеи-иԥа
Кәыҵниа игәыԥ аҟынтәи иаҳа аибашьра иазҟазаз аӷәӷәақәа:
Мариал, Сундер, Баҭал, Ута Кәыҵниаа, Валериан Ҳараниа, Гәырам
Минаиа уҳәа егьырҭгьы ҵаҟа илбааны ақырҭцәа рзааигәахара
иаҿын. Ан лбаҟа ахьықәгылаз ашьҭахь зҽыҵәахны адҵа ҟазҵоз
Гоча илымҳацәқәа аакьакьахеит, дшымгәыӷӡоз изааигәаӡаны
аԥсуа еибашьцәа рцәаара данаахьыԥшы.
– Гоги!.. – иҟәаҟәа днас-насит уи. – Аӡиас ирсны абни
магазин хыжәжәара шыҟоу шьоук ааиуазшәа збоит. Абыржәы
уеиӷьым!..
567

– Ҵабыргну?!
– Ааи, ааи!.. Ӡӷаб хәыҷыкгьы дрыцуп дымшәаӡакәа!.. Уух,
бгәи бгәаҵәеи ҭыхны абра искындаз!.. – Ута Кәыҵниаԥҳа
лакәын уи дызҿыз. Гоча агыгшәыг ԥшра ааихәан, ҵәыцак азна
аԥсуа ишьа идыркызшәа, иҿы аӡы ааин, ҟәырқьҳәа ижәӡы
лбааидеит.
– Уласы, уласы!.. – иҳәеит Гоча, ичҳара хыжжӡаны.
Гоча пулемиотла аттаҳәа ахқәа ауишьҭуанаҵы, Гоги захь­
ӡыз дҳәазо мацара аконторақәа дрывсны амагазин днавалеит.
Аха абри аамҭаз наҟ ала арахь иааихьаз Мариали Сундери
дгәарҭан, амца ижәҵара иалагеит. Абар алакә! Аԥсуа иԥсы
шҭаз дыскуеит шиҳәоз, иара иԥсы шҭаз дыркырц егьрыгӡам.
Амагазин дакәыршо дышрымаз Гәырам Минаиа зҿааирхаз
ахы цаҳәцаҳә ихы акәамаҷиара инҭашәан, ихшыбаҩ ҭытта
ҿыцха дынцәыҵаҳаит. Абарҭқәа збоз Гоча илақәа ашьа рхы­
лан, адыжәҳәа игәы дынҭасит. Иҽизымшьуа дынхеит, ихьыз
азмырхакәа, ари аибашьра ицоз иацәымшәаӡакәа, ашьра иацәын­
ханы уажәраанӡа инханы иҟаз аҳәа неины ишьны ика­жьыз Гоги
ихшыбаҩ ыфо ианихала. Ақырҭуа игәы аҵәыуара ишакуаз ауп абри
аамҭаз ишыҭҟьаз Баҭал Кәыҵниа абрахь ҳамҭаҵас ирзааишьҭыз
аграната. Гоча ивараҿыҵәҟьа иԥжәеит уи.
Иҟалап уи нарцәыҟа амҩа данықәлоз иаҩсҭаахә аԥсра иаҿыз
Гоча дыԥшааны ҵәыцак азна ауаҩы ишьа иҿаирхәхәазаргьы.
Уи џьашьатәӡам: илауҵо ауп иааурыхуа, ашьа коуҟьар ашьа
уԥылоит, усоуп ишыҟоу ари аԥсабара азакәанқәа.
Мчыбжьык ҵызар ҟалап абри ашьҭахь. Сгәарабжьараҿ,
сеихатә гәашьа аҿаԥхьа ииагаз ажра ду аҿы, адгьылқәа жуа иаваз
аҳәа Мариал иҩызцәа ицны ишааиуаз ианырба иааҭгылеит.
– Иароума? – дҵааит Мариал.
– Иароуп! – иҳәеит Сундер.
– Иаракәымзар? – агәыҩбара иоуит ҽаӡәы.
– Ута ҳлазҵаап ишәҭахызар, уигьы илбеит!..
– Иароуп, иароуп! – иҳәеит Гәырам Минаиа.
– Ишәшьы!.. – иҳәеит Валериан Ҳараниа.
Аҟәҟәаҳәа ихысит автоматла. Аҳәа нхышәҭын, ажра
инҭаҳаит.
568

– Изыхшәырҟьазеи? – дҵааит абри аамҭаз ари збаз, ара
ааигәа инхоз хаҵак. – Витали Агрба иҳәа акәын.
– Ушьҭан ҳааины ацәа ахаҳхуеит! – иҳәеит Мариал. –
Аӡәгьы шәаламкьысын!..
Сашҭа инҭалан, асы иканажьыз аԥхынтә қьала иақәыз
ашифер ԥҽыхақәа ақәырҵан, рымҩахь ицеит. Иҭажьын ажра
уи аҳәа, уаҳагьы ааигәа уаҩ дымнеиӡеит, иаламкьысӡеит. Сара
ианызбоз уи абаҩқәа аҭынханы иҟан, агәылацәа рла млашьқәа
ирфахьан…
Иаха ажәҩан ҵәцаны иҟан, иахьа амш шәшьит ҩаԥхьа.
Ахьшәашәара аҿоуп, аҳауа зҩыдаӡа, иҿыхааӡа иҟоуп.
Иналаршә-ҩаларшәны артиллериатә хысбыжьқәа ааҩуеит,
зны-зынлагьы уи иацуп автомат-пулемиоттә ҭҟьарақәа. Иҭынч­
раӡам. Уажәы-ушьҭан ианбеилало ҳәа агәаанагара узцәырҵ­
уеит абас ианыҟоу.
Иацы ашьыбжьышьҭахь, Катата Џьынџьал игәыԥ иалаз
ааҩык: Катата, Мераб, Рома Џьынџьалаа, Нодар Ԥанган, Дима
Векәуа, Бесалҭан Сангәлиа, Виталии Роберти Кәыҵниаа, бџьарла
еиқәных, Ԥанган Капто иҩны акәшамыкәша итәоу ақырҭцәа
ирхыкәшаны, аҭагылазаашьа цқьа иҭҵааны, цқьа икылԥшны
агәаҭарақәа мҩаԥыргеит. Урҭқәа рышьҭахь асасцәа еиқәаҵәақәа
ҳамҭақәак раҭәаршьарц азы, агмыгқәа аҩны иахьыҩнатәаз
иарбаны аграната зыршәуа абџьар ала ҩынтә еихсит, уи
анытҟәац ақырҭцәа гыланы, ашхырцәаӷьқәа реиԥш рыҭра
иҭыппны рҿанаархоз, автоматла еишьҭаргыланы ирылахысуан
акраамҭа. Апартизанцәа ажәылара ргәы иҭаӡамызт, аӷа ааха
иҭаны рус ианалга, рышьҭахьҟа игьежьит.
Иахьа ахәылԥаз аӷа ирҿыцит ихысрақәа. Аныуаа рхәаҟынтә
уи ҳар рхырӷәӷәарҭақәа идырбаны танкла алахысра даҿын
акраамҭа. Ҳауаажәлар рганахьала ԥсҭбара ҟамлаӡеит.

569

***
Ашәҟәынҵа № 5
Аԥсны жәлар рфорум «Аидгылара» аҭаратәи агәыԥ ахеилак
аилатәара.
Август мза 30, 1989 шықәсазы Аҭара ақыҭан имҩаԥысит
Аԥсны жәлар рфорум «Аидгылара» аҭаратәи агәыԥ ахеилак
аилатәара.
Амш азҵаара: еиуеиԥшым азҵаарақәа.
Аилатәара иалахәын: Иури Ҭарашь-иԥа, Анатол Уасил-иԥа,
Беслан Џьумка-иԥа, Катул Кәыҷыр-иԥа, Қарбеи Маҳаид-иԥа
Кәыҵниаа, Муџьа Виссарион-иԥа Аҳәба, Пата Қьаазым-иԥа
Ҷанба, Паташь Аслан-иԥа Патаӡба.
Иқәгылаз азҵааразы адырра ҟаиҵеит Аԥсны жәлар
рфорум аҭаратәи агәыԥ ахеилак ахантәаҩы Иура Ҭарашь-иԥа
Кәыҵниа. Уи иааркьаҿны еизаз ирзеиҭеиҳәеит аакьыскьанӡа
Аҟәа ақалақь аҿы имҩаԥысыз Кавказ ашьхарыуа жәларқәа
1-тәи Реизара ду, насгьы уа иқәгылаз, хадара зуаз азҵаарақәа
ртәы ишалацәажәаз, иаҳҳәап: Кавказ ашьхарыуа жәларқәа
ретно-культуратә ҿиара апроблемақәа, амилаҭтә политиказы
КПСС аплатформа апроект ахцәажәара, Кавказ ашьхарыуа
жәларқәа рассамблеиа Аԥҟаԥҵәа ахцәажәара уҳәа убас егьырҭ
аиҿкааратә зҵаарақәа.
Убри ашьҭахь уи дазааҭгылеит ҳа ҳқыҭаҿы ашкол аҭалара,
ишаабац еиԥш, сентиабр мза 1 азы аҵәҵәа абжьы ахьымгаз
Қырҭтәыла имҩаԥырго аполитика хәымга ишахҟьаз. Аха аҭы­
ԥантәи ақыҭауаа, иаҳарак жәлар рфорум «Аидгылара» иалоу
ирыбзоураны сентиабр мза 11 рзы ашкол аҭалара ҟалартә еиԥш
аусқәа мҩаԥыргеит. Аринахысгьы абас аидгылара ҳаманы,
иҳәеит ацәажәаҩ И. Кәыҵниа, ҳусқәа наҳагӡалароуп, ақырҭуа
националистцәа ҳарҿагыланы еснагь ақәԥара ҳазыхианы
ҳаҟазароуп.
Еснагь ҳқыҭа ахьчара аусқәа мҩаԥаагалароуп, ауаа ҟьашьқәа
иҳаланхо рыгәра ҳазгом. Аринахысгьы иаадыруазароуп
агәҽанызаара шаҭаху.
570

Агәыԥ ахеилак аилатәараҿы иалацәажәеит иаарласӡаны
телефонла аимадара азҵаара шыӡбатәу уҳәа убас егьырҭгьы.
Ҿыц агәыԥ ахеилак иалалаз Паташь Патаӡба ажәа даҳәеит.
Уи иқәгылараҿы лымкаала иазгәеиҭеит ақыҭа иаланхо
ишырҭаху абџьар. Ари, ҳәарада, ихьамҭоу зҵаароуп. Аха,
аҩызцәа, ижәдыруазароуп иаарласӡаны аӷа джәылар шилшо.
Убри аҟнытә, ҳажәлар, ҳқыҭауаа рыхьчаразы ишаҭаху абџьар.
Аӡәык-ҩыџьак иқәгыланы ицәажәоз иҿаԥеит абџьар аԥшаара
шымариам, насгьы уи зыԥсоу ахә шрымам атәы. Ацәажәаҩ
урҭ ҿаԥҽуа, иаҵшьны иазгәеиҭеит, ҳаҩны ҳҭиуазаргьы, иҳамоу
арахә ҳҭиуазаргьы, автоматқәа шаахәатәу убри аԥарала.
Ҳаҩни ҳарахәқәеи ҳашрыхӡыӡаауа аӷа данҳажәлалак ҳаҩнгьы
ыҟамкәа, ҳарахәгьы ыҟамкәа, ҳаццышәтәны ҳзыхӡыӡаауа
ҳаԥсҭазаарагьы нҿахиҵәоит. Абри раԥхьаӡа изызхәыцтәу
зҵаароуп ҳәа азгәеиҭеит Паташь Патаӡба.
Уара ахшыҩ ҳаумырҵан ҳәа уи иҿагылаз рацәаҩхеит.
Катул Кәыҷыр-иԥа Кәыҵниа иқәгылараҿы иазгәеиҭеит
акультура аусхкы аиӷьтәразы ишаҭаху имаҷымкәа аԥара. Уи
автоматк аанахәартәы иҟан, абри азҵаара цәырганы иахьахәҭаз
ианрасҳәа, акакеиҳәа исыҵаҟьаны акабинет сдәылырцеит. Иара
аколнхарагьы иамамкәа иҟам хәба-фба автомат злааҳхәара,
аха уи абџьар иазаҳкып ҳәа роуҳәар агәыхь рызҵысуеит, ус
акәымкәа уи амал аџьыбақәа рахь ианнеиуа усҟан гәырӷьароуп
дара рзы. Паташь Патаӡба ишазгәеиҭаз еиԥш, уаҵәы аибашьра
иалаганы аӷа абра даацәырҟьар, абџьар ҳамаӡам ҳәа рнапқәа
ирҩаханы, рыԥсҭазаара злеиқәдырхаша аусқәа ирышьҭалоит.
Маҷк ҳаилкаара лаҟәуп, азгәеиҭеит Катул Кәыҵниа.
Ари иқәгыларагьы згәамԥхақәаз ицәыҵаҟәындҟәындуа
рыхқәа ладырҟәит. Аимак шрымаз акаҿы изкылымсӡакәа
аилатәара хдыркәшеит.
Ашәҟәынҵа № 6
Аԥсны жәлар рфорум «Аидгылара» аҭаратәи агәыԥ ахеилак
аилатәара.
571

Сентиабр мза 20, 1989 шықәсазы Аҭара ақыҭан имҩаԥысит
Аԥсны жәлар рфорум «Аидгылара» аҭаратәи агәыԥ ахеилак
аилатәара.
Амш азҵаара:
1. Аԥсны жәлар-политикатә ҭагылазаашьа.
2. Аиҿкааратә усқәа.
3. Адемографиа азҵаара.
Аилатәара рхы аладырхәит: Нури Быҭәба, Димер Џьынџьал,
Маврик, Петра, Иура, Анатол, Катул Кәыҵниаа, Паташь Патаӡба.
Иқәгылаз азҵааразы аинформациа ҟаиҵеит Аԥсны жәлар
рфорум аҭаратәи агәыԥ ахеилак ахантәаҩы И. Кәыҵниа.
– Иахьатәи ҳаилатәара мҩаԥысуеит, – иазгәеиҭеит аин­
фор­матор, – Москва амилаҭ зҵаара иазкны КПСС Апленум анцо
аламҭалаз. Зегьы ибзианы ижәдыруеит амилаҭ зҵаара иашамкәа
иахьыӡбоу иахҟьаны иҟоу аибарххарақәа. Лымкаала иаагап
Аԥсны. Абар, шьҭа акрааҵуеит Аԥсны жәпаџьара анаплакқәа рҟны
мҩаԥысуеижьҭеи агәамҵрақәа, аиҿагыларақәа. Агәамҵрақәеи
ачгарақәеи мҩаԥызго ирҭахуп Аԥсны иацәыӡны иҟоу аиаша
ашьақәыргылара. Ақырҭуа националистцәа рнапхыци ршьап­
хыци аларԥсны ҳаԥсадгьыл Аԥсны дара иртәыртәырц аус
хәымгақәа мҩаԥыргоит, убри азы урҭ рҵарауааи, зхәыцра
лаҟәу аекстремистцәеи ирылшо ала аиаша иаҿагыланы, СССР
иаҿыҵны ицарц ақырҭуа жәлар рахь ааԥхьарақәа ҟарҵоит, ҵакы
змам рлозунгқәеи аменшевиктә бираҟқәеи кны рҽырччархәны
абрахь иҳалоуп, имҩаԥырго ргәамрақәа ирыхҟьарц егьагым
аидыслара.
Рыцҳарас иҳахьыз, – иҳәеит ацәажәаҩ, – ари азҵаара хьаас
имкыкәа, шьоукы рыцхыраара ҳаҳәо ҳҟаломызт, амҳаџьырра
ҳԥырхагамкәа, уи иахҟьаны ҳаԥсуа жәлар рыҿиара хьысҳаны
иҟамлазҭгьы. Еиуеиԥшым ажәларқәа ҳрыҵаӡуа ҳҟамларц азы
иаҭахуп аҭаацәарақәа разырҳара, ахшара рацәа рааӡара, уб­
риалагьы иаҭахуп ҳмилаҭ ахыԥхьаӡара ашьҭыхра.
Ацәажәаҩ иажәа далгаанӡа Паташь Патаӡба диҿаԥеит.
– Иқәыргылаз азҵаара крызҵазкуа усуп аԥсуаа
ҳаиқәырхаразы. Аха ачечен жәлар реиԥш ҳаҿиаанӡа
572

ҩынҩажәижәаба шықәса аҭаххар алшоит. Уаанӡа даҳзыԥшрыма
ақырҭуа. Уи ҳмаҷра ихы иархәаны иаарласӡаны джәыларц
шиҭаху шәымбаӡои?..
– Уара аҵәы ҳалауҵарц азоума ҳара ҳхеилак узалалаз?
– Мап!..
– Нас, узаҳԥырхагоузеи?
– Сара сышәԥырхагазар иахьаҵәҟьагьы сшәылҵны сцоит.
Аха сара избоит ҳаҿҳәара шааигәахаз. Сара исҭахуп ҳауаажәлар
злеиқәҳархаша аусқәа мҩаԥаагар!..
– Нас, ҳара ахәмарра ҳаҿума?
– Ахәмарра шәаҿым, аха ҳажәлар ирыхәом уажәазы
ҳазлацәажәо!..
– Нас, уааины уара уахагыл ҳара ҳхеилак! – дгәамҵны
даацәажәеит ацәажәаҩ.
Паташь уаҳа анацимҵа, аинформатор дазааҭгылеит Гәдоуҭа
ичго рахь Аҭарантәи аделегациа дәықәҵазар ҳәа. Абри аус
рнапы ианҵоуп Иуреи Нодари Кәыҵниаа, Димер Џьынџьал.
Ашколхәыҷқәа рҵара хымш иаанкылахоит. Ашәахьа
инаркны – сентиабр мза 25 инаркны аҵара иалагароуп ҩаԥхьа.
Абри аус рнапы ианҵоуп аҭаратәи ақыҭсовет ахантәаҩы Димер
Џьынџьали Леуа Кәыҵниеи.
И. Кәыҵниа ажәалагала ҟаиҵеит жәлар рфорум «Аидгылара»
аҭаратәи агәыԥ ирҿыцны ашьақәырӷәӷәара.
Иқәгылаз азҵааразы агәаанагарақәа ҟарҵеит: Нури Быҭәба,
Анатоли Петреи Кәыҵниаа.
Катул Кәыҵниа иазгәеиҭеит, ҳара ҳфорум ҳазну ашықәс
апрель мза 5 рзы ишышьақәгылаз. Иалоугьы рхыԥхьаӡара
наӡоит 120-ҩык рҟынӡа. Амала, ҳәарада, иаҭахуп уи
аиҭашьақәыргылара.
Аилатәара иаднакылеит иаарласны Аԥсны жәлар рфорум
«Аидгылара» аҭаратәи агәыԥ аиҭашьақәыргылараз афорум
иалоу зегьы реизара шаҭаху.
Маи 13, 1993
Ашьыжь иалагеит ақәоура. Иаци иахьеи ҳамш еилагеит,
уимоу, инамцхәынгьы ахьҭа аҿалеит.
573

Иацы сиацәажәон Нодар Иура-иԥа Кәыҵниа. Уи Гәдо­у­
ҭантәи дааит. Раԥхьатәи амшқәа рзы Аҭара деибашьуан, нас
акраамҭа даҳцәыӡны дыҟан игәамбзиара иахҟьаны. Сухагьы
даарашәа иҳәеит аџьаԥҳаны иманы. Аҵыхәтәантәи амзақәа
рзы, иаҳараӡак 1993 шықәса ҳанҭала нахыс, џьгьардатәи аизара
ашьҭахь уи аибашьҩы хәыҷы-хәыҷла ҳаибашьцәа дырцәыӡуа
далагеит. Са исыздыруам уи гәдоуҭатәи аган ахь инаигӡо ароль,
аха арахь уи иџьабаақәа рацәан аҭараа ҳзы. Иҟалап џьара
аказы игәы ндырхазаргьы. Раԥхьаӡа Аҭара ақыҭан апартизанцәа
ргәыԥ еиҿызкааз иашьа Рома иакәын. Иаалырҟьаны уи
данцанахыс уи идҵақәа Суха иакәмыз иназыгӡоз. Ашьҭахь,
аӡҩыбжьааи аҭарааи реибашьцәа зегьы еидызкылоз абаталион
анеиҿыркаа, ар рԥызас Беслан Квираиа ихьӡ анырҳәа Суха
Аҭара нижьит. Са сгәаныла, убасҟан Суха аштаб аҿы дааныжьны
уи аилазаараҿы дыҟазҭгьы, иаҳа ҳаиӷьымхозар, ҳацәгьахомызт.
Убас агәаанагара сызцәырҵит уи ҳаҩнуҵҟа дшыҟамыз ангәасҭа.
Суха аиҿкаареи агәымшәареи злоу еибашьҩуп, уи иаҳа
аҭагылазаашьа аныцәгьахоз ихшыҩ ала иԥиҟоз аусқәа акырынтә
ҳаиқәдырхахьан. Уи ззеилымкааз ӡәыр дыҟазар ихы идырааит.
Сара еснагь избон: Аҭара ашәарҭарақәа ианҭагылоз, лассылассы аӷа данжәылоз, ганрацәала ианҳақәлоз, жәҩангәылагьы
ааха ҳаҭо ҭаха анҳарымҭалоз, Суха аилҟьара иманы, уахгьыҽынгьы ҳпартизанцәа ргәы ҟаҵо дрылагылан, ара дшыҟоу
нахьхьи дцәырҵуан. Иахьа иӡбахәқәа ахьсаҳауа сара хаҭала
сеигәырӷьоит. Ҩада иҟа, лада иҟа, аишьцәа ахьыҟазаалакгьы
ҳаԥсадгьыл иахәо аусқәа мҩаԥыргоит. Убас шакәугьы, аиҿкаара
ӷәӷәа змаз аишьцәа Аҭара иаҭахын, абра иҳалагылазар акәын.
Маи мза лаӷырӡышоит адәахьы. Анышә иамадоу ҳаԥсадгьыл
афырхацәа, ргәы арԥсаҳәарц аҭахызшәа, иҿажәкны иҟаз
адгьыл алалара иаҿуп илеиуа ақәа. Уахьыԥшлакгьы, ҳарха
дгьылқәа, ҳҟәаԥаҿаԥара еижәхашьшьы аиаҵәара иаҟәнылаз
иаҵаҽырбоит, аха убри аангьы еиқәышьшьы, агәаҟра цәгьа
имҩаԥысуа иазыԥшны ргәы ҿнакаазшәа, ақәа илеиуа лаӷырӡны
ашәаԥыџьаԥ абӷьы иахьыҵәҵәа ҵаҟа икаҭәоит. Ан лгәаҟашәа
иаҩызаны зны-зынлагьы иуаҳауеит аҵарақәа рыҷырҷырбжьы.
574

Сгәалашәараҿы лассы-лассы иаацәырҵуеит ахааназы им­
ӷьартәны сгәы ахәра анызҵаз уи ааԥынтәи ашьыжь. Усҟангьы
аԥсабара хкы рацәала иқәҵаны, иахьатәи маи мзеиԥш ааԥынра
азакәан иқәныҟәаны аҿиара иаҿын. Анхара мышха аӡәгьы
дтәа­ӡамызт, анхаҩыжәлар рымхурсҭақәа ирҭан.
Шьыжьӡа сангылоз, сыбжьы заҳаны иҿыхаз уи ахәыҷгьы
ииарҭа даақәтәеит. Ҩышықәсагьы цқьа ихымҵӡацызт, аха
ибзианы ацәажәашьеи аныҟәашьеи иҵахьан. Уимоу, амузыкагьы
дацкәашо днеихьан. Сизыгәдуун, ԥхьаҟатәи сԥеиԥш иара ила
избон. Ихырҳәы снапы налысшьын, ауҭра иҭаз аԥшәмаԥҳәыс
слыцхраарцы сандәылҵуаз иаргьы днасышьҭалеит.
– Макьана уцәазарауаз, узгылазеи? – илакҭа сынҭаԥшит.
– Мамеи уареи аус ахьыжәуа сшәыцхраауеит! – иҳәеит
иара.
Акы даҿызшәа, дҳацхраауазшәа дҳавагьежьуан. Ҳазҿыз
ҳаналга, сара сҿынасхеит иаҳцәыхарамкәа, Цацу лқьамҭа
ҳәа изышьҭаз, адгьыл хтны Маџьи сареи иҳамаз аҳабыр­
закьҭрахь. Ари адгьыл џьынџьла изтәыз Ҷыҷкәа Маџьгәыриԥа Кәыҵниа иакәын, нхарҭас санеилаҳа иашьа Кәҷыри
иареи ааилацәажәан, иақәшаҳаҭхеит сгәы иҭаскыз. Уи
аамҭазы аколнхара анапхықәҵараҿы, адгьыл сыҭаразы жәлар
реизараҿы ианалацәажәоз «ааи» ҳәа абжьы сырҭахьан.
Нас тракторк ҳаԥшаан, абнара зхаԥахьаз аҵлақәа ыҵжәаны
зымҩа икаҳажьын, икеикеиуа иаҳрыцқьеит. Уи ашьҭахь Моҷа
Ҭархәына-иԥа Кәыҵниа иеихатә тракторла иаҳзицәаӷәан,
аандақәа ҟаҵаны ҳаналга аҳабырзакь алаҵара ҳалагеит. Уажәы
уахь акәын сахьыццакуаз. Ашҭа санҭыҵуаз агәашә аҟынӡа
снаскьеигеит сыҷкәын хәыҷы Хьымца.
– Мамеи сареи ҳнеиуеит ушьҭан!..
Снапы ҟьаны уи дынсыжьит.
Ахшара дызмоу сеиликаауеит. Абар шьҭа саргьы схәыҷызма,
Москвантәи саныхынҳәы ашьҭахь иаазгаз аԥҳәыс лҟынтәи
абри иоуп раԥхьаӡа анцәа исаҭәеишьаз. Уи иеиҵбыз макьаназ
дгаран. Ишырҳәо еиԥш, схылԥа аҵыс ҭан, сара сеиԥш насыԥ
змоу дыҟоуп ҳәа сыҟамызт. Ҵоуп, арҭ рашьеиҳабы нахьхьи
575

Москва иҟоу жәиԥшь шықәса дырҭан, уигьы сгәы дыҵхон,
аха сара сзыҳәа дуааран, дхаран. «Дымԥсыкәа изҳандаз!»
сҳәалон, уи сизхәыцуа санаанхалак. «Арҭ роуп сара истәу,
абарҭ роуп сара мышкызны сыԥсыргьы сышьҭызхуа!» – аҵанӡа
саақәыԥсычҳауан, еиҟәыҭханы, еицәыхараны игылаз аишьцәа
санрызхәыцлак.
Ишысҳәаз еиԥш, Цацу лқьамҭа ҳәа иахьашьҭаз дук
ихарамызт, амҩаду ааихҵәаны наҟ уахьиасуа, Махьал Кәыҵниа
иҭынхара аҩадахьы ишьҭан уи.
Сашьцәа рҩыџьегьы рыԥсы ҭан усҟан. Сашьеиҳаб Шамил
акыраамҭа дҭакын, аха уи уажәы Аҭара дааны дыҟан, даноурышьҭ,
аколнхараҿы аҭараа рыбна дахылаԥшуан. Егьи – Шьыпа –
Аҟәа ауадақәа иман, арахь нхара ҳәа даарц иҭахӡамызт. Аҩнра
хәыҷы иҟаз зтәыз Шамил иакәын аҟнытә, сара исҭаххеит хазы
сцар. Москвантәи наӡаӡа ҳәа Аҭара санааи, санҭаацәараха,
ҭыӡҭыԥк алысхырцны анысгәаԥха, абри аҭыԥ сеилаҳаит. Ара
анкьа инхоз Цацу д-Кәыҵниаԥҳан, Џьота Мшьелиа диман.
Уи лыԥсы ҭан уажәгьы. Заанаҵ лхаҵа даныԥсы, лыԥҳа лахь
Драндаҟа диасит. Абахҭа азааигәара дынхон уи. Ԥсыуа ҵасла,
ауаҩы иџьынџь уқәынхарц ануҭахха, иқьаԥҭазаргьы, уи адгьыл
зтәу рыуа-рҭынха урмазҵааӡакәа унхар иашам. Убриазоуп,
Цацу дыззааигәаз Ҷыҷкәа Маџьгәыр-иԥа иҿы снеины сыгәҭыха
зиасҳәазгьы. Уи данысзыӡырҩы ашьҭахь, даахәыц-хәыцын,
ус иҳәеит: «Мчыбжьык аҟара уаасԥеиԥш, нас адырра усҭоит!»
Ҵабыргны, мчыбжьык ашьҭахь уи данызба ус ҿаааиҭит:
«Изасҳәаз зегьы, сзызҵаақәаз еигәырӷьаны абжьы арҭеит,
иахьарнахыс унха-унҵы, умҩа аартуп!»
Акрааҵуан ари адгьыл ахы иақәиҭны уаҩы днымхоижьҭеи.
1949 шықәсазы Аԥсны евкалиптҭраны аҟаҵара ианаҿыз, абри
адгьылҭацә аҿы иара еиҭарҳан, ҩажәа ҵла раҟара ҭагылан.
Егьирахь лран, абнарагьы ахыҵәахьан. Сымч зықәхоз, агәылацәа
насыцсырхыраан, ихаҳҿеит, ашьҭахь, анцәа иныҳәаратә,
Цхьынҵҟар инхоз, атрактор хҿага иақәтәақәаз Заур Ҳалуашьи
Жора Мерцхәлааи исызхыртит. Ихыртыз адгьыл идамацараха
576

ишыҟазгьы, ҳаибаргәыбзыӷны Моҷа иансзицәаӷәа, аужәраҿы
илаҳҵеит аҳабырзакь.
Илаҳҵаз џарџаруа аҽеибнаҭахьан абри аҽны аус анаауазгьы.
Ашьыбжьон, аҩныҟа ҳцарц егьҳагымкәа, дҳақьԥсықьуа аус
ахьаауаз аҳәысҭаҿы дыҩны днеит Ҭенгиз Амбакәа-иԥа. Уи
илаӷырӡқәа иҿыкәкәа дыҟан, иҿы изарҳәомызт ииҳәарц
ииҭахыз.
– Хьымца дыблит аӡыршы дҭаҳан!.. – иҳәеит ашьҭахь
аарлаҳәа.
Дҩаҵҟьеит ишьҭахьҟа. Сара игәасҭеит уи аҳәҳәыҳәа
аҵәыуара дшаҿыз, ацәажәара илшаӡомызт.
– Ишԥа, уара?!.. – сҳәан саргьы, иҩны инеиуаз снаишьҭалеит,
аха алу дуқәа сыцраҳәазшәа, схьамҭахеит, сшьапқәа сыргомызт
ԥхьаҟа. «Сара мыжда исықәыхәлама?!.» – сҳәеит гәаныла.
Сшыхыԥхыԥуаз, абра дааргеит рҳәан, ахәшәтәырҭаҿ снеит.
Ашьыжь игәырӷьаҵәа снаскьазгоз аҳәҳәара даҿын. Аӡыршы
ахьиқәҭәаз иҟаԥшьӡа иҟан, ахәыҷы бинтла иҿаҳәара иаҿын. Ус
ҟашәымҵан, иблыз дҿарҳәом ҳәа разҳәоз, ахшыҩ змаз уаҩы
дҟамлеит.
Ари ҟалеит маи мза 14, 1983 шықәса рзы.
… Хаха-хымш ршьапы иқәгылан ҳҭынхацәа. Ареанимациа
аҟәшаҿы дышьҭан ҳхәыҷы. Уахьынаҵыслакгьы ақырҭцәа
ракәын ареспублика ахәшәтәырҭа хадаҿы аҭыԥқәа аанызкылоз.
Ашә илатәоу инаиркны аду иҟынӡа. Аӡәык-ҩыџьак ара аԥсуаа
аус зуазгьы мчыс ҳәа ирымаз егьыҟамызт. Уахьнеилакгьы дара
рыбызшәакәын иуаҳауаз, ахалаҭ шкәакәа зшәыз зегьы дара
ракәын.
Исгәалашәоит, ахәыҷы аԥсра даналага снармышьҭырц
иалагеит. Иаҳараӡак сгәы ԥижәон қырҭуа ҷкәынак, уи илакҭа
хәашьӡа акәын дышсыхәаԥшуаз. Ҳааиҿаххит иареи сареи
зныкгьы, егьсыгымхеит ихәдацәа снапы налаҵаны дысхәрырц.
Аха анахь схәыҷы дышьҭан, уи дышьҭанаҵы гәыӷрак сеимнадон.
Издыруада деиқәхар, издыруада ҳәа абри акәӡан хәыцырҭас
577

исымаз. Абас сгәаҭеиуа ашә сшылагылаз, сыхьӡ иҳәан, дсыԥхьеит
ареанимациа иеиҳабыз.
– Ании уареи ажәа шеимашәкыз сарҳәеит, – иҳәеит
уи сҭагылазаашьа гәаҭаны, дсеиҷаҳауа. – Ара аус зуа зегьы
акреилыркаауеит, иҳалшо зегьы идаҳҵоит ачымазаҩ. Уара
ухәыҷгьы иреиӷьӡоу ахәшәқәа идаагалеит, урҭ акакала, аа,
сжурнал аҿы исзануп. Ара агәыԥжәара аҭахӡам, ара ачҳара
умазароуп, еилукаауоу?..
Ари ас сеиҳәеит, аха ани ақырҭуа ажәа змаскыз илакҭа
сҭаирԥшӡомызт. Дызбацыԥхьаӡа, «уабанӡазцои, уԥсҭазаара
сара снапы иануп» ҳәа сеиҳәарашәа ила ихызбаауан. Ашьҭахь
ахәыҷы даныԥсы, уи ихаҿсахьа акраамҭагьы исыцрыҵуамызт.
«Шәара шәыжәла зыжәлоу зегьы, шәабанӡазцари, шәыԥсҭазаара
ҳнапы иануп: иахьа – уара ухәыҷы, уаҵәы – даҽа аԥсыуак,
уаҵәашьҭахь, иуанашьҭахь… Хәыҷы-хәыҷла ишәзымдырӡо,
ацәа шәшалоу џьаҳанымҟа шәдәықәҵаны, шәхы иҭамкәа, шәгәы
иҭамкәа абри адгьыл шәаныӡааратәы иҟаҳҵоит!..»
Амра ахаҿы шааԥшыз еиԥш, ара ҳаҟоуп рҳәарашәа, атанк
хьамҭа ҳақьԥсықьуа, абжьы гәыҿкаагаха иааҭнаган, иҭа­
гәыргәыруа ахы хьамҭақәа иаршәуаз аҳауа иахьалаз ашшы
рыхга, Лабра, нас Аҭараҟа итҟәацуан. Знык, ҩынтә, хынтә,
аангылашьа амаӡамызт. Ахысра иаҿуп иауанаҵы, рыҿҳәара
ааигәахаанӡа. Рыҿҳәарагьы акгьы бжьамзар акәхап шьҭа.
Ашьа зыцратата ҳашҭа зшьапы мыцқьақәа ҭазыргылаз, ашьа
рыцратата, рызыбжак алаҳәа аарыцрыхо адәы ишықәжьу ҳбахра
ҳаҟоуп. Иаанхазгьы ргәы иааҭасуа рыԥсы рыманы рҭыҩрахь
икылсышт. Убригьы иазхәыцхьазар алшоит. Иоселиании
Қеҭовании рхырӷә­ӷәарҭақәа нрыжьит. Даанхеит Шеварднаӡе.
Издыруада, уи идамра ҭыԥ ахьыҟалаша аԥшаара даҿызар?..
Маи 14, 1993
Изусҭцәаз сарымҳәеит, мчыбжьык уажәаԥхьа хәҩык
раҟара аибашьцәа ар рԥыза имазҵааӡакәа ԥшыхәра ҳцоит
ҳәа ҵаҟа илбааит. Иахьырыԥшааз уара идыр, арыжәтә рҽа­
578

дыршьын, ианааилахәла аҟәҟәаҳәа ишхысуаз, агазмҩа
иахысны аӷа дахьтәоу иалалазаап. Аҽынкылашьа ззымдырыз
ақырҭцәа рықәҿыҭны имақаруан, дара егьырҭ ишыҟарҵало
еиԥш, ԥси бзеи аӡәгьы дынмыжькәа ицәҳауан. Аразҟы
рыман, ирымшьыкәа ихынҳәны рышьҭахьҟа игьежьит ирымаз
аибашьыгатә патронақәа зегьы ҭырҟьаны. Ари ахҭыс, ҳәарада,
узыргәырӷьоз акакәмызт. Адырҩаҽны ашьыжь убри иазкны
аицәажәара ӷәӷәа ҟарҵеит аибашьцәа ргәыԥ аҿы. Изларҳәо
ала, агәыԥ аԥыза аӷьармацаҳәа аишәа инапы нықәикшан, абри
еиҿызкааз аибашьҩы агәыԥ далырцеит. Изларҳәо ала, аиакәым
ҟазҵаз дмидагәидаха адырҩаҽны, «отходниак» сымоуп ҳәа
деилаԥыххаа, мандаратәи апост аҿы дырбон рҳәеит. Дцон наҟ
иҭаацәа рахь.
Аҭараа ҳкәакь аҿы зегь реиҳа амца ахьаку фронтуп ҳәа
ирыԥхьаӡоит. Аамҭала зны-зынла аҭынчра ааҟалозаргьы, ма
ана, ма ара аибашьра ахы анцәырнамго ыҟаӡам. Абри еилкааны
ҳахдырра ҳаракызар акәын. Зегьы рзыҳәа ус уҳәар иашаӡам,
абас аӡәык-ҩыџьак иԥхасҭартәуеит ҳарԥарацәа идырҿио
ахьӡ-аԥша. Изықәнагамгьы, сара стәала, абџьар ркызар ҟалап.
Аҭабиаҿ ианҭатәамгьы автоматқәа рыжәҩа иахшьны игәароуп
шьоукгьы. Изааӡахуеи, абас аҩы рҽаршьны, урҭ реиԥш иҟоу
ауаа егьараан амҩа сахьану исԥылахьеит. Сҩызаки сареи ҽнак
ахырӷәӷәарҭаҟынтәи ҳшааиуаз ҩыџьа арԥарацәа аҟәҟәаҳәа
ихысуа иаҳԥылеит. Аҵлақәа ҳаҽрываҳкит, мамзар ҳаршьыр
рылшон. Абас иҟақәоу еибаԥшааны аибашьра ахьымцо аҳабла
ианалалак аиакәымқәа рамхаҟаҵоит.
Агәала рыманы ихынҳәит Хәыча Кәыҵниеи Витали Агрбеи
иацы аҩнынтәи.
– Мчыбжьык уажәаԥхьа ҳаҩнқәа рыҟны ҳаҟан, еилыргашәа
ҳхынҳәит. Уажәы ҳахьнеиз ҳзыргачамкшаз ҳала иабеит.
Хылагәыла еилаҵаны иҟан ҳамаҭәа хәыҷқәа иаҳзынхаз.
Аишьцәа Амирани, Гәыӡбеии, Заури рыҩнқәа ирыдгыланы
автоматқәа рыла иахьреихсуаз ахышьҭақәа анпыҟҟала иҟоуп.
Гәҩарақәакгьы ҳамазар ҟалап иҟазҵаз. Ас арыжәтә ыжәны
ҳаҩнқәа иреихсуа роума ҳа ҳзыхьчо? Еснагьгьы еибашьраӡам,
579

аҭынчрагьы ҟалахп мышкызны. Рыҩнқәа ирхылап аамҭала урҭ
инзыжьыз. Усҟан ҳауаажәларгьы иҟарҵап алкаа. Абџьар кны
ҳаҩнқәа иреихсуаз, иҳабашьуаз ақырҭқәа реиԥш иҳаӷаны
иҳаԥхьаӡоит!..
Уаҳа ажәак узацҵом: ирҳәо иашоуп!..
Иацы Катата Џьынџьал игәыԥ Аҩыҵа иԥшыхәуан. Аԥсаатә
фабрика аганахь ацәажәабжьқәа ааҩуан. Аҩадахьҟа уаҩы
дыҟамызт. Еицыз апартизанцәа хысрада, хҭысда рышьҭахьҟа
игьежьит.
Иахьа асааҭ жәаҩа рзы Наа нырцәтәи аԥшаҳәахьынтә аӷа
итанкқәа ԥшьба ршьапы иқәгылеит. Уи зыхҟьаз ҳәа агәаанагара
ирымоу – аԥсуа снаипер Дима Климент-иԥа Кәыҵниа арсынтәи
аарцә дкылатәаны наҟ нырцәҟа инеиуаз қырҭуа еибашьҩык
ирбаны данхыс ганха длаишьҭит. Абри ахҭыс хҿаҵас ргәы ианас
ауп атанкқәа ҿааихак ҟамҵо аԥсуаа ҳхырӷәӷәарҭақәа идырбаны
ахысра ианалага. Ақырҭцәа идыршәуаз ахы хьамҭақәа
аерманцәа ахьынхоз иалаҳауан. Убас, Аҭара аҳәаа иазааигәаны
инхо Чепиан Карен Андроник-иԥа иҩны х-снариадк аахеит, уи
игәыла иҩны – снариадк. Ауааԥсыра акгьы рмыхьӡеит, амала,
ахқәа ахьаахаз аԥхасҭа ӷәӷәаны иҟанаҵеит. Излаабаз ала,
снариадқәакгьы ари ақыҭа иахууааны наҟ Ҭоумышьҟа икаҳауан,
аха машәыр шыҟамлаз ҳарҳәеит.
Шьаликәа Чапагәуа имаҳә Вадик Џьалаӷониеи иареи, Алым
Занҭариа, Кьамышә Быҭәба, нас сара Мандара уахьынылбаауа
аихатәы цҳаҿы ҳаиқәшәеит.
Шьаликәа имаҳәи иареи абра ааигәа ерманык иҩны
ныркылан, иҩноуп, уажәы изынхаз арахә абрахь илбааицан,
дырхылаԥшуан. Кьамышә иҩны дцаны, инхара илаԥш нахганы
даауан. Ишшәасҳәахьоу еиԥш, уи иҩнра акәшамыкәша ахырӷә­
ӷәарҭақәа ҟаҵаны ҳаибашьцәа ахылаԥшуеит. Саргьы Аҭараҟа
сылбааны сыҟан иахьа.
– Алым, арахь уабацои? – дҵааит Кьамышә.
580

– Данел Багаҭелиа сиҭаап ҳәоуп. Мчыбжьык аҟара уи сибап.
Усгьы аҟьала ҳаиҩызахеит, – дааԥышәырччеит.
– Ус ахьԥоуҳәои, Алым?! – Кьамышә дынцәыҵыԥшшәа
Алым илакҭа дынҭаԥшит.
– Ихоумҵаӡои иуасҳәаз? – Алымгьы икылкааны Кьамышә
дихәаԥшуа ҿааиҭит. – Ихоумҵозар, уаасзыӡырҩы, исы­
хьыз уасҳәап аакьыскьа, – жәабжьк аацәыригеит Алым. –
Сычмазаҩхан, Тҟәарчал ахәшәтәырҭаҿы снанагеит. Аҳақьым
сыхьӡала шәҟәыбӷьыцк хаирҭәаауан, дсазҵааит уабанхои
ҳәа. Са слакҩакуа саанхеит. Иара дгачамкны даасыхәаԥшын:
«Уахьынхо ухашҭма?» ҳәа даасазҵааит. – Полеваиа почта! –
аҭак исҭеит. Иааибарччеит зегьы. Тамшьгьы сынхон, Аҭарагьы
сынхон. Ақырҭцәа анааи, Тамшь сыҩны ықәыццышәаа ирыблит.
Арахь сахьынхоз аԥсуаа аӷьычцәа неины сырахә ргеит, сца
ҭадырцәит, сыҩны дырҳәит. Мшәан, сҵаауеит: дызус­ҭада сара
саӷа? Схәыцын, ақырҭуагьы дсаӷахеит, аԥсуагьы сыхирҵәеит.
Сҟьаланы ауаа срылоуп. Иахьа аӡәы сиҭаауеит, уаҵәы –
даҽаӡәы!..
– Умшәан, иахьа арадио Москвантә ианцәажәоз иҳанаҳәеит
ақырҭуа итехника хьамҭа ҳазну амза ҩажәанӡа иалигароуп ҳәа!
– ҿааиҭит Шьаликәа Чапагәуа. – Иаарласны, Алым, иҭацәу
уаҳҭынра уахылап уҭаацәа уманы!..
– Шьаликәа бзиа, уара изҳәаз уҿы хьыла иҭәыхгьы иуҳәаз
ҟалозар. Аха ақырҭуа ахаангьы Аԥсны далҵны дцаӡом, шәақь
шьхәала иҭыҩрахь дҭоумцалакәа. Шеварднаӡе, абгахәыҷы
еиԥш, аҵыхәа змоу политикуп. Сеидру, наҟ дықәҵны дцо анцәа
иҳарба. Ҳгәыӷлап, ишԥаҟаҳҵари, ҭынчрак ҟалаанӡа уеизгьы
абас ҳгәаразароуп ала ҟьалеиԥш.
Абас иҳәан, ԥшьаала иҿынеихеит имҩахь. Алым Занҭариа
– аиумор зҵаз, унеишь-уааишь ҳәа зарҳәоз хаҵан. Иахьа
игәы цәҟьаны дыҟоуп. Шьҭа иқәрахьгьы днеихьеит. Хәыҷҵас
ахылаԥшра зҭаху иакәгәышьоуп. Аха умбои, ҳазқәымгәыӷӡоз
аибашьра абранӡа ҳаанагеит. Уи џьашьатәӡам, избанзар –
аибашьра ус адыруеит, аибашьра – еибашьроуп!..
581

«Уара анасыԥдажә, ишԥаихьи, раԥхьаӡатәи анцәа иуа­
ҭәеишьаз усаби?»
«Уаџьал анааилак, шә-ԥсык ухазаргьы уаҩсҭаахә дуҭааны
заа ихәшьадны имоу амҩала умҩаԥигоит. Са сысабигьы гәым­
былџьбарала дизныҟәеит уи ашьыжь. Ахәыҷы, ишдыру, изхара
анифалак хықәкыс имоу ахәмарроуп. Ан еснагьгьы уи иаха
лымамзар акәхап. Уеизгьы, ан лыхшара есминуҭ лылаԥш
дыҵазароуп. Аха аҩсҭаажә уи лхазыршҭшаз акы иԥшааит.
Иашьеиҵбы амышәкәан илаз аҵәыуара далагеит. – Ам­
ла уакыма, сыхазына, – ан днеины уи дааихаххын, ацәымҳа
неиҿалкит. – Иаачҳа, – лҳәеит, – иаарласӡаны ухәы сырхиоит.
Аҽны амш бзиахәха иҟан, Нанашьа лхәыҷы ихәы лырхиарц
афымца рԥхага илымаз ааибылҭан, азал уахьыныҩналаҵәҟьоз
аҩшәык еидыԥсалаз иҟьаҟьаӡа иаалыртит. Убри азааигәара
аӡы зҭаз ахәыҟаҵага нықәлыргылеит. Уи х-литрак ракәын аӡы
иакуаз. Лара амаҵурҭахь днеины ахәыҷқәа рымаҭәа лыӡәӡәон.
Лус даҿнаҵы афымца рԥхагаҿ аӡы иқәлыргылаз ахәараҳәа
аилашра иалагахьан. Уи аамҭаз Хьымца хәыҷы адәныҟатәи
арахь иҿааихеит. Иаартыз ашә аҿы днеины днахьынҳалеит.
Уи даманы ԥхьаҟа дцеит, нас шьҭахьҟа дшааиуаз иикыз ашә
амаа днаҿҟьан, агәараҳәа еилашуаз аӡыршы зҭаз акаструлька
данақәҳа, уи аахбыкьын, иҭаз зегьы изқәа инақәҭәеит. Уиакә­
хеит, дыҳәҳәеит ахәыҷы!»
Лара дабаҟаз, ан жәымҭацәгьа?
Дабаҟахыз, ааигәа дыҟан, ахәыҷы даныҳәҳәа, ашә
еимԥааны дныҩналазар, уаӷеимшхара, имаҭәақәа идҷабланы
ахылҩаԥсылҩа ихыҵны ицон. Ихылҵуаз абжьы узычҳаӡомызт,
ахызаҵә еиԥш инаулҟьаны ицон. Ахәыҷы дыҳәҳәон, ларгьы
дыҳәҳәон!..
Илзымдырӡоз уи аӡы хьшәашәа шиқәҭәатәыз?
Уи сеидру. Ауаҩы агәаҟра данақәшәалак иҟаиҵара из­
дырӡом. Лыбжьы заҳаз, ааигәа ацәаӷәара иаҿыз лабхәында
Роланд иҩызеи иареи изҿыз кажьны арахь иҩит. Ирулакгьы,
урҭ анлыхьӡа, имаҭәақәа ишәыхны, ахәшәтәырҭахь дрыманы
рҿынархеит. Убра еибарххо дышрымазоуп сара рыцҳагьы
582

сышрыхьӡаз. Сызқәымгәыӷӡоз,
акаамеҭ сагәылаԥшит…

иахьатәи

аибашьра

еиԥш,

Аӷа зынӡаскгьы ихахьы иааигарц иҭахӡам иабџьар
хьамҭа аҭра инҭаҵаны Аԥсны иалигарц. Иароуп ҳадгьыл аҿы
гәмырҿыӷьгас имаӡоу: ихы ианааҭашәалак, иахькаҳалак аԥсуаа
рахь ахы хазааит ҳәа, ибзарбзанқәа агәгәаҳәа ахысра иалагоит.
Урҭ ахқәа: Аҭара, Џьгьарда, Кәтол, Лабра уҳәа рытҟәацбыжьқәа
ааҩуеит. Ҿааихак рымамкәа есминуҭ. Убас ауп уахагьы
ишыҟоу. Москва ирҳәаз аҭакс, дара рхымҭа ахымҭа ацырҵоит.
Аԥсны рзымгаргьы, уи ццышәха, ҩни гәареи ыҟамкәа иԥыххаа
инеилажьны, адгьыл шьаҟьаны иахысыр рҭахуп, ахаан ианымҵуа
ашәытақәа анҵаны.
Ирҭахуп, аха ирылшаӡом!.. Ауаа паӷәырқәа, Аԥсны иааины
рыфҩы дыргеит, абри ауп урҭ ирылшаз!.. Афыҩгарақәа!..
Маи 15, 1993
Атанк иақәгылоу абзарбзанқәа ҿааихак рымаӡам. Уажәыуажәы игәынқьуазшәа уи абжьы уаҳауеит, иоурышьҭуа ах­
қәагьы иахьабалак инцәыҵаҳауеит. Амҩа иану амҩасҩы
днаԥшааԥшуа иҿынеихар, адгьыл аҿы иԥжәахьоу урҭ ахқәа
иҭыжааны иахьыҟоу илаԥш ақәшәоит шьаҿацыԥхьаӡа. Ахәра
змоу аибашьҩы иеиԥш адгьылгьы ашәахсҭақәа анылахьеит.
Уи аамҭа ихнаҩаргьы, аԥсуаа рыгәқәа рҿы инхаз ашәахсҭақәа
ашәышықәсақәагьы ирзыхҩом.
Шьыжьнаҵы ҩаԥхьа ақәоура иалагеит. Уи раԥхьаӡа
иаҭахӡамшәа цырақәак аунашьҭит, аха нас хәыҷы-хәыҷла урҭ
ацырақәа ирызҳан, амҽхак арҭбааӡеит. Ақәоура ишалагаз еиԥш,
ахысрақәагьы ирҟәаҵит. Аамҭала уажәазы иааҭынчрахеит.
Аурҭ асуазшәа збоит, аҭӡамц сҽадырӷәӷәала сахьтәаз
сылацәа анҭаа. Ажәҩан ахаҿы ҭаҳәҳәаны иамоуп аԥсҭҳәа,
иҭылашьцааӡа сҭаԥшуеит ицәышӡа асы зҭажьу тышак. Уахь
сҭалар сҭахуп, аха амҩа сақәшәом. Сшьапы мыждақәа
еихызгарц салагоит. Дара хьамҭаӡа иҟоуп, сызҩахом. Исыхьыз
583

ҳәа шысзеилымкаауаз, ани атыша аҵахьынтә игәыҭшьаагаха
иҟаз хәыҷык ибжьы ҭыҩуеит. Уи ибжьы убасҟак игәыҿкаагоуп,
угәаҵанӡа уааимнадоит. Ацхыраара даҳәоит. «Ирыхьзеи,
мшәан, абарҭ сшьапқәа? – сымч еизыркәкәаны сеихарц
сҭахуп. – Ҳаит, абаақәа, иҟоу шәымбаӡои, ацхыраара иҭахуп
схәыҷы!..» – снаԥшааԥшуеит, аха уаҳа умԥсит, уаҩытәыҩса
сымԥан дааиӡом, сыбжьы иаҳаӡом. Сара башаӡа агәаҭеира
саҿуп. Иаҳа-иаҳа алашьцара ахатәоит сыкәшамыкәша, убригьы
агәырҩа сзаанагоит. Измааноузеи, изызҳәоузеи, мшәан, абри?
Ҩаԥхьа иҵәаабжь геит ахәыҷы. Са сыҭрысны сҩагылоит.
Изакә ԥхыӡузеи, уҳәарауазеи? Алашара адәы иаақәлон. Сгәы
нҭыԥсааит: Хьымца иакәын зыбжьы саҳауаз. Уажәыгьы ахьаа
ӷәӷәа деимырхха дакын, даунашьҭуамызт. Сара сжәыланы
ашә сасит, аха дыҟам уаҩытәыҩса. Ма лара даадәылҵны иҟоу
салҳәар!.. Аха шьаҿак диԥыршәар ҟалаӡом. Ан лыҟамзаара
ахәыҷы иныруазаап, иаразнак уи ихьаа даҽа хьаак нацланы
дыҭрысуан, аҵәыуара далагон деиханы. Иҟаларын уи уажәшьҭа
илақәа акгьы рымбозҭгьы, аха уеизгьы игәы аҟәышра иман
макьаназы. Уи даанагон.
Ашә асра санаҟәымҵӡа иаадыртит. Лхалаҭ шкәакәа
лышәҵаны дгылан медеҳәшьак. Уи лышьҭахь дылхыҳәҳәо
дааԥшуан хаҵак. Иара иакәын ҳақьымс иҷаԥшьоз уаха.
– Иуҭахузеи? – дҵааит иара қырҭуа акцентла.
– Минуҭк иадамзаргьы ахәыҷы снеиҿаԥшыр сҭахуп! –
сҳәеит сара.
– Заҟантә иуасҳәахьозеи уи ҟалом ҳәа!..
– Еилыскаауеит уи шзиндароу. Аха аԥсра иаҿу сара
дысхәыҷуп. Снеихагылар сҭахуп, минуҭк иадамзаргьы!..
– Иҟалом, азин сымам!..
Сыԥсахы еиҟәыҷҷон сахьгылаз.
– Ауаҩытәыҩса игәы узҭаӡами? – сҵысуа салагеит. –
Снашьҭы иҟалозар!..
Уи дааины, ибызшәала иаԥхьа игылаз акы налеиҳәан, ашә
аиркырц далагеит. Сара снеины снаԥырагылт.
584

–Наҟ уца! – иҳәеит уи иҽхыршәааны.
– Иабыкәу сахьцо?!..
– Уца, мамзар амилициа срыԥхьоит!..
– Урыԥхьа уҭахызар!..
Убасҟаноуп схы аҭыԥ аҿы ианааи. Амилициа са сицәшәо­
мызт, аха счымазаҩ инапаҵаҟа дыҟан. Сымчыданы ашә
снадҵит. Уи анҭацәы иара ишилшоз днагәҭасын, ашә аиркит.
Арахь сахьгылаз аҭӡамц садыԥшыло сынхеит. Сшьамхқәа
шсыҵаҟәалоз абжьы­сырҭа иамаз слеиҩеиуа сныбжьалеит.
***
Аҭара аерманцәа рқыҭаҟынтәи Лабра еибашьуа Миша
Зеитуниан излеиҳәаз ала, иахьа асааҭ жәаҩа рзеиԥш ақырҭцәа
ртехника хьамҭа атанкқәеи «Икарус» амашьынақәеи амҩаду
ианыланы Очамыра аганахь рхы рханы ицон. Атехника хьамҭа
алгатәуп ҳәа ирҳәаз нарыгӡарц акәзу, ус ҽа планк рыманы
ицозу еилкаам.
Асааҭ быжьба рыбжа инадыркны ааба рыбжанӡа атанк
иақәгылаз абзарбзанқәа рыла Аныуаа рхәаҟынтәи, Кындыӷнтәи,
Ҭоумышьнтәи,
Аҭарантәи
ахырӷәӷәарҭақәа
идырбаны
иалахысуан. Аԥхасҭа иҟоу макьаназы еилкаам.
Ашьыбжьышьҭахь ақәоура изҿыз иаҟәыҵит, ахьшәашәара
аҿоуп.
Харантә иааҩуеит макьаназы зышьҭыбжь еиқәымтәац
артиллериатә хысрақәа. Ашьапылампыл ианасуа еиԥш, ахқәа
ахьыԥжәо адыжәҳәа рыбжьы гоит иҭахәаҽны.
Ақырҭцәа ахысрақәа ирҟәаҵуам, аха аҭараагьы тәаны урҭ
ирзыԥшым.
Иахьа, абаталион акомандаҟаҵара адҵала, Катата Сикәаиԥа Џьынџьал игәыԥ «Агәымшәа», иара аԥыза дназлаз: Рома
Вова-иԥа Џьынџьал, Анатоли Иван-иԥа, Ҭамаз Қәаса-иԥа, Руслан
Қарбеи-иԥа Кәыҵниаа, Олег Жора-иԥа Быҭәба, Ешсоу Вова-иԥа
585

Ҷанба шьыжьнаҵы амҩа иқәлеит. Еснагь ишыҟаиҵалац еиԥш,
ар рԥыза Катата Џьынџьал ирзеиҭеиҳәеит иеибашьцәа рҿаԥхьа
иқәгылаз адҵа:
– Ишыжәдыруа еиԥш, – иҳәеит уи, – аԥсаатә фабрика
ахахьы ҳаӷа дтәоуп. Уи есминуҭ джәылар илшоит. Убри аҟнытә,
дызлааиуа имҩақәа шәаҳатәуп, аршьаҟауаала джәылозар ами­
нақәа ыҵаҵатәуп, уи аӡәы дахаҳаны ианыԥжәалак, аӷа аԥхасҭа
иоуа аҷыдангьы, арахь ҳааҵрақәа дырзааигәахарц шиҭаху
адырра ҳанаҭоит. Иара убас, атанк аанызкыло аминақәагьы
ыҵаҳҵароуп иахьа.
Арԥарцәа амҩа иқәлеит. Инеиуан урҭ агәаҩа иҭаланы,
ԥшыхәра ианцо иалхны ирымоу амҩала. Аԥсаатә фабрика
аганахь иҟаз гәарҭеит. Нас ихынҳәны Рома Џьынџьали Капто
Ԥангани ахьынхоз – уажәы ақырҭцәа ахырӷәӷәарҭа аанкыланы
иахьтәоу – акәшамыкәша аҭагылазаашьа рбеит. Нас уи агәаҩа
изҭалаз авҵа ишывҵаз аибашьҩы Дима Векәуа дахьынхоз
аҿаԥхьа икылсит. Ҩадаҟала, ладаҟала автоматҭырҟьаҩцәа
ргылны иаанхаз аминақәа рыҵаҵара иалагеит. Абри аамҭа
иақәыршәаны рладаҟа инхоз Ҷыҷыкәа Миха-иԥа Кәыҵниа
ирбылхьоу инхарҭа ҭыӡҭыԥ аҿы аҟәаҩ-аҟәаҩҳәа акы ишасуаз
быжьқәак раҳаит.
Катата Џьынџьал даацәажәеит:
– Сыԥсымзар, ҳара ҳанааи ашьҭахь егьҳабжьымскәа
ақырҭцәа ҳашьҭаланы иааит. Урҭ гәҩарас ирымаӡам ара ааигәа
ҳшыҟоу. Арԥарацәа, агранат зыршәуа абџьаргьы шьҭаҳамхӡеит,
аха автоматлагьы ҳаибашьыр ҳалшоит иаҭаххар. Арахь
шәсышьҭал!..
Хәышә метра раҟарагьы бжьамызт уантәи Ҷыҷыкәа да­
хьынхоз.
Ҷыҷыкәа иҷкәын Резогьы далоуп Катата игәыԥ, аха иахьа
арахь зегьы раара аҭахӡам ҳәа азыршьахьан. Ари аганахь
инхақәо зегьы, ишаҳҳәахьоу еиԥш, рыҩнқәа амца рыцраҵаны
ирбылхьеит. Маҵурҭақәаки, аԥш зҭаԥсаз цақәаки аанханы иҟан.
«Ирҭаххарыз, нас, ақырҭцәа ари аганахь? – дхәыцуан ар рԥыза
586

Катата дахьнеиуаз. – Абар, жьаҳәала акы дасуазшәа абжьы
саҳауеит!»
Анхарҭа ибылхьаз ианазааигәаха Катата дааҭгылеит. Агәа­
ҩала акәын урҭ шнеиуаз.
– Ихыстәызар ҳхысуеит, ирацәаҩны иҟазаргьы, –иҳәеит
аԥыза. – Амала, сара сзин шәымамкәа шәхала – мамоу!
Хыхь инхалеит. 30 метра Ҷыҷыкәа инхарҭа иазааигәаны
игылан.
Ҷыҷыкәа Кәыҵниа иеихатәы гараж ашәара даҿын аӡәы.
Егьырҭ ԥшьҩык ирбылхьаз аказармеи амаҵурҭеи еимдо иқәын.
Ааҵра иаважьқәаз алагьанқәеи ачуанқәеи еизыҳәҳәо аизгара
иаҿын. Ирбоз зегьы рыманы еизырыҟәшәаз арахь агәашә
ахь иааганы џьарак еизыркуан. Аӡәы ахшьапы раҳаны арахь
иҿааихеит. Иҟаларын урҭ ушьҭан тракторк рзаарц иҟазаргьы.
Аха ирмаӡеит.
Катата Џьынџьал ахысразы адырга риҭеит. Иара раԥхьа
инацәа дшаҵхалак еиԥш, даргьы амца адыркуан. Ахшьапы
зманы иааиуаз иавтомат наиқәикит. Егьи дышшаӡа, абри
аганахь еибашьрак ыҟоуп ҳәа игәы иаанамгаӡо, игәы рҭынчны
дааиуан. «Ацәгьеи абзиеи рҿы сара сакәын ари аҳаблаҿы
акәац еиҳабыс иалырхуаз, мап, дад, сгәыла имал сызуҭом!» –
ааигәахәын, игәаӷ рацәа хыҵны инацәа ааирҵысит. Абарҭқәа
зегьы минуҭк иадымхалазар ҟалап. Ишырбоз, хҩык быжьбаҟа
метра агәашә инацәыхараны ашҭа инықәҳаит, аӡәы дыхәны
аҳәаҭра иҽнаваижьит, агараж ԥызҽуаз наҟ ахшьыра дҭалеит.
Атрофеи агара шәарҭаны ибеит Катата, наҟ урҭ ирхылаԥшуаз
шьоукы кылатәазар алшон.
– Макьаназы автоматқәа иҳамоу ҳазхоит, ауааԥсыра
ҳаибгазароуп! – иҳәан, ҵаҟа ахшьыра иҭаларазы инапы иҟьеит.
Иара дандәықәла егьырҭ иеибашьцәагьы наишьҭалеит.
Маи 16, 1993
Иаҳа-иаҳа ахәыҷы иҭагылазаашьа шәарҭахон, ус шакәыз
ҳалҳәеит уи ихылаԥшуаз Нанашьа лхаҭа. Ҳақыбеи Кәыҵниа
587

иԥҳа ара аус луан арентген кабинет аҿы. Уи дааины иҳалҳәеит
ацхырааразы лхы дшамеигӡоз. Даныхәыҷыз Земфира лхаҭагьы
дбылхьазаарын, сан лакәзаап аԥсуа хәшәы ҟаҵаны уи деиқ­ә­
зырхаз. Санхәыҷыз иара схаҭагьы сымбылхьаз. Усҟан саб иашьа
Баграт ҳаиҿыҵны ҳамцацызт, џьарак ҳаицынхон. Аганҩны
ҳазгылан. Акәасқьа амаҵурҭа аҿаҟаҵаны иаман.
Сентиабр мзазы акәын. Аҩбатәи акласс аҿы стәан. Ари
ҟаларц мышк шагыз, сабшазар ҟаларын, саб ҳгәылара чарак
ахь дцеит. Ԥҳәыс дааигон Мысҭафа Аҟәсба иҷкәын Қыни.
Иахьа уи аҩнра дахаанханы дыҟоуп Қыни иԥҳәыс Лимо. Саб
ачарахьынтәи даахьазу дмаацзу сгәалашәом. Сгәалашәараҿы
инхаз уи ауп, ашьыжь сан дангылоз саргьы слыцгылеит.
Аибашьра ашьҭахьтәи ашықәсқәа рзы акәын, сан иахьылыԥшааз
сыздыруам, амцеиқәҵагас литрак иҭаҭәаны абензин лыман. Уи
ԥыҭкгьы ишьақәылцалахьан. Амаҵурҭаҿы амҿқәа иҿыцәаахьаз
рыхқәа ааидылкылан, ахчныза инықәылҵан, лԥаҭлика ахы ҩар­
ханы инақәылҭәан, лысԥычка аахьылшьит. Аԥырқьҳәа амца
анакы саргьы снеины наҟала сааиҳәҭҟәыҟәланы сныҽҳәатәеит.
Узгылазеи макьана ҳәа сан дсабашьит, аха шьҭа усгьы сгылеит,
схынҳәны снеины сиарҭахь сзышьҭалом ҳәа аасгәахәын, ҿымҭ­
ӡакәа сахьыҟаз сҽааныскылеит. Уи еилкааны акәхап, сангьы
уаҳа сылаҿылымҭӡеит.
Иҟалап уи усҟан иаха илбаз лыԥхыӡ бааԥсы даз­
хәыцуазаргьы. Санду Барбала рыцҳа, анарцәымҩа иқәлахьаз,
анышәынҭраҟынтәи даӷьуа абрахь лҿаалхазаап. «Иҟалазеи,
ди, ибыхьзеи?» – ҳәа данлызҵаа: «Исыхьыз шәаҟәыҵны ани
аҵеџь шәҭаԥши!» – лҳәазаап. Сан днеины аҵеџь данҭаԥшы,
иаалцәымыӷхеит: аӡы хәашьӡа иҭатәан, уи азмырхакәа, аҵеџь
иалыҵәҵәаны хыхьынтәи ацәыкәбарқәагьы хәашьны аҭаҭәара
иаҿын. «Заҟантә ишәасҳәахьозеи абри аҵеџь шәахылаԥшла,
ишәрыцқьала ҳәа, убри шәсырдырырц, насгьы ишәасҳәарцоуп
сзааизгьы!»– ллаба кны нас ҩаԥхьа лышьҭахьҟа дхынҳәызаап.
Амаҵурҭаҿы сан еихәлалҵаз амца аԥырԥырҳәа ишакыз
амч маҷхо мацара, уажәы-ушьҭан ишкьаҭара иҟан. Уи ангәалҭа,
588

сара уажәыгьы сеиҳәҭҟәыҟәланы сыштәаз, аԥаҭлика илкыз ахы
ларханы амцахь ианылышьҭы, иаргьы бжатамыз, агәырқьҳәа
зҿаалырхаз амцабз анахыс итҟәацын, сара исаҳәҿаҭәеит.
Аԥырқьҳәа соуразоуроу амца скын, шьҭахьҟа схышәҭны
сынкаҳаит. Сан арҵәаа ааҭлыргеит, саргьы сыҳәҳәеит. Сбылгьо
сышнеиуаз, иацынтәарак ҳҿаԥхьа абнараҟынтәи илхны
иаазгаз амҿқәа аҳамамҭра азааигәара икыдгылан, убарҭ
амахәқәа срыхҟьашаны санкаҳа сангьы даасхаххын, ҳҩыџьегьы
ҳаицхырааны напыла мацара амца ҳарцәеит. Слыманы адәахьы
дандәылҵ, исгәалашәоит, сабгьы дҳахьӡеит, саҳәшьа Лилигьы
дгылеит, сашьцәа Шамили Шьыпеи ршьапы инықәгылеит. Еиқәас
исышьан саб аибашьра даныҟаз ар ркитель ишәиҵалоз иалхны
сан исзылӡахыз ашортик. Усҟан ашкол ахь шортиклагьы ҳныҟәон
ҳшьапқәа хырҟьаҟьа. Изхысҳәаауа, убри ашортик аҳәынҵәра
ԥыртланы иансышьылхуаз сан, иахьеиԥш исгәалашәоит, иблыз
сцәакгьы ажьгьы аманы ҵаҟа илеит. Лыҽылзымшьуа, деиқәараха,
дышҵәыуара дгылан ларгьы.
Саб ддәықәырҵеит ахәшәтәырҭахь. Сара сшыҵәаауаз
аҩны азал ахь снарган, сеимырхха сыркын. Иаразнакы абра
сиарҭа ҟарҵагәышьеит. Аха ишьҭоуҵо дабаҟоу! Абензин иаблыз
сцәа-сжьы ҿаасҭаха, иааузымчҳаратә афҩы сԥынҵа иҭасуан.
Агәылацәа еизеит, шьоукы амажәа акәаҳара иалагеит – уи
абылразы ибзиоуп, аӡаӷьа ҟанаҵом ҳәа аӡәы иреиҳәан. Лмахәҿа
еилҳәа уи аус даҿын саб иашьа Баграт иаҳәшьас иҟаиҵахьаз
Кәыҵниаԥҳа Пашьа. Даҽа шьоукыхгьы аҩнеилыргара иалагеит,
ашҭа аԥссара иаҿуп. Уи иаанагоз сара иабаздыруаз, аха ирласны
сыԥсуеит ҳәа агәаанагара рыман. Ҵабыргны, сҭагылазаашьа
уашәшәыран, уажәы-уашьҭан сгәы аангылар алшон. Сыԥхашьара
инаркны ҵаҟанӡа сыблын. Сыблын, уаӷа ишибара, цәгьалашәа.
Иркәаҳаз амажәа сшьапы ахьыблыз иақәҵаны иҿарҳәеит.
Аха ари сеиқәнархо сыҟазма, аҳәҳәара саҿын. Амца агәгәаҳәа
исыцразшәа сбылуан. Хьаа бзиа шыҟам усгьы еилкаауп, аха
ауаҩы изцәырҵуа ахьаақәа зегьы раасҭа игәыҿкаагоуп абылра!..
Абра иразҳәаз дысгәалашәом, «Аԥсны ҟаԥшь» аредактор
Сергеи Кәыҵниа иашьа Мышьа ҳәа дыҟан, амилициа аусзуҩы,
589

аподполковник, абри иԥҳәыс аҽны Аҭара дааны дыҟазаарын,
илдыруан аԥсыуала абылра ахәшә. Ианларҳәа, дымԥшыкәа
дааит. Даасыхәаԥшын, сҭагылазаашьа анылба, исзыҟалҵеит
уажәы зегьы еицырдыруа уи ахәшә. Амала, хымш ицқьаз
акьыр сақә еилаӡҩаны, мариала ирбааӡаны ахәра ахьсымаз
сшьапқәа ирықәырҵон. Уи адезинфекциа азнауан. Уи ашьҭахь
ауп амаз иҟарҵаз амцаҿ ирӡыҭны аҵысхә ала ианысхьыршьуаз.
Уи аныҟарҵоз ихьухьууа сгәаҵа инҭалон, сгәы иахәангьы
исыдыскылон. Хымш рыла, Таниа лыҷкәын дыԥсуеит ҳәа шыс­
зырҳәоз, иаҳа-иаҳа схьаа хҽуа иалагеит. Ажәафымш рыҽны
сгыргыруа схала сгылеит. Сымызк анынҵәа ашкол ахь сцеит.
Уажәы сара исыхьыз еицәаны сԥа ихьит.
Ашьыбжьышьҭахь, деицәахозшәа анырба, аҳақьымцәа
дәылҵны сабхәеи сареи ҳахьгылаз адырра ҳарҭеит ахәыҷы
дшыԥсуаз.
– Игәы иазымычҳаит ахьаа ӷәӷәа. Иԥсҭазаара анырхара
уадаҩуп!
Асааҭ хәба рзеиԥш маи мза 16, 1983 шықәса рзы уи
дышгәаҟуаз илацәа ааиқәиԥсеит.
Сааҭбжак дҳарымҭаӡеит. Ус ҵасс ирымоу сеидру ахәшә­
тәырҭақәа рҿы. Дԥырҟарц иалагеит, аха ҳара иҳамуит.
Аамҭа анааи, ҳаиашьара иаҵанакуаз еизаны ҵаҟа иаҳзыԥшын,
ашьаршьаф днылаҳәаны дысдыркит, уи ашьҭахь ҳааицхырааны
дҳаманы ҵаҟа ҳалбааит. Сашьцәа Шамил, Шьыпа, иара убас
Заур, Гәыӡбеи, Нодар, Бардушьа, Маџь, Шоҭа, Мурҭаз уҳәа
аӡәырҩы адәахьы игылан, амашьынақәа змақәаз еицхырааны
амҩа ҳнықәлеит. Бардушьа Кәыҵниа имашьына ашьҭахь сҭа­
тәан сара, ахәыҷы сшьамхы дықәҵаны дыскын, арымарахь
дсыватәан иан Нанашьа, санхәа аԥхьа арныҟәаҩ диватәан.
Снапы ихы иаҵаҵаны ишыскыз Аҭара ҳааит.
Аҩны ҳанааи адиуан ааиҵырхын, днықәаҳҵеит, дҳарҽеит.
Ашьҭахь Бардушьеи сареи ҳандәылҵ, аҳәҳәара иалагахьаз
аҳәса ҳнарылсын, ахацәа ҳнарылагылеит.
Ақәаԥсата леиуан адәахьы.
590

Маи мза 16, 1983 шықәса…
Иахьантәарак агәгәаҳәа ахысрақәа дырҿыцт абзарбзанқәа.
Урҭ сгәы ишықәҩыз шьыжьнаҵы сыҟан Катата Џьынџьал игәыԥ
аҿы. Уа исҭахқәаз анеилыскаа, иацы ахаҵара мҩаԥызгаз
аибашьцәа санрацәажәа ашьҭахь, абаталион аԥыза Беслани,
уи ихаҭыԥуаҩ Нодар Гәыӡбеи-иԥеи, атыл аиҳабы Зуфтери
Кәыҵниаа (урҭгьы ара иҟан), ҳшеицыз Аӡҩыбжьаа рбаталион
аштаб аҿы ҳнеит. Ар рԥызацәа Аҭара итәоу аицәажәара рыман.
Аҩбаталионкгьы ҭаацәарак еиԥш еилаҵәаны, ианаҭаххо аам­
ҭазы рҳәоу еиқыршәаны, наҟ-ааҟ еицхырааны, ҳаӷа иалцаразы
иҟарҵашаз иалацәажәеит.
Убарҭқәа рышьҭахь абра слацәажәон медиаҳәшьацәас
Аҭара иҟоу хадас ирыԥхьаӡо Земфира Кәыҵниаԥҳа. Уи илҳәеит
иаарласны агәыҳалалратә цхырааразы иаарышьҭуа ахәшәқәа
дрыцны дааразы Гәдоуҭаҟа дышцоз. Ҳанеиԥырҵуаз, акыр
шықәсқәа рышьҭахь, зны исхызгахьаз атрагедиа лгәалашәазшәа,
уи амш иақәыршәаны исылҭеит «Д. А. Муравиова. Тропические
и субтропические лекарственные растениа» ҳәа ашәҟәы ҳамҭас.
Уа ус иақәылҩит: «Анатол Кәыҵниа – аибашьра ашықәс аан.
Земфира сыҟнытә. Маи 16, 1993 шықәса».
Маи 17, 1993
Паташь Патаӡба иажәабжьқәа рыҟнытә.
Август мза 10, 1992 шықәса рзы ҩаԥхьа дкылҟьа дааит
Тарзан. Аусура сцап ҳәа смашьынала агәашә сааҭыҵуан. Наҟааҟ ҳмашьынақәа ааидҳаргылан, аицәажәара ҳалагеит.
– Иҟоузеи, Тарзан? – сиазҵааит.
– Аду дуԥхьоит! – иҳәеит иара.
– Азамана, усышьҭала! – сҳәеит сара.
Нодар Дидиашвили дахьынхоз агәашә инадсыргылеит
смашьына. Сшыԥшыз, исышьҭарххны сышьҭахь дааины дҩа­
гылеит Тарзангьы. Ҳҩыџьегьы ҳааҭыҵын, ҳааибарԥшны ашҭа
ҳанҭалеит. Диди захьӡыз маҷк илахь еиҵыхшәа ашҭа дықәгылан.
Ҳшааиз аниба арахь даҳԥылеит. Аԥсшәақәа анеи­баҳҳәа ашьҭахь,
591

еснагь ҳахьтәалоз амушмула амҵахь ҳнамышьҭкәа, иаша агараж
имаз ашҟа иҿынеихеит.
– Сара ажәа иусҭаз насыгӡеит! – иҳәеит Нодар.
– Уи арбану? – сҵааит саргьы.
– Шәааи арахь! – иҳәан, иҿынеихеит ҳаԥхьа дҩагыланы.
Агараж ашә аартны наҟ ҳныҩналеит. Иаразнак сылаԥш
нақәшәеит аҭӡамц акәакьаҿ игылаз «Мерседес».
– Иубома ари аԥшӡа? – инапы рыххо уахь сынхьаирԥшит
Диди.
– Иароуп! – сҳәеит сара. – Апрокурор Анзор Силагаӡе
имашьына.
– Умҩашьеит! – ҿааиҭит Нодар. – Иуҳәаз нагӡо сааиуеит,
уажәшьҭа уара уоуп аус злоу. Ианбоугои ари аԥшӡа?
– Ари аԥшӡа уаха аҵхыбжьон Тарзан иманы аҩны
дсызнеиааит! – сҳәеит сара. – Нас уантәи иахьысҵәахыша
сара издырп!
– Ишуҭаху! – иҳәеит Нодар. – Уажәшьҭа анахь ашҭахь
ҳнеины ҳнатәап ҳахьтәалац.
Зегьы агараж ҳандәылҵын, уахь ҳҿынаҳхеит. Амушмула
аҵаҟа ҳаннеи, еснагь ҳамаҵ зуаз аԥҳәыс дықәгьежьааны ҳхәы
лырхиахьан. Нодар инапы рыххо ҳахьтәашаз аҭыԥқәа ҳирбеит.
Ҳантәа ҳахҩыкгьы, сара сахь дааԥшуа ҿааиҭит:
– Исхашҭыз, ани сыԥҳа ахәшә лылазҵаз Гиа захьӡу
Џьаԥариӡе дсыԥшааит. Уи иҿы иқәшаҳаҭхеит имҩаԥигаз агәым­
харақәа рзы. Аха сыԥҳа дымҵазырсыз иара иакәӡам. Уи аныха
аҟынгьы сноугаргьы ҭоуба зуеит!
– Угәанала, дарбану? – сҵааит сара.
– Уи сызуаҳәом. Уи аус уара унапы иануҵахьеит.
– Ааи, ааи! – сҳәеит сара. – Иҟалап шьоукы цәыҵатәаны
илзыԥшуазҭгьы. Лымариа анырба дымҵадырсит.
– Саргьы убас сгәы иаанагоит! – иҳәеит Нодар. – Ушьҭа
аус ахь ҳаиасып. Рышьҭа ухылахьоума ацәгьара ҟазҵаз?
– Ааи, сара снашәаашәахьеит. Ашьҭагьы схылахьеит.
Сзызҵаахьоу агәыӷрақәа сырҭоит. Аха ишәоит амилициа рышьҭа
ихылар ҳәа.
592

– Уи саргьы еилыскаауеит. Аха сара амилициа рҿы ус
сымаӡам, уи ус шакәу ухаҭагьы иудыруеит. Ус акәӡами, Тарзан?
– уахьгьы дынхьаҳәт.
– Ааи, апатын Нодар! – иҳәеит Тарзан.
– Ус анакәха, ҳаилаӡап. Аха уаанӡа сҵаауеит: лыԥсы ҭоума
Лиа, сыԥҳа?
– Мап! – сҳәеит сара. – Лыԥсы ҭаӡам. Дымҵазырсыз
дсыздыруам, аха ажәабжь бжьызго излеиҳәаз ала, уи ӷәӷәала
адоза лыман. Дахьнаргаз иаҳа-иаҳа илылаҽуа далагеит.
Дахьыцәаз дзалымҵӡеит.
Нодар иԥсахы еиҟәыҷҷо дыштәаз, илаӷырӡқәа иӡӷы
инадлеит. Аха ичҳаны, иҽырӷәӷәаны дтәан. Ашьҭахь ҿааиҭит:
– Сыԥҳа лыԥсыбаҩ шсоулак еиԥш, дхәырны дысшьуеит
Гиа!..
Саргьы ҿымҭӡакәа схы ласырҟәит. Нодар дҵааит:
– Анышә дамадоума сыӡӷаб, дышԥамҩаԥыргеи?
– Ажәабжь сазҳәаз излеиҳәаз ала, аԥсы дрымжӡеит. Дҵәахуп
иԥхьакырҭоу ҭыԥк аҿы. Анышә жны иҟаҵоуп, архьшәашәага
ҭагылоуп, изларҳәо ала, мшаҽны лылацәа шеиқәылыԥсаз еиԥш
еицамкӡеит лхы-лҿы. Агәыргьы лзыҟарҵеит. Уи аганахь дызтәу
ргәы дырҭынчааит ҳәа сеиҳәеит ажәабжь сзаазгаз. Ушьҭа? –
сҵааит сара.
– Ушьҭа аиҭныԥсахлара ҟаҳҵоит. Раԥхьа миллионк аԥара
унапы иаҳаркуеит. Нас унапала аԥсы даҳзааугоит. Чарҳәара
узырур?
–Урҭ ирхылаԥшуагьы ауаа сымоуп, сара схала сыҟаӡам!..
– Ааи, ааи, издыруеит! – иҳәеит Нодар.
– Аԥара снапы ианбашәыркуеи?
– Уара ианбоуҭаху?
– Даҽа ԥшьымш рышьҭахь. Август мза 14 рзы.
– Август мза 14? – иааицәымыӷхазшәа дҵааит Нодар.
– Ааи, август мза 14 аҽны. Жәытәла амза нҵәаны Нанҳәа
мза ҳанҭало аҽны, асааҭ жәаҩа рзы ҵхыбжьон. Зеиԥш ыҟамоуп,
ус акәӡами Тарзан? – уахь сынхьаԥшит.
593

– Иабаргәызеи? – иҳәеит уигьы, аха цқьа илахь еиҵы­
хызшәа сымбеит. Иҟалаз сзеилымкааит.
– Ибзиоуп, нас! – иҳәеит ашырҳәа Нодар дҩагылан. –
Иабаҟаҳҵои ҳаиқәшәара?
– Сара сгәаныла, иаҳа еиӷьзар ҟалап сара сыҩнаҿы! –
саргьы сҩагылеит. – Иԥхьакырҭоуп, Аҭареи Ахалдабеи аҳәааҿы.
– Ахазына! – иҳәеит Нодар.
– Амала, чарҳәра ансзыҟала – саргьы сзыхьчо ауаа сымоуп
– ҳусқәа зегьы башахоит. Уинахыс шәыԥсы дшәырымҭар
алшоит!..
– Аӷьычҩы иажәа ҳәоуп. Закәанла уи ахьӡ зху!..
– Еилкаауп! – сҳәеит сара.
Адәықәлара сҽазыскит, аха Нодар сыжәҩа инапы нықәиҵан,
снаиртәеит.
– Уара исзууа абзиара сара ахааназгьы исызшәом. Утәа,
агәырҩа сгәы ҿкааны иамоуп, ҵәыцақәак аажәып. Тарзан,
сашьа, ус акәӡами? – илабжышқәа бааӡаӡа уи иахь дынхьаҳәит.
– Ааи, апатын Нодар, ишуҳәо иҟаҳҵап. Аха раԥхьа уара
иаҳзынкыл аҵәцақәа. Ҩума, уаткоума иузҭасҭәо?
– Зегьакоуп сара сзы.
Нас инапы қәацқәацо иаҵәца аақәихит. Ииҳәарызеишь ҳәа
ҳаԥшын ҳара…
***
Иацы ашьыжьымҭан Мандарантәи Катата игәыԥ ахьтәоу
аҭыԥ схы ақәкны санцоз нахьхьи хараӡа ладаҟа ҩынтә игеит
аԥжәабжьы. Аибашьра иаланхо ауаа уажәшьҭа ҳацәымҩашьо
иаҳҵахьеит абџьар хкқәа иҭҟьаз закәу рыбжьала. Урҭ рацәаӡоуп:
«Нурс», атанк хьамҭа иақәгылоу абзарбзан, БМП-1, БМП-2,
ҵәҩанҵәыҟа иршәны иаарышьҭуа амина, ашьапқәа ирыҵаԥжәо
амина уҳәа убас иҵегьы.
Уажәы ладатәи ахәахьы иԥжәеит акы. Уи арахь идыршәзар
ааигәа иахькаҳаз абжьы умаҳарц залшомызт. Сааҭгыланы
сӡырҩит. Умӡырҩыргьы ҟалаӡом: ихараны иҭҟьо ахы аҳауа
иахьалоу ма «ашшы» ахга иниаҟьоит, мамзаргьы атрышә иасны
594

инаухууауеит. Ус еиԥш ахы ҳнардырыртә иҟамызт уажәы иҭҟьаз,
абжьы ахьҳаҳаз аҭыԥ аҿы убра итҟәацит.
Катата игәыԥ аҿы саннеи, арԥарцәа срыдныҳәалеит еибгаизҩыда, кьыс рымамкәа «шәарыцарантә» иахьыхынҳәыз, аӷа
уааԥсырала аԥхасҭа ахьирҭаз.
– Иҟалап, аминақәа иҵаҳҵаз аус рузаргьы, – иҳәеит
Катата саниҿцәажәоз. – Ҩынтә атҟәацбыжьқәа геит иацы аус
ахьаауаз!..
– Саргьы исаҳаит уи абжьы!
– Маҷк иааҭынчрахар ԥшыхәра ҳцарц ҳаҟоуп. Урҭ, ҳәарада,
икылатәашт уажәазы, аха сара ҽаџьарала сырхыкәшаны
изланеитәу амҩа здыруеит. Ара сиит, ара сааӡеит. Ари аҭыԥ са
ишыздыруа ақырҭуа иҵарангьы дыҟаӡам. Ус сҳәеит ҳәа, аӷагьы
шьҭа акрааҵуеит ари аган давоуижьҭеи, иидыруагьы маҷӡам.
Уажәы иҳабашьуа иаҳараҩӡак Аԥсны ииз ақырҭцәеи агырцәеи
роуп. Аха ирбагәышьоит урҭ раамҭагьы шынҵәаз, илакҩакуеит,
аибашьрагьы оумак ирҭахымшәа рхы мҩаԥыргоит, иқәҵны
ицаргьы цәгьагьы ирбаӡом. Иахьнеиуа ҳәа ҭыԥ рымоума? Абри
иахьӡуп: «Акәты ашьыга ашьапхыц иҵнахуеит!» ҳәа аԥсуаа
ирҳәо ажәаԥҟа.
Уи ус шакәу ҩашьом. Убри аҟнытә, шьҭа иубаратәны иҟоуп
ақырҭцәа хьаҳәхьачаны, иқәҵны рышьҭахьҟа ицар шырҭаху.
Рыбжеиҳараҩык еилыркаахьеит Аԥсныҟа раара шлыҵшәадахаз,
зықьҩыла ари адгьыл аҿы рыԥсра шыҟалаз, Шеварднаӡе заԥхьа
дгылоу ақырҭуа жәлар шыржьаз еилызкаахьоу аӡәырҩы, цароуп
ирҭаху. Аха зыҟны ицода, иаба?! Қырҭтәылаҟа ибналаны ицарц
згәы иҭоу рзы аполициа ргыланы ирымоуп, илакҩакуа шьҭахьҟа
игьежьыз зыԥсадгьыли зыуаажәлари зҭииз чарҳәаҩцәан,
иааргәыдҵаны иршьуеит. Даҽа шьоукгьы, шьҭахьҟа царҭа
шамам збақәо, аԥсуаа рахь аконтакт ҟарҵарц иашьҭоуп. Урҭ
изларҳәо ала, жәыларак аԥсуаа ишыҟарҵалак, бџьарс ирымоу
зегьы нкажьны шьҭахьҟа ихьаҵырц раҳасабуп, даҽа шьоукгьы,
абираҟ шкәакәа хәыҷқәа шьҭыхны, рабџьар шрымоу аԥсуаа
рахь ииасуеит, аибашьра еилгар иаҳцәыӡыз ҳҭыӡҭыԥқәа
рахь ҳанашьҭра азин ҳашәҭозар ҳәа агәыӷра рыманы. Ашьа
595

зыцрататоу Аԥсны ибарцны дыҟаӡам, убригьы рдыруазар
акәын. Дызусҭзаалак рыгәра гатәым. Ианқәыла, иаразнак
иаҳиааиз­ҭгьы, ҳанкыдҵаны ҳаршьуан, уажәы рышьҭахь амца
анакы рҭыӡҭыԥқәагьы ргәалашәеит. Мап, дадраа, ари адгьыл
аҿы иҟаӡам ақырҭуа иҭыӡҭыԥ, ари адгьыл иԥшьоу ҭыԥуп, Анцәа
итәарҭа ҳәа изышьҭоу ауп, Анцәа датәазымбаз ауаҩы наӡаӡа
дацәыӡроуп ари ашьам дгьыл!..
Асааҭ жәаба рзын ақырҭуа ир атанк иақәгылоу абзарбзанқәа
рыла иааҟәымҵӡакәа еишьҭаргыланы ахқәа рҭырҟьара иалагеит.
Аснариадқәа алаҳауеит Лабра, Кәтол, Ҭоумышь, Аҭара. Ақәа
кыдҵәаны аура иаҿуп. «Агәақь, агәақь, агәақь!..» Ҟәыҵшьа
амаӡам иҭҟьо абзарбзанқәа рыбжьы. Амаҭ абӷа ԥырҵәаргьы,
сыцҳандаз ҳәа абз ҭыхны ахаԥыц уланаҵарц ахы аҟьоит. Убри
иаҩызоуп иԥхамшьаӡакәа уажәы ахысра иаҿугьы!..
***
Ажәлар аԥсра шыҟалаз заҳаз иаауеит, ицоит. Урҭ ҵәыуаны
ианаақәҵлак иааины исыдышшылоит. Сара схаԥыц еихарӷәӷәа,
сзеиуоу сзымдыруа, ҳаҩны аладахьшәа ашҭа иҭагылоу аҳа
амҵан сгылоуп.
– Нан, узықәшәаз ҳгәы иалсит! – аҳәса аҩны иаадәылҵны
иааины иаасыдгылоит, рнапқәа аасыдыршьылоит.
Агәылацәа аанда аганахь, нас иара аҳа амҵан, Амбакәа
иҟынтәи иааргаз ақьырсҭақәа, асаҟәақәа рыҵаҵаны ишьҭар­
ҵақәаз, ауаа иааиуа натәаны ажәабжьқәак еибырҳәоит. Сара
урҭ еибырҳәақәо дукгьы хырҩа рысҭаӡом, рзыӡыҩрагьы сҭахым,
аха зны-зынла иахьцәажәо ирҳәо саҳауеит. Ус ишыҟоугьы,
са схәыцрақәа ҽаџьароуп иахьхоу. Агәаҭеира саҿуп, схахьы
исзаагом сзыниаз ахҭыс, зны-зынла уи агәра сызгом, ԥхыӡызшәа
иԥхьаӡаны схы ҩышьҭысхуеит, сыԥшуеит азал аҩнуҵҟа, нас
уа исаҳауа амыткәмабжьы слымҳа ианҭаслак, ашырҳәа схы
ҩышьҭыхны сыблақәа аахыстуеит. Ҩнуҵҟала абылра саҿуп,
сгәы аҵәыуара иакуеит, уи тҟәацны ицарц егьагӡам. Избан,
мшәан, абас зсыхьрыз, иҟасҵахьаз сара мыжда цәгьарас?
596

Асааҭ жәаба ҟалахьазар ҟаларын, дызусҭаз цқьагьы исгәа­
лашәом, аха уажәыгьы уи ииҳәақәоз сгәаҿы инханы иҟоуп.
– Ирҳәоит, ацәгьа зуз агәнаҳа иара иқәымшәакәа, акыр
шықәса рышьахь уи ишьҭамҭа иахьӡоит ҳәа, – даҿын ажәабжь
зҳәоз ахаҵа. – Кәыҷыр рыцҳа, Катул иаб, сара сеиԥш шәаргьы
дыжәдыруеит, уи цәгьакы уаҩы изимуцт, димыхәацзар. Иҟалап
Кәыҷыр иаб Мамсыр ак ҟаиҵахьазаргьы. Уи Абга-Мамсыр ҳәа
башагьы изырҳәомызт. Издыруада уи изы ашәи ирышьҭыз
шааиуаз абри ҳамаалықь даҿашәазар?.. Адунеи аҿы иага
рыцҳара ҟалахьеит!..
Ари иаҳагьы сгәы снархьит, ус ахьԥоуҳәои, уанаџьалбеит,
иара Мамсыргьы Абга-Мамсыр зихьӡырҵаз илеишәа цәгьан
азыҳәаноуп, аиаша азыҳәа иԥсы ҭихуан, уи аиаша зҭахымыз
ракәын абга даҩызаны дызбоз ҳәа аӡәы даацыҵҟьаны
ажәабжьҳәаҩ диҿагылап сҳәеит, аха уаҳа умԥсит, зегьы
еиқәышьшьы ажәабжьҳәаҩ изыӡырҩуа итәан, уи иԥыҩлоз уаҩы
даныҟамла, дызлацәажәоз ахҭыс зынӡа ироуӡеит. Уи ашьҭахь
сара сҭыԥ сыԥсахын, аҩадахьы аҩны иазааигәаӡаны игылаз
ашьақарҵәа амҵа снеины, сгәырҩаԥсараха иааиуаз-ицоз сыр­
зыԥшын.
Абга-Мамсыр ҳәа изышьҭаз сара сабду, изларҳәо ала,
1914 шықәсазы ашьха дыԥсит. Шәарыцара дахьынҭыҵыз дых­
нымҳәӡеит. Иҟалаз уи ауп, ахра даҿаланы дшааиуаз аӡба данакы,
дымҩахыҵын, иҵыҵуаз ӡыхьк дныҽԥынгылан, изхара аӡы
ижәызаап. Ирҳәоит уи аӡыхь ауаҩы дызшьуаз ашҳам аман
ҳәа, ҽа шьоукы уи Аду ихьит рҳәоит (Сибирскаиа иазва).
Мамсыр даныԥсуаз дшыԥсуаз уаҩы изгәамҭаӡеит, ишьҭахьҟа
данымхынҳә, иашьцәа дызцыз ирцәымыӷхан, ишьҭаланы еимдо
ишнеиуаз, уи ашҳам амоуп ҳәа изҿыз аӡыхь азааигәара дыԥсны
дышкажьыз рбеит. Нас арахь адыррақәа аныҟарҵа, ауаа
нагақәа ҳәа ирыԥхьаӡоз аҭараа еигәныҩны амҩа иқәлеит. Уи
даазгоз амҩан амшцәгьа бааԥсы рықәшәеит, асгьы рыхьӡеит,
акырцхгьы. Ихьҭакны, ахымш рыҽны аԥсы дрыманы Аҭара иааит.
Уи даниз ашықәс џьаргьы иаҳәом. 1874 шықәсазы,
сышьҭахьҟагьы џьара исҳәахьеит, аурыс ҳәынҭқарра иҭнажьыз
597

Аҭара ауааԥсыреи аҭыӡҭыԥқәеи рҭоурых зҳәоз ахсаала ду
Аԥсны аҳәынҭқарратә архив аҿы зны сахәаԥшуан, Мамсыр
Џьанҳәаҭ-иԥа Кәыҵниа аҩнаҭа деиҳабны дарбоуп. Уи аамҭазы
иаб Џьанҳәаҭ, хымԥада дыԥсхьан. Ахаҵарԥыс иакәын – аб
даныԥслак, дхәыҷызаргьы, аҩнра зыхьӡала иҟарҵоз. Аха
Мамсыр дагьхәыҷымызт усҟан. Иара иқәла иакәхарызу Лапаӷә
Кәыҵниа? Уи иҭынхаз апаспорт аҿы 1835 шықәса рзы дизшәа
дарбоуп. Дыԥсит иара 1946 шықәса рзы. Сара уи ибзиа­ӡаны
дысгәалашәоит. Ус анакәха, Абга-Мамсыр 1874 шықәсазы
40-45 шықәса ихыҵуан.
Аԥҳәыс дааигеит, изларҳәо ала, 1895 шықәса рзы. Уи акыр
аамҭа длышьҭан Барбала Киутԥҳа, аха лара, Абга-Мамсыр
иӡбахәқәа ибзианы илдыруан азы, дицәшәаны акәзу, ус
ҽакала дылҭахымкәа дыҟазу, ажәа илҭарц аҳәара иҟаиҵоз мап
ацәылкуан есқьынгьы. Аҵыхәтәаны, ҽаӡәы дизҳәаны дшыҟаз,
дзызҳәаз дшизааргоз акәзу, ишырҳәахьоу сгәалашәом, амҩа
ишықәыз иара дымҵарсны шьоукы рҭаца дырцәигеит ҳәа
рҳәоит. Анс акәу, арс акәу, Барбала Киутԥҳа иара динасыԥхеит.
Санду сылхаануп. Аибашьра анцоз, 1942 шықәсазы, ахьҭа
аалылалан, агәаҵәыхь лыхьит. Хымш рылагьы деихәнаҵәеит.
Аишьцәа ахҩыкгьы анык илыхшеит, аха ҟазшьала зегьы
еиԥшӡамызт. Ӷәака иаҳа иаб иахь дыҟан, дуаҩыџьбаран. Ҵарас
имаз сыздыруам, аха дышәҟәыҩҩын ҳәа рҳәоит. Иара даныӡ
ашьҭахь уи инапҩырақәа рацәаны аҭуан иқәжьын, нас ибжьаӡит.
Ашәҟәыҩҩрадагьы, уи дуаҩыцәгьан, асовет мчра даҿагылан, уи
азы итәарҭагьы дҩахомызт.
Агәыбжьанытә – сара саб – аполитика дацәыхаран,
ус ишыҟазгьы, апартиа далалт, аха шықәсқәак рышьҭахь уи,
апартиа адҵақәа анизынамыгӡа, наҟ далырцеит.
Аиҵыбӡа – Баграт захьӡыз – уи дполитикн, дкоммунистын.
Арымӡаагьы аџьабаа ихы иаирбеит ажәлар руси апартиа ауси
рзы. Дыԥсит дышкоммунистыз, Горбачиов иеиҭакрақәа ҟалаанӡа.
Аишьцәа зегьы раасҭа хара дыԥшуазар ҟаларын Ӷәака.
Асовет ҳәынҭқарра агәра изгомызт. Иара имаз ацәаҩеи иааины
иааидгылаз акоммунистцәа раамҭеи ахааназгьы еиқәшәомызт.
598

Изларҳәо ала, аҿыц аамҭа даҿагыланы акоммунистцәа зҿыз
дахыччон, дубарын аҵәы злеиҵозгьы. «Шәанаџьалбеит, АбгаМамсыр диеицәаны дгылеит ари, Сталин изакәан иара даиааиуа
џьишьоит, ихы ҭаирхоит башаӡа!» – ас изызҳәозгьы ыҟан. Иахьа
хәлаанӡа дтәаны аҩра даҿын, данааԥсалак, игәы аныԥҵәа­
лак, – усҟан Аҭареи Дачеи рыбжьаранӡа амҩаду аҟаҵара иа­
ҿын, – аус зуаз аџьанхацәа дрылагыланы апартиа инанагӡо
аусқәа зегьы мышкызны ибашахоит ҳәа рылеиҳәон. Гәаныла уи
ииҳәақәоз еигәырӷьозгьы ыҟан, аха џьеи ас рыҽцәырганы рхы
аадырԥшрын, мапгьы рҳәомызт, ааигьы рҳәомызт. Аҵыхәтәаны
апрокурор диҿаԥаны иҟаиҵаз аус азы дҭарымкыргьы, зегь
акакәын мышкызны Сталин иаамҭа аԥшатлакә еиԥш даршәраны
дыҟан, дкыднаҟьон. Аха заа ихы ҭаирхеит. Дымҩасит, ишырҳәо
еиԥш, мҩада-шьҭада. Иахьа Ӷәака дызгәалашәо ҳәа уаҩы
дыҟаӡам. Гәыбӷанс ируҭозеи уи ауаҩ дырзымдыруазар,
иӡбахәқәа рмаҳацзар. Егьаҩы рыԥсҭазаара кьаҿхахьеит
Сталини Бериеи рполитика хәымга иахҟьаны. Урҭ раҳра аамҭа
иалиааз насыԥ еиқәаҵәан раԥхьа ишьҭаз. Маанала иацәцаз
дацәцон, иаҿашәаз дҭанархон. Уаҳагьы ԥсыхәа ыҟамызт…
Асааҭ аказы амра кылыԥхахьан, ақәоура изҿызгьы иа­
ҟәыҵхьан. Аԥсуа радио саназыӡырҩуаз ахысрақәагьы еиқә­
тәахьан. Ҵаҟа Аҭараҟа смылбааӡакәа аерманцәа рчаирҭа
сынхылан, сааҭк аҟара ачаи ҿысхуан. Ачаи газго иҭагылоуп.
Изакә малузеи иӡуа!.. Ҩба-хԥа килограмм ҿыхны иаазгеит
сызлоу аҭаацәараҿы. Ашьақар ҳамамзаргьы аамҭа аныцәгьоу,
напылаҟаҵара ачаи афҩы хааӡа, иршны, ҳнаҿыхәо иаажәлоит.
Издыруада шьҭа аибашьрагьы еилгар.
Ахәлара аамҭа анааигәаха ахысра дырҿыцит ҩаԥхьа.
Аршьаҟауаа еибашьӡом, артиллериа гәамҵхамҵуа, ашра зцәым­
ӷу ала баа еиԥш, иааҟрымҿрымуеит, дара ртәала ир­мацәысуа
дыдраҵас рыбжьы гоит ахәшәблы ықәырчны ахы хьамҭа
анҭҟьалак. Ҳаракырак аҿы атанк наганы иахьықәдыргылаз,
аиаҵәара иагәылакны иахьхәыҵатәоу, рпатронақәа усгьы
иреигӡом, иааҟәымҵӡакәа ахысра иаҿуп.
599

Маи 18, 1993
Аҵхыбжьон ахысбыжьқәа гон. Ианшагьы уи аҽарҿыцуан.
Зны-зынла харантәы иааҩуеит игәыԥҵәагоу апулемиот абжьы
гәаҩаӡа. Наҟ-ааҟ еиҿагылоу ар атехника ахархәарала ахыӷә­
ӷәарҭақәа идырбаны идыршәуа ахы хьамҭақәа алаҳамҵозар, ус
инеидысланы ҳара ҳганахь уажәазыҳәа аибашьра ыҟаӡам.
Ус ишыҟазгьы, ашьжьымҭан набжьоуаа реибашьцәа, рыфатәрыжәтә шьҭыхны, ҩымш раҟара инашәаашәарц иныҵыҵит.
Урҭ рҿаԥхьа иқәдыргылеит Кәыдырхықә, уи аладахьы аган
аҿы ишьҭоу Ҷанааи Адлеиааи реиланхарҭа аҳабла, уантәи
Набжьоу аҳаблахь ииасны аҭагылазаашьа зеиԥшраз аилкаараа
раҳасабын. Арԥарацәа хар амамкәа еибыҭоуп бџьарла. Убарҭ
рхыԥхьаӡараҿы иҟоуп: Мариал Кәыҵниа – аԥыза, Русик Дудаиԥа Кәыҵниа, Руслан Давид-иԥа Кәыҵниа, Қьалам Гәад-иԥа
Ашьхаруа (агранат зыршәуа), Гәырам Минаиа, Зурик Џьынџьал,
Гена Чачхалиа, Даур Чачхалиа, Илларион Делба, Артур Багаев.
***
Иузааигәоу ауаҩы уаҵәы даныржуа уара узы ихьаа ӷәӷәоуп.
Дышәҭы-какаҷха дықәуп уаҵәы иржраны иҟоу Хьымца хәыҷы.
Заур Кәыҵниа симырцәажәеит – акәыба инапала иаҿеиҵан,
ахәылԥазы ирыманы иааит. Ахьатә кәыба. Зегьы-зегьы ҽырԥш­
ӡагоуп акәымзар, ахьатә, алтә ҳәа акрыҟоума! Ауаҩы даныԥслак
ҳаҭырла избо рзы дымҩаԥыргоит, иԥсыз акымзарак ибо дыҟам.
Иреиӷьыз аԥсуаа рҵеицәа, иара убас ҳадгылаҩцәа налаҵаны,
аӷа инапала иҭахақәаз, наӡаӡа иаҳԥырҵуаз акрырбома, акры­
раҳауама уа адгьыл иахьамардаз? Иҟоуп адәышкәаӷьаза иқә­
жьугьы, алаӷырӡ змоукәа ицәыҵаржызгьы. Иахьа ауаҩы дшыр­
шьыз еиԥш, аӡәык-ҩыџьак ааицхырааны ирлас анышә дарҭоит.
Иара уигьы аҭагылазаашьа зеиԥшроу гәаҭаны. Дахьужуа аҭыԥ
шәарҭазар наҟ-ааҟ аибашьцәа ургылароуп, мамзар аԥсы дым­
ҩаԥызгогьы ршьыр алшоит. Усоуп ҳа ҳҟны Аҭара ишыҟоу.
Даагап ҿырԥштәыс Миро Цецхлаӡе. Усҟан аамҭа цәгьа ҳҭагылан,
уажәы-ушьҭан афронт ԥжәаны аӷа иҿааихар алшон. Шьыжьнаҵы
Аҭара агәаҿы, иҳаҩсхьоу аибашьра ду аҿы иҭахаз ирызкны
600

иҟаҵоу абаҟа амҵан анышә дарҭеит ҳзыхцәажәаз афырхаҵа.
Иҭа­хақәаз, рнышәынҭрақәа рҿы рыжра ахьыҟамлазгьы ыҟоуп.
Паҷули Шугьен-иԥа иԥшәмеи иареи, нас Аӡҩыбжьатәи ахаҵа
Колиа Ӡаӡамиеи ахыуаа рнышәынҭрақәа рҿы ижуп. Ақырҭцәа
макьаназы ирымпыҵахалоу акәакь аҿы иржқәаз ыҟоуп аҩныр­
гәаҿы, иҟоуп зуҭрақәа рҿы аамҭала анышә иамардазгьы. Урҭ
зегьы реиқәыԥхьаӡара ҳалагар ишырацәоу агәра жәгап ҳәа
сгәы иаанагоит.
Аамҭа ҽакны, аха сара сзынгьы еибашьран жәашықәса
рышьҭахь. Раԥхьаӡа сызхәаԥшыз аҵеи дыжәны абра дысзықәуп.
Уи дыԥсгәышьеит, ишьеи-идеи аус руам, игәы аангылеит, уи
здыруеит. Аха сара сакәын абылра иаҿыз. Ԥсыуа ҵасла, ҳәарада,
ииашаӡам абас схьаақәа сахьрылацәажәо, аха досу ианиашьа
ихаҵашьоуп, аҭамзаара шьҭасҵоит шәҿаԥхьа.
Ахәылбыҽха, ажәлар анеимпы ашьҭахь, ҩыџьа-хҩык
раҟара аԥсы дызкәабараны иҟаз, Рауль Кәыҵниа ахадара
рыҭо, иаанҿасит. Сара ахәыҷы иааигәара стәаны скыдиаалан.
Аамҭа анааи уи иеилаҳәара ҳалагеит, дҳарҽеиқәеит. Шәача
изааҳхәахьаз икостиум, знык-ҩынтә раҟара ишәиҵахьан, убри
идаагалеит иеилаҳәаразы. Иаԥхьа-ишьҭахь икылшәытааӡа
иахьыҟаз аҭыԥқәа рҿы аԥсуа хәшәы даныблыз ихьшьра
изхьымӡаз уажәы ихьаҳшьит. Урҭ аҭыԥқәа абамба рықәҵаны
иҿаҳҳәеит, насоуп данеилаҳҳәазгьы.
Адаԥа бӷьыла ирҭәны ашьыршьаф нықәҳаршәын, ихчгьы
даԥа бӷьыла ирҭәны данеилаҳҳәа, днаганы акәыба хәыҷы
дынҭаҳҵеит. Нахьхьи, зегьы ҳазхылҵыз Мамсыр иԥҳа дахь­
лываржыз азааи­гәара ашымҳа амҵан инышәынҭра чаԥаны
иҟаҳҵахьан. Сабхәында Митиа, иашьа Оҭар дицырхрааны,
машьынак азна аԥслымӡ ааганы икарыжьхьан. Сынхарц
ахьысҭахыз Цацу лқьаԥҭа сызхызтыз Заур Ҳалуашь иҳахьыз
аниаҳа, длаӷырӡышо ҳашҭа дҭалан, дҵәыуан-дхьын, нас
итрактор ақьышә змаз ааганы аԥсыжырҭа аҭыԥ ҳзеиҟареитәит.
Арԥарацәа анышә анԥырҟа, Мамиа Ҭархәына-иԥа Кәыҵниа
анышә иаваҵаны, ахаҳә еиқәҵаны ахәыҷы инышәынҭра
ҳзичаԥеит. Шьҭа уаҵәы уахь дҳаманы ҳнеиран ҳаҟоуп.
601

Маи 19, 1993
Иахьеи уахеи агәыӷра рыманы иԥшуп аҭынчуаа. Имеи­
башьуа зегьы аҭынчуаа ҳәа ҳзырҳәоит. Аха иарбан ҭынчроу
иҟоу аԥсуа изыҳәа? Жәларык ҳшеибгоу хәыҷи дуи атыша
ҳхықәгылоуп. Ҳара ҳзыҳәа иҟаӡам ахьаҵырҭа. Ма аиааира –
ҳадгьыл аҿы ҳаԥшәыманы ҳҟалароуп, абри азоуп ҳаз­зықәԥогьы,
мамзар атәым уаҩы ҳа ҳлахьынҵа иӡбаратәны ианиаҳҭа,
уи иаанаго аԥсроуп, ахҵәароуп. Убри аҟнытә еибашьуагьы
имеибашьуагьы аӡәы ҳауп, ҳԥеиԥш акоуп, ҳҭынчуааны, ҳгәы
каршәны, аԥсрагьы-абзарагьы ҳзеиԥшны ҳауҟаху. Аԥсуаа
реиԥш егьырҭ амилаҭқәагьы ари ҳадгьыл иқәынхо – аурысцәа,
аерманцәа, аберзенцәа уҳәа егьырҭгьы гәаҟра змам ҳәа
уаҩ дыҟам, аибашьра аԥшаӷьы зегьы ирӡывасуеит, ақырҭуа
фашизм зхы шьышьны игәыднакылаз ҳәа ҳаздыруам, аԥсреи
ашьаарҵәыреи шьаҿацыԥхьаӡа аҭыԥ рымоуп.
Наҟ-ааҟ уеибашьуа уанеиҿагылоу ахҭыс ахырхарҭа иара
иунарбоит, аиааира згаз аиааира шимоу дцәырнагоит, иаҵахаз,
ааха зауз, уигьы даанарԥшуеит. Аха акыраамҭа жәыларада,
еибашьрада, аӷеи уареи шәеиҿаԥшуа шәанеидтәалоу – игәыԥ­
ҵәагоуп, уаҵәы иҟало узымдыруа, заҟа аамҭа абас уԥш­ра, –
ари зегьы угәы афоит, унервқәа мыцхәы еибархханы, абарабар, агитара арахәыцқәа реиԥш, уажәы-уашьҭан ианыԥҵәо
ҳәа уазыԥшуп. Ашықәс ҿыц ҳҭалеижьҭеи ҳгәыӷрақәа рацәан,
мчыбжьык аҩнуҵҟала иаарласны ҳаилгарашәа ҳдырбон.
Уимоу, ашықәс ҿыц Аҟәа ҳаԥылоз џьаҳшьон. Ашықәс ҿыц
Аҟәа акәым, Аҭара ҳзаԥымлаӡеит. Иааҟәымҵӡакәа ақырҭцәа
техникас ирымаз зегьы цәырганы аус анадыру, ԥсихологиала
иҳагәҭасын, ҳгәы бжьырхит, иҟамыз-ианымыз гәарарҵан, аҭараа
зегьы ҳахыҵны ҳамцар амуа ҳҟалеит. Аха абзиара ззыҟалаша
ҳаибашьцәа, хара ихәыцуаз ар рԥызацәеи дареи ҳаиқәдырхеит,
урҭ ҩаԥхьа игьежьын, аӷа дшыцәаз, иҳахьыз еилыркаанӡа ҳхырӷә­
ӷәарҭақәа аанаҳкылеит. Уи ашьҭахь ажәыларақәа ҳаман, иреиӷьыз
ҳҵеицәагьы ҳацәҭахеит, ус шакәызгьы, уи иҳанаҳәоз ыҟан.
Аԥсуаа шьҭа рыҽдырӷәӷәеит, ажәыларахь ииасит. Агәыӷра
ду ҳнаҭеит март мза 16 рзы Аҟәа иҟалаз ажәылара, уигьы
602

лыҵшәадахазаргьы, наҟ-наҟ азы ҳагхақәа ҳрызхәыцны ҳжәы­
ларақәа ҳгәы ҭыргартә еиԥш иҳаԥхьаӡароуп.
Аполитикцәа урзыӡырҩыр, иццакӡом, иахьа акы рҳхоит,
уԥшыр, уаҵәы даҽакала ицәажәоит. Сара сызҿу Шеварднаӡе
иҵакыреи иареи роуп. Аԥсны бџьарла иақәлаз аҟамчы
дыҵхны ихкаарахь думышьҭыкәа уара узы бзиара ихәыцшам.
Аиҿцәажәара, Шеварднаӡе иеиԥш иҟоу аполтитик иҿы лыҵ­
шәадоуп, уи акы игәы иҭакны ҽаџьара уирԥшырц далагоит. Ҳара
аԥсуаа ҳакәым, адунеи зырхыџхыџуа аурыс политикцәа инацәа
иҭаиргьежьаарц даҿуп, ржьашьа дақәшәозшәа ибоит, лабҿаба
дышрыдтәалоу иҟаҭәаны дырԥырҵуеит. Аурысцәа реиԥш, атәым
ҳәынҭқарра рлидерцәагьы убас ауп дрызныҟәарц шиҭахугьы.
Иҟалап урҭ хшыҩла уи абаа хызжәо дышреиуам рдыруазаргьы,
аха урҭ еилыркаауеит ибзиаҵәҟьаны, СССР ԥыххаа еилазыжьыз
иара дшыруаӡәку, убриазыноуп ҽырдагәа ҟаҵаны иаҳаҭыргьы
зырбо. Убарҭқәа зегьы идыруан азоуп, Ельцин агәымбылџьбара
диҿаҭәҳәаны иара иахь даниеига, заҟа иҭахыз уи иҟынтәи
хәыдаԥсада ар ртехника анигәыдҳала, хымш рыла снапаҵаҟа
иаазгап ҳәа Аԥсны дзақәла. Ишыжәбо еиԥш, адунеи амаа
зыкқәаз ргәадура шимазгьы, аԥсуаа рҿаԥхьа абас иусқәа
ԥхасҭахоит ҳәа дыҟаҵәҟьамызт. Уажәшьҭа аԥсуаа аиааирада
рмилаҭ еиқәзырхо даҽа мчык рыманы иҟаӡам. Убри азакәхап
аԥсуаа политикцәагьы, хаҭала Арӡынба аԥхьа днаргыланы,
ҳшыгәаҭеиуа шырбогьы, иахьа-уаҵәы ҳәа иргәагәо, иаҳа еиӷьу
авариант алхуа, ҳаиқәырхарагьы ыҟаны, аиааирагьы ҳаманы
ҳҟаларц азы уахгьы-ҽынгьы еихааго ашьаҿа иазхәыцны
иаҳԥеиԥшхаша аҭҵаара изаҿугьы. Бжьынтәы ишәа, знык иԥҟа
ҳәа ззырҳәогьы убри азоуп!..
***
Џьон даакылсит иахьа. Абар шьҭа хәаха-хәымш ирықәуп
уи Аҭараҟа дцаны итрактор ала ауаа рыдгьылқәа рыцәаӷәара
даҿуижьҭеи. Зегьы рҟны, ҳәарада, уи дызнеиӡом. Дцәаӷәоит
иахьауа, аӷа иахьиҿырхарсҭам аҭыԥқәа рҿы.
– Ашьыжь сааиуеит, – иҳәеит уи, ара сахьыҟоу даам­
ҩахыҵын. – Адгьыл хәыҷы иурҭаз узысцәаӷәоит!..
603

Абылтәы иара иԥшааит. Дахьыцәаӷәогьы иҵәахны измақәоу
хәыҷқәак ирҭоит.
Асааҭ ааба рзы, аамҭала Лабраҟа рхы рханы ианалахысуаз
дааит сара сҿы. Нас ҳаиманы ҳцеит аӡнырцә, Дусиа лыҷкәын
Валери захьӡу, Урыстәылаҟа иахыҵны ицаз, инхарҭа ҭыԥ аҿы
адгьыл ишьҭоу ашҟа. Зегьы ирҳәоит, арха ада, мандаратәи
адгьылқәа селитрада аарыхра аанашьҭуам ҳәа. Ус акәзаргьы
ҟалап. Аԥсуаа ҳадгьылқәа зегьы атрактор иацраҳәоу ацәеиха
дуқәа иԥхасҭартәхьеит. Адгьыл уаанӡа иамаз абзиарақәа
зегьы аарҳәны ҵаҟа иашьҭхьеит. Атрактор иамоу акәаҭанақәа
Урыстәылатәи адгьыл чашәрақәа рзы иҟаҵоуп. Дарбанзаалак
ақыҭанхамҩатә ус знапы алакыз еиҳабык изгәамҭаӡеит ҳад­
гьылқәа шыԥхасҭанатәыз. Аԥхьан ишазгәасҭаз еиԥш, ирҵа­
уланы адгьыл анаажлак аԥсылара ҵаҟа идәықәҵаны амалаҷыр
арахь иқәнажьуан. Нас аџьықәреи анаалак излаҳалшоз ала,
напырҭәыла аселитра адаагалон. Аԥшгьы ҟалон. Ҳадгьылқәа
рҿы акәаҭана хәыҷы ауп иаҭаху.
Ус акәу, анс акәу, Џьон исзицәаӷәеит ҩбаҟа нызқь метра
адгьыл. Уа адгьылгьы џьара ибзиоуп, џьара инышә ҟаԥшьыроуп.
Нахьхьи ашымҳа аҵаҟа анышәаԥшь змоу ҳнышәынҭра еиԥш…
Абга-Мамсыр сара сеиԥш агәырҩацәгьа ихигахьан.
Раԥхьатәизу, ашьҭахьтәизу, аиаша уазҳәода, аԥҳа дицәыԥсхьан.
Усҟан аиашьара ҳнышәынҭрақәа зегьы хыхь ахәахьы иҟан, дара
зҭанхоз Ԥшьхаӡы унҭысны хыхь уахьхало амардара аханы.
Мамсыр агәаҟра данақәшәа, иԥҳәыс Барбала лакәзу, иара
иакәзу, иабжьызгаз дызусҭоу сеидру, абри аҭыԥ еиӷьыршьан,
иԥҳа днаганы дыржит. Уи инамариашаны маҷк лбааҟа акыр
шықәсқәа рышьҭахь сара исхылҵыз аҵеигьы абра инышәынҭра
аҟаҵара ақәшәеит.
Ари аҭыԥ аҿы анкьаӡа, иахыҵуа сара исызшәаҳәом, ҳаԥшьа­
ӡырҭан. Ари акәшамыкәша ус еиԥш иҟаз аҳаԥшьаӡырҭақәа
рацәан. Сабду иалихыз аԥсцәа рызқәаҭыԥ ахьыҟаз амарда
ашьапахьшәа акәын, маҷк инаазаргьы, иамаз адәҳәыԥшраҿы
ажәытәан уардынла анышәаԥшь ааигәантәи џьара иаарымгакәа
604

иҟамызт, абра еиқәрыжьуан. Иԥшьоу ҭыԥҵас иԥхьаӡаны, АбгаМамсыр абра дааганы анышә деиҭеит иԥҳа. Знык ауаҩы из­
қәаҭыԥ анузалх, нас уи ишьҭанеиуа зегьы, агәырҩа анырҭаалак,
арахь рымҩа дырхон. Имаҷыҩӡам даргьы: Мамсыр, иԥҳа, уи
иԥҳәыс Барбала, саб Кәыҷыр, сан Таниа, сашьцәа Шамил,
Шьыпа, сҭаца Вера, саб иашьа Баграт, уи иԥа Рамин, сара сԥа
Хьымца.
Аҵыхәтәаны зыхьӡ шәасҳәаз даныржуаз аҽны ауаа ра­
цәаҩын. Аҭараа, ҳауацәа, ҳажьрацәара ахьынаӡааӡо, ҳамаҳәцәа,
ҳдырцәа, сабхәаара Адлеиаа уҳәа аӡәырҩы. Аиныхра ҟаҳам­
ҵеит, ахәыҷы иҿы иаҭахым рҳәеит, усҟан сылшарақәагьы маҷын.
Ҵабыргны, ашьҭахь амчыбжь инаркны мышҩынҩажәа, ашықәс
уҳәа иаҭахуп ҳәа исарҳәаз акы агсмыжьӡеит. Аха даныԥсы
аԥсыжраҽны аиныхра ахьысзыҟамҵаз, сара исарымҳәеит,
аха аҽыԥныҳәа сырҭазаап. Убри азакәхап хаҵак, дызусҭаз
сарымҳәеит, харантә иааиз аӡәы иакәхарын, амла данакы
Дача сара сзы даӷьызаап. «Акраҳҿамҵакәа, акгьы ҳмыржәкәа
ҳауижьит, абри дуаҩума?» ҳәа ашәҟәы санихзаап. Диашазаргьы
ҟаларын. Аха акреилызкаауаз хаҵак: «Дад, уара уԥсакәын
узызхәыцуаз, уи ауаҩ ихәыҷы дбылны дицәыԥсит, ҳаӷоу уиуоуп,
уара аламысдажә» ҳәа даниацәҳа, егьигьы дӡагәӡагәуа иааиуаз
машьынак дынҭалан, иҩныҟа дцеит.
Асааҭ хәба рзы дықәаагеит аԥсы. Сара исҭахын ихәлаанӡагьы
дсымазар наӡаӡа сызԥырҵуаз аҵеи. Аха анахьгьы ауаа
срызхәыцит, ахара ицоз дыҟан, амашьынақәа зегьы ирымамызт,
автобус аҵыхәтәантәи ареис иагхар алшон.
Анцәа диныҳәартә, Нури Быҭәба дихцәажәеит ҳасаби.
– Макьана умаалықьын, иужәшаз аӡыхь ахы ыҵнамхыцызт,
ҿыц игәылҵыз ажәҵыс ҷырҷыр еиԥш, зегьы уҳалаҵәаны уҟан.
Ухраҭ бзиахааит, уахь уахьнеиуа иҟоуп, иуԥылап уабдуи уандуи!..
Нанашьа ашьҭахь исалҳәеит, уи аԥхыӡ лбахьазаарын, сан
дааины (уи дыԥсижьҭеи шықәсыки бжаки раҟара ҵуан) Хьымца
хәыҷы иан даалымкәкәааны наҟ дылго… Уи лабҿабахеит
ашьҭахь. Абас дымҩаԥаагеит Хьымца–агәахәтәхьымӡа.
605

Абар, аибашьра иалагеижьҭеи шықәсык ҵырц егьагым.
Ҳнышәынҭрақәа рҿы ҳнеины ҳнапы нықәаҳшьыртәны изыҟам­
леит. Ауаҩы дыԥсыр, ирҳәоит, мышкы цацыԥхьаӡа шьаҿак
дуцәыхарахоит ҳәа. Уи уазхәыцыр ииашазаргьы ҟалап. Зыԥсы
ҭоу иуалуп ицәыӡхьоу, ицәцахьоу ргәалашәара. Урҭ змадоу
анышәынҭрақәа иԥшьоу ҭыԥны иԥхьаӡаны, хылаԥшра аҭаны,
аамҭа-аамҭала унеилароуп уахь. Шьыҵәрак ашәҭ, мамзаргьы
ашьац иаҵәа наганы анышәынҭра агәы инықәыԥсаны, ӡык
хырпҟҟаланы унатәа ԥыҭраамҭак. Аишәа андыргыло амшқәа
рзы унеины рынарцәымҩа уақәныҳәаны, шәыԥсы атәарҭа
маншәалахааит ҳәа уматанеи...
...Агәакьацәа аԥсы дыжны ианалга, иркыз амыругақәа
уа инкарыжьын, шьҭа аҩныҟа ҳцап ҳәа рҿынархоит ҵаҟа.
Сеидараԥсараха урҭ снарышьҭалоит, уажәы-уажәы сышьҭахьҟа
схьаԥшуеит, иаарласӡаны уи сиԥырҵуашәа сгәы исынаҭоит.
Схы ҭууа, оумакгьы изуа-исҳәо сақәшәаӡом. Акы сазхәыцуеит
сахьнеиуа, хәыҷы-хәыҷла цәаҳәақәак схаҿы иаазгоит. Аха
еилыхха, сгәаҿы иҿыхо ацәаҳәақәа цқьа еилкаам, ажәақәа
еиԥхьытта досу рҭыԥқәа рҿы исызнагом. Аҵанӡа сқәыԥсычҳауа
ҩаԥхьа ажәақәак срышьҭалоит, аха сгәаҵа исызҭыгом, ихьухьууа
уа исзынхаз ахьаа сгәы ҿкааны иамоуп уажәыгьы. Иҟасҵарызеи,
изурызеи?... Аамҭа цоит, есҽны исыхьыз сазхәыцуеит: избан,
избан абас сзақәшәарыз, иҟасҵазеи цәгьарас, ӡәыр иԥсҭазаара
амҩа сҿаҟәахьазма, изсыхьрыз, изсыхьрыз, изсыхьрыз?!..
Аамҭа аныбжьыс хәыҷы-хәыҷла исзааиуаз ацәаҳәақәа ақьаад
ахь иназго салагеит. Шықәсык-ҩышықәса рышьҭахь урҭ зегьы
еидкыланы џьарак еизызган, искьыԥхьит. Аибашьра иа­налага
шьаҿацыԥхьаӡа ашәарҭара иҭагылаз сыуаажәлар рҭа­­гылазаа­шьа
цәгьан, лассы-лассы аӷа ихымҭа иаго иалагеит гәышԥыла иҿагы­
лаз ҳарԥарацәа. Сахьыԥшуаз ирацәахазшәа збон анышәынҭрақәа,
ари ҽнак акәымхеит, ари нҵәашьа амамызт, ҳабла ишабоз
еи­дыс­ларак аныҟалалак инҵәон ауааԥсыра. Ус иааҳалаҩит
декабр мза 14 аҽны иҟалаз ахлымӡаах. Ҳгәы ҭнашьаауан ах­
ҭысқәа иҳаҳауаз, анацәа ашәы рхьыссы иныҟәон, абацәа
606

рԥаҵақәа аушьҭны амҩа ианын. Зны сара исцәыблыз схәыҷы
исиҭаз агәырҩацәгьа иаҩызахеит иахьа зыхшара аӷа ихымҭала
зыԥсҭазаара ҿахҵәаз аҵеи хазынақәа. Урҭгьы сара сеиԥш ргәы
ҭаҷаҷаны, ргәаӷ шҳамханы аӷа дыршәиуеит, дыршәиуеит, абри
зегьы зырҿиаз, изхароу, ҳасабицәа згаз ахы цаҳәцаҳәқәа рхы
иҭашәо, иқәӡаауа, рышьҭамҭа ыҟаӡамкәа абри адунеи иалӡааны
наҟ быжьрабыжьҵәа иҳамбаӡо џьаҳаным иазцааит!
Иахьа иҟоу агәаҟреи агәырҩеи зегьы чҳаны ахы иаҿагылоу
ҳарԥарацәа, ҳаӡӷабцәа, ҳадгылаҩцәа уҳәа агәра шәсыргарц
сҭахуп шәара шәфырхаҵара ҳауаажәлар шеиқә­нархо, аиааи­
рагьы шәара ишышәтәхо. Аха ирацәаҩуп ишәывыршьааз
шәҩызцәа, урҭ иахьа анышә иамадоуп. Ахаа­назгьы урҭ идырҿиаз
ахаҵара хашҭра ақәым! Аԥсны ахьчараз иҭахахьоу ҳҵеицәа
рзынгьы, аибашьра анеилгалак, амш ҷыдагьы аԥҵахоит!..
Шәсы­раа­ԥсазар алшоит, хәыҷык шәыԥсы ааиҭашәк, сышә­
ҟәы аҩбатәи абра салгар сҭахуп. Мышкы-ҩымш раҟара саргьы
сыԥсы сызшьар, иаанхаз ахԥатәи ашәҟәахьы сиасуеит. Шықәсык,
ма ҩышықәса рыла сзалгар жәбап...

Анатол Уасил-иԥа Кәыҵниа
НАНҲӘА
Ароман
Аҩбатәи ашәҟәы

Анатол Васильевич Квициниа
АВГУСТ
Роман
Книга вторая
На абхазском языке

Аредактор М. Тәанба
Акорректор И. Џьениа
Асахьаҭыхҩы Р. Габлиа
Компиутерла еиқәлыршәеит Д. Гергиа

Аформат 84х108/32.
Иҟаҵә. акь. бӷь. 19. Инықә. акь. бӷь. 32.
Аҿаҵапҟа №


