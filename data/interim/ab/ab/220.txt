Шотландиа Аԥсны аҵкыс ишеиҳаугьы, лахьынҵала даараӡа иеиԥшуп. Уи иахьагьы ахақәиҭразы ақәԥара иаҿуп. Убри азы акәхап, Аԥсны Аџьынџьтәылатә еибашьраан, алымҳа ҵарқәа ҳара ҳашҟа изкыдыз, алаԥш-хаа заҳхыз. Ҳара ҳиааира ашьҭахьгьы ҳҵеицәа ирызкны уа абаҟақәа здыргыло, ашҭақәа ҳахьыӡ зырхырҵо, аиҩызаратә цҳақәа зҳабжьарҵо... Аҟәагьы иҟоуп уажәы Шотландиаа рымҩа, Н. И. Марр ихьӡ зху амҩа, уи аҵарауаҩ ду изку ашәҟәқәа ҭыжьуп, ус шаҟа?!
Сынтәа шықәса ҩажәа ҵуеит Аԥсны аҳҭнықалақь Аҟәеи Шотландиатәи Килмарноки аиҩызара-аешьара рыбжьарҵеижьҭеи. Уи инарҭбааны иазгәарҭараны иҟоуп. Абри ашәҟәы хәыҷгьы аныҳәа ду иазку раԥхьатәи ажәҵысуп. Нас иаанагааит абри агәырӷьаҿҳәаша жәҵыс ахақәиҭра ааԥынрақәа рацәаны!..
                                                                              ’         
                                          !
Аиқәыршәаҩ Џь. Аҳәба. Уи атәыла ссир аҟны. Аԥҳәынҭшәҟәҭыжьырҭа. Аҟәа 2006. 275 даҟьа.
АСТАТИАҚӘА
АԤСНИ ШОТЛАНДИЕИ РЕИҨЫЗАРА
Аԥсны аҳҭнықалақь Аҟәеи Шотландиа ақалақь Килмарноки аиҩызара-аешьара рыбжьарҵеижьҭеи сынтәа ҩажәа шықәса ҵуеит. Ари арыцхә, сгәанала агәалашәара, азгәаҭара ахәҭоуп. Аԥсны анҭыҵ, иааигәоуи инахароуи уҳәа, еиҳараӡак Европатәи ажәларқәа, амилаҭқәа, аҳәынҭқаррақәа, ауаажәларратә ҵысрақәа шаҟа иаҳзааигәахо, шаҟа иҳадгыло, убасҟак иахәоит, иацхраауеит ҳара ҳус ду аӡбара, Аԥсны ихьыԥшым ҳәынҭқарраны азхаҵара.
Ажәытә-уаа, аҟәыӷацәа ирҳәон: «Уаб иуацәа ухоумыршҭын» ҳәа. Ҳауацәа ҿыцқәеи ажәытәтәи ҳауацәеи еилых ҟамҵакәа ианҳазба, ҳажәҩахыр иаҳа иҭбаахоит, иӷәӷәахоит. Акәараҷҷақәеи арҩашқәеи аӡиас иалаҭәо-иалаҭәо иҟалоит аӡиас дуқәа. Аӡиасқәа алаҭәоит амшын, аокеан, уи иугәаланаршәоит ажәларқәа, аҳәынҭқаррақәа реиҩызара.
Иаҳгәалаҳаршәап, иаҳхаҳмыршҭып ҳарҭ, аԥсуаа аԥсреи абзареи ҳанрыбжьагылаз, ақырҭуа нацистцәа ҳхәышҭаарақәа рырцәара ианаҿыз аамҭазы, рхы шаадырԥшыз ашотландцәа. Иаарылшоз зегьы ҟарҵон ҳацхыраара азыҳәан. Ателехәаԥшра, агазеҭқәа уҳәа рҿы лассы-ласс ицәажәон, ирҳәон Аԥсны имҩаԥысуаз арыцҳара ду атәы. Еиҿыркаауан амитингқәа, ақәгыларақәа, ауаажәларратә еизарақәа. Иаазгоит ҿырԥштәык. Аибашьра ашыкьымҭазы, Аԥсны аиҳабыра зегьы Гәдоуҭа ианыҟаз, Шотландиантәи иааит ателехәаԥшреи арадиои ркорреспондентцәа ҩыџьа.
В.Г.Арӡынба иҿцәажәеит. Ҳаибашьыҩцәа ирԥылеит. Ианаа аҽныҵәҟьа дареи сареи ҳаиқәшәеит. Ҳаицәажәарагьы анырҵеит.
Иџьоушьаша, ҳаибашьраҿы иҭахаз афырхацәа рбаҟа Килмарнок зегь раҵкыс иахьыԥшӡаз ҭыԥк аҿы идыргылеит, даарагьы пату ақәҵан иахылаԥшуеит.
Ишыжәдыруа еиԥш, ашотландцәа, аԥсуаа ҳаиԥш, шьха-уаауп. Ахақәиҭра, ахьыԥшымра ԥсыс ирхоуп, убри агәҭыха ду анагӡара азыҳәан шәышықәсала ақәԥара иаҿуп. Еиҿҳарԥшып ҩ-хҭыс дуқәак. XVIII ашәышықәса аан, аԥсуааи агырқәеи ҩажәи жәаба шықәса раҟара аибашьра иаҿын. Аԥсуаа аиааира ргеит. Аԥсҳа агырқәа убриаҟара ицәымӷын, агыруа шьа злоу, «уԥаҵа еицаҟьоуп» ҳәа даанкылан, дкыдҵаны дишьуан. Изхысҳәаауа, убри Аԥсҳа дугәалалыршәоит шотландиатәи аҳкәажә Мариа Стиуарт. Убарҭқәа рзыҳәаноуп ашотландцәеи ҳареи ҳзеизааигәахаз, ҳзеилибакааз.
Хыхь ишысҳәаз еиԥш, ашотландцәеи аԥсуааи аиҩызара, аешьара ҳабжьаҳҵеижьҭеи сынтәа иҵуеит ҩажәа шықәса. Убри узеигәырӷьаша арыцхә аамҭазы, иаҳгәалаҳаршәар сҭахуп ҳаиҩызара-ҳаешьара ҳабжьаҳҵаанӡа иацааиуаз ашықәсқәа, амшқәа раан, убри аус бзиа ҟаларц азыҳәан, иацхраауаз, еиҿызкаауаз, иагьымҩаԥызгоз ауаа. Раԥхьаӡа рыхьӡ ҳәатәуп, рыԥсаҭа шкәакәахааит В. Џь. Ԥлиеи А. И. Мельникови.
Анкьаӡа зны, зыцәгьеи зыбзиеи еиҟараз Асовет мчы ахаан, СССР ашәҟәыҩҩцәа Реидгыла иатәыз, А.М.Горки ихьӡ зху Москватәи Алитературатә институт сҭан. Убра иҳацҭан СССР ажәларқәа еиуеиԥшым амилаҭқәа рҵеицәа ашәҟәыҩҩцәа ҿарацәа, урҭ рыдагьы иҳацҭан, азеиԥшынхарҭаҿы ҳаицынхон, иаҳзеиԥшыз акрыфарҭаҿы аишәа ҳаицахатәон аҳәаанхыҵтәи, еиҳараӡак африкатәи аҳәынҭқаррақәа рышәҟәыҩҩцәа ҿарацәеи ҳареи. Алеқциақәа мацара ракәым, аиԥыларақәа еицымҩаԥгахон. Африкатәи астудентцәа џьоукы-џьоукы асовет ҭыԥҳацәа ҳәсақәас иргон. Иаҳҳәап, Судантәи апоет қәыԥш Таџь ель ал Баиати аурыс ԥҳәызба дигеит, убри иахҟьаны даара ауадаҩрақәа дрықәшәеит. Усҟантәи аамҭазы асовет ԥҳәыс аҳәаанхыҵтәи ахаҵа иццара азин лымаӡамызт. Таџьи сареи аиҩызара ҳабжьан, ҳчеиџьыка еилан. Ҽнак абысҭа зун, акәац жәны, ашәеилаҵа аахәаны, аԥсуа чеиџьыка аныҟасҵа, аԥсуа џьыка аниба: “Аа, уара, ҳара ҳџьыка ахьыҟоу. Амала, ҳара ҳҿы иҵегьы иҵаруп, иҵегьы апырпыл алоуп”, – иҳәеит.
– Шәара шәҿы ишԥахьӡу?
– Џьыка, џьыка ахьӡуп, иԥшьоу фатәуп. Асуданцәа џьыка астол иқәмыргылакәа – итәаӡом. Ахьӡгьы, иара афатә ахаҭагьы ҳара ҳахь инанагеит Мысрантәи, ажәа «џьыка» араб бызшәоуп, – иҳәан, нас дыхәмарны ус нациҵеит, – уара ухаҭагьы арабцәа уреиуоуп. Уажәшьҭа еилыскааит Џьони уареи ҷыдала ҳаҭыр зеиқәышәҵо!
Џьон ҳәа зыӡбахә иҳәаз изыҳәан ажәақәак аҳәара иаԥсоуп. Иара, Џьон ихаҭа изымдырӡо, ҳара ҳиааира ду ихәҭаа хәыҷык алеигалеит. Усҟан акәым, иахьагьы издырӡом. Ишырҳәо еиԥш, имгәыӷкәа иԥсхьада, иудыруазеи, мышкызны ҳаибаԥшаар, иҟаиҵаз иасҳәар игәы иахәап. Џьон иҭоурых иааркьаҿны убас иҟоуп. Иԥсадгьыл иахьӡуп африкатәи аҳәынҭқарра Гана. Ихарҭәааны ихьӡын Џьон Окаи (Атуквеи Окаи. Даараӡа абаҩхатәра бзиа злаз поет хаҵарԥысын, убриаҟара дҳаракын, ауаҩы наӡа-ааӡа иҩыҵра дныҵагылон, ухы шьҭыхны уиҵаԥшуан. Амилаҭ маҭәа ишәын. Ицәамаҭәа аԥшаара уадаҩмызт, аха есқьынагьы иаҳзымԥшаауаз, ҳзышьҭаз аимаақәа ракәын, ишьапқәа убасҟак идуун, шәагазагала 45 ыҟан. Аҵх лашьца аеҵәа иалԥхозшәа, илахҿыхӡа иуҿаԥхон иԥышәырччара. Дԥышәмырччакәа дцәажәаӡомызт. «Акы злоу зегьы илоуп» ҳәа шырҳәо еиԥш, ԥсабарала абаҩхатәра бзиа илан. Ихатәы бызшәа аамышьҭахьгьы ибзианы идыруан афранцыз бызшәа, ицәгьамкәа дцәажәон урыс бызшәала, еиҳарак дыҩуан англыз бызшәала.
Џьони сареи ҳаидызкылоз, ҳаизааигәазтәуаз ҳаԥсадгьылқәа рлахьынҵақәа ракәын, иара иԥсадгьыл Ганаи са сыԥсадгьыл Аԥсни рҭоурыхқәа. Ажәытәан ирхыргахьази ҳаамҭазтәи рҭагылазаашьеи дареи еизааигәан, уимоу, иуҳәар ҟалон, зынӡаск еиԥшуп ҳәа. Иаазгоит ҿырԥштәқәак. Ишыжәдыруа еиԥш, Аԥсны ахьӡ
ахыхны агуберниа ҳәа ахьӡырҵеит, аха нас, Анцәа иџьшьаны, 1918 шықәса рзыҳәан Аԥсны ахьӡ азырхынҳәын. Убасҵәҟьа азыруит Ганагьы. Ахьӡҵәҟьа Гана аахыхны, аоккупантцәа Заир ҳәа ахьӡ арҭеит, акыр шықәса рышьҭахь, аборигенцәа рықәԥара иабзоураны, ахьӡҵәҟьа аздырхынҳәит. Даҽа ҿырԥштәык. Ар Ҟаԥшьи аԥсуа жәлари рыжәҩа еибыҭаны, ақырҭуа меншевикцәа ықәцаны, Аԥсны республиканы иҟарҵеит. Аԥсны иахагылеит аԥсуаа рҵеицәа. Убасҵәҟьа ҟалеит Ганагьы. Аборигенцәа абџьар шьҭыхны иҩагылан, аоккупантцәа ықәырцеит. Убри ақәԥараҿы раԥхьа дгылан, ԥызас дрыман Патрис Емереи Лумумба. Аиааира анырга, ҳәарада, рҳәынҭқарра хадас дҟарҵеит Лумумба. Ишьаарҵәыраз, хьӡи-ԥшеи змаз абри ақәԥара ду аан, хыхь зыӡбахә салацәажәоз апоет Џьон Окаи арӷьажәҩас, иара иажәала иуҳәозар, доуҳала ешьаҵас дивагылан Лумумба. Гана ахақәиҭра анаиу, Лумумба иҩыза иеиҳәеит: «Ҳаԥхьаҟа иҵегьы аус дуқәа ҳамоуп, Асовет мчы ада ԥсыхәа ҳамам, аҵарахьы уца Урыстәылаҟа, Москваҟа, аурыс бызшәа ҵа, аурыс культура, аурыс литература доуҳала уарбеиоит, ԥсабарала иулоу абаҩхатәра – ашәҟәыҩҩра иазнарҳауеит,иааӡоит»,– ҳәа.
Ҳәарас иаҭахузеи, Џьон Окаи нцәахәык иеиԥш дихәаԥшуан иҩыза ду. Амилаҭтә фырхаҵа, аҳәынҭқарра қәыԥш Гана Ахада Патрис Лумумба изкны Џьон ииҩыз апоема акыр бызшәақәа рахь еиҭаргахьан.
Џьон Окаии сареи аиҩызара бзиаӡаҵәҟьа ҳабжьан. Ҳаидызкылоз, ҳаизааигәазтәуаз аполитикатә хәыцшьеи, ҳмилаҭтә цәаныррақәеи, насгьы адунеитәи, ҳәарада, аурыс классикатә литературеи бзиа иахьаҳбоз раамышьҭахьгьы, иҵегьы ҳаиднакылон аклассикатә музыка. Сахьынхоз ауадаҿы апластинкақәа азырҳәоз амагнитофон сыман. Џьон еиҳарак бзиа ибон П.И.Чаиковски ирҿиамҭақәа, асимфониақәа. Ҽнак ус иасҳәеит:
– Џьон, Москва иҟоуп атеатр-музыкатә музеи. Сара убрахь сныҟәалоит. Абиблиотека иаҩызоуп. Уҽануҵоит, хазы ауадаҿы унадыртәоит. Ашәҟәы шурҭо еиԥшҵәҟьа апластинка урҭоит. Иахоуҵоит. Уазыӡырҩуеит. Аа, уажәааигәа Верди ирҿиамҭа “Реквием” сазыӡырҩит, – анысҳәа, деигәырӷьеит.
– Уара, уажәшьҭа уанцо саргьы сга, насгьы исаҳахьеит, Чаиковски имемориалтә музеи ыҟоуп ҳәа, ҳаиццап, – иҳәеит.
– Џьон, уи ахьыҟоу Москва акәӡам, даҽа қалақьк аҟны ауп. Иахьӡуп Клин. Убраҟа иҟоуп, – сҳәеит.
Иҵегьы планқәак ҳаман. Иаҳҳәап, иӡбаны иҳаман иара иҩымҭақәа сара еиҭазго, сара сҩымҭақәа иара еиҭеиго, нас актәи акурс ҳаналгалак, Аԥсныҟа ҳаицаауа, убри ашьҭахь даҽазны иара иԥсадгьыл ахь ҳаиццартә. Аха аҟәыӷацәа ирҳәахьеит: «Уара иуҳәо Анцәа иуциҳәозароуп». Анцәа иуцимҳәар, аҩсҭаа духыччоит. Абарҭқәа реиԥш апланқәа рыҟаҵара ҳанаҿыз, ажәҩан
ҳалаланы ахәыцра дуқәа, агәҭыха ҳаракқәа ҳатҟәаны ҳанрымаз амшқәа, аҵхқәа раан, сҩыза анегр Џьон Окаи иԥсадгьыл ажәҩан аԥҭа еиқәаҵәақәа ахаԥара иаҿызаарын. Иахьа еиԥш исгәалашәоит, 1960 шықәса, сентиабр анҵәамҭазы, уахык аҵхыбжьон, сышьҭалахьан, сыцәахьан аҟәақ-аҟәақҳәа аӡәы ашә дасит. Сҩаҵҟьан, ашә аасыртит.
– Саҭоумҵан! Саҭоумҵан, уаҳа сылымшеит, схала саанхар сыԥсыр ҳәа сшәеит! Арыцҳара дуӡӡа сыхьит!– иҳәан, дааҩналеит Џьон.
– Иухьзеи, иҟалазеи?!
– Арадио сазыӡырҩуан. Лумумба дахырҳәеит, дыргәаҟны дыршьит. Сыжәлар арыцҳара рыхьит. Аиааира ргеит ареақциатә мчеиқәаҵәақәа!.. – аҳәса реиԥш дҵәуон, – сан, саб, сашьцәа, саҳәшьцәа... Сара исыхҟьаны...
– Иабаҟоу, рыԥсы ҭоума?..
Нас ԥыҭк анҵы, гәҭахәыцрала ус ҿааиҭит:
– Сыԥсадгьыл ашҟа ацҳақәа блуп, амчра згаз
срымԥыхьашәар сыршьуеит. Сҩыза дугьы дысцәыӡит, исцәыӡит, исцәыргеит сыԥсадгьылгьы.
– Угәы рыӷәӷәа! Аԥҭа еиқәаҵәақәа амра аахырҩалоит, аха нас аԥшатлакә убас иаслоит, ажәҩан кеикеиуа иаарыцқьоит, – анысҳәа, дҩагылан, илабжышқәа рыцқьо, инап дуқәа аасыкәиршан, сааигәыдиҳәҳәалан, дындәылҵны дцеит.
Убри ауха, агәаҟра иақәшәаз сҩыза Џьон Окаи изкны аухаҵәҟьа жәеинраала хәыҷык зҩит, ашьыжьымҭан иара иҿы снеины, «исылшо абри ак заҵәыкоуп» ҳәа нацҵаны ҳамҭас исҭеит:
АМҴӘЫЖӘҨАҚӘА
Ихьӡынҩылоуп Џьон Окаи
Исымоуп, исыма, Амҵәыжәҩақәа сымоуп.
Исылоуп, исыла, Амч ӷәӷәа сылоуп. Ахра сымоуп, – Ага!
Акаршәрақәа сымоуп, Сцартә сырхыԥраа,
Агәымшәара сылоуп. Исымоуп, зегь сыма, Акоуп исымам: Амҵәыжәҩақәа сымоуп,
Аха ажәҩан сымам.
Абри арыцҳара ашьҭахь, дахьцаз-дахьааз сзымдыруа дысцәыӡит. Иацааиуаз аҵара-шықәсқәа ианалагахьаз аамҭазы, иаалырҟьаны дшысцәыӡыз еиԥшҵәҟьа, иаалырҟьаны ҽнак ҳзеиԥшынхарҭаҿы даацәырҵит. «Уабаҟаз, узҿыз?» ҳәа, ҳәарада, симазҵааӡеит, избанзар издыруан аполитикатә, аҳәынҭқарратә усқәа инапы шрылакыз, есқьынагьы иԥсадгьыли ижәлари реиҳарак изыргәаҟуаз дшаҿыз, иара дахьҭаз ҳаинститут еиҳау акурсқәа ааныжьны, Ауаажәларратә еизыҟазаашьа аинститут дҭалеит. Уаҟагьы шықәсык аҟароуп аҵара аниҵоз, нас, изыхҟьақәаз иахьагьы исыздыруам, аинститут аҭыҵра мацара акәым, СССР наӡаӡа иааныжьны, дықәҵны дцеит. Амала гәынхәҵысҭала мацара акәым, ибзианы издыруан акы, избанзар, зны-зынла иааиҿыҵҟьон игәы иалақәаз. Еиҳараӡак дақәшаҳаҭмызт ацензура.
– Шәара шәҿы ахәыцра, ажәа, ажәакала, еиҳараӡак акьыԥхь, уахьнеилакгьы ацензура, ацензура... Ари закәызеи, иабаҟоу ахақәиҭра? – ҳәа ҿааиҭлон.
Иԥсадгьыл ахь амҩа кын. Днеир дкыдҵаны дыршьуан ахәынтацәа. Дҟалагәышьеит политикатә емигрантс. СССР ааныжьны дықәҵны дцаанӡа, ҽнак ахәылԥаз ҳзеиԥшынхарҭаҿы дааин, дыццакы-ццакуа ус ҿааиҭит:
– Ҵаҟа амашьына ԥшуп. Аҭыԥ ҳамоуп. Усыцаала, ус бзиак ыҟоуп, ауаа дуқәа, ауаа ҟәыӷацәа ҟалоит. Амҩан иуасҳәоит. Уажәеинраалақәак аашьҭых, – иҳәеит.
Сабеигоз? Снавс-аавсны избахьан, аха сыҩналаны иабазбахьаз, иабаздыруаз уи ахан-хьыҵәцараҿ изакә усҳәарҭаз иҟаз. Анцәа иџьшьаны, Москва мацара акәым, Урыстәыла зегьы арԥшӡо игылоуп уи аханхьыҵәцара. Ҩ-ажәак еихысҳәаалоит. Уажәааигәа ателехәаԥшрала, актәи аканал ала, Москвантәи иаҳдырбеит уи ахан. Убраҟа еизаны имҩаԥыргозаап реиҳа ибеиаӡақәоу аҳәынҭқаррақәа ааба рфинанстә министрцәа реилацәажәара. Ишыжәдыруа еиԥш, ҳара ҳхатәы ԥара ҳамаӡам, убри аҟнытә аурыс иԥара алахьынҵеи ҳареи ҳаидҳәалоуп. Аизара ду аҟны ирыӡбауа акырӡа аҵанакуеит. Иара убри аханхьыҵәцара иргылеит Арсени Морозов, азежәтәи ашәышықәса анҵәамҭазы. Ишыжәдыруа еиԥш, абольшевикцәа лозунгс ирыман абеиацәа ирымоу зегьы рымхра, нас ачычиацәа беиахоит ҳәа. Изхысҳәаауа, Асовет мчы ахаан А. Морозов ихан аҟны иҩнан усҳәарҭак, иахьӡын Аҳәаанхыҵтәи ажәларқәа реиҩызара аҩны.
Уажәраанӡа ишысҳәаз еиԥш, сҩыза Џьон Окаи симаны дцауеит ахәылԥ ахь. Ҳныҩналеит. Ашә илагылаз аҷаԥшьаҩ англыз бызшәала ажәақәак наиеиҳәеит. Уи иеиҳәаз акәзаап аиԥылараҟынгьы ииҳәаз. Ҳныҩналеит ишаанагара иҟаз азал. Асцена, ажәытәӡатәи астолқәа, асқамқәа... Азал аҿы иҭәны итәан даара ибзианы еилаҳәаз аҳәса, ахацәа, аҭыԥҳацәа, арԥарцәа. Апрезидиум ааигәара ҳдыртәеит. Аҟәша
еиҳабыс аус ахьиуеи ихьӡи ижәлеи ҳәаны А.И.Мельников аиԥылара ааиртит, егьымҩаԥигон А.Мельников. Азал аҟны итәаз еиҳараӡак аҳәаанхыҵтәи апосольствоқәа русуҩцәа ракәзаарын. Иарбан ҳәынҭқарраз дахьынтәааз, изакә милаҭу, изакә жәлару дызхаҭарнаку, иааркьаҿны ркультура, рлитература уҳәа дрылацәажәон амҩаԥгаҩ. Аӡәыкҩыџьак ажәақәа анриҭа ашьҭахь, егьырҭ раан аҵкысгьы, иаҳа дааҭгыланы дихцәажәеит Џьон Окаи, ҳәарада, иҳәеит амч еиқәаҵәақәа аҳәынҭқарра шаадырҳәыз, дшыршьыз Лумумба.
– Ҳара дҳасасны даҳҭоуп Лумумба иҩыза гәакьа, абаҩхатәра ду злоу, апоет қәыԥш Џьон Окаи, – аниҳәа, азал зегьы ҩагылан рнапы еинырҟьеит.
Џьон Окаи ажәеинраалақәа дрыԥхьеит, ашьҭахь иаалырҟьаны, сшымгәыӷӡоз, ус ҿааиҭит Џьон Окаи:
– Сара дсыцуп сҩыза бзиак, арабтәи поет қәыԥшк, сшәыҳәоит ажәа ишәҭарц, ажәеинраалақәа дшәызрыԥхьап, – ҳәа. Сыхьӡи сыжәлеи иҳәеит.
– Ҳаигәырӷьаны ажәа иаҳҭоит арабтәи апоет қәыԥш,– иҳәеит Мельников.
– Идуӡӡаны иҭабуп! Аха сара сарабӡам, саԥсуоуп, акомҿарра салоуп, – сҳәан, снатәеит.
– Иаҳагьы еиӷьуп. Ажәа имоуп асоветтә аԥсуа поет қәыԥш, – иҳәеит Мельников. Аурыс бызшәала ажәеинраала санаԥхьа, ус ҿааиҭит Анатоли Иван-иԥа:
– Уаԥхьа аԥсышәала, ухатәы бызшәала.
Санаԥхьа, атрибуна аҟынтә сылбаанӡа, азал аҟны, зҭәымҭа иҭагылаз, зыхәдаҿы афотоаппарат кнаҳаз аӡәы дҩагылан: “Ҳаҭыр зқәу амҩаԥгаҩ, иҟалома зҵаарак исҭарц апоет қәыԥш? – иҳәеит. Азин анииҭа, ҿааиҭит: – Сара америкатәи корреспондентуп, ишсашәҳәара, изусҭцәада аԥсуаа, иабанхо, насгьы шәрацәаҩума, аҩыра шәымоума?”
Ишсылшоз ала аҭак ҟасҵеит. Иааркьаҿны аԥсуаа ҳҭоурых, ҳбызшәа, ҳкультура уҳәа, насгьы инаҵшьны исҳәеит аҩыра шҳамоу, ҳхатәы бызшәала аҵара шаҳҵо атәы.
Ибзианы исгәалашәоит, убри ахәылԥ аҿы иқәгылеит, ицәажәеит аҳәаанхыҵтәи апоетцәа қәыԥшцәа хәҩык. Ахәылԥаз анхыркәшаха ус ҿааиҭит Мельников:
– Иқәгылақәаз, шәаангыл, – ҳамҭа хәыҷқәак шәаҳҭоит!
Ҳазегьы иҳарҭеит акалам ԥшӡақәа, аблокнотқәа нацҵаны, нас асиа ҟаҵаны, шәкы-шәкы мааҭ ҳарҭеит. Ҳәарада, ҳгәырӷьаҵәа иаҳгеит.
Уаҟагьы даанымгылеит, дысҟәамҵит америкатәи акорреспондент, еиҭах ҿааиҭит:
– Пушкин Алитературатә институт далымгаӡеит, аха дпоет дуӡӡахеит. Ашәҟәыҩҩшьа ҵашьас иамоузеи?! Иааркьаҿны иҳашәҳәарауазеи, закәытә институтузеи шәара шәызҭоу?!
Азнык азыҳәан исҳәо сҿамшәо саанхеит. Иҳәатәуп убри аамҭазы ҳҳәынҭқарра ду, аимпериа дуӡӡа СССР
иаакәыршаны, еиҳарак акапиталисттә Америка раԥхьа иргыланы, ҳа ҳҳәынҭқарра «аибашьра» иаҿын, ишырҳәо еиԥш, аибашьра хьшәашәа ашыкьымҭаз акәын. Дара ирылшоз ҟарҵон СССР ахырбгалара азыҳәан, ҳаргьы ишҳалшоз ақәԥара ҳаҿын. Раԥхьа игылан аидеологиа. Апионерцәа инадыркны акоммунистцәа рҟынӡа, рызегьы алархәын убри «аибашьра», дасу ишилшоз ихьчар акәын СССР. Саргьы усҟан акоммунисттә идеологиа адунеи зегьы аҟны аиааира агоит ҳәа сыҟан. Изхысҳәаауа, ани америкатәи акорреспондент «исгәыдиҵаз» азҵаара ишыпровокациатә зҵаараз иаразнак еилыскааит. Ишысҳәаз еиԥш, азнык азыҳәан исҳәо сҿамшәо саанхеит, нас сналагеит:
– Шәара шәиашоуп, ииашаҵәҟьаны, Пушкин Алитературатә институт далымгаӡеит. Усеиԥш аҵараиурҭа Урыстәылагьы иҟамызт. Аха Алеқсандр Сергеи-иԥа иҩны, иҭаацәа, нас аҵара ахьиҵоз алицеи Алитературатә институт иаҩызан. Ҳара ҳаинститут аҟны ашәҟәыҩҩшьа ҳдырҵаӡом. Аԥсабара иуланаҵаз абаҩхатәра мацара азхаӡом. Аԥсабаратә баҩхатәреи, иҵаулоу адырреи, нас амаашьареи анеицылалак, аԥхьаҩцәа ироуеит иҳараку асахьаркыратә ҩымҭақәа,– сҳәеит.
Ашьҭахь ԥыҭк ҵхьаны, еилыскааит, схаҭагьы исзымдырӡо, убри аамҭазы ус дук ҟасҵазаап схатәы ԥсҭазаара азыҳәан.
Ишыжәдыруа еиԥш, ииасхьоу ажәытә аамҭақәа арҽхәара иалагоит, игәхьааргоит, уимоу ихагало убасҟак арҽхәара иалагоит, ажәытәан аԥсҭазаараҿы џьанаҭ ыҟазаарын, нас ауаа мҽеиқәа уажәы ҳазҭагылоу аамҭа бааԥс ааргазшәа. Изхысҳәаауа, лассы-ласс иуаҳауеит Асовет мчы ахаан астудентцәа рыфатә-рыжәтәи рымҩақьыреи ирызхаша астипендиа роуан ҳәа. Ибзиаӡаны исгәалашәоит, ҳара иҳауан 30 мааҭ. Амла ҳанаклак шаҟантә ҳцахьааз аидарақәа рақәхра. Еиҳарак ҳцон ауҭраҭыхқәа, акартош, аџьымшьы уҳәа, рақәхра. Хԥа-хԥа мааҭи, нас сумкак-сумкак акартоши аџьымшьи ҳарҭон. Ажәа шәасыршьуеит, саҭашәымҵан. Сара акырџьара аҳәаанхыҵтәи аҳәынҭаррақәа рахь сцахьеит. Ибеиоу аҭаацәарақәа рыхшарақәа, астудентцәа, сыблала избахьеит аҵааршә рҭиуа, амҩақәа рыԥссо. Ишқәыԥшу иддырҵоит аԥара арҳашьа. Ишәзаазгоит ҿырԥштәы хәыҷык. Апринцесса Диана, абеиа дуӡӡа иҭаацәараҿы ииз, дахьырааӡоз, ахәыҷ баҳчаҿы ааӡаҩыс аус луан, илҳәон далаҽхәаны. Изхысҳәаауа, убри ахәылԥаз аан шәкы-шәкы мааҭ ԥара дуун.
Абри аиԥылара ашьҭахь, мышқәак ааҵхьаны, ҳаинститут аректорат аҟны снаганы, исарҳәеит Аҳәаанхыҵтәи ажәларқәа реиҩызара аҩны ашҟа ишсыԥхьаз.
– Иудысныҳәалоит аиааира ду иугаз! Даҿаԥуҽит америкатәи акорреспондент. Уара уҽааурԥшит акомҿар
иашаҵәҟьаны, – дҩагыланы, снапы аанкыланы ҿааиҭит Анатоли Иван-иԥа икабинет ҭбаа-ҭыцә саныҩнала. Нас снартәаны, ус ҿааиҭит: – Ҳара ҳгәы иҭоуп аҳәаанхыҵтәи апоетцәа қәыԥшцәа ргәыԥ хәыҷык аиҿкаара, азауадқәа, афабрикақәа, нас еиҳараӡак еиҳау аҵараиурҭақәа рҿы аиԥыларақәа, аиҿцәажәарақәа рымҩаԥгаразы. Уара напхгаҩыс уҟаҳҵоит, ҳәарада, аԥарагьы уоулоит.
Сгәырӷьаҵәа сақәшаҳаҭхеит. Ибзианы исгәалашәоит, аиԥыларақәа мҩаԥаҳгеит хыџьара. Ҳаиқәшәон иара ахыбра ссир аҟны, ақәгылара ашьҭахь, адырҩаҽны аԥара ҳарҭон. Аха аамҭа уамак мҵыцкәа А.И.Мельников иара убри аусҳәарҭаҿы даҽа ҟәшак ахь диаргеит, ҳгәыԥ хәыҷгьы аусура иаҟәыҵит. Аха Анатоли Иван-иԥа уахь дахьиаргаз саԥхьаҟа иаҳагьы исзеиӷьхеит. Иареи сареи ҳаибадырра, аиҩызара иҳабжьалаз хәыҷы-хәыҷла иазҳауа иаауан. Зны-зынла ма ҭелла ҳаицәажәон, мамзаргьы иусураҿы снеилон. Раԥхьаӡатәи сышәҟәы урыс бызшәала Москва ианҭыҵ, ҳәарада, снапы аҵаҩны ҳамҭас исҭеит. Аинститут салганы, Аԥсныҟа саныхынҳәы ашьҭахьгьы, ҳаиҩызара иҳабжьалаз иаҳагьы иазҳаит. Ԥхынрак Аҟәаҟа дааит ԥсшьара. Асасааирҭаҿы дахьынхашаз аҭыԥ изысыԥшааит. Ақыҭахь, сани саби рахь дызгахьан. Знызынла Москваҟа санцалак, аԥсуа рыжәтәқәа изызгон, еицаажәуан.
Ибзианы исгәалашәоит, 1984 шықәсазы ҭагалан, сентиабр мзазы ашәҟәыҩҩцәа рыԥсшьарҭа, Москва
амҵан Переделкино сыԥсы сшьон. «Аԥсшьара» ҳҳәон акәымзар, ҳазҿыҵәҟьаз ҳашәҟәыҩҩра акәын. Иахьа еиԥш, усҟангьы ашәҟәыҩҩцәа зегьы амаҵурақәа ирылан, агонорар ала аӡәгьы ихы изныҟәгомызт, убри аҟынтә «аԥсшьара» еиҳарак рхы иадырхәон ашәҟәыҩҩразы. Абри анысҳәа, ажәа шәасыршьуазаргьы, ишәасҳәоит аԥсшьареи ашәҟәыҩҩреи реилагӡара иазку фақт бзиак. Аинститут ҳанҭаз, ҽнак иҳаҳаит Баграт Шьынқәба Переделкино дыҟоуп ҳәа. Ҳнықәланы ҳцеит Мушьни Лашәриеи сареи Баграт Уасил-иԥа даҳбарц. Усҟангьы, еиҳараӡак аинститут санҭаз шәҟәыҩҩык иаҳасабала ашьақәгылара санаҿыз аамҭазы, Баграт Уасил-иԥа Шьынқәба нцәахәык иеиԥш сихәаԥшуан. Шәҟәыҩҩык иаҳасабала убас дагьысзаанхеит. Ҳахьнеиз, усҟан ииҩуаз «Ахра ашәа», ацыԥҵәаха даҳзаԥхьеит. Ҳара иаҳҳәоз, аха иара, ауаҩ ҟәыӷа ду, дунеихаан иаҳхамышҭыртә абжьага ажәақәа ҳаиҳәеит. Баграт Уасил-иԥа иҟны ҳаштәаз дааҩналеит А.Т.Твардовски, аурыс поет, ажурнал «Новыҟ мир» аредақтор хада. Шьынқәбеи иареи аиҩызара рыбжьан. Дшааҩналаз ииҳәаз иахьа еиԥш исгәалашәоит:
– Баграт Уасил-иԥа, уаҵәы аҭирахь инаргоит изаамҭанутәи ажурнал «Новыҟ мир». Уаҵәынахыс аурыс литератураҿы иаатуеит даҟьа ҿыцк, даҟьа бзиак. Ианылоит, аӡәгьы изымдыруа шәҟәыҩҩык, Солженицин ҳәа, иҩымҭа иахьӡуп «Иван Денис-иԥа мышкы». Иара уаҵәыҵәҟьа «Литературнаӷ газета» ианылоит Константин Симонов убри аповест иазикыз инеиҵыху астатиа.
Ажәа шәасыршьуеит, аха аамҭа ахаҿсахьа зеиԥшраз, адоуҳатә ԥсҭазаара шыҟаз аилкаара азыҳәан уигьы фақт бзиоуп.
Адырҩаҽныҵәҟьа сцеит зыӡбахә саҳаз ажурнали агазеҭи раахәара. Ибзианы издыруан раԥхьаӡа иахьырҭилоз, Пушкин ихьӡ зху ашҭаҿы агазеҭ «Известиӷ» ахьҭыҵуаз аԥхьаҵәҟьа акиоск аҟны. Снеизар, избазеи?! Ҳаи, шәанаџьалбеит, иҟалазеи уҳәап. Шҭа дук иамкуа ауаа еизаны игылоуп. Инеизҵаа-ааизҵаауа иԥшуп. Иҟалазеи? Ирҭахузеи? Иԥшуп ианбаарго ҳәа ани зыӡбахә сҳәаз ажурнал «Новыҟ мир», Солженицин иповест зну. Аҳауа ззымхо ауаҩы аԥша цқьа дшаргәаҟуа еиԥш, убасҟантәи аамҭазы ауаа, еиҳарак аинтеллигенциа, иаргәаҟуан ахақәиҭра, ажәа иашаҵәҟьа, зхы иақәиҭу акьыԥхь.
Ҳхынҳәып ҳазлацәажәоз аус ахь. Ишысҳәаз еиԥш, Переделкино Анатоли Иван-иԥеи сареи ҳаиқәшәеит.
– Ҳара ҳорганизациаҿы иалацәажәеит, ахә ҳаракны иршьеит валиитәи ашәҟәыҩҩцәа ибзианы шәахьырԥылаз аԥсуаа! Адунеи зегьы ираҳартә иҟашәҵеит Урыстәыла аимпериа ду аҟны амилаҭ маҷқәа рбызшәа шмыӡуа, рхатәы культура, рхатәы литература аҿиара ишаҿу, – иҳәеит А. И. Мельников.
Ажәақәак ҳәатәуп авалиицәа рзыҳәан. Сызлацәажәо аамҭазы, Аԥсны ашәҟәыҩҩцәа Реидгылаҿы консультантк иаҳасабала аус зуан. Ашәҟәыҩҩцәа Реидгыла ахантәаҩы Иван Константин-иԥа Ҭарба снапы
ианиҵеит Аԥсны иаараны иҟаз авалиицәа ашәҟәыҩҩцәа мҩаԥызгаларц.
Иажәа инациҵеит Мельников:
– Дареи уареи шәеиҿцәажәара, уара уинтервиу дара рҿы иркьыԥхьит. Ҳгәы иахәеит. Уара Москва унхозҭгьы, ҳара ҳҿы аусура уалаҳаргон.
– Уаҟа Аԥсны сшыҟоу шәсыцхраарауеи, исхашҭрым. Сушьҭырауазеи аҳәаанхыҵҟа, ҳәынҭқарра дук ахь. Иудыруеит, анационалист ҳәа ахараҵара сзырухьеит. Изхысҳәаауа, аԥсуаа аҭыԥ дуқәа аанызкыло, ҩ-мцак ирыбжьахаз ирҩызоуп. Ганкахьала, гәылаԥсыла, Аԥсны азыҳәан, рыжәлар аԥсуаа, рзыҳәан ргәы былуеит, аха даҽа ганкахьала, қарҭаа ирҳәо ҟарымҵар ауам. Убри аҟнытә маӡала ҳаҭыр сықәырҵоит, официалла исықәӡбалароуп. Убас иҟоуп аҭагылазаашьа. Уажәы Аҟәа еиҳабыс иҟоу, аизарақәа рҿы сара сцәа схырхуазар, илшагәышьозеи, аха аизара ашьҭахь ҳаицныҟәоит, – сҳәеит сара.
– Уиаҟара шәеизааигәазар, уажәы иуасҳәо қарҭаа иреимҳәааит макьаназы. Аҟәа ушнеилак уиацәажәа абасеиԥш. Шотландиатәи қалақьки Аҟәеи аиҩызарааиашьара рыбжьалар ҟалоит. Дақәшаҳаҭхозар, аҭел дысзасааит, нас ашәҟәы нарышьҭыртә иҟасҵоит. Зны Аҟәантәи ицароуп идуум аделегациа, нас дара Аԥсныҟа инеип, – иҳәеит Анатоли Иван-иԥа Мельников.
– Аделегациа саларҵартә иузыҟаҵару? – сҳәеит сеигәырӷьаны, исзымычҳакәа.
Дааԥышәырччан: “Ҳәарада!” – иҳәеит, убас иагьыҟаиҵеит.
Усҟан Аҟәа еиҳабыс дыҟан Валери Џьоџьа-иԥа Ԥлиа. Аҟәа сшааиз, адырҩаҽныҵәҟьа снеины иасҳәеит. – Аҭел сасыр, – инапы нақәикит аҭел аппарат, нас аҭак мҳәакәа, инапала исирбеит иҭел ишазыӡырҩуа, мрагыларахь инапы нарханы, «ҳашьцәа» ишраҳауа
ажәада исеиҳәеит.
Усҟантәи аамҭақәа раан, аԥсуаа зегьы ирышьклаԥшуан, еиҳараӡак амаҵурақәа ирхагылаз. Ажәада «дансацәажәа» ашьҭахь ус нациҵеит Валери Џьоџьаиԥа:
– Иаарласны Москваҟа сцараны сыҟоуп, аԥсуа рыжәтәқәа, афатәқәа сыманы. Убраҟа аҭел сизасны ҳаиқәшәап, ҳаицәажәап. Шәызҿу даара иус дууп.
Убас иагьыҟаиҵеит. Абри аицәажәара ашьҭахь Валери Ԥлиеи, ақырҭуа Бондо Цникишвилии, сареи декабр 11, 1985 шықәсазы Москвантәи ҳаирпланла амҩа ҳақәлеит Лондонҟа. Ҳаԥраанӡа мчыбжьык ҳусқәа ҳарҿын Москва, СССР Аҳәаанхыҵтәи аминистрраҿы, нас еиҳараӡак, А. И. Мельников иҟны «аԥышәара» ҳахысит.
Лондон аҳауа баӷәаза Хитроу аҟны ишаҳԥылаз, иара убраҟаҵәҟьа иааркьаҿны Валери Ԥлиа апрессконференциа шымҩаԥигаз, хаха-хымш Лондон асасааирҭа ҳшыҩназ, ақалақь аҟны ҳахьыҟақәаз, иаҳдырбақәаз, инабжьаршәны ашотландцәа рмилаҭ
фырԥҳәыс, ахақәиҭреи ахьыԥшымреи рзы ақәԥараҿы символс иҟоу Мариа Стиуарт лнышәынҭраҿы ҳнаганы ишаҳдырбаз уҳәа, зегьы рҳәара заҭахузеи, адырхаҽны аҭыԥантәи аҳаирплан хәыҷ ала Глазгоҟа ҳшыргаз, уаҟагьы ишаҳԥылаз, нас дәыӷбала Килмарнокҟа ҳшыргаз, адәыӷба аанҿасырҭаҿы «Бзиала шәаабеит, аԥсуаа!» ҳәа алозунгқәа шьҭыхны амитинг хәыҷы ҟаҵаны ишаҳԥылаз, жәамш Килмарнок ҳшыҟаз, аиԥыларақәа, ақәгыларақәа, апресс-конференциақәа уҳәа, шаҟа уҳәарызеи!.. Аиԥыларақәа зегьы рҿы аԥсуа поетцәа иеиҭаргаз Роберт Биорнс иажәеинраалақәа срыԥхьон. Ҳәарада, зегьынџьара иаҳҳәон аԥсуаа ҳхатәы театр, ҳхатәы бызшәала агазеҭқәа, ажурналқәа, ателехәаԥшра уҳәа шҳамоу агәра ргартә. Ҩыџьарахыџьара иҳазҵааит: “Фазиль Искандер дышԥаҟоу, уажәы ииҩуазеи, игәабзиара шԥаҟоу?” – ҳәа.
Саргьы инеиҵыху сажәабжь «Бзоу» англыз бызшәала иҭыҵхьан. Уаҟа ҳахьынӡаҟаз еиҭаганы иркьыԥхьит сажәабжь «Ҭуӷан». Аԥхьаҩ ԥҳәыск, сажәабжь зныз ажурнал кны, дсазҵааит: “Абри уҩымҭа азыҳәан шаҟа мааҭ унаҭазеи?” – ҳәа.
– Исгәалашәом, – анысҳәа, санаҿаха, сҿихит Валери Ԥлиа.
– Ҳара ҳҿы агонорар ашәоит аҳәынҭқарра, – аниҳәа, ани аԥхьаҩ: – Ишԥа? Аҳәынҭқарра агонорар шәырҭома, агәрагара цәгьоуп? – лҳәеит.
– Исаҳаз иашоуп. Сара ибзианы издыруеит аҳәынҭқарра аҟнытә агонорар шроуа, – иҳәеит ҳаиҭагаҩ Томас
Кемпбел, – нас инациҵеит: – ҳасас, ҳашәҟәыҩҩы редақтор хадас дамоуп аԥсуа журнал «Аԥсны аҟазара». Абасҵәҟьа азҵаара ҳарҭеит Килмарнок аиԥылара аҟынгьы. Аиԥылара ду ҳәа сызҿу, ишԥасҳәари, уажәы Аԥсны Ахада дахьтәоу аҩбатәи аихагылаҿы иҟоу азал ҭбааҭыцә аҵкыс хәыҷык инеиҳау азал аҿы иаҳԥылеит ашотландцәа рҵеицәа иреиуақәаз ауаа нагақәа, аҳәынҭқарратә усзуҩцәеи, аполитикцәеи, абизнесменцәеи уҳәа, убас иҵегьы. Аиԥыларақәа мҩаԥысуан х-сааҭк инареиҳаны.
Ҳәарада, еиҳараӡак иазҵаауан, аҭакқәа ҟаиҵон
ҳделегациа хәыҷы аиҳабы Валери Ԥлиа. Апрезидиум аҟны ҳахьтәаз, сааҟәымҵӡакәа азал ҭбааҭыцә аҭӡамцқәа сыркыдыԥшылон. Иаакәыршаны асахьаҭыхҩы иҭихыз апатреҭқәа кнаҳан. Жәытәнатә аахыс иреиӷьӡаз рҵеицәа рпатреҭқәа кнаҳан, еиҳараӡак аҵарауаа, ашәҟәыҩҩцәа, акомпозиторцәа. Аиԥылара ду аан ишысҳәаз еиԥш, ҳахҩыкгьы азҵаарақәа ҳарҭон. Аполитика-уаажәларратә, амилаҭтә зҵаарақәа рҭакқәа ҟаиҵон Валери Ԥлиа. Аҭоурых, абызшәа алахьынҵа, еиҳараӡак алитература, иааизакны акультура уҳәа реиԥш иҟаз азҵаарақәа рҭак аҟаҵара сара исыдын. Сықәгылара схы иархәаны, ус расҳәеит:
– Даараӡа сгәы иахәоит, абраҟа ҳахьеицәажәо азал аҭӡамцқәа рҿы иахьыкнаҳау, жәытәи-ҿатәи иреиӷьӡақәоу шәҵеицәа рпатреҭқәа. Аха шәгәы иалымсын, сгәы иамыхәеит иахьыкнаҳам Нико Иаковиԥа Марр ипатреҭ. Ҳара аԥсуаа, еиҳараӡак ҳаҳҭнықалақь Аҟәа иреиӷьӡоу акабинетқәа рҿы икнаҳауп уи ипатреҭ. Убриаҟара ҳаҭыр иқәуп, – ҳәа сналаган, иааркьаҿны иҭоурыхи аԥсуаа ҳзыҳәан иҟаиҵақәази рзеиҭасҳәеит.
Ҩынтә аҳәара сықәдыршәеит Н. И. Марр аԥсуа бызшәа шиҵаз, аԥсышәала дышцәажәаз атәы.
Шәҟәыҩҩык иаҳасабала, дунеихаан исхамышҭуа исзаанхеит ашотландцәа рпоет дуӡӡа Роберт Биорнс имемориалтә музеи абара, насгьы дара ашотландцәа шаҟа дҳаракны бзиа дырбо, ихьӡ-иԥша шаҟа иӷәӷәоу. Дахьиз ақыҭа шьха-қыҭоуп, аԥсуа қыҭақәа иреиԥшуп. Иубарҭоуп идуцәам ахәқәа, идуцәам архақәа. Иахьа еиԥш сыбла ихгылоуп Роберт Биорнс дахьиз, дахьааӡаз аган-ҩны. Аисыр ала ихыбуп, адашьма даара еиԥшуп аԥсуа маҵурҭа анышәтә дашьма. Зегь реиҳа узыргачамкуа, зыгәра узымгаша акы ауп аԥенџьырқәа ахьхәыҷқәоу. Уи акы. Ҩба – иҵегьы исхамышҭқәо сгәалашәараҿы иаанхеит Килмарноктәи ақалақьтә библиотека. Ҳара ҳмилаҭтә библиотека еиҵам. Адунеитә классикатә литература, аҭоурых, акультура уҳәа – даара ибеиоуп. Фазиль Искандер ишәҟәқәа акымкәа-ҩбамкәа иаҳдырбеит. Ацәыргақәҵаҿы иқәгылан сажәабжь «Бзоугьы».
Ҳанааскьаргоз, инеиҵыхыз апресс-конференциаҿы Валери Џьоџьа-иԥа диазҵааит корреспондентк:
– Асовет уааи ҳареи ҳахьеиԥшқәам ҳәа ижәбеи?
Сгәанала, даара ибзиан аҭак ҟаиҵеит, иԥсаҭа шкәакәахааит, Валери:
– Ҳара ҳзааз ҳахьеиԥшқәам агәаҭара, ҳахьеиԥшқәам аԥшаара акәӡам. Ҳара хықәкыс иҳамоуп еицаҳзеиԥшу ауаажәларратә доуҳатә малқәа реизырҳара, реизааигәатәра, – иҳәеит.
Убасҵәҟьа саргьы исазҵааит, еиҳараӡак ишәгәаԥхазеи ҳәа.
– Зегь реиҳа исгәаԥхеит, шәара, ашотландцәа, шәхатәы милаҭтә хаҿы мырӡкәа иахьаажәго, шәхатәы бызшәа ҳаҭыр ахьақәышәҵо, шәҭоурых ҵаула бзиа иахьыжәбо. Даараӡа сгәы иахәеит шәмилаҭтә қьабзқәа, шәҵасқәа амч ахьрымоу. Иаҳҳәап, даара сгәы иахәоит аҳәсеи ахацәеи реизыҟазаашьа, раҳаҭыреиқәҵашьа. Аресторанқәа, акаҳуажәырҭақәа рҿы аума, амҩақәа рҿы аума, апаркқәа рҿы аума, ҽынла аума, уахынла аума, џьарамзар џьаргьы иҳамбаӡеит аҭыԥҳацәеи арԥарцәеи гәыдеибакыло. Даара сгәы иахәеит џьарамзар џьаргьы аҭирҭаҿы иахьыҟам апарнографиатә журналқәа, агазеҭқәа. Даара иџьасшьеит, исгәаԥхеит ателехәаԥшраҿы ишакәым асеқси аибарԥсра бааԥси ирызку афильмқәа иахьашәмырхәаԥшуа, – сҳәеит.
– Уиашоуп, – игәы иахәаны сажәа инациҵеит Килмарнок ахада Томас Фергиуссон, – «шәара шәҿы ацензура ҟашәҵеит, шәара шәҿы ахақәиҭра, ажәа ахақәиҭра шәымаӡам» ҳәа акритика ҳзыруеит. Ҳара
убас раҳҳәоит: «Ашотландцәа рмилаҭтә интересқәа ирԥырхагоу рымҩа ҳкуеит». Уеизгьы-уеизгьы, агомосеқсуалцәа ирызку афильмқәа ирыхәаԥшыр зҭаху ицаны Лондон иахәаԥшлааит.
Аҵыхәтәаны акорреспондент ус ҿааиҭит:
– Ҳшәыҳәоит, иҳашәҳәа аԥсуа жәаԥҟаки аԥсуа лафки.
Сара ус ҿаасҭит:
– Иҟоуп аԥсуа жәаԥҟа бзиак: «Аҵла ԥашәла игылоуп, ауаҩы – уаҩыла, ҭынхала». Убри азыҳәан ҳааит, шәареи ҳареи аиуара ҳабжьаҳҵарц. Аԥсуа лафу? Аԥсуа хаҵак, ныҟәаҩык, дааԥса-дкараха, ҭаацәа бзиак, нхаҩ нагак инхарахь дымҩахыҵит. Аԥсуаа ишырҵасу, ишырқьабзу еиԥш, зегь рыла ибзиан дрыдыркылеит аԥшәмацәа. Асас дырҭан ҩаха, хаха, мчыбжьык. Иҵит мызкы. Асас дцом. Ргәы аныԥҵәа, ус ҿаарҭит аԥшәмацәа: «Пату зқәу ҳасас, иҵегь уаҳҭазар ҳгәы иахәоит, аха уҭаацәа угәхьааргеит... Улабара иаргәаҟуеит». Ииҳәазеи, иҟаиҵазеи асас? «Даара шәиашоуп, сыԥҳәыс, схәыҷқәа сымбеижьҭеи иҵуазеи? Иахьаҵәҟьа сцаны, сҭаацәа зегьы сыманы арахь саауеит», – иҳәеит.
Ажәлар рлаф убасҟак иргәаԥхеит, рнапқәа еинырҟьеит.
Аҳамҭақәа маҷымкәа иҳарҭеит, аха зегь реиҳа ҳзеигәырӷьаз, иԥшааны афотокопиа ҟаҵаны, арама ԥшӡа иҭаҵаны иҳарҭеит ашотланд сахьаҭыхҩы Џьон Кемпбел иҭыхымҭа «Аҟәа азааигәара. Апеизаж» (шәахә.4 Ажурнал «Аԥсны аҟазара»  2, 1986).
Дунеихаан дысхашҭуам, иԥсаҭа шкәакәахааит ауаҩ бырг Томас Кемпбел, сышәҟәы иануп иара изы астатиа хыхь зыӡбахә сымаз. Лондон ҳаннеи адырҩаҽныҵәҟьа аиҭагаҩ-амҩаԥгаҩ Алан сиҳәеит сҩыза анегр поет Џьон Окаи дахьыҟоу изеилкаауазар ҳәа. Еиликааит: “Дынхон, дыҟан. Уажәы дыҟам”, – иҳәеит.
Убасҟантәи ҳаиҭанеиааирақәеи, 20 шықәса рышьҭахь Аҟәеи Шотландиатәи ақалақь Килмарноки ирыбжьарҵаз аиҩызареи ирыбзоуроуп, аԥсуа-қырҭуатә еибашьра ашьҭахь ҳаԥсадгьыл хаҵарыла зхақәызҵаз рбаҟа Килмарнок ақалақь аҿы иахьдыргылаз. Урҭ ҳара ҳхақәиҭреи, ҳара ҳиааиреи пату ду рзақәуп, уи хашҭшьа изақәымзароуп аԥсуак иԥсы ҭанаҵы...
Санҵамҭа-гәалашәарақәа хсыркәшап аԥсуа жәаԥҟа ала: «Аӡқәа ахьеилало мшынхоит».
2006 ш.
АИБАРБЕИАРА
Анҵәамҭахь инеихьан 1985 шықәса, асовет уаа ҳаԥсҭазаара абасҟак иеиҭазкраны иҟаз ашықәс. Инцәырҟьацәырасуа иуаҳауан даҽа мҩак ҳақәымлар ада ԥсыхәа шыҟамыз. Иаҳа ииашаны иуҳәозар, ихәыцуаз ауаҩы еилымкаашьа имамызт даҽа мҩак ҳананымла, ацәгьеи абзиеи ҳәа ҳазхәаԥшуаз даҽакала рыхәаԥшра ҳаналамга, абӷаларҭаҿы ҳнеины ҳашхықәгылаз. Џьара акы ҟаҵатәуп, ҳҳәынҭқарра еиқәырхатәуп ҳәа акәын ирҳәауаз. Аха усҟан акәым, иахьа уажәгьы ауаҩы идыруеит ҳәа сыҟам иарбану убри, иҟаҵатәу ҳәа ҳазҿу. Уи зегьы иреицәоуп, акыр жәашықәса узныз амҩа шиашамыз убар, арахь ииашоу иарбану узымдыруа, алакә аҟны еиԥш, бжь-мҩак ахьеихагалоу унанагар. Ҳҳәынҭқарра ацивилизациа ахьынӡаҳараку, мамзаргьы иахьынӡалаҟәу ашәагазагас иамоу адемократиа, аргама, ахшыҩ ахақәиҭра, хара акыр жәашықәса ҳаԥхыӡҵәҟьа иалашәаргьы, ԥхыӡ ишаҳбаз аӡәыр иеиликаар ҳәа ҳзыцәшәауаз, иныҵыҩааҵыҩны рыӡбахәқәа рҳәауа иналага-аалагахьан, аха макьана Москва далцан, дахцан А. Сахаров, макьана иаргьы имҳәацызт, иҟамлароуп аимпериа дуқәа, аимпериа хәыҷқәа, амилаҭқәа зегьы зинла иеиҟарахароуп ҳәа. Аԥсны ашәҟәыҩҩцәа Реидгылаҿы аус зуаз, С. Солженицын иҩымҭақәа дрыԥхьоит ҳәа лыцәгьа анырҳәа, змаҵура иамырхыз аурыс ԥҳәызба, макьана аусура дрыдыркылар ҟаломызт, ҵаны уи, аҩажәатәи ашәышықәсазтәи аурыс литература аламыс
ҳәа ззырҳәаз ашәҟәыҩҩы иҩымҭақәа змаз реимадара, рҭакра иаҟәыҵқәахьан, маӡала ушаԥхьахьоу умшәакәа иуҳәартә иҟамзаргьы. Хыхьынтәи ирарҳәауа аамышьҭахь, уаҳа даҽакы ыҟоуп ҳәа ахәыцраҵәҟьа иаҟәыҵхьаз, зны маӡала, ҽазны иаахтны рыжәлар ринтересқәа ирҿагылауаз аԥсуаа маҵура уаақәак (даҽа ажәак сзымԥшааит, аинтеллигенциа ҳәа усгьы дара рзы иузҳәом, иаԥсуа патриотцәоуп ҳәа рзырҳәарц азыҳәан, макьаназ иԥхеибарс ахьӡ-аԥша иашьҭамлацызт...
Абжьааԥны анаҟә згымыз Лондон ажәҩан, ари аҽны иаҳзылԥхан, иахьа шәсасны шәысҭоуп, нас, уаҵәынахыс, шәыԥсадгьыл ахь шәхынҳәуеит, иахьа шәылаԥш ахьынаӡо зегьы аасыртуеит, зегьы хыстуеит аҳәозшәа, ацәылашамҭаз инаркны, адгьыл аҽаҟәыҭхауа, ицәаакӡа ишыхьанҭазгьы, аҽышьҭыхуа мацара, уажәы ицқьаӡа, уимоу, амрагьы лбаарԥшуа иаҳхагылан. Зегь рыла игәҳәу хаха-хымш рыла шаҟа иҽизырҭәрызеи! Шаҟа урыхәаԥшрызеи, шаҟа урызхәыцрызеи. Егьырҭ агеницәа дуқәа зегьы урҟәаҵыргьы, уааҭгыланы «аԥсшәа» иамҳәакәа узлаивсрызеи абасҟак узырччахьоу, абасҟак илахьеиқәҵагоу ажәабжьқәа ирлахҿыхны иуазҳәахьоу, аргамаду иузырбахьоу Чарли Чаплин. Уивсны уҿынаухар, уныҟәашьа, уццакышьа мацарагьы дырхыччар ҳәа уацәшәаны уаангылоит. Иара дгылоуп иҽыргызмалны дцәыҵыԥшуа, илабҷашьи ишлиапеи ырхәмаруа, аҭуџь далху, дхаҳәхоу азхәыцха узҭада, уарццакуеит асааҭ
Биг Бен. Уи аминуҭтә хыцқәа аангылашьа рықәӡам. Уца, уццакны, уара уакәым, абан, уихәаԥш Черчилль ихаҭагьы џьарак дгылазар убап. Иарма шьапы иаԥхьаҟа иааихигеит, илаба наиҵаирсит, апалта ишәуп, иӡынразар акәхарын амҩа данықәлаз, аха ихашҭу, мамзаргьы аҩнуҵҟа еиԥш, адәахьгьы ишыр ҳәа дшәаны ихиту, ихы хылԥа ихаӡам. Издыруада, инаҩсан аҽы дақәтәаны игылоу, аҳәа ҭызкәыцәааз алым агәы зызҭоу Ричард иаҳаҭыраз ихылԥа ихихзар?! Ашьҭахь, адепутатцәа рпалата аилатәарҭа азал ашә аҿаԥхьа игылоу ибаҟагьы санахәаԥшуа, игәасҭеит Черчилль уаҟагьы иарма шьапы иаԥхьаҟа иеихганы дышгылоу, исыздыруам, машәырны иеиқәшәоу, мамзаргьы ҵакык амоу.
Ҳагхар аҵкыс минуҭқәак заа ҳнеир еиӷьуп. Вестминстертәи Ахан аҿы, апарламент ахьеилатәауа, ҳидикылараны дыҟоуп апарламент адепутат, алеиборист Мак Келви. Ҳаицуп Аԥснынтәи иааз ҳахҩык. Аҟәа ақалақьтә совет ахантәаҩи, Аҟәа алокомотивтә депо аусуҩи, сареи.
– Ари Ахан иҩналахьеит асовет қалақьқәа рмерцәа, асовет журналистцәа, аха абыржәы раԥхьаӡа акәны Британиатәи Еиду акралрақәеи Аҩадатәи Ирландиеи рпарламенттә Хан ишьапы ҩнаиргылеит апролетариат рдиқтатура ахьышьақәгылоу аҿынтәи иааз аусуҩы, – ҿааиҭит аԥсшәа шааибаҳҳәаҵәҟьаз, ашә аҿы иаҳзыԥшыз Мак Келви. Арҭ ажәақәа уи заа иширмазеихьаз иҳәашьала мацарагьы иудыруан.
«Уи иашоуп, англиатәи апарламент ахьеилатәауа ишьапы ҩнаимыргылацт ҳара ҳусуҩы, аха уи даԥшәыманы дыҩналеит аимператор тәарҭас иахьимаз– Аӡынтәи Ахан», – сқьышә иаақәххит, аха сҽааныскылеит. Иаасгәалашәеит адипломатцәа реиҳа ихадоу рыԥҟара: «Ауаҩы абз зимоу игәаанагара иашаҵәҟьа алаиҵәахларцоуп», – насгьы ажәа «раԥхьаӡатәи» убасҟак сашьцылахьан, уи аҵкыс иеиӷьу ажәак ыҟам ҳәа убасҟак схәыҷаахыс исдырҵахьан, Каин иҟаиҵаз иара иаԥхьагьы сара иҟасҵахьан ҳәа соуҳәар, убригьы сеигәырӷьауан. Иҟасҵаз закәу аума иусу, раԥхьаӡа иҟазҵаз сара сакәзааит. Раԥхьаӡатәи асоциалисттә револиуциа, раԥхьаӡа апролетариат рдиқтатура ахьышьақәгылаз, раԥхьаӡа анхацәа класск аҳасабала рықәхра амҩа иахьанылаз, анапхгараҿы иҟаз апартиа раԥхьаӡа иахьаҳәаз уажәтәи абиԥара акоммунизм аҿы инхо-инҵуа иҟалоит ҳәа... О, шаҟаџьара аԥхьагылара ҳамоузеи! Амала, уеиқәа мыжда ԥыжәжәазар, утәарҭа ҟьантазӡа иааԥшуа, даҽаӡәы иаԥхьа уангылоу, уамак иманшәалам, аха уи усума! Раԥхьатәизааит!
Ҳзыҩналаз Ахан аҩнуҵҟа шаҟа ҟазаратә рҿиамҭа ссир улаԥш иҵашәауа, зқьы инареиҳаны иамоу акабинетқәа шыҟаҵоу, зегьы реиҭаҳәара зылшода! Егьабаҳҭаху, аха зегь реиҳа сыԥсы злахаз акы сымҳәар ауам – абиблиотека. Адунеи аҿы иеицырдыруа абиблиотека. Акыр шәышықәса зхыҵуа инадыркны,
иахьа уажәраанӡа иҭыҵуа, реиҳа хәарҭара злоу ашәҟәқәа цырак-цырак, миллионла... Урмыԥхьаӡакәа, рҭыжьшьеи, иара абиблиотека ахаҭа аҩнуҵҟа архиашьеи мацара урыхәаԥшларгьы агәааӡага, ахшыҩ еизырҳага. Изакә насыԥузеи имоу, мызкы иадамхаргьы абри абиблиотекаҿы аус зуз. Егьа материал иԥшаап Аԥсни аԥсуааи иҳазку? Азинқәа риура аамышьҭахьгьы уи азыҳәан иаҭахуп иудыруазарц реиҳа ихадоу акы – абызшәа. Сара сабиԥара иаҵанакыз аԥсуаа ҳзыҳәан уахь наӡаӡа ашә аркуп – ҳара тәымбызшәас иаҳдырҵоз, аҳәаанхыҵ акәым, асовет тәыла аҩнуҵҟагьы иумыхәауа – ақырҭшәа акәын. Уаныхәыҷу ушьапы 8ҵәаны, иркьаҳәны идырӷьазар, уԥсы ахьынӡаҭоу ушыцыркьуа еиԥш, сахьнеилакгьы иаасыԥгылоит уи сыгра – абызшәа азымдырра.
Адипломатиатә усқәа рынагӡаразы ҳазлаҟаз ала, ҳәарада, ҳара раԥхьаӡа иаҳбарц иаҳҭахыз адепутатцәа ахьеилатәауа азал акәын, урҭ русушьа ҳазҿлымҳан. Убра азал ашҟа ҳиманы иҿынеихеит аԥшәма. Азал ашә ааиртаанӡа адәахьы иҟоу ҳзеиҭеимҳәакәа иаҳзеилкаауам аҩнуҵҟа имҩаԥысуа. Ашәхымс ухыҵаанӡа, адәахьала игылоу абудка, апарламент анеилатәауа, анаԥар еиқәаҵәа ишәҵаны, уаҟа дҭатәоит хаҵак, уи икуп ихьанҭыџьӡа аџьтә лабашьа. Азал ашәқәа ыҵарбаҟа иаркуп. Иара дахәаԥшуеит ашә аханы икыду асааҭ. Аимак-аиҿак иалгараны ианыҟоу аамҭа идыруеит. Аамҭа шаанҵәалак, ашырҳәа ибудка дааҭыҵны,
илабашьа рыхха, ашә дасуеит. Убасҟак иӷәӷәаны дасуеит, уахьахәаԥшуа иҭаԥҽы-ҭаҽыланы, илаба ашьҭа ануп. Аиашазы, азнык азыҳәан агәра сзымгеит, маҷкгьы иџьасшьеит, ҳара ҳаамҭазы, аелектроникеи акомпиутери ианырсакьаҳәымҭоу, абжьаратәи ашәышықәсақәа раан еиԥш, апарламент ахьеилатәауа ашә алаба рыхха ауаҩы дамыскәа аамҭа шынҵәаз уаҳа даҽа еилкаашьак ахьрымам. Аха саназхәыц, убри ақьабзгьы ԥшӡарак аманы, икажьтәым акы акәны избеит. Аӷьеҩҳәа ашә данаслак, ажәаҳәара иаҿу адепутат, иажәа наигӡа акәым, аҳәоу абжаҿы днеихьазаргьы, аҟыԥҳәа ацәажәара дааҟәыҵроуп. Ус иҟоуп азакәан. Ирацәаны аҿырԥштәқәа уаҩы иааигар ҟалоит, аха абри адеталь хәыҷгьы иунарбоит, закәанда адемократиа ҟасҵоит ҳәа уаналага, ахаос ашҟа ишиасуа. Амҵ ԥыруазар иуаҳартә иҭынчрахоит. Аҽнытәи аимак-аиҿак аҵыхәа ааԥҵәоит.
Азал ашәхымс ухыҵаанӡа наҟ-ааҟ игылоуп абаҟақәа ҩба. Уарӷьарахь – алорд Георг. Уи иарма напы иганахь ирыхха, иарӷьа напы уара иуқәк, укылкааны убас духәаԥшуеит, иҳәарц иҭахушәа, уахь уҩналоит, уара уалахәхоит Британиа Ду алахьынҵа аӡбара, иуҳәарц иуҭаху цқьа уазхәыцма, ажәа шаҟа аҵанакуа удыруама ҳәа. Зынӡаск даҽа гылашьоуп, даҽа ԥшышьоуп имоу армарахьала збаҟа гылоу Уинстон Черчилль. Ицәеижьы шәпа-жәпа хьанҭаӡа, ихәдаџьал еихасаҟәа, иаамыцхәцәоума уҳәартә идуу ихы
иаԥхьаҟа иаарыххашәа, иҩнапык рыла иӡарақәа ҭарс духәаԥшуеит. Унеи, уҩнал Азал, иҳәа угәаанагара, аха сара исҳәаз сҳәеит, ииашоугьы убри ауп, убас егьыҟалароуп. Иҩаивакны ахаҳәтә ашәвас ԥыҽҽуп. Иԥыҽҽуп ашә ахыхьгьы. Аибашьраан афашистцәа Лондон абомбақәа аналарыжьуаз, бомбак Ахан илақәшәан, абраҟа итҟәацит. Аремонт ҟарымҵарц, афашизм закәу ргәаланаршәаларц, убас иаанижьит усҟан Англиа премиер-министрс иҟаз Черчилль.
Аԥшәма иааиртит маҿак аҟара ижәпаӡа, ихьанҭыџьыз аџьтә шәқәа. Аҩнуҵҟа дыҩналаанӡа:
– Ҳара ҳҿы ҵасны убас иаԥуп. Апарламент ахьеилатәауа азал иааҩнало зегьы абас ҟарҵалароуп. Анцәа дидырп раԥхьаӡа ус ҟазҵаз, иҟалап амҵақьақьара злаз аӡәы иакәзар, иҟалап Черчилль иршәаӡахьаз депутатк иакәзаргьы, – иҳәеит иажәа абжак лафны. Черчилль ишьапы азқәа инапы нахьишьит. Зашхәа уҭоу иашәа уҳәароуп. Ҳаргьы ҳнапқәа нахьаҳшьит. Апатриотизм минуҭқәак иааухаршҭны, Черчилль, уизхәыцыр, насгьы дидукылар Сталин, Сталин имазҭгьы хаҿык, уи ахаҿы иахҭниҵалакгьы, иҭыԥ аҿы иҽынкылара акәызҭгьы Черчилль ҩ-хаҿык иман. Зны ишьҭаиҵон имаҵура, нас алхрақәа рыла деиҭаҩеины, еиҭааникылон иҭыԥ ду. Аибашьраан ҳара дҳацхраауан, аибашьра анеилга, бџьарда ҳабашьра раԥхьаӡа иаԥшьызгаз иара иакәхеит.
Европатәи ҳәынҭқарра дуӡӡак алахьынҵа абраҟа ишырӡбауа уазхәыцны иуҳәозар, идуцәам акәым,
иааҟәнушьартә ихәыҷуп азал, Аԥсны аобком азал аҵкыс акыр иеиҵоуп. Урҭ анеиҿсырԥш, исыздыруам сахьынӡаиашоу, аха схаҿы иааит даҽакгьы. Аизараҿы шаҟа ауаа рацәаҩу, убасҟак иаҳагьы имариоуп гәаанагара заҵәык аргара. Уазхәыцыр, ауаа рацәаҩызар, агәаанагарақәагьы рацәамхои уҳәоит, аха ишыҟалалаҵәҟьоу уахәаԥшыр, ауаа анырацәоу, уара иамоукып, сара иамаскып ҳәа ишеиқәгәыӷуа, дара ирҭахӡам инақәыршаҳаҭны, иаахдыркәшоит аизара. Еиҳараӡак ус иҟагәышьоуп ҳара ҳҿы, хыхь иҟоу агәаанагара аамышьҭахь, ҵаҟа даҽа гәаанагарак аныҟала, ауаҩы иԥсҭазаара зегьы ахьыҿаҟәахауа.
Раԥхьаӡа улаԥш иҵашәоит акы – апарламенттә зал агәҭа еиҩшоуп. Абжаҩык армарахь итәоуп, абжаҩык арӷьарахь. Изықәтәоу, раԥхьа икнаҳау амикрофонқәа уҳәа, зегь рыла иеиԥшуп. Иарбан гану иахьтәоу анапхгараҿы иҟоу апартиа, иарбан партиоу иаҵахаз, унарылаԥшны еилкаашьа амаӡам. Ҳара ҳҿы, партиак шыҟоугьы, унарылаԥшаанӡа, аиҳабыреи аиҵбыреи еиҩудыраауеит. Хыхь, апрезидиум аҿы итәаны иааԥшуа агәыԥ хәыҷы, напхгара рзыруеит, рнапаҵаҟа иҟоуп ҵаҟа итәоу аиҳара. Наҟ-ааҟ иеиҿаԥшуа иаатәоит «иеиӷацәоу». Урҭ рыгәҭа, азал агәҭаҵәҟьа, иҭбааҭыцәӡа инагоуп ауарҳал иаҵәа зныршәылоу амҩа. Армарахьгьы арӷьарахьгьы итәауа раԥхьаҟа шьаҿак ааихыргартә аҟара инаханы, ауарҳал иалдоуп иҟаԥшьы цырцыруа ацәаҳәа.
– Ажәеимакрақәа раан, – ҿааиҭит Мак Келви, – адепутатцәа ражәаҳәара убасҟак иалашуеит, убасҟак рыԥсахқәа ԥибажәжәоит, рхы рхашҭуа аҟынӡа инеибагоит. Ҭаҷкәымла иеилалар ҳәагьы ишәарҭахоит, убасҟан ихы изнымкыло аҟынӡа инеиз адепутат, напыла дықша акәым, ауарҳал иалдоу ацәаҳәа ҟаԥшь данынахыс, далгеит, иажәа имхуп, – Мак Келви ииҳәозгьы саҳауан, сара стәалагьы сазхәыцуан адемократиа. Уи зыхьӡу, изакәу усҟан сара сыԥхыӡгьы иаламшәацызт, џьара жәарк аҿы самыԥхьацзар, аха гәныхәҵысҭала иеилыскаауан имариамыз акы шакәыз. Иамазаап иара аҳәаақәа. Урҭ аҳәаақәа уанынархыс, адемократиа адиқтатура аҵкысгьы иеицәахозаап.
Ахыӷәра аиашараҿы, азал агәҭа игылоуп астол. Уи аханы дтәоуп аспикер – аизара ахантәаҩы. Наҟ-ааҟ инатәоит адепутатцәа. Џьоукы алафқәа еимырдоит, аха џьоукы ииашаҵәҟьаны еиқәмақаруеит, аибаргәаара иалагоит. Аҿҳәара аминуҭ инақәыршәаны иааҩналоит ҩыџьа. Аиааира згаз апартиа ахантәаҩы, апремиерминистр, нас уи апартиа иаҿагылоу, алхрақәа раан иаҵахаз апартиа ахантәаҩы. Астол наҟ-ааҟ акьыԥшьқәа рҿы иқәгылоуп чамадан хәыҷқәак ираҟароу, ихьӡырку шәындыҟәрақәак. Урҭ ирҭоуп абиблиақәа. Апремиерминистр инапы ашәындыҟәра инақәиҵоит: «Ҭоуба зуеит аиаша, аиаша заҵәык шысҳәауа!» – иҳәоит уи. Инапы ашәындыҟәра инақәҵаны, убасҵәҟьа аҭоуба иуеит аоппозициатә партиа ахантәаҩгьы. Иалагоит мчыбжьык
ахьтә мышкы имҩаԥысуа апарламент аилатәара. Апремиер-министр ипартиа адепутатцәа, нас еиҳарак иҿагылоу апартиа адепутатцәеи рҿаԥхьа акакала дазааҭгылауа, аҟаҵарбажәа иҳәароуп, мчыбжьык аҩнуҵҟала аҳәынҭқарра аҩнуҵҟа имҩаԥысыз реиҳа ихадоу аусқәеи, рҳәынҭқарра аҳәаанхыҵ аусқәа зеиԥшроуи, иҳәароуп ихаҭа убри амчыбжь аҩнуҵҟала иҟаиҵаз, дызҿыз, усурас имҩаԥнагаз иара напхгаҩыс дызмоу аиҳабыра, икабинет. Иажәа ҳәаны данаалгалак, дцәажәоит иҿагылоу апартиа ахантәаҩы. Амчыбжь аҩнуҵҟала иҟаҵоу абзиарақәа ихаиршҭуам, ҳәарада, аха уи еиҳарак дзышьҭоу иаӷа дызлеикыша афақтқәа роуп. Уара, апремиер-министр, ҳара ҳҳәынҭқарра ду иахагылоу, хаҭала уареи, нас уара упартиеи иҳаҩсыз амчыбжь азыҳәан ҳҳәынҭқарра иазеицәаны иҟашәҵеит абасеиԥш иҟоу аусқәа, избан, абас зыҟашәҵазеи, ус еиҳа иеиӷьны изышәыԥхьаӡазеи ҳәа рҿааирхоит азҵаарақәа, иразҟы иакны, аконституциа, ма азакәан џьара кыр иеиларгазар, усҟан зынӡа иқәҿиоит, даарылгоит. Абаандаҩы иҿахәы аниҿырхуа еиԥш, иаҵахаз апартиа адепутатцәа рҿаԥхьа аҟаҵарбажәа иҳәароуп аиааира згаз апартиа ахантәаҩы, аҳәынҭқарра анапхгараҿы иҟоу, апремиер-министр. Аҭак ҟарҵароуп уи апартиа адепутатцәа зегьы. Азҵаарақәа рырҭоит, абырҵкал икылырхуеит амаҵура дуқәа рҿы иааҟоу аӡәгьы даанмыжькәа. Ажәақәа еимаркуеит апартиақәа рхантәаҩцәа, ажәа еимаркуеит хазы адепутатцәа.
Адунеихаан еинышәашьа рықәым уҳәартә, рыхәдацәақәа ҵибакаауеит. Аконтроль рзеибауеит. Ажәа «аконтроль» анаауҳәалак, ҳара, асовет уаа иааҳгәалашәоит апартиатә комитет аконтроли жәлар рконтроль акомитети. Аха ҳара ҳҿы рыцҳарас иҟалаз, аконтроль ҟазҵауагьы, аконтроль ззыруагьы партиакоуп излоу, насгьы зегь реиҳа иччархәгахаз, урҭ, аконтроль аҟаҵара иазку аорганқәа, аконтроль ззыҟарҵауа рнапаҵаҟа иҟоуп, ианааргәамԥха, иамхны икарыжьуеит. Убри аҟынтә, ирҭахы ирҭахым, иеилибакаалароуп, русқәа еицыҟарҵалароуп. Дыркуазар деицыркыроуп рыҵаҟаӡа игылоу гәаҟк. Араҟа апремиер-министр инаиркны зегьы аконтроль рзуны, русура ахьҭырҵаауа ухы иқәукып, аконтроль азыруеит рхатәы ԥсҭазаарагьы. Азал иҩахыкны, агалиоркақәа рҿы итәоуп апериодикатә кьыԥхь ахаҭарнакцәеи адепутатцәа рыҳәсақәеи. Урҭ, ишдыру еиԥш, даараӡа ишәарҭоу уааԥсыроуп рҳәеит, ицәажәашьа лафла иҭәны Мак Келви, ажәак уҿыҵшәондаз адунеи ишахыҵәарыз. Иаҳҳәап, аоппозициатә партиа адепутат дҩагыланы азҵаара иҭир ҟалоит абас еиԥш, уара, ҳҳәынҭқарра ду аминистр, анапхгараҿы иҟоу улыцны узбеит абас еиԥш зыԥшра-зсахьа ыҟоу аԥҳәыс. Уара уԥҳәыс лакәӡам. Уи аԥҳәыси уареи ишәзеилоузеи, иухымҩаԥгашьоузеи, иҳауҳәарц сҭахуп. Ас еиԥш азҵаара зауз, дааҭгыланы аҭак ҟаиҵароуп. Иҵҩақәа анҽеимха, убраҵәҟьа имаҵура
шьҭеиҵар акәхоит. Апремиер-министр уи дихьчарц далагар, рмаҵурақәа шьҭарҵар акәхоит аҩыџьегьы.
Адепутат Мак Келви абарҭқәа ахьынӡеиҭеиҳәоз сара еиҭах сгәы сынҭахәыцит. Аидгылатәи аминистри ЦК КПСС аусзуҩи ракәым, Аԥсны аобкоми аминистрцәа рсовети, ианамуӡах араионтә напхгараҿы иҟоу иакәзааит, еизарак аҿы уҩагыланы абас еиԥш иҟоу азҵаара иуҭар, иугәаӷьызар убри аҩыза, иуԥеиԥшхозеи? Реиҳа уанрыцҳаршьа, апровокатор ҳәа ахьӡ бааԥс ухырҵоит акьыԥхь уанҵаны, мап анакәха, иузыԥшхоит ахагацәа рыҩны.
– Ҳаҭыр зқәу Мак Келви, шәара аоппозициахь иҟоу, алеибористцәа рпартиоуп шәызлоу. Ҳәарада, Маргарет Тетчер лпартиа аҵахарц шәазықәԥоит. Аха обиективла ишәҳәозар, иааираны иҟоу алхрақәа раан, шәгәы ишԥаанагои, шәара шәызиааиру? – снаиазҵааит.
– Мап. Ҳаҵахоит. Иҳалшо зегьы ҟаҳҵашт, аха ҳазиааиуам. Ҳпремиер-министр шәарҭ, асовет уаа ишылзышәҳәаз еиԥш, «аиха иалху леди», уаҩытәыҩса дизаҿаԥҽуам. Уи зҭак лзыҟамҵо азҵаара узыԥшааӡом. Дҟәышуп, дгызмалуп. Лара лпартиа, аконсерваторцәа, рразҟы иакит ус еиԥш иҟоу аԥыза дахьрымоу, – иҳәеит Мак Келви. Шаҟа акультура ҳаракы алоузеи уи иҟаиҵаз аҭак. Џьара акала длаимырҟәит иаӷа. Ажәытәтәи аԥсуа ҳәамҭақәа рҿы аамышьҭахь аԥсҭазаараҿы исԥымлацызт аӷа ас ихцәажәауа.
– Даҽакгьы сшәазҵаауеит. Иаҳхысыз амчыбжь азыҳәан, адиспутқәа раан, ҷыдала шәара азҵаара ҳәа акыр лышәҭама апремиер-министр? Саҭамзааит сахьшәазҵаауа, ҳәынҭқарратә маӡазар, аҭак ҟашәымҵан.
– Мап, уи маӡаӡам. Сара усҟан илысҭаз азҵаара ахьану нас ишәысҭоит. Иҟоу уиоуп, адиспут адырхаҽны, иааҳҳәаз зегьы шәҟәы хәыҷны иҟаҵаны иааҳдыркуеит. Уашьҭантәи аилатәараангьы уи уаҩы ихы иаирхәоит. Убри аҟынтә, иаҳхысыз амчыбжь азыҳәан, сара «аиха иалху леди» илысҭаз азҵаара уаҟа иануп, ишәысҭап, шәаԥхьап. Сара ус слазҵааит, аҳкәажә Тетчер, иахьа бусура амш анынҵәалак, усс ибымоузеи, бызҿузеи?
– Лусура асааҭ нҵәеит, лхы дақәиҭуп, лыҩныҟа дцоит, илҭаху ҟалҵап. Ус еиԥш азҵаара лыҭара... Саҭамыз, аха провокациаӡами?
– Иаҳагьы еиӷьу ари провокациатә зҵаароуп, аҭак ҟасҵаӡом, шәара алеибористцәа шәдепутат ииҳәауа издырӡом ҳәа дгәаар, лычҳара дахыҵыр, усҟан сара сҩызцәа шәарҭ, аконсерваторцәа, ҳҳәынҭқарра иахашәыргылаз ауаҩы, азҵаара аҭак аҟаҵашьа лыздырӡом, ачҳара лымам, ауаҩы пату иқәҵаны дызцәажәом, мамзаргьы ҳара иаҳзымдыруа, ҳҳәынҭқарра ацәа ԥызҽыша усқәак дырҿуп, ишәымбои, илҳәаӡом ҳәа иҩагылоит. Лара илуалуп аиарҭа лхы нықәҵаны дыцәаанӡа дызҿу зегьы ҳалҳәарц.
– Аҭак ҟалҵама?
– Ҭынч, сааҭ-сааҭ дааҭгыланы дызҿу зегьы ҳалҳәеит. Иарбан сааҭу данышьҭало аҟынӡа. – Дааԥышәырччан, инациҵеит. – Аиарҭаҿы дызҿу, мамзаргьы ԥхыӡ илбауа заҵәык лымҳәар азин лымоуп. Ишәасымҳәеи, уи уаҩытәыҩса дизаҿархаӡом, лычҳарагьы дузахыжьӡом. Даҩысҭаауп уи аҳкәажә... – абраҟа даҽа ажәак нациҵеит, акьыԥхь анҵашьа змам.
– Ҳаҭыр зқәу Мак Келви, партиак аиааира агеит, егьи аҵахеит. Убри ашьҭахь ани, аиааира згаз апартиа, амчра зегьы анапаҿы ианыҟалалак, иаҵахаз апартиа иалоу ауаа рыԥсҭазаара зеиԥшрахозеи? Ирышькламԥшӡои? Ихҭарымкӡои? Русураҿы, рулафахәаҿы уҳәа ԥырхага рырымҭаӡои?
– Ҳәарада, зегь рыла ирԥырхагахарц рҭаххашт, аха ԥырхагахашьас ирымоузеи? Апарламент. Ҳазегьы ҳханы игылоу – апарламент. Уи дара еиларгама, ҳара иеилаҳгама, азакәан аҿаԥхьа зинла зегьы ҳаиҟароуп, аҭак ҟаҳҵар акәхоит.
Адиспут аҿҳәара анаанҵәалак ани, амонах иеиԥш, анаԥар еиқәаҵәа ишәҵаны ашә илатәоу, илабашәпа рыхха, ашә аӷьеҩҳәа данаслак, ианааҭынчхалак, аҩпартиак рхантәаҩцәа еицны рҿынархоит ари азал аҵкыс иҵегьы зҵакы еиҳау, дара аҩыџьегьы раҵкыс еиҳаны игылоу даҽа џьоук ахьеилатәоу азал ашҟа. Уи алордцәа рпалатоуп. Урҭ рханы дтәоуп акрал ԥҳәыс. Арҭ еицны уахь иныҩналоит. Рдиспут шымҩаԥысуаз
рарҳәоит. Азҵаара ҳәа акыр аҭак изыҟамҵазар апремиер-министр, мамзаргьы иҟаиҵоз аҭак ииашам ҳәа иԥхьаӡозар, алордцәа рпалатаҿы ирылеиҳәоит аоппозициатә партиа ахантәаҩы. Реимак уаҟа иеилдыргоит.
Сара еиҳарак сырзааҭгылеит аконтроли аҟаҵарбажәеи. Аоппозициахь иҟоу апартиа мацара акәӡам акритикеи аконтроли ҟазҵауа. Анапхгараҿы инеиз апартиагьы акритикеи аконтроли азнауеит аоппозициахь иҟоу апартиа. Шәара абри амчыбжь азыҳәан иҟашәҵаз абарҭ аусқәа рҿы иҽеимкәан иҟашәҵеит, иҟашәҵауа аус аҳәынҭқарра иазеицәоуп ҳәа ахара анрыдырҵа, аҭак ҟарҵароуп. Уазҿлымҳахартә иҟоуп даҽакгьы. Алхрақәа раан аиааира агеит партиак. Убри ахантәаҩы дҟалеит премиер-министрс, аха уи иаанагом Англиа зегьы ахьынӡанаӡааӡо зехьынџьара анапхгараҿы иҟалароуп ҳәа убри апартиа иалоу ауаа. Иаҳҳәап, ҳарҭ, аҟәаа аиҩызара зҳабжьаҳҵаз Килмарнок апровест (ақалақь ахантәаҩы алеибористцәа рпартиоуп дызлоу, Маргарет Тетчер, ишысҳәаз еиԥш, консерваторуп. Иҟоуп ихадоу даҽакгьы. Алхрақәа раан ииааиуа иаҵахауа ҳәа, еинышәашьа рмоуа ишеиҿагылоу апартиақәа, алхрақәа ианаарылга, убри аҽны инаркны ииасуеит аицхыраарахь, хшыҩла аибарбеиарахь. Абас еиԥш ҟашәҵар ҳҳәынҭқарра иазеиӷьуп ҳәа, иаҵахаз апартиа иааҟәымҵӡакәа ажәақәа аларгалоит. Шаҟа ажәа бзиа изалагалаз, шаҟа аус бзиа дзадгылаз, убри алоуп ихә шыршьауагьы адепутат.
Уаргьы саргьы мҩак ҳаицықәлеит. Ҳхаларц ҳаӡбеит Ерцахә ақәцә. «Измк» нацҵаны уи иуҭаху хьӡык аҭ. Акапитализм, асоциализм. Иалаҳхыз асистема зеиԥшроу еиԥш. Уаҟа ҳаиқәшаҳаҭуп, избанзар иҳамоуп конституциак, иҳамоуп закәанк. Ҳнамҵагылеит ахра. Уара иуҳәеит, аҩадахьала ҳаҿалап, амҩа иаҳа еиӷьуп, иаҳа џьабаада ҳхалоит ҳәа. Сара сымшәа смырҳа исҳәар, ҳаҿалап ахра аҩадахьала, уахәаԥш уи закә мҩоу, иаҳа егьымариоуп, иаҳа егьааигәоуп ҳәа. Уара уҟәыӷазар, сара сиаша сиашам, умыццакыкәа, сара исҳәаз уазхәыцроуп, уара иуҳәази иареи еиҿурԥшыроуп, еиӷьу алухыроуп. Саргьы сҟәыӷазар, смыццакыкәа, уара иуҳәаз сазхәыцроуп, сара сызныларц исҭахыз амҩеи иареи еиҿсырԥшыроуп, иеиӷьу алсхыроуп. Ашьҭахь, ҳахшыҩ еилаҵаны, иалаҳхыз амҩа ҳаицықәлароуп. Ус акәымкәа, ҳуаӡәк, амчра зымпыҵаку, игәаанагара аниҳәалак, егьи, конституциеи закәани рыла ихьчам, Драндеи Калымеи рышҟа амҩа дықәҵахар, мамзаргьы Баӷлани Гәымсҭа аԥшаҳәеи рҿы ԥсышьацәгьа иҭахар, иаанхаз днанагоит иахьа ҳара ҳахьнанагаз – Ерцахә ақәцәа ахалара акәым, амаҟҿаҳәаранӡагьы ҳзымнеиӡакәа шьҭахьҟа албаара.
1986 ш.
АЦҲА ХЫЗҴО
Абраҟа ианаҳҵоит Џь. Кемпбел ирҿиамҭа аҿыханҵа «Аҟәа азааигәара». Апеизаж, афотоқәҭыхымҭа. Уи Аҟәеи Килмарноки аиҩызара рыбжьарҵарц ианеиқәшаҳаҭхоз, уаҟа, Килмарнок ҳаныҟаз «СССР – Шотландиа» ассоциациа иалахәу ҳамҭас Аԥсны аҳҭнықалақь ианаршьеит. Дызусҭада уи, шәышықәса инареиҳаны уажәаԥхьа Шотландиатәи дааны, абас гәыбылрала Аҟәа ааигәара асахьа-ԥшӡа ҭызхыз, иахьа шәҟәбыӷьшәыла ишьақәҳарӷәӷәо аешьара раԥхьаӡа ацҳа ахҵара иалагаз?
Џьон Кемпбел диит 1821 шықәсазы Единбург ақалақь аҿы, иара убраҟа ауниверситет дҭалеит. Уи иҵон химиа, аԥсабараҵара, ажәытәра (антика, нас ҿыц ацәырҵра иаҿыз афотографиа, аха ауниверситет далгеит адукат ҳәа аквалификациа иманы. Убри азанааҭгьы игәы азҭамызт. Икаижьит. Агерцог Џьорџь иҟны маӡаныҟәгаҩыс, амҳәыр хьчаҩыс аусура далагоит Лондон ақалақь аҿы. Абраҟа уи дрыниоит, дырзааигәаны еибадыруеит аҵараауаи ирылаҵәоу алакәқәа ҩ-томкны еизганы. Џьон Кемпбел еиуеиԥшым абаҩхатәрақәа илан. Уи иҟаиҵеит ирацәаны анџьнырратә, нас анаукатә аартрақәа, бзиа ибон аҳәынҭқаррақәа рахь аныҟәара. Европеи скандинавиатәи атәылақәеи рҿы даныҟаз дазҿлымҳаны аҭҵаара далагеит адгьыл аҵа амаӡақәа, егьҭижьит ҩ-шәҟәы дук «Аҵааи амцеи» рыхьӡны. Уаҟа уи далацәажәоит адгьыл
ацәеижьи, анаҟәоуқәа, асыԥсақәа, нас авулканқәа рыҟалашьа. Џь. Кемпбел акыр шықәса азикит аоптика аҭҵаара, ишаҳҳәаз еиԥш, Единбург ауниверситет данҭазгьы апатреҭҭыхшьа иҽадцаланы иҵон. Уаҩы гәҩарас икыр ҟалоит акы. Абас афотоҭыхра бзиа избоз, Аԥсны даныҟаз издыруада уи афотоқәа ҭихзар, ианҵамҭақәа ыҟазар, архивқәа рҿы еиқәхазар. Иҭыхымҭақәа анылон, иаҳҳәап, ажурнал «Фотографическое обҳество». Џьон Кемпбел аартрақәа ҟаиҵеит амш зеиԥшрахо аилкаараҿгьы. Уи иҟаиҵаз азыҳәан иаԥиҵаз аусумҭа 400 даҟьа инареиҳауп. Аха Џь. Кемпбел Шотландиа аҭоурых аҿы ҵарауаҩык иаҳасабала аҵкыс, алакәқәа еизганы ашәҟәы ианызҵо, нас асахьақәа ҭызхуаз ныҟәаҩык иаҳасабала иаҳа ихьӡ-иԥша аанхеит. Иныҟәарақәак раан, хымз амҩа дахьықәыз Норвегиеи Швециеи дрылсны, 1873 шықәсазы дааит Урыстәыла. Араҟа уи дыҟан Архангельск, ӷбала Каспиеи Амшын Еиқәеи еимидеит, нас Ҟрымынтәи Ҭырқәтәылаҟа дцеит, уахьынтәи Италиа днеины дхынҳәит иԥсадгьыл ахь. Абарҭ иныҟәарақәа рааноуп Аҟәа данаакыдгылаз, асахьагьы анҭихыз.
«Аԥсны аҟазара»,
 2, 1986 ш.
Ашотландцәа рлакә
Дыҟан аӡәы. Уи иман хҩык аԥацәа, ихшара бзиа ибон, аха ирҿеиҵоз фатәы-жәтәы имамызт. Аҷкәын аиҳабы ианизҳа, аҩны фатәы-жәтәы ҳәа акгьы шрымамыз аниба, иаб иҿы днеин, ус иеиҳәеит:
– Саб, сақәтәаны саланыҟәарц аҽы сыҭ, салашәарыцаларц исыҭ ала, убарҭ раамышьҭахьгьы исыҭ, саб, ахьшь, аԥсаатә аласкларц. Исҭахуп ныҟәара сцарц, сынасыԥ сыԥшаарц.
Аб иҷкәын ииҭеит дызиҳәаз зегьы. Арԥыс амҩа дықәлеит, дцеит ныҟәара. Дцо, дцо, архақәа дрықәсуа, ахәқәа дырхыҵуа дышнеиуаз, џьара дкылнагоз џьшьаны дызнылаз амҩахәасҭа – абгаршәыра, абнеилачыра дыланагалеит, амҩахәасҭагьы уаҟа иаанҵәеит. Арԥыс дахьцара изымдыруа абнаршәыра дылахеит, дышҟьалаз еиликааит.
Уаҳа иҟаиҵарыз анизымдыр, иҽы ҵлак ашьапы инадҿаиҳәалан, абӷьқәа еизганы иарҭас иҟаҵаны днылаиеит. Аха дмыцәацкәа аҵх иалҷҷо, мцак ацәаара илаԥш нақәшәеит. Арԥыс дҩаҵҟьан, иҽы днақәтәеит. Амца ахьибаз ихы ақәкны дандәықәла, дук мырҵыкәа, абнаршәыра аанҵәан, дәҳәыԥшк аҿы дынкылсит. Адәҳәыԥш иқәгылан еилаарцыруа ахан. Уи аԥенџьырқәа зегьы алашара ркылԥхон, аха аҩналарҭа ашә ыҵарбаҟа иаркын.
Арԥыс ашә днадгылан, днас-насит. Аӡәгьы ҿимҭӡеит. Ахан иҩноу ишԥармаҳари иҳәан, дызлашәарыцоз, атәыҩа иалхыз абыкь дасит ишимчыз.
Убри аамҭазы ахан ашә иара ахала иаатит. Арԥыс даараӡа иџьеишьеит ари. Аха зегь реиҳа иџьеишьақәашаз ибеит днарыҩныс-аарыҩнысуа ахан ауадақәа данрыҩнала. Зегьынџьара ихәажжаӡа амца рҭан ауаџьаҟқәа, иреиҳаз асасааирҭа уадаҿы фатәыжәтәыла ирхианы игылан астол. Аха уаҩԥсык дыҩнамшәа, шьҭыбжьык дәылҩуамызт ахан зегьы.
Дыхьҭашьын, дымлашьуан, дкарахангьы дыҟан арԥыс. Дцан еихҳәа-еиҵҳәа игылаз аҽҭра ду инҭеикит иҽы, ила иварԥало, ихьшь иманы дхынҳәын, деиҭаныҩналеит ахан. Ауада ҭбааҭыцә аҿы ирхианы игылаз астол днадтәалан, изхараҵәҟьа анифа, иҽирбарц ауаџьаҟ дныҽҳәатәеит. Аҵх акыр инаскьахьан. Ахан хыхьтәи ауадақәа руак аҿы аиарҭа ахьыҟоу ԥшааны дышьҭаларц арԥыс даныҩагылоз, аҵх аҽеиҩнашеит ҳәа анааго, абжьы геит асааҭ. Убри аамҭазыҵәҟьа ашә аатын, дааҩналеит адауы еиҩаҳаҳа, аҿаасҭа Дрегли Хогни. Уи дхәымсысын, ижьакьа ҵаҟа ишьҭасуан, ачықьра еиԥшыз иџьымшьқәа ирылԥхон алашьцара зыцрыҵуаз иблақәа. Инапаҿы икын лабашәпа џьашьахәык.
Адауы изаҟаразаалак иџьеимшьаӡеит дыззыԥшӡамыз асас дахьиҭаз. Ауада длыҩнысын, арԥыс иеиԥшҵәҟьа, иаргьы днеины амца дныҽҳәатәеит. Инапы хәымсыс ицламҳәа иҩаҵаиргәан, дкылкааны ихәаԥшра далагеит.
– Ишсоуҳәара, иҵыгьуама уара уҽы? – иҳәан, ибжьы мҽыӷӡа, иаахжәаны арԥыс днаиазҵааит адауы.
– Аҵыгьраҿы иҟоума, амԥан уқәнажьлаӡом, – иҳәеит арԥыс.
Егьиашаҵәҟьаны, уи иаб ииҭаз аҽы цқьа ибжьамызт, уаҳа имамызт.
– Сара аҽқәа бзианы исыбжьоит, – иҳәеит адауы, – уара уҽгьы сара иузысыбжьоит. Усҭ, аа, абри иршәны уҽы инақәыршә.
Имҽыӷӡа, иҵәызӡа хәыцк ихы иаалихын, арԥыс инеииркит адауы.
Адауы иҳәашьа убасҟак имчын, арԥыс уи ииҳәаз амакышьа дақәымшәазт, ахыцә хәыц ганы, иршәны иҽы инақәиршәит. Дхынҳәны дааин, еиҭах ауаџьаҟ дныҽҳәатәеит. Уи дшынатәаҵәҟьаз, ус ҿааиҭит адауы:
– Ишсоуҳәара, ацҳара адыруама ула?
– Бааԥсылашәа ицҳауеит! – иҳәеит арԥыс. Егьиашаҵәҟьаны, арԥыс ила убасҟак алеишәа
цәгьан, убас ицҳауан, иара иаамышьҭахь уаҩԥсы инапы нахьишьыр ауамызт.
– Реиҳа ибнаку алақәагьы анапы иашьцыланы рыҟаҵашьа здыруеит сара, – иҳәеит адауы. – Усҭ абри, иршәны инақәыршә ула.
Ихахәы еилабабара дҩаласны даҽа хәыцк аалиԥаан, арԥыс инаииркит. Арԥыс ахәыц ыршәны ила инақәиршәит.
Абри ашьҭахь адауы ахынтә раан арԥыс днаиазҵааит:
– Ишсоуҳәара, ашьаԥхыцқәа уланарԥома ухьшь? Арԥыс дааԥышәырччеит.
– Иахьнамҵасыз сжьы ааҭнажәоит, – иҳәеит иара.–
Ашьаԥхыцқәа ацаха рыкәыршаны иҿасҳәоит санымшәарыцо, мамзар, ашьаԥхыц иаамԥыхьашәаз узамхӡом.
– Уаҳа ашьаԥхыцқәа уланарԥо иҟасҵом, – ҿааиҭит ибжьы ҭахәлакӡа адауы. – Иршәны инақәыршә абри.
Ахынтә раангьы ихахәы дналасны иџыԥхьӡа хәыцк аалиԥаан, арԥыс инаииркит адауы. Арԥыс, аҽи алеи ишырзиуз еиԥш, ахәыц ыршәны ахьшь инақәиршәит.
Убри аамҭазыҵәҟьа адауы дҩыҵыҩрын, блеихаҟәысхак имҭакәа, илабашәпа рыхха арԥыс ихы данҩас, арԥыс иԥсы илшәшәаны ахыӷәра днықәҳаит. Убасҵәҟьа рзиуит алагьы ахьшьгьы – урҭгьы рыԥшәма инаиваҳаит. Аҽҭра иҭакыз аҽгьы иршьаҳаиҭит. Уи гылан иҳашҳатәарахазшәа.
Абас акәзаарын адауы анапы ишаиршьцылоз, ишибжьоз ԥсы зханы иааимԥыхьашәоз.
Аамҭа ԥыҭк аабжьысхьаны хҩеишьцәа рахь агәыбжьанытәгьы иаб иҿы днеит, иашьеиҳаб иеиԥш, ус ҿааиҭит:
– Саб, аҽи, алеи, ахьшьи сыҭ, соушьҭ, схы ахьынахо сцап, исыԥшаап сынасыԥ.
Аб иҷкәын ииҳәаз дназхәыцын, иԥа аиҳабы ишииҭаз еиԥш, ииҭеит аригьы дызиҳәаз.
Ари арԥысгьы амҩа дықәлан дцо, дцо, дышнеиуаз, еималашьца иҟаз абнаршәыра днылагылан, иашьа еиҳабы иеиԥш, дахьцо изымдыруа дҟьалеит. Дук мырҵыкәа аригьы инахараны мцак ацәаара илаԥш нақәшәеит. Инықәыршәны ахан аҿы днеин, ашә аартны дныҩналан, акрыф-акрыжә амца дныҽҳәатәеит. Ажәакала, иашьеиҳаб иааҟаиҵаз зегьы ҟаиҵеит иаргьы. Адаугьы ари арԥысгьы днаиазҵааит дышҵаацыз еиԥш. Иашьа иҟаиҵаз аҭакқәа ҟаиҵеит иаргьы. Акакала ииркуан ихы ахәыцқәа алԥааны. Арԥыс акакала иҽи, илеи, ихьшьи ирықәиршәуан. Урҭ мчыдаха ианыҟала, иашьа ишизиуз еиԥш, илабажә џьашьахә рыхха ихы дласын, дышьны дылкаижьит.
Аамҭа ықәҳа ицон. Аешьцәа реиҵыбӡа ибла ҭраа дыԥшын, сашьцәа еиҳабацәа анбахынҳәуеи ҳәа. Егьа дыԥшыргьы ишбашаз агәра анига иаб диҳәеит аҽи, алеи, ахьшьи иаргьы ииҭарц, иеиҳәеит иашьцәа рыԥшааразы амҩа дшықәло. Аҭаҳмада гәаҟцәгьа, иажәымҭыҽха имацара даанхар ҳәа дышшәозгьы, иҷкәын дызиҳәоз зегьы ииҭеит.
Аешьа еиҵыбӡа амҩа ианыршәланы дышиашаз днеит абна еилачыраҿы, уи днылсын, ахан днадгылеит. Аха ари арԥыс қәыԥш зхаҿы зыхшыҩ ыҟаз аӡәы иакәын. Ахан аҿы иибақәаз усҟацәак игәамԥхеит. Игәы иамыхәеит иккаӡа иҭацәыз ахангьы, ирхианы иҟаз астолгьы, аха зегьы реиҳа уи игәы дамыхәеит ахан
аԥшәма – адауы уамагажә Дрегли Хогни. Арԥыс егьиӡбеит игәиҽанызарц.
Адауыжә дааины днаидтәаланы, уҽы ҵыгьуама ҳәа днаиазҵааит, арԥыс иааркьаҿны «ааи» иҳәеит. Адауы ихы ахәыц налԥааны арԥыс инаииркын, иҽы иақәиршәырц анидиҵа, арԥыс инықәыршәны аҽҭраҿы дцеит, аха ахәыц аҽы иақәмыршәкәа, инапсыргәыҵа иныҵахҩаны, ахан ашҟа даахынҳәит.
Адауы имырбакәа ахәыц ыршәны амца инақәиршәит. Ахәыц «цәыссы» ҳәа амаҭ еиԥш бжьык ҩахылҵын, инеимгәаблит.
– Изакәызеи иблыз, зышьҭыбжь газ? – гәҩарак шиоуз иныԥшуа ҿааиҭит адауы.
– Ақьарсҭа аӡы алазаарын, иалҵәҵәаны амца иақәҭәеит, – иҳәеит ҭынч арԥыс.
Адауы агәра игеит. Убри ашьҭахь адауы ишыҟаиҵац, даҽа ҩ-хәыцк ихы иналԥааны, арԥыс инаииркит алеи ахьшьи ирықәиршәырц, аха арԥыс урҭ ахәыцқәагьы амца инақәыжьны иблит. Ахәыцқәа «цәыссы» ҳәа ирхылҵыз ашьҭыбжь ихахьы иааимгаӡеит адауы. Уи агәра игахьан уажәшьҭа ишиҭаху инапаҿы дыҟоуп ҳәа исас. Дҩыҵыҩрын, илабажә рыхха днаижәлеит. Аха арԥыс игәиҽанын, адауы дышҩаҵҟьаз еиԥшҵәҟьа атрышә дасит.
Еразнак мыц зымҳәацыз иҽы каууа иҭыԥеит аҽҭра, алагьы ҿыхан, аҟыԥҳәа иҩаҵҟьеит, арԥыс ижәҩахыр иқәтәаз ахьшь акәзар, ишалшоз иҟыжит. Рызегьы хаха
ижәлеит адауы. Адауажә ибзиашәа инарбеит аҵыгьразы изеиԥшраз аҽы, ишыцҳауаз ала, ашьаԥхыц иамԥыхьашәоз иазнауаз инарбеит ахьшь. Изҵыгьуаз ҵыгьуан, изыцҳауаз цҳауан, зшьаԥхыцқәа аларԥара зылшоз ашьаԥхыцқәа иланарԥон. Иааҟәымҵит иԥсы ааҭырхаанӡа.
Адауы иԥсы шихыҵыз аниба, алабажә џьашьахәы ааимҟәыҵихын, деимдо дныҩналеит ахан. Ахан аҵаҟа, еиқәылашьца иахьыҟаз дахьнеиз, ибеит иашьцәа, аҩыџьагьы ҳашҳатәарахазшәа, еиқәыхьшәашәа, ихәхәа-хәхәаӡа еиван. Аешьа еиҵбы адауы илаба џьашьахә ала иашьцәа данынаркьыс, рыԥсы ааҭалан, акгьы рмыхьӡазшәа иҩагылеит.
Убри ашьҭахь арԥыс ахан аҵаҟа даҽа уада еиқәылашьцак аҿы иԥшааит иахьышьҭаз ҩ-ҽык, ҩ-лак, ҩ-хьшьык. Урҭ ҳашҳатәарахазшәа, ишьҭан еиқәыхьшәашәа. Аиашьа еиҵбы адауы илаба џьашьахәы ала урҭгьы днарыхькьыс-аарыхькьысын, рыԥсы ҭеиҵеит.
Иашьцәа дрыԥхьеит реиҵбы. Рыхҩык рҽааибыҭаны еимдо иныҩналеит ахан. Еимдо ишыҩназ, ирыԥшааит рыԥсы ахьынӡаҭоу ирызхашаз, ҵҩа змамыз ахьи араӡни. Анышә леимгәжаа дҩарҭеит адауы, дара анхараанҵыра иналагеит ахан аҿы. Аишьцәа ҩыџьа инықәршәны ицан, раб дааргеит. Рхы-ргәы иақәгәырӷьо анхара-нҵыра иналагаз аби аԥацәеи иахьа уажәгьы убас инхоит-инҵуеит.
АШЬХАҚӘАРҾ СГӘЫ ЫҞОУП
Ашьхақәарҿ сгәы ыҟоуп. Са урҭ рзы сшоуп. Абӷаб ашьҭа схылан, сара ахра саҿоуп. Акыргьы сазааигәахоит – иара харахоит... Ашьхақәарҿ сгәы ыҟоуп. Сара арха сынхоит.
Бзиала, сыԥсадгьыл! Шьхатәыла, уаанха! Ахаҵареи ахьӡ-аԥшеи ртәыла, уаанха! Сама идәықәуп сразҟы – ахы сҭарԥаны, Сахьцалак – саанхоит уара суԥаны!..
Абзиараз, ахрақәа сыла иҭаҳәҳәоу, Абзиараз, архақәа шәҭыла иҭаҳәҳәоу, Абзиараз, абнақәа аҿымҭра зхашьшьу, Абзиараз, аԥсаа-рацәа ассир зыбжьу!..
Ашьхақәарҿ сгәы ыҟоуп. Са урҭ рзы сшоуп. Абӷаб ашьҭа схылан, сара ахра саҿоуп. Акыргьы сазааигәахоит – иара харахоит... Ашьхақәарҿ сгәы ыҟоуп. Сара арха сынхоит!
РОБИН
Ақыҭаҿ ашьыжь диит аԥа, Аха уи амш џьара иарба, Ашәҟәы ианырҵарцу, ишԥа,
Дызҭахыдаз Робин?
Уи убас деилҟьан, дҵарын,
Уи башагь џьеи дуртәарын, Ҭынчгьы дныҟәомызт – дыԥрын,
Аилҟьа-еилӷәыцәаа Робин!
Аха амзар ианылт, абар: Дыҟан абасгьы аҳәынҭқар, Ааҵраҿы ишәышәуан ианар,
Даниз уаҟа Робин.
Иҭаҷкәым раҵәа хәыҷқәа кны, Аԥшҩы илҳәон дыгәцаракны:
– Иеиԥшгьы дҟалом ҳара ҳҟны,
Хьӡысгьы ишәҭа Робин!
Уи игәы нзырхаша ҟалоит, Ӷас дызҭаххаша дҟалоит, Аха деицырдыруа дҟалоит,
Зегь ӡыригоит Робин.
Уи данҩыҵхаха инаркны, Убас иҿалоит ибыз хны, Аҳәсақәагь мыцхәы иҭахны,
Иааузеиқәымкуа Робин.
Аҳәса хәыҷқәа мырцәо убра, Убасгьы ирзишап игәбылра, Анцәа ду, даҭоумҵан уара,
Уаҳагь гра змам Робин!
Уи убас деилҟьан, дҵарын,
Уи башагь џьеи дуртәарын, Ҭынчгьы дныҟәомызт – дыԥрын,
Аилҟьа-еилӷәыцәаа Робин!
ИҚЬИОУ АӶАРРА
Иқьиоу, иӷаррала убра, Даныԥхашьа убасгьы, Зегь реиҳа дрыцҳауп иара, Дшәыргәындоуп убасгьы.
Уи ус шакәугь,
Уи ус шакәугь,
Аҭахызаргь ҳӷарзааит,
Амал – мҳәырны ахьы ишақәугь, Ахьыҵәҟьа –
Ҳара ҳакәзааит!
Ҳара ача ҳфоит, аӡы аажәуеит, Акьынтыжә маҭәара ҳзауеит – Урҭқәа зегьы убасгьы...
Гаӡеи ҟәыши уа ижәбауеит, Абырфын ршәуп, аҩы ржәуеит – Урҭқәа зегьы убасгьы...
Уи ус шакәугь,
Уи ус шакәугь,
Амаҭәаз шәымхырхәан!..
Урҭ ахатә џьа ҳаҭыр ззақәугь, Исыԥхьаӡоит уаа дырқәан!
Ари алорд алаф иҳәоит, Ҳамҵахырхәоз иажәагьы. Дԥагьа-џьбараз,
аха инхоит
Ақыдбажә шқыдбажәугьы!
Уи ус шакәугь,
Уи ус шакәугь,
Имаҭәақәагь хь-лыхзааит, Ишықду инхоит ақды акәзаргь, Ҳамҭала агәгьы рыԥхзааит.
Акралгьы имаҵуҩы убра, Дҟаиҵоит дгенералны. Аха мыч имаӡам иара, Иԥхьаӡозаргьы иуалны.
Уи ус шакәугь,
Уи ус шакәугь, Ҳамҭеи жәа-хааи убасгьы, Ирзыԥсахуам Адырра акәзаргь, Иара-иара убасгьы!..
Аха аамҭа убас иццакуеит, Адыррагьы, аҳаҭыргьы – Адунеи аҿгьы рҭыԥ ркуеит, Иркуеит актәи аҭыԥгьы.
Уи ус шакәугь
Уи ус шакәугь, Ишәасҳәоит, Сагьахгәаҟуеит:
Адунеиаҿ, уи уаҵә шакәугь, Уа зегьы еишьцәахахуеит!
АҚЬАР РЫЦ ХӘЫ ЏЬОН
Акралцәа ргәы ианаргеит, Рыԥсахы еиҟәнарҷҷон. Урҭ, иҭадырхарц рыӡбеит, Ақьар рыц хәыҷ Џьон.
Адҵа ҟарҵеит иржрацы, Цәмаҭәалагь иара.
Џьон фырхаҵа уа бзанҵы Изымгыларц џьара.
Анаараҿ ашьац каиеит, Аӡыхь хыҵны ицон. Адгьыл иҵыҵ иара ҩеит, Ақьар рыц хәыҷ Џьон.
Еиԥынчыла ицон хаха, Аарҩара усс имкы. Убасгьы иҿагылон аӷа, Ирмақаруа ахы.
Аха ҭагаларагь аауеит,
Ус имцарц мариа.
Џьон абӷа шхәаз рбауеит, Иазышьҭымхуа аиа.
Иааины иаадгылт ауахҭа, Аӡынра ааигәахоит. Аӷацәа рхы шьҭырхт еиҭа, Убасгьы иӷәӷәахоит.
Иҵырҟааит амагана рхха, Ианааи аҿҳәара.
Аҳазыр иеиԥш еимырхха, Иргеит лаҳәара.
Уа Џьон акьат иадыргеит, Иамеигӡа рылша.
Иршәны ажәҩан иадырбеит, Иадырсит аԥша.
Аҵеџь иҭарыԥсеит хланҵы, Заҵааира илашьцон.
Аха иацәшәомызт иара аӡы, Ақьар рыц хәыҷ Џьон.
Ацәа иахырхыз, усс имкы, Амца иадыргеит.
Агәы иҭырхыз, усс имкы, Алуқәа ирлагеит.
Ақәаб иахьҭаз ашьа шуан, Ауадыхә рыхха.
Аҿа иҭыԥо хара иԥшуан, Ауаа ргәы рыԥха.
Баша иҟамызт аԥсы анҭаз, Ԥсаҭа бзиа, Џьон. Ахаҵара арҿыхон убас, Ауаа ргәаҵаҿ, Џьон.
Уи ауаҩы ихы иҭнацоит, Агәҭыхақәа ршәа. Ахаҵеиба игәы ҟанаҵоит, Дшәаҳәо, дԥыррашәа...
Нас есымшагь еилашуаз, Ауалыр аҵаҿ Џьон. Есымшагь хара ҳарԥшуаз, Ақьар рыц хәыҷ Џьон!
АЖӘЫТӘ ЕИҨЫЗАРА
Ажәытә бзиабара ажәӡом, Уи агәхьаагара ацуп. Ажәытә еиҩызара ажәӡом, Уи агәрагара ацуп.
Сҩыза, рныҳәаҿа аажәып, Насыԥ зцыз ҳамшқәа! Сҩыза, рныҳәаҿа аажәып, Иҳацзарц иаҳхамшҭкәа!
Аԥаҭхь ҳазҭаҭәа ихыхәхәа, Иаажәып ҳамч рҿыцны! Иҳацзарц абзиабара ӷәӷәа, Аиҩызарагь рыцны!..
Ҳаиҩызаразы уа иҭыркәкәа, Иԥаҭхьыз, иҵәыцаз!
Ажәытә ҩыџьбара, аҩы ӷәӷәа, Уҩах, анасыԥ ҿыцаз!
Сҩыза, иугәаларшәа ҳҿара, Закә мҩоу ҳазнысыз, Иҳаршоз аҵхқәагьы шшара, Закә иааироу ирыцыз!
Аӡ-жәылақәа рырра ҳаҿын, Ҳнапқәа еибаркуа насгьы. Уажәы иҳабжьаҳаит амшын, Ҳҿареи ҳареи абасгьы.
Абар, ҳахьеиқәшәаз еиҭах, Ицазаргь аамҭа мҩасны. Ажәытә бзиабаразы уҩах, Ажәытә ҩызара ацны!
Слыгажә, рныҳәаҿа аажәып, Насыԥ зцыз ҳамшқәа! Слыгажә, рныҳәаҿа аажәып, Иҳацзарц иаҳхамшҭкәа!
АБАЛЛАДА ХӘЫЫ
Аԥҳәызба ҳәа нцәахшак дыҟан, Длаша-лашон, дымра-ԥҽыхан, кәына ссирк бзиа дылбон лара.
Ус, наҟ-ааҟ еиԥырҵыр акәхеит, Ари адгьыл-ԥшьа аӷацәа ақәлеит, Аибашьра мыжда иалагеит убра.
Зны аӡы дыруа, зны ахәы дхыҵуа, Джәылон аӷа аҟәҟәаҳәа дхысуа. Аха аибашьҩы игәы мҭрысит џьара.
Зегь рҭынч аҵх агәы ианхыҳәҳәоз, Ишәаны акәын игәаҵа ак шыҳәҳәоз – Уи иԥҳәызба дааигәалашәар убра.
ИРЕИӶЬУ АРԤЫС
Иреиӷьу арԥысуп уи иахьа, Арԥыс бзиа,
Арԥыс қьиа,
Ижәҩа иқәуп уи аххьа,
Ашьхаруа бзиа.
Убас ихылԥа ихарҟацоуп, Арԥыс бзиа,
Арԥыс қьиа,
Ииҳәаз ҳәоуп, ииуз ҟаҵоуп,
Ашьхаруа бзиа.
Ибаҳауама абыкь абжьы, Арха ԥҳәызба,
Ага ԥҳәызба,
Ахысбыжь аҭынчра шашьы, Бара арха ԥҳәызба?
Иара иԥхьоит еибашьра, Арха ԥҳәызба,
Ага ԥҳәызба,
Ахақәиҭра ҟаларц абра, Бара арха ԥҳәызба!..
Амра гьежьраҳа шьҭахьҟа, Арԥыс бзиа,
Арԥыс қьиа,
Игәы ихан ицоит ԥхьаҟа,
Ашьхаруа бзиа!
Ақәԥараҿы ирҳа хьӡы-ԥша, Арԥыс бзиа,
Арԥыс қьиа, Утәылаз уҟаз есымша,
Ашьхаруа бзиа!
БРИУС – ШОТЛАНДИАА РЫШҞА
...Бриуси Уоллеси шәнеидгыл, Шәара аибашьцәа шәнараԥгыл, Шәхы шәамеигӡа аӷа даанкыл –
Дҭашәырхон шәымхьаҳәкәа.
Уажәы, аамҭа иаԥго хаха, Ҳгәашә дазааигәахоит аӷа, Едвард ир дрыԥхьоит ԥхьаҟа –
Иаҳзааго ашьамҭлаҳәқәа.
Аҳәа зымпыҵҟьаны убра, Иштәу иаԥылоугьы аԥсра, Иаамҭоуп заагьы ицара –
Наҟ ашьаҟар дрылҵзааит!
Дынхааит – иҿагыло аӷа, Аԥсадгьыл иазгыло хаха, Зхы зҭаху – аԥсра ҭарха –
Афырхацәа ихьӡ рыцзааит!
Аибашьра цоит иааигәаны, Нас ҳаргарцу ҳатҟәаны, Ашьа иҳалоу ахы рхәыхәны –
Ҳажәлар зегьы ирзаҳшоит.
Ҳа ҳаламыс ԥхьа ҳагоит, Иаҳԥырхагоу дӷәых даагоит, Ақәԥараҿ ҳразҟы ҳчаԥоит –
Ахақәиҭра ма аԥсра ҳҳәоит!
ШОТЛАНДИА АХЬӠ-АԤША
Кырӡа зхыҵуа ухьӡ-уԥша, Ишьҭаҵа наӡаӡа.
Уара идуз зымч-зылша, Атәыла фырхаҵа!
Твид ахьалалауа амшын, Сарк ахьнеиуа иаан – Уажәы англиаа рнапаҿын, Иҟалеит уа иҳәаан.
Урҭ иаарылымшеит ҳгара, Аамҭа ду иаркараз; Ачарҳәаҩ ҳаиҭиит убра, О, уаԥсҵәык аԥараз.
Англиаа рџыр, ижәбоит, Ақәԥараҿы иҳархәеит. Уажәы абзараҿ, ижәбоит, Хьыла дара ҳаархәеит.
Еҳ, иагьшԥасҭахыз сара, Аибашьраҿ сынхазҭгьы; Бриусгьы Уоллесгьы убра Стәылаз срыцҭахазҭгьы!
Сыбжьы сыргахьеит хара, Еиҭасҳәоит имӡакәа:
Аӷа ҳааизымгаӡеит ҳара, Чарҳәаҩк даҳмааӡакәа!..
МАКФЕРСОН ИШЬРА АҾАԤХЬА
Уи ихы-игәы алаҟан убас, Акнаҳарҭахь дцон. Кәашара дықәлозшәа дас, Днеиуан Макферсон.
– О, атәцәа рыргәаҟра иаҿу, Акрал бахҭақәа шәарҭ, Сара соуп шәшаха ззыԥшу, Сыхәда иахашәартә!..
Изнымкәа аибашьра адәаҿы, Саԥылеит аԥсра.
Уажәгьы сыҟоуп са стәаҿы, Уи сацәшәом сара!
Са сшьамҭлаҳәқәа наҟ шәнарых, Исышәҭ уа скәылӡгьы.
Жәаҩык аӷәӷәақәа шәаарых, Сыриааиуеит зегьы.
Сеибашьҩын, сашьуам сара Аҳәа ашьа зҿашу.
Ачарҳәаҩ сиԥсахит убра, Шахоуп исзыԥшу.
Уажә ианысхыҵуа сыԥсы, Ихьаазгоит кыргьы: Стәыла гәакьаҿ сара сзы Ишьа иуам аӡәгьы.
Саҭамыз, уа ақәԥара иаҿу, Чарҳәарала скын.
О, дрыцҳауп аԥсра иазыԥшу, Ахаҭа усс изкым!..
Уи ихы-игәы алаҟан убас, Акнаҳарҭахь дцон. Кәашара дықәлозшәа дас, Днеиуан Макферсон.
ЏЬОН АНДЕРСОН
Сҩыза бзиа, сҩыза гәакьа, Уқәыԥшрахь уаанаҳәы. Иабаҟоу ани уԥаҵа кьакьа, Иабаҟоу ухцәырҳәы?!
Иуқәнауит уа асы ҟәашӡа, Кыр сыҭәҳәагьы убеит. Иагьыҟалеит уа ухы пашӡа, Уи уҷкәынра агеит.
Уареи сареи ҩада ҳхалон, Сҩыза гәакьа Џьон. Агәырӷьара убас иаҳхалон, Изҳәада ҳгәы ҳажьон.
Аҳәахагь ҳаибамҭауа ажәа, Уажә ҳтәами ҳгәыкуа. Ҳагьаԥылоит аԥсра хьшәашәа, Ишеибарку ҳнапқәа.
АБЗИАБАРА
Абзиабара ашәҭ иаҩызоуп, Ашәҭ абаҳчаҿ зызҳауа. Абзиабара ашәа иаҩызоуп, Ашәа зегьы ираҳауа.
Бара амра иааӡаз шәҭыцуп, Убасгьы быԥшӡоуп бара. Са сыбзиабара ба ибыцуп. Мшыншәа иақәым ҭабара.
Уи мыҿлыхны иузыргылом, Ахреиԥш заҵааира иӷәӷәахоит. Ашьха рҩаш еиԥш иузынкылом, Бышҟа ԥсҭазаран еихоит...
Бзиала, уажә сыбԥырҵыргьы, Избоит былабжыш бҿыҳәҳәуеит. Иагьа адунеи сахысыргьы, Бышҟа хымԥада схынҳәуеит.
Днеиуеит уи агәашә аҟынӡа, Чарҭалагьы дцоит.
Лхы иаркы лшьап-пашә аҟынӡа, Убасгьы дбааӡоит.
Лоуразоуроу дбааӡажжыроуп, Дыҟоуп дыхьҭакны.
Аха ларԥыс дизыԥшыроуп, Уи ачарҭаҟны.
Урҭ еибамбаргьы ҟамлозар, Ачарҭа аханы...
Қьафлагь раамҭа ргалозар, Рыԥсы еилаханы...
Изҳамоузеи ҳара гәҭыхас, Изрылаҳҵо аҵәы?
Досу ишааиҭахугьы дыҟаз, Дигәыҵаҳәҳәо аӡәы!..
Убас еиԥшгьы адәқәа шәҭын, Абна еишьыл цәқәырԥон. Икаи-бзаиуа рхы-рҿқәа хтын, Аԥсата ргәы ҭнагон.
Нас иабаҟоу урҭқәа иахьа, Абнагь ԥсит, ижәбоит.
Мап, ааԥынра аауеит ҩаԥхьа, Ҩаԥхьа абна цәқәырԥоит.
Ааԥын шәҭыш, кыргьы иаԥсоу, Ҩаԥхьа иаашт, аиеи!
Сара срыҵызхуада сызҵоу – Ашлареи агәырҩеи?!
Уажәымҭыҽха икьаҿхоит амш, Аҵх лашьцагь шаӡом.
Ааԥын – зегьы иҳазҭауа амч, Шықәсык ҩынтә иааӡом.
Уара са саанужьит, Џьеми, Уара са саанужьит. Наӡаӡа саанужьит, Џьеми, Наӡаӡа саанужьит.
Алаф уҳәон уҽыргызмалны, Арахь амц уҳәахуан. Убзиабара – иреиҳау малны, Сара истәушәа уҳәахуан. Нас уара саанужьит, Џьеми, Нас уара саанужьит!
Еицыҟалашьа ҳамам, Џьеми, Еицыҟалашьа ҳамам. Ахааназын иҳамам, Џьеми. Ахааназы – иуаҳама?!
Нас аамҭа атәы ҟанаҵааит, Атәы ҟанаҵааит.
Сылацәа лассы еиқәыԥсааит, Наӡаӡа еиқәыԥсааит!
Наӡаӡа еиқәыԥсааит, Џьеми, Сылацәа еиқәыԥсааит!..
Уи атәыла ссир аҟны, уа аҳаԥаҿы, Зегьы инарцәыҵәахуа сгәырҩа хәаҽы,
Сазхәыцуеит слахьынҵа,
Уа исеижьазгьы зынӡа, Уаҳагьы имааиӡаз сара снапаҿы.
Иазхоуп, аԥҳәыс гьангьаш, бара бҭоуба; Рыҿҳәара ааит бажәақәа царц инкаба!..
Уа бцәыбза бидтәалан,
Аҩгьы ыжәуа ихҭәалан, Сразҟы шәахыччала ус лабҿаба!..
АИԤЫРҴРА
Ҳаибагәыӡны, ахаан азыҳәа, Ҳагьынеиԥырҵуеит ашьшьыҳәа. Адунеи аҵыхәа џьа сагаргьы, Сгәыхь быцуп, уаҳа бсымбаргьы.
Агәыӷра цыԥхьқәа џьа иҭаахуеит, Изҳәада уразҟгьы уаргәаҟуеит. Аха иаасыкәыршан лашьцароуп. Сара убас мацара сцароуп.
Са сцәанырра сзамҵахырхәом, Аха сбаҩсны сцартә ак сыхәом. Ба бызбаз – бзиа бибеит ауп, Бзиа бызбаз – ба бигеит ауп.
Ҳаинымиазҭгьы, ҳаибамбазҭгьы, Ҳҩыџьегь бзиа ҳаибамбазҭгьы, Ҳаиԥымло – ҳаиԥырымҵуазҭгьы, Хьаа ҳазцәырҵуазма абасгьы!..
Бара бныҳәаз – баӷа дшәизааит, Раԥхьа избаз – бҵыхәтәантәизааит, Аразҟы мрагьы бхашеишеиуаз, Аҭынчра мҩагьы бама инеиуаз!
Ҳаибагәыӡны, ахаан азыҳәа, Ҳагьынеиԥырҵуеит ашьшьыҳәа. Адунеи аҵыхәа џьа сагаргьы, Сгәыхь быцуп, уаҳа бсымбаргьы!
АЧАРҬА АНАҨЫС
Ачарҭа анаҩыс чықьк убон: Игәылымҵыц агәил ҽырбон, Маҷ-маҷ алабжышгьы бон,
Алабжыш – шьыжь ӡаӡа.
Ашарагь ықәлеит ус адәы, Агәилгьы иҟанаҵеит атәы, Убас игәылҵит еикәаҭәы,
Хаа-фыҩхеит шьыжь ӡаӡа.
Ираӡныԥсаран уаҟа аԥрыцә, Аҵх ахнагазшәагьы имыцә, Абӷьы-рацәа илаҳәан аныцә,
Ихьшәашәан шьыжь ӡаӡа.
Уаҵәы убас иааԥшып шьыжьы, Иҷырҷырп ахәыҷқәа рыбжьы, Агәилгьы нахап наҟ ашәшьы,
Икаҳәҳәып аԥхын ӡаӡа.
Сҩыза, уаамҭагь аауеит, Уҭынчра зыхьчогьы убауеит, Руал иуқәугьы ушәауеит,
Ианаҳәо шьыжь ӡаӡа.
Уара агәил, игәылҵыз ҿыц, Уа инеиҵухып ҿыц убӷьыц, Зуахҭагьы ааиуа аҵх ирыц Иарԥхап уԥхын ӡаӡа!
АГӘЫӠРА
Амҳәыр бааӡажжыра иаҩызоуп, Агәыӷра ду зцугьы цәҟьоуп. Иааҵшәаз адәыкрын иаҩызоуп, Раԥхьатәи асеиԥш ицқьоуп.
Уи ахәыҷы хәмарра иаҩызоуп, Агәаҳәара зцугьы убра. Аҳәыҳәқәагьы – иара убысоуп, Насыԥ шырнаҭо агәыӡра.
Алахьеиқәра зцу аиԥырҵра: Нас ианбеиқәшәауеи ҩаԥхьа? Ӡәыр ибама рцәырҟьа-цәырсра, Рцәанырра зҵәахуада иахьа?
АӠИАС АФТОН АХЫҚӘАН
О, аӡиас Афтон, аиаҵәара зхашьшьу, Сузшәаҳәар сҭахуп, уара амитә зыбжьу, Ухықәаҿ ицәоу Мери – аԥшӡа, акахәхәа, Убжьы дамырҿыхааит, дыцәаз дҭахәхәа.
Абнахьтә игозааит уа ардәына абжьы, Абнахьтә игозааит уа архьына абжьы, Игозааит ахьажьгьы уа абыжь ҵәыҵәы, Аха дышәмырҿыхан уа, дыцәоуп аӡәы!..
Уҿаҟьақәа ссируп, уцаргьы угәынқьуа, Арҩашқәа амч урҭоит уаҟа илакьуа. Сгәаҭеиуагь сахьықәу уара ухәаҿы, Сыбла сзаҟәгом Мери уа лыҩн хәыҷы.
Иссируп ахаа-фҩы зхылҵуа аԥшаҳәа, Ашәҭ иркуп ихьҩежьны рыкәа иҭаҳәҳәа. Ахәылԥаз, иаҳҳәап, ақәаҳәа ахьы ауеит, Ларгьы-саргь хыбрара аҵла иаҳзауеит...
Унапқәа неиҵухуеит, иухаччо ухы-уҿы, Мери лынхарашҟа – уара уԥшаҳәаҿы... Абраҟа уи ашәҭқәа, ршьыҵәра еинлыриоит, Уара уи лшьапы ԥшӡа аҿаԥхьа укаиоит...
Агәгәаҳәа ицо аӡиас, иаҵәара зхашьшьы, Уҽырҭынч, уазыӡырҩы, уҳаразкуагь ибжьы. Ухықәаҿ ицәоу Мери – аԥшӡа, акахәхәа, Убжьы дамырҿыхааит, дыцәаз дҭахәхәа!
АНЫҲӘАҾА
Изфо змоу – ирзыфом, гәыԥжәагоуп, ишаноуп, Изфо – ирфо рымам, итәоуп еиқәынҵәа.
Ҳа иаҳфауагь ҳамоуп, излаҳфауагь ҳамоуп, Убри азыҳәа иҭабуп ҳәа иаҳҳәоит Анцәа!
...Вилли ауараш иршит, Ҳнеиԥхьеит ҳара ҩыџьа. Уи акәхеит уаҳа дымԥшит, Ҳиртәеит убас ҳҩыча.
Ижәны ҳшыҟаӡам аӡәгьы, Ҳлымҳақәа иҩарыхоит. Иаажәыр ҳҭахуп иаҳагьы, Арбаӷь аҵх арҿыхоит.
Мыцхәы еиқәшәауа ҳҳәатәы, Хҩык уалырк ҳадтәалоуп. Ҳаиқәшәахьоузеи заҟантәы, Ҳаиқәшәара маншәалоуп.
Изакәызеи уа амза узҿу, Амахәқәа урыбжьыԥшны? Аҩныҟа шәца ҳәан уԥшуп, Уара уца уааҳԥеиԥшны!
Ҵыхәтәантәины дшәыԥхьаӡа, Раԥхьа игыла ицазгьы. Даиааит иштәоу ибаӷьаӡа, Зшьапқәа ирыҵалазгьы!
АРАЦӘАҬИҨЫ ИҨЫЗА
– Быхьӡ сыздыруам сара, Исыздыруам бахьыҟоугьы?!
– Сара сааиԥыршәом џьара, Арацәаҭиҩ дахьныҟәоугьы!
– Ашьхақәа, ахәқәа, адәқәа, Быблақәа аазыхбыжьуа зегь – Зегь бысҭоит, сызгаз сытҟәа, Арацәаҭиҩ дынбыжьуазар!
Бырфынлагь исҩычап бцәа, Быҵк ҩаза кабыжьуазар?! Ибысҭап аҽқәа, амаҵуцәа, Арацәаҭиҩ дынбыжьуазар?!
– Ахьы сыхнахны ҟалаӡом, Иагьа уи рацәазаргьы! Дааныжьны џьаргьы сцаӡом, Иагьа деиқәаҵәазаргьы!
Ҽынла убас арацәа аагоит, Иаазхәауа уаа ҿыцқәаны. Уахынла убас аамҭа аагоит, Са сеиқәаҵәа дсыцҟаны.
Абзиабара ҳарҭ иаҳҟазшьоуп, Иагьа ҳус рацәазаргьы.
Уи ибзиабара убас иԥшьоуп, Иагьа деиқәаҵәазаргьы!..
БНЫҲӘАҾА ААНЫСКЫЛОИТ
Бзиала сыԥшӡа хәыҷ бара, Зныкаҵә бгәыдыскылоит. Бгәы ԥысҵәарц сҭахым абра, Бныҳәаҿа ааныскылоит.
Сцоит сыбзиабара саҟәыҵ, Сшамбылуазгьы баша. Ашьшьыҳәа бтәаны базхәыц, Бара бгәы зыбҭаша.
Хаҵацара ба ибҭахӡам, Бхыԥшыло агәыкра абла. Саргьы убасҵәҟьа сгаӡаӡам, Ԥҳәыс дызгартә ҳасабла.
Бани баби дырҭахуп, Амалгьы змоу, амчгьы.
Са сымҩа зынӡа аҽакуп, Бықәлааит нас мҩамшгьы!
Сара сӷарны срыԥхьаӡоит, Сара хьӡыда-ԥшада.
Изҳәада сгәыхәтәы сахьӡоит. Са схақәиҭра алшада?!
Схи-сыхшыҩи – аа, смал, Са смахәҿақәагьы ԥсыдам. Сара исықәым аӡәы иуал, Баша амч-алшагьы сыҭам!
Ааи, аҵыс ажәҩақәа аҟьоит, Ицарц хараӡаҵәҟьа...
Аха ашьауардынгь мҩахҟьоит, Иақәшәар амра-цаҵәҟьа.
Бзиала, мҩа-хара сагоит,
Уи гәыӷракгьы ацны.
Аха сынкылԥшыргьы ҟалоит, Бԥенџьыр хәыҷ уахазны...
ФИНДЛЕИ
– Уарбан ашә иасуа ҵхыбжьон?
– Сара соуп! – иҳәеит Финдлеи.
– Ауаа зегь ыцәоуп, рыԥсрымшьои? – Зегьы – мап! – иҳәеит Финдлеи.
– Излоугәаӷьзеи сышҟа аара? – Изгәаӷьит! – иҳәеит Финдлеи. – Ус мыждак ҟоуҵоит абра...
– Иҟасҵоит! – иҳәеит Финдлеи.
– Знык агәашә узасыртыр...
– Исзарты! – иҳәеит Финдлеи.
– Ааҵраҿы иуршоит, идыр...
– Исыршоит! – иҳәеит Финдлеи.
– Уҩнасыжьлар знык сыҩны...
– О, сыҩнажьла! – иҳәеит Финдлеи. – Шаанӡа сурцәашам, ҵаны...
– Бсырцәаӡом! – иҳәеит Финдлеи.
– Уахык са суцԥхьар абра...
– Бсыцыԥхьа! – иҳәеит Финдлеи. – Ҩаԥхьа иуҭаххоит сышҟа аара. – Исҭаххоит! – иҳәеит Финдлеи.
– Уара сышуцԥхьауа абра...
– Бсыцԥхьоит! – иҳәеит Финдлеи. – Уҿы иааҭымшәароуп џьара!..
– Иааҭшәаӡом! – иҳәеит Финдлеи.
123 ШЕЛА О’НИЛ
Данызба длаԥшықәҵан,
Ҳаҭыр ду налықәҵан,
Ажәа лыԥшаахқәагь акымкәан исҳәоит.
Аха имырхьшәашәакәа,
Ирылылкааит сажәақәа:
«Шела О’Нил, са сгәы бақәшәеит, бысҳәоит!»
Сара уи дагьысҳәеит,
Сара уи дагьызгеит,
Аха сҭынчра еилалгеит, уа сгәы ԥжәаны... Арра сцеит убраҵәҟьа,
Уи аџьныш мышьҭацәгьа
Шела О’Нил ҳа ҳаҩны дыртәаны.
Сара аӡымшын сныруан,
Сара аибашьшьа здыруан, Жәыларагь сцон аӷа иахь схы рханы. Абомбақәа ҳамшаҭа,
Ҳҭадырхон хьӡы-ԥшада,
Шела О’Нил уа лыбжьы-цәгьа рханы.
Уа Фридрих ир срылан, Са аӷа сиҿагылан,
Ахызаҵәгьы ахымцагь срыцәшәомызт акгьы. Аха адунеи ианымҵуа,
Уа ашҳам назҿыҵуа,
Шела О’Нил лҩыза дыҟам џьаргьы
НАСЫԤ ЗМОУ АХАҴЕИБА
Ааԥынраказ ԥҳәыс дызгеит, Сыԥсҭазаара еихасҳарц.
Уи дызгеит – сытҟәа сылгеит, Исҭахын сҽыкнасҳарц.
Уи дысиааит, сылҟаҭәеит – Аамҭа хьанҭа саҵан. Лҽырбаба ус дысхатәеит – Аиа хьанҭагь саҵан.
Аамҭа цеит, ашықәс цеит, Ицеит сыруазыруа.
Лара ҳдунеи ныжьны дцеит, Дахьцазгьы сыздыруам.
Исылшогь сыҟандаз сара, Уа нарцә иҟоу здыршәа. Сыԥсыр, лареи сареи убра Ҳаиҿамҳарц машәыршәа.
Лықә-лҵас ҟасҵеит, ижәбоит, Зегьы сыҩуа срышьҭан.
Аха Аҩысҭаа, агәра згоит, Џьаҳаным днаишьҭуам.
Уи џьанаҭ џьара даҳуеит... Уажә ара иандыдыхуа,
Ла илыбжьушәа саҳауеит, Игоит сыԥсы ҭыхуа!..
АШӘА
Аӡиасқәа рыбжьара убра, Убас ҵиаак еибырҭеит. Сымшқәа иреиӷьызгьы сара, Аҳәса хәыҷқәа исырҭеит.
Аамҭа шыццакуа жәбоит, Ицоит гәыҵха ҳаҭан. Аӡӷабцәа анасыԥ ааргоит, Иҳарҭоит уа ҳшаҭан.
Абеиара, ахьӡ-аԥша – Наџьнатә иҳагәҭыхан. Иаҳнаҭаргьы ҳамч-ҳалша Урҭ рҿы насыԥ ыҟам.
Зхы иақәиҭу аамҭа сыҭ, Дсыҭ убас аԥҳәызба – Сара схьаақәа зегьы ԥсып, Аӡәгьы имҭо ныӡба.
Аҽада-цәа иану азакәан, Сахьнархәааит снаган. Соломонгьы дрызгәыкуан, Аӡӷабцәа дырзгаган.
Раԥхьа Анцәа ахаҵа дишеит, Дԥишәарц дааигьы-днеигьы. Нас ԥҳәыс дишеит, илашеит, Илашеит адунеигьы!..
– Убас иҵхы ссируп ари, Ихыхәхәо агәы хыҵны... Бышҟа снеиргьы ҟамлари, Сара аԥенџьыр схыҵны?
– Даара исықәуҵоит ҳаҭыр, Аха исҳәоит ирҿыцны: Мҩакоуп иҟоу сышҟа, идыр – Ауахәама иҩнысны!..
УАХЫНЛАТӘИ АИЦӘАЖӘАРА
Сыԥшӡа быцәоума, бааԥшы! Жәҩан еҵәадоуп, баанаԥшы, Ԥхьара ҳәа сааит бара бҿы,
Иҟалозар снашьҭы!
Ҵыхлашәык ҳәа ҳҭоуп уаха, Мҩахьанҭак ҳәа шьҭоуп уаха, Снабышьҭырц быхәҭоуп уаха,
Бгылан ашә арты!
Сара убас уаха сааԥсоуп, Сара сымч-сылша каԥсоуп, Сзымҩахыҵызгьы убри азоуп,
Уаха аҩны сырԥхьа!
Игәанаҭоушәа амч-алша,
Уа аԥенџьыр ишасуа аԥша, Бышә сасуеит, Анцәа дбызша,
Сбыҳәоит сгәы ҭыӷьӷьа!
Са сбыҳәоит уахак снашьҭы, Срыцҳашьан уахак снашьҭы, Уахак, уахак, уахак снашьҭы,
Бгылан ашә арты!
ЛАРА ЛҬАК
Иусуа ақәа, акырцх, асы, Уаазар ухьамҵуа аказы, Иулшоит умҩа уԥшааразы,
Уца, џьым, уццакы!
Убас аҵх лашәуп уаха, Убас аҵх ажәуп уаха, Маҭәажәқәак ашәуп уаха,
Саҭамыз ухаҵкы!
Аҭахызаргь ахьҭа уакыз, Аҭахызаргьы амла уакыз, Анцәа ду илаԥшгьы ухыз –
Дуцыз зегь рыцкы!
Абаҳчаҟны аӡәы ашәҭ ибеит, Ианҿиршәа – ашьапы иагеит, Уи аԥҳәызбагьы илнарбеит
Ишымҩаԥгатәу лхы!
Аҵыс ԥшқагьы аӡәы ибеит, Игеит – анапы иаиргеит,
Уи аԥҳәызбагьы илнарбеит
Ишымҩаԥгатәу лхы!
Убас аҵх лашәуп уаха, Убас аҵх ажәуп уаха, Маҭәажәқәак ашәуп уаха,
Усзаашьҭуам ухаҵкы!
АПАП ИҼЫ ПЕГ НИКОЛЬСОН АԤСРА ИАЗКУ АЕЛЕГИА
Уара иуман ахьӡ-аԥша, Аха иҟаз гәоуҭеит.
Аӡы унҭалан еиҩырҽҽа, Уара наҟ уҽоуҭеит.
Уанҿаз уӷәӷәан, уразын, Укәаруан убӷа ҭынчны. Аха уажәит, убри азын Уцеит уҟыбаҩ ныжьны.
Уаныҟаз уара уӷәӷәаӡа, Ҭабуп рымҳәагәышьеит. Уаныҟал убӷагь хәаӡа, Амшын уазцагәышьеит.
Узырмашьцаз аразҟы, Акырынтә уаԥсахит. Аҵыхәтәан имшаҭа ухы, Аԥсыӡқәа урызцахит.
АӠЛАГАРАХЬЧА
Уи ибжьы-хаа баша иҭицон, Ауаа алубжь раҳауан.
Уи имаҵура шә-мааҭк ахҭниҵон, Иусура мааҭк арҳауан.
Асаба даганы даасԥылон, Иқәнаузшәа иаха асы.
Уи дырӷәӷәаны дгәыдыскылон, Ашылагь саиргон хазы.
Аӡлагарахьча – саба шкәакәа, Ааҵәак ирххон есқьынгьы. Аӡлагарахьча – уаҩы шкәакәа, Ргәы ҟаиҵон уа зегьы.
Иџьыба иааҭыган ашьшьыҳәа, Аԥара сиҭарц иԥхьаӡоит.
Сара аӡлагарахьча изыҳәа, Игәы иаҭаху зегь ҟасҵоит.
САРА СРАЗҞЫ
Салаӡоит амаҷ, сазгәырӷьоит аду,
Аха ԥырхага роур сымшқәа иҭәу,
Аҵәца шьҭыхуа ашәа ҭсырҟьоит игәыкха, Аҩсҭаа ихәхааит уи, ицааит хагәха!..
Схаԥыц еихасырӷәӷәоит иаар агәырҩа, Аԥсҭазара – қәԥароуми, умгылан зымҩа. Аԥареиԥш сузԥыргом, сҟазшьа – сҟазшьоуп, Акралцәагьы ахәом уи, убас еиԥш иԥшьоуп.
Агәырҩа насҭаауеит: сафоит, саӡоит,
Аха сҩызцәа ансыкәаӷӷа – иныҵаҳа ицоит. Шьаҿа-шьаҿалагь ҳахьӡазар ҳгәыхәтәы, Иҳәатәума, нас, анҭ атышақәа ртәы?!
Иаҭахума арххара аҽабаа – сразҟы?
Уи царгьы-иааргьы – иннамкылоз акы. Агәырҩеи агәырӷьареи аҭаалоит сыҩнгьы, «Бзиала шәаабеит!» – ҳәа сырԥылоит саргьы.
САРА СЦОИТ САЛДАҬРА
Ари қәыԥсычҳара аҭахым, Цәыӡгьы згәасҭои, дадраа?! Са соура – уаҳа зҭахым, Сыкапан – уаҳа зҭахым... Сара сцоит салдаҭра.
Са џьабаала аҩны сыргылт, Аха сбеиамхеит, дадраа! Уа изҳәада сџьабаа сԥылт, Аиа сшаҵаз сара сгылт... Абар, сагьцоит салдаҭра.
Ихыхәхәо аҩы ҭаҭәаны, Ахраҿ ааган уа исыркы.
Мҩа санықәло аҵыхәтәаны, Дысныҳәоит сыԥшӡа, сгәыкы.
Аӷба амызгәыҭ ҵыс-ҵысуеит, Иамчу гәанаҭоушәа аԥша. Адгьыл нҳажьаанӡа изжәуеит, Сыԥшӡа Мери бныҳәаҿа!
Уа ақәԥара фырҭын ҳзыԥшуп, Аԥша иарԥыруеит ҳбираҟ. Абыкьбыжь ҳаԥхьара иаҿуп, Аԥсақәа гылоит наҟ-ааҟ.
Сацәшәом ажәылара, аԥсра – Ааха шҳауагьы жәпакы!
Аха сызлабԥырҵри бара, Мери сыхаара, сгәыкы?
АШӘА
Иахьа ара, уаҵәы ана – ауаҩы гәаҭеи, Вилли, Иахьа ара, уаҵәы ана – ушьҭа сзырхаӡом. Сузыԥшуп, лассы ухынҳәы, о, сыхаара, Вилли, Уааины иҳәа: иббац соуп, саргьы бсызхаӡом!
Анаатә асуа, аԥша шәышәуан, аӡын агәҭа, Вилли, О, угәы ҟаҵа, мҩа хара уқәсымҵози, иҳәа!
Саауеит умҳәази схынҳәны, аԥхын агәҭа, Вилли, Аԥхын зегь агәы иҭаҳәҳәоуп, уааи сыкәа уҽҭаҳәҳәа!
О, ҳаӷоугьы иаҳалааит аокеан абыжь-ԥымҵәа, Аԥслымӡра ахы нылаҵан, ицәааит имҩахыҵ. Ацәқәырԥақәа шәыҽшәырҭынч, еиламгыло шәгыг-цәа, Хараныҟәа дшәыман, уа ашьшьыҳәа шәыӡхыҵ!
Ус акәымкәан сиԥсахызар са сыхаара, Вилли, Ацәқәырԥақәа хагахан ихалааит ҵәҩанҵәы.
Схы ҭасырхоит дызҭоу аӷба сазымԥшыкәа, Вилли, Ҵабыргыҵәҟьан дшысзымаауа здыруазар уаҵәы.
Иахьа ара, уаҵәы ана – ауаҩы гәаҭеи, Вилли, Иахьа ара, уаҵәы ана – ушьҭа сзырхаӡом. Сузыԥшуп, лассы ухынҳәы, о, сыхаара, Вилли, Уааины иҳәа: иббац соуп, саргьы бсызхаӡом!..
АБНАКӘТЫ ШКӘАКӘА
Абгыӡра шәҭит уа, аҭәаҟәақәа еизеит, Арԥарцәа нагақәа бназара ицеит. Баарреи хәыԥшӡеи – имеимдар ҟалаӡом, Абнакәты шкәакәа рымбар ҟалаӡом.
Абназараҿ, дад, уццакыр ҟалаӡом, Удырҩатә амаршәа умкыр ҟалаӡом.
Аӡәы иштәоу ишьуеит,
Аӡәы ишыԥыруа ишьуеит,
Аха изыршәаз итәык уаҳагьы иакӡом.
Уи абгыӡра аԥшӡара абоит ицаны,
Уи ана абнараҿ итәоит ицаны. Ашкәакәаҿ – ишкәакәаны аҽунарбоит, Џьаргьы иҟаӡамшәа агәра унаргоит.
Феб уи дацлабырцгьы уаҟа иҭаххеит, Уа ашәахәа ахҿақәагьы ашҟа ирххеит, Аха урҭ раҵкысгьы иара аауарцеит,
Уа аҽахьарԥхоз, нас инықәԥраан ицеит.
Арԥарцәа нагақәа, издыруа ари аҭыԥ, Ӡрычареи ӡбаарреи еимырдон ргәы ҭыԥ.
Аҵыхәтәан, абнакәты шкәакәагьы рбеит, “Ԥырр...” – аргеит уа иагьныҵаба ицеит...
Абназараҿ, дад, уццакыр ҟалаӡом, Удырҩатә амаршәа умкыр ҟалаӡом.
Аӡәы иштәоу ишьуеит,
Аӡәы ишыԥыруа ишьуеит,
Аха изыршәаз итәык уаҳагьы иакӡом.
Ахра еиҩыцәқәа, аԥҭақәа ахьыцәоу иҭахәхәа, Арҩашқәа аҿахәаша, иахьго рыбжьы ӷәӷәа, Ача аԥацәа ирыԥхьо уа ԥхьаҟа иагоит,
Афатә иашьҭоуп, уа ашьхараџьаҿ еимдоит.
Амшын аԥшаҳәа, ма акаршәрақәа рҵкыс, Арҩаш ахьцо абгарра иаҿахәаша, ихыс – Зегьы-зегьы иреиӷьуп уи сара сзы,
Уа дынхоит сыхаара, сыԥшӡа, сыԥсы.
Бзиа избоит арҩаш кеикеиуа еилашуа, Амҩа ылхуа иахьнеиуа, амшын ахь иԥшуа. Аамҭа сахәамԥшуа, абжьы ссиргь саӡо, Бзиа избоит сыхаара слыцны санцо.
Уи схылхуа дыҟаӡам ԥшӡара дук сыҭ, Убас сыхнахуа иҟаӡам илыцу анабзыҭ, Аха бзиа дызбоит данызба инаркны, Бзиа сылбеит азы санылба инаркны.
Лӡамҩақәа ҭыҵәраауа, лыбла агәыкра, Аԥшӡа дуқәшәар – ҭынч узгыло уара?
Нас лыхшыҩи лҟазшьеи еинаало мыцхәы, Убла хылкуеит, аисрагь иацлоит угәы.
Лыбла ҵаулақәа – уаҟа ргәыкра,
Малс иҟоу иреиӷьасшьоит уаҟа сара. Дансгәыдсыҳәҳәало уи сшьа еилашуеит, Аха лыбзиабара исыхо хара сарԥшуеит!..
АЖЬА ЦЫРКЬЫԤА ИСАҨСЫЗ ИАХҲӘААНЫ
Уԥхашьа, уаҩра злам зынӡагьы, Наҟ икажь уа уҟазара имыцхәу! Рыцҳашьара злаӡам агәы згәу, Ҭаха ааунамҭозааит есқьынгьы!
Уара, ахәқәеи адәқәеи ирықәыз зыԥсы, Умшқәа инхазгьы абоугауеи шьҭа? Агәырҩа шумоу – иузааиуа ууахҭа, Хыҵакырҭа еҵәара ыҟам уа узы.
Ахымхәа рыцҳа, аҿымҭраҟны џьара: Ачықьқәа рыла ихҟьоу аԥшаҳәаҿы, Ма аӡы ахықәаҿ – апҟыз шәаҳәаҿы, Ухәра ашьа аҿыхьхьа уԥсуеит убра.
Ниҭ ахықәаҿ – уа анаҟәгьы ахачы, Знымкәан санаԥыло ашарккара, Усгәалашәап ахымхәа рыцҳа абра, Дагьысшәилап уара абас узшьы!..
САРА САРԤЫС
Убас дразуп, убас дуаҩуп, Иеиԥшу џьара дыҟам. Убас нхаҩуп, убас круҩуп, Уаҳа ҽакы игәҭыхам.
Уи имаздеит сара схы, Имаздеит уи сгәаҳәа. Иеиӷьу ыҟоума аҽакы, Данылаҵо ахәхәаҳәа.
Хәылԥазы, иус нагӡаны, Даауеит дааԥса-дкара.
– Умаҭәа цқьақәа ушәҵаны, Уааины крыф, сыхаара!
Акриҿасҵарц сыццакуеит, Ицәарҭа ырмазеины; Исыӡәӡәоит, нас изӡахуеит, Имаҭәақәа рҽеины.
Са сиеиԥшымзаргьы дук збаз, Убас дук зҳәогьы;
Абас икәашогь дсымбац, Абас ишәаҳәогьы.
Даныкәашо дшьацәхыртәны, Аҳәса хәыҷқәа еилеигоит. Ма алаф аниҳәо дтәаны, Зегь аччаԥшь рызнеигоит.
Сара сҭәуп, сара сыԥхоуп, Срыцҳам ачеиџьыказ.
Са сзеигәырӷьауа сразҟоуп, Абас иахьеиҿикааз!
НАСЫԤ ЗМОУ АИҨЫЗАРА
Иҳамоуп аамҭа, иҳамам хьаа, Аҽҳәа аҿаԥхьа ҳаикәаӷӷоит. Уа ахьҭа ишамамыз ҳагәхьаа, Ҳарҭ аиҩызара ҳарԥхоит.
Ҳаибаркыра ӷәӷәахо есааира, Иахалозеи шаҟа аԥсы! Арыжәтә ҳалсуазаргь заҵааира, Аҩыза дҳауеит шьаҟасы.
Уа акаҷбеи, рыцҳа, деиҵасуа, Дахатәоуп ичықьмаџьа. Издырӡом, рыцҳа, ишымҩасуа Ҳгәырӷьара аблақәа ҭыџьџьа.
Уи ацыӷцәа ихәда иахызгьы, Рыцҳа убас деиланаҳәоит. Аха уи дӷаруп ҳа ҳаҵкысгьы, Иламысҵәҟьа амц аҳәоит.
Аԥхьахә ара игьежьуа иҳалоу, Аӡәи-аӡәи еимҳарҟьоит. Аԥхьахә ара игьежьуа иҳалоу, Акаҩҳәа ашәа ҭнарҟьоит.
Уа амч еилымшәаҿ ҳара ҳаҟан, Аиҩызара хьӡы-ԥша агеит.
Уи аиҩызара аԥхьахә ҳахан, Ҳарҭ зегь абра ҳаизнагеит.
ХАРА ИҞОУ РЗЫ
Уа ахара иҟоу рныҳәаҿа ҳкуеит, Араҟа ҳастол аҟны итәам.
Абзиа ҳзеиӷьзымшьо ацәгьа дакуеит, Ҳаргьы бзиа изаҳҳәарц ҳахәҭам.
Абзиа лахҿыхны иҟәышзароуп, џьым, Аҵабырг ахьчароуп наҟ-ааҟ.
Абзиа Шотландиа иахачҳароуп, џьым, Гәашьамхны иазгыло ҳбираҟ.
Уа ахара иҟоу рныҳәаҿа ҳкуеит, Араҟа ҳастол аҟны итәам.
Хара иҟоу Чарли арахь дыццакуеит, Даҳхаҳаршҭырц ҳа иҳахәҭам.
Ахақәиҭра наџьнатәгьы иақәуп ҳаҭыр, Аҟәышра уи амоуп хьчатәыс.
Атиран иҵыхәтәагь 8ҵәоит уаҟа, идыр, Изымдырӡо изыҟал митәыс.
Уа ахара иҟоу рныҳәаҿа ҳкуеит,
Араҟа ҳастол аҟны итәам.
Темми фырхаҵа алашарахь дгәыкуеит, Уи баша абахҭа дҭатәам...
Нагӡара ақәзааит нас аԥхьара, аҩра: Аиаша зҳәо ақьаадгьы ԥжәаӡом. Ақьаад аҿы изылшауа аиаша аҳәара, Ахаан акгьы дацәшәаӡом.
Уа ахара иҟоу рныҳәаҿа ҳкуеит,
Араҟа астол аҟны итәам.
Ашьха ҵааршә иаԥну ушҟа ҳаццакуеит, Ҳаибашьҩы – аӷа дызмаҭәам!
АИБАШЬРЕИ АБЗИАБАРЕИ РЗЫ ЦӘАҲӘАҚӘАК
Уа ақәылара, ахырҵәара, Иаԥсоума ауаа рнырҵәара,
Уи ҽхәаԥхьыӡ шацугьы?!
Иахҭнысҵауеит сара сшьа, Изырҿио аԥсҭазаара ԥшьа –
Абзиабара захьӡугьы.
Аҭынчра – сзықәныҳәо абриоуп,
Ҳанхарц, аибашьра аҵкыс. Аӡәы иаԥҵара иаҳа имариоуп,
Уа жәаҩык рышьра аҵкыс!
ТЕМ ГЛЕН
Саҳәшьаду, сныбмыжьын хыда, Сара ашьацҳәа саҿашәеит. Зҭаацәа ргәы нзырхарц зҭахыда, Аха Тем Глен дысгәаԥхеит.
Уи иҩыза дахьыҟоу ак шәарҭам, Анцәа дануиҭа разҟыс.
Изҳәада аӷарраҵәҟьа хәарҭам, Тем Глен дануоу уара хыс.
Алорд ихы иҟьоит: «Уи дпылҳаҭуп!» Сҟырмыгә ишԥоуҳәои абас? Акызаҵәык араҟа ишаҳаҭуп:
Тем Глен уа дшыкәашо дас!
Са сангьы уа сгәысҽанылҵоит:
– Уа ахацәа рыгәра бымган, Амшгаҩ уа ажәа ссир бниҵоит!.. – Тем Глен сижьарцу, избан?
Шә-маркак сиҭоит сара сабгьы, Уи дуӡӡоуп, иара – дуаҩкуп. Шә-маркак – иазыжәуи ҳасабгьы, Аха Тем Глен ихә ҳаракуп.
Валентина лымш аҽны акәын, Сԥеиԥшаз саԥшырцы сҭахын. Хынтә амаца ықәуԥсар акәын: Тем Гленгьы даанагоит хынтә!
Абар, ҭагалара аныҳәа,
Закәи слаԥықәшәа иаҳәауа: Ус, агәашә дҭалан ашьшьыҳәа Абар, Тем Глен дахьаауа.
Саҳәшьаду, сызгода ԥҳәысс ҳәа, Бысзаԥшы, нас, уажә баргьы. Ҳакәтеиқәаҵәа бысҭоит ианысҳәа, Аха Тем Глен иакәыз иаргьы!..
АЧАРҬА
Убас иссируп ачарҭа, Ицоит агәы ҭыҵны. Ақьаргьы еиԥшуп ацәарҭа, Сыҟан Анна слыцны.
Кәыркәаз адгьыл еиҟәыԥԥон, Са сцон уи сылԥыларц.
Ача цәқәырԥон,
Ақьар цәқәырԥон,
Са сцон дгәыдыскыларц.
Уа хәылԥазыз аҭахыз, Мамзаргь шарԥазызааит. Агәра лсыргон сзызгәыкыз: Акызаҵәык ҳаицызааит!
Ажәҩан иаҵәамзи ҳхаҟны, Ачыхҵә цҳақәа збодаз! Лара даазгон снапаҟны, Даазгон – ҽак збодаз!
Убас еилаҵәон ҳагәқәа, Еилаҵәа-еилаҵәаҵәҟьа.
Дгәыдыскылон слызгәыкуа, Уи ачарҭа агәҭаҵәҟьа.
Уа еихышьҭыз ҳа ҳнапқәа, Убас еибарӷәӷәахуан. Зыбжьгьы ҳаҳауаз ҳагәқәа, Убас еибаргәаҟуан...
Уижьҭеи кырџьара избахьеит Ачарақәа еиԥшымкәа. Уижьҭеи кырџьарагь искхьеит, Аԥара ӡыӡымкқәа...
Аха исылҭаз ахаара убра, Ишәасҳәоит абраҵәҟьа, Ахаангьы исхашҭуам сара, Уи ачарҭа агәҭаҵәҟьа!
АЖӘЕИНРААЛАҚӘА РЫШӘҞӘЫ АҚӘҨЫРА
Сыбзиабара крахыҵуеит, зегь акоуп Сгәы иқәыҩуеит ишгац ба быбжьы. Аиҩызаратә саламгьы бышҟа ихоуп, Ааи, аиҩызара ихнацоит ашәшьы.
Ари аҳамҭа хәыҷ ааиҵыхны иббар, Дыбгәаларшәа зхәыцрақәа бызку – Иарӡышо шьыбжьагәымра аҭакар, Ма аокеан иҵааршәны иаку....
ДЕВОН АԤШАҲӘА АШӘҬ
Шаҟа укеикеиуазеи, лакьы-лакь Дм\вон, Аҵиаа ԥшӡақәа иқәырҵоит уара уԥшаҳәа. Аха ашәҭқәа зегьы-зегь иреиӷьу, Девон, Зны Евир ахықәаҿ игылт иԥшӡаха...
Ирыцҳашьа амра ари ашәҭ ԥышқарахгьы, Амцабз иаҩызоу, аӡаӡа ахьыкәкәа. Хәылԥазтәи аԥҭақәагь хылан ианаахгьы, Уаҟа иԥсҭаҵаган илеиааит ақәа.
Мҵәыжәҩашла аԥшагьы уца наҟ умҩасны, Ааԥын ашьыжь шара уаҟа амҩа ашәҭ. Игьамадоу аҳәақәагьы ирымфааит иасны, Афҩы-хаа, аԥштәы-ԥшӡа – араҟатәи ашәҭ.
Бурбонаа алаҽхәоит ашәҭ гәыҟаҵаган, Британиа ԥагьаҿ уи иақәуп ҳаҭыр. Хара аиаҵәараҿ, иазҳауа рԥшӡаган, Девон ахықәаҿ игәылҵуеит, ижәдыр!
АИԤЫРҴРА АԤХЬА
Ельза, сыбԥырҵуеит сгәыкуа, Тәыла хара сцоит.
Уа баргьы саргьы ҳразҟқәа, Амшын еиҟәнашоит.
Агәаҟра иафозаргь ҳагәқәа, Наҟ-ааҟ еизыԥшны – Ишеилаҵәоу иаанхоит итҟәа, Ишыҟаз мшаҽны...
Бааныжьны хара сцауеит, Смалқәа рмал бара. Бжьы маӡакгьы саҳауеит, Ухынҳәӡом ҳәа уара.
Иеилаҵәоу ҳара ҳагәқәа, Ишҭамгыло ббоит. Аҵыхәтәан – снапы рыӷәӷәа, Сахьцо аԥхара згоит.
АБЗИАБАРЕИ АӶАРРЕИ
Аӷарреи абзиабареи сыркын, Рыкаҭагь шԥаҿыцу:
Сара аӷарра уссгьы искым, Абзиабара ансыцу.
Аха абзиабара ҟаҟатәыс, Аразҟы изамои насгьы? Абзиабара зрымои тәыс, Амали ахьӡи убасгьы?
Амалгьы уа ахьӡ-аԥшагьы, Есқьынгьы иразҟыдоуп. Аҭрыси агаӡеи есымшагьы, Амчраҟны имчыдоуп.
Быблақәа амца рхыла ицоит, Саргьы дара сырхызааит. Аха урҭ зегь рҭак ҟарҵоит: Есымша угәуҽанызааит!
Схы сызлаиааиуеи сара, Сҿаԥхьа баагылозар? Схы сызлаиааиуеи сара, Быбла схыблылозар?
Насыԥ имоуп ауаҩ-ӷар, Зыбзиабара мыӡуа, Иагьа дбеиаз аҭаххар, Амалуаҩ иҵамшьыцуа.
Сразҟы шазныҟәауа гәашәҭ, Сыбзиабара мшаҭа! Изхымшәои абзиабара ашәҭ Қәԥарада, хьӡы-ԥшада?
ИЗУРИ ӠӶАБ МЫЖДА?
Изури амыжда, исҳәари амыжда, Сицнымхар амуит ҭаҳмада ҟырмыгә! Ашиллинг азыҳәан Џьини хәыҷ-амычда, Сицымцар амуит адагәа ҟырмыгә.
Дуаруаруеит, дҟәарҟәаруеит, Ихалагь уи дцәажәоит.
Еснагь аказыҳәан игәы наӡаӡом. Аҵаа еиԥш дыхьшәашәоит, уажәы-уажә деиҭашәоит,
Шаанӡа дхәархәаруеит, цәа дагаӡом.
Уажәы-уажә деилашәоит,
уажәы-уажә дӡыӷ-ӡыӷуеит,
Иҩызцәак ибаргьы дуаҩымуеит, дуаҩым. Иԥҳәыс дахьқәыԥшу
дылхыбаан дыԥсыхуеит, Уаҳа акы даԥсам уи, уаҳагь дуаҩым.
Ҭакәажәык дыҟоуп уа Кетти ҳәа агәылара, Ҭабуп иахьсабжьылгаз уи сгәы рыӷәӷәа; Убриижьҭеи схьамҵуа саҿуп иҿагылара – Иажәымҭа иахарҵаанӡа уаҟа аӡахәа!..
ДУНКАН ГРЕИ ИԤҲӘЫСҲӘАРА
Дункан Греи уа дцон дбылны, Қьырса аныҳәазгьы, ааи,
Ԥҳәысҳәара ҳәа дааит ҳаҩны... Ари ԥҳәысҳәароуп, ааи!
Аныҳәаҽха дааит иҽазкны, Аԥшәма ԥҳәызба ихы лызкны, Аха ддәылдырԥеит имахцә кны,
Ҳа-ҳа! Ԥҳәысҳәароуп, ааи!
Илахь аԥхӡы ықәшит иара, Ҳа-ҳа! Ԥҳәысҳәароуп уи!
Мегги ддагәоушәагьы абра, Акы лҳәаӡом, закәи?
Иара уа длацәажәарц даҿын, Ихы-иҿы былуан, игәы шын, Аӡы ихы аиҭарц уахь дыԥшын,
Ааи, ԥҳәысҳәароуп уи!
Абзиабара – ацәгьа ԥханаҵеит, Ԥҳәысҳәароуп абри!
Уи ихәрақәа еимашьшьы ицеит, Ԥҳәысҳәароуп абри!
– Сара, – иҳәеит, – усҵәҟьа сгаӡам, Зегьы исзырҳәартә – ак иаԥсам, Сылҭахымзар – дысҭахӡам! –
Ҳа-ҳа! Ԥҳәысҳәароуп, ааи!
Аҳақьымцәа Мегги илмаҵуҩуп, Ари ԥҳәысҳәароуп, ааи!
Иара – зҩыдоуп, ла – дычмазаҩуп, Ари ԥҳәысҳәароуп, ааи!
Уа  ахьаа-цәгьа зҿу закәи,
Уа  лгәы амца закыз закәи,
Уа  лыблақәа ирҳәо закәи...
Ари ԥҳәысҳәароуп, џьым!
Уаҩ гәыразын – Дункан Греи – Ари ԥҳәысҳәароуп, џьым! –
Уи дагьрыцҳаишьеит, аиеи, Ари ԥҳәысҳәароуп, џьым!
Ан ԥҳада дынижьырц – мап,
Уа агәнаҳа даҵаларц – мап, Аха деиҭацоит – иалҵуа ибап...
Ари ԥҳәысҳәароуп, џьым!
ИАРА ИЗЫНГЬЫ АҴЫХӘТӘАЖӘА
Ацқьа иԥсыбаҩ рыцҳа уа, Аҭыԥ ҟарҵеит, Вилли. Иԥсы рымбеит хыхь ицауа, Аган ахь ицеит, Вилли.
Даабеит, аа дахьрыбжьоу, Дгьыли Џьаҳаными.
Ицугь дарбан ас иԥшьоу, Анышә ԥшрагьы иԥшными.
Даадырит дызусҭоу ари – Аҩсҭаа иҵыхәа хьарҽны.
– Акы ҳуазҵаар ҟамлари, Милорд, ҳажәа ркьаҿны?
Рыцҳашьарагьы ыҟам, мап, Џьаҳаным – хатә ԥҟарроуп. Гәшаҭараҳәагь ыҟам, мап, Анажьра – ус ицароуп...
Нас дырҳәазо – џьаҳаным Дзугои џьоук рхахәсгьы? Уи дгаӡан адгьыл данын, Иухыччап, џьым, убасгьы!
Аҩсҭаа дықәлеит кәашара, Ишьамхы ҟәарҟәар ихан. Аҳазалхыҩгьы мҩабжара Ҳаанижьт, уаҳа дыҟам.
Ҳаҿуп ауарашгьы аршра, Уа ҳқьафура ҳроуӡеит. Иҭабуп, аҩсҭаа кәашара, Аҳазалхҩы дыбноуҵеит.
Кәашарахк рацәоуп абра, Аха ари иеиӷьу ыҟам; Аҳазалхҩы дагеит хара, Дагеит џьаҳанымҟа!
АШӘА
Атрышә уасыр – сара уаҳа усырԥшӡом, Атрышә уасыр – сара уаҳа усырԥшӡом. Сани саби аӷьааит, уссгьы искӡом. Атрышә уасыр – сара уаҳа усырԥшӡом.
Сара сышҟа уанааиуа, уа угәуҽаныз, Абаҳча гәара уанхыҵуа, уа угәуҽаныз, Амза шәахәа анцәырҵуа, уа угәуҽаныз, Уааи, сышҟа умааиуашәа, уа угәуҽаныз, Уааи, сышҟа умааиуашәа, уа угәуҽаныз.
Ауахәамаҿ ҳаиқәшәаргьы, уа угәуҽаныз,
Са сакәымкәа, сҩыза лажәа уазыԥшыз,
Аха ҳамҭас улаԥш-хаа суҭарцгьы уаҿыз, Уаҳагьы – иудыруазааит – сышҟагьы умԥшын, Уаҳагьы – иудыруазааит – сышҟагьы умԥшын.
Ираҳәала, ҳамаӡа уаҟа иҵәахны, Уҟамшәа зынӡаскгьы са суҭахны, Акызаҵәык умаз уа угәаҵа иҵәахны: Аӡәы суцәимгааит, џьым, маӡала, Ҵабыргны симгааит, џьым, маӡала!
Атрышә уасыр – сара уаҳа усырԥшӡом, Атрышә уасыр – сара уаҳа усырԥшӡом. Сани саби аӷьааит – уссгьы искӡом, Атрышә уасыр – сара уаҳа усырԥшӡом!
АМҨАН АԤХЬАРА
Зегь уа алашьцара рхаԥеит, Асы рҩынтуа анаатә суан. Ааигәа-сигәа ҩнык сымбеит, Амҩа сықәхеит, сҭанасуан.
Насыԥшәа ԥҳәызбак дсыниеит, Амҩа сахьықәыз убра. Нымҩахыҵ лыҩны слырбеит, Сагьымҩахылгеит лара.
Слаҭабуан уа аҩны ҳанааи, Асыҭәҳәа самгози ҵаны. Уажә сеиҭалыҳәауан, ааи, Слыриарц сиарҭа ҟаҵаны.
Дааиқәҟьашан сцәарҭа ҟалҵеит, Ибырфынԥсараха, лымкаа.
Аҩы слыржәын, сқьаф ҟалҵеит, Нас исзеиӷьалшьеит цәамҭхаа.
Аха изҳәада арыжәтә схыԥсааит, Уажәы исыхон даҽа мчык. Дсыцәцар ҳәа сшәаны слызҵааит: – Иаабгар ҟамлои даҽа хчык?
Дааикәҟьашан иаалгеит ахчы, Инага инавалҵеит са стәы. Сналзааигәахеит хәыҷ-хәыҷы, Нас сара дыстәын, дыстәы!
Лӡамҩақәа еибакит, идыр, Ашьа рҿықәлеит имцаха.
– Исықәуҵозар маҷк ҳаҭыр, Сшыӡӷабу сааныжь уаха!
Ибырфынԥсаран лыхцәырҳәы, Ҳҩыџьегь ҳакәақәа ирҭаԥсаз, Уи лыхаафҩы – агәил афҩы, Уи сиарҭа абас иҟазҵаз.
Ашәырҭаҭа – уи лгәыԥҳәқәа, Убас ицәқәырԥон, ицәқәырԥа... О, ишԥареиԥшыз ахә хәыҷқәа, Сыла иҭаҳәҳәоу ахәқәа ҩба.
Снапқәа лыкәыршан дыскын, Абас изырхиаз сцәарҭа.
Убас дхаан, убас дгәыкын – Ашьха ҳауа-цқьа ахаҭа.
Ак сымалкуамызт џьара, Уи лыблақәа еиқәыԥсаны;
Аҭӡи сареи ҳабжьара убра, Дагьыцәеит аҵхыбжьон зны.
Ҳҩыџьегь ҳанҿыха шьыжьы, Ҩаԥхьа иҳахеит ҳагәҭакы.
– Ах, сушьит иаха, сушьы!..– Абас лҳәеит сыԥшӡа, сгәыкы.
Лыбла цәаакқәа уа игәыӡуа, Лыхцәырҳәы саахауа еиҭа, Иласҳәеит: – Сгәаҵан аҳра зуа, Кырынтә ибырхиоит сцәарҭа!
Нас, иԥшаа агәыр-арахәыц, Сара сзын мыцхәы илҭахны, Ианар ашьжьымҭан, уазхәыц, Исшәылҵеит ахарԥ ӡахны...
Аамҭа цоит: иауеит асгьы, Ашәҭқәагь гәылҵуеит еиҭа. Аха дысхашҭуам зынӡагьы, Зны изырхиаз ани сцәарҭа!
Уа ақалақь-уаа изыргәаԥхои, Хәылԥазтәи ашәаԥшь абра? Амра убас еиԥшгьы имкаԥхои, Ндаҭлаҩ дамаӡам иара.
Ашәаԥшь наскьаго хәыҷ-хәыҷы, Уи абаҳча иаҵәа дазцоит. Ашәҭ-гәылҵ аблақәа рҟәыҷы, Лылаԥш ахарагь иаӡоит.
Ашәа лыцырҳәоит уа аԥсаа, Еиҭаԥылоит ҽааԥынрак. Еикәаҳәы-еикәаԥса ианырзаа, Рыԥсгьы иалахеит иарак.
Зегь анапқәа рыхьнашьын, Иаҿуп амра абла аҭаара. Илеиӷьу дыҟаӡам уа Џьин, Ари ақалақь ԥшӡаҿ абра.
Ашәҭқәа Џьин лыдагь ишәҭӡом, Џьин лыда иҟалом џьанаҭ.
Са уи лхала џьа дсышьҭӡом, Иаҭаххап слыццоит Лапланд.
Аҭыҩра слыцҭалоит сымшәа, Иџьанаҭыстәуеит уа аҳаԥы. Асыҭәҳәа аҳауа анаго иԥжәа, Илыкәсыршоит уа снапы.
Қалақь-сааҭк абжьы хҵаны, Амра џьаз-лагьанха ицоит. Абри аҩыза аԥшӡара, ҵаны, Изҳәада амцагь иаԥнаҵоит?!
ЕБЕРФЕЛЬДИ АҴААҴЛАҚӘА
Нас уазцома, сыхаара, Сыхаара, са сыхаара, Нас уазцома, сыхаара,
Еберфельди аиаҵәара?
Ахәқәа ԥышәырччо инаскьоит, Аӡыхь бырлашқәа ԥсаҟьоит, Гәырҩеи хьааи ухнарҟьоит
Еберфельди аиаҵәара.
Аԥсаа еилаԥыруа ишәаҳәоит, Игәырӷьо абнараса рыҟәшәоит, Зегьы-зегь уа еиланаҳәоит
Еберфельди аиаҵәара.
Ахра иалҟьа ихәаш-хәашо, Арҩаш цоит ана-ара аҽшо, Аҵааҵлақәа аԥсата рызшо,
Еберфельди аиаҵәара.
Ашәҭ аҿаҟьаҿы ипытуеит, Аԥшӡарагь убла хнакуеит, Ашоуразы ԥсҭаҵара ауеит,
Еберфельди аиаҵәара.
Иунаҭоз ҳамҭасгьы уразҟы, Гәынхәҵысҭала иуқәк ахы, Саргьы сзеигәырӷьауа акы –
Еберфельди аиаҵәара.
О, бсыццоума сара, Тибби Дунбар?
О, бсыццоума сара, Тибби Дунбар? Аҽыуардын ҳақәтәап, ма ҽыла ҳԥырӡап, Мамзаргьы шьапыла ҳҩыџьегь ҳаиццап.
Сашьҭам амал имоу алеишәацәгьа баб! Сицахатәар сҭахым аишәаҵәҟьа, баб! Ҳҽалагӡо иаҳзеилаз исымоу ахәыҷгьы, Ҵкы мацара бдәылҵ нас, уаҳа акгьы!..
АӠӶАБ ШЬАПХЫРҞЬАҞЬА
Абри аӡӷаб шьапхырҟьаҟьа, Сгәы дааҭыҵәом зынӡагьы. Ахаҳә ԥҽыха, ахаҳә ҟьаҟьа, Уи дырхаԥалоит зегьы.
Арҭ ашьапқәа неилаҳәазҭгьы, Уа бырфын қалԥадла убас... Ма уи днаган дақәыртәазҭгьы, Аҽыуардын – ицо иҳаԥас!..
Лыхцәы хәмарқәа реилаҽҽара, Лгәаҿы убас ицәқәырԥарын... Лыблақәа ирхыҵуа алашара, Аӷбақәа амҩа днарбарын...
Аԥшӡақәа зегь лыҵамӡуази, Дунеи иамбаӡац лара. Лыԥшӡара мацара иауазеи, Леиԥшгьы дыҟаҵәҟьам џьара.
Уа ақәа уқәнауа, зны асы, Сҩыза рыцҳа,
Сҩыза рыцҳа,
Са уацәысхьчарын лассы Аӡын гәыҵха,
Аӡын гәыҵха.
Агәаҟра узишазаргь Анцәа Лахьынҵасгьы, Лахьынҵасгьы, Иуцеиҩысшон сгәырӷьаҵәа Иара убасгьы,
Иара убасгьы.
Акаршәра лашьцарагь саныз, Аҵых ҿыцны,
Аҵых ҿыцны,
Уа амра азааргон, анцәиныс, Уара суцны,
Уара суцны.
Адунеи зегь соухыр разҟыс, Сгәырӷьа хыҵны,
Сгәырӷьа хыҵны,
Закә насыԥзеишь снап иакыз Уара усыцны,
Уара усыцны!...
АИԤЫРҴРА
Бзиала сара стәыла, Шотландиа наҟәтәыла,
Ибаҳчароу сҩыҵа. Бзиала са сҭаацәара, Сан, сашьа, нас бара
Зылахь еиқәу сҩыза!
Бхьааган са бызгәыӡуеит, Сыԥшӡа, сыбла гәыӷра.
Инапгьы банҵа сцауеит, Сашьа, сара сгәыӷра.
Уара, са Сыхаара
Сқәыԥшра ҩызан иацыз, Ихьҭахозар
Даара
Суҳәоит ҳаҩны урԥхарцаз!
Сыԥшӡа, бымгәырҩан бзанҵы, Стәылеи бареи шәсыхьчарцы, Сықәлоит амҩа шәарҭа.
Амлеи ахьҭеи ҳашҟа еихоит, Абар арыцҳара ааигәахоит,
Аҳәанҳәахгьы аӡбарҭа...
Сҩызцәа, игәаҟуа нырцә хара, Иҟоу уа иахыган;
Шәа шәгәалашәарагь сара, Сҵәахуеит имҩахыган.
Еилашуеит,
Акы иаԥшуеит
Ани акаршәра еиқәымтәа!
Хыҵакырҭа змам Сашшуеит
Сара ауаҩы гәымтәа!
ШОТЛАНДИАТӘИ АПОЕТ РОБЕРТ ФЕРГИУССОН ИПАТРЕҬ ИАЗКНЫ
Шәиԥхьыӡ рықәыз уашәа иалаҭхаџьуаз убра, Аха апоет узшьыз амла уарганы.
О, разҟыла исеиԥшу, сашьеиҳаб уара,
Амуза ҳаракы абжьы зыргазгьы хара, Слабжышоит узнысыз амҩа баны.
Ассирқәа ирылхәдартәуаз уа есқьынгьы, Излаулшеи рыԥшӡара ҳауҭартә зегьы?
АПОЕТ РОБЕРТ ФЕРГИУССОН ИНЫШӘЫНҬРАҞНЫ БИОРНС ИРГЫЛАЗ АБАҞАЗЫ
Урнагь ыҟам, жәакгьы убом ухызхуа, Уи иҳаҭгәынаҿ, статуиагь ҟамлеит. Абриакоуп ахаҳә хьшәашәагь ианухуа: «Шотландиа! Ахаҳә даҵоуп упоет!»
АҚЬААД ԤАРА АҚӘҨЫРА
Шәиԥхьыӡ уқәзааит аџьныш ԥара, Есқьынгьы иашьҭоу сыԥсапара... Сыԥҳәызбеи сареи уара ҳаилухит, Уара уаԥшәыман аҵәца шьҭухит, Уара ауаа аҵоуҵеит имшаҭа: Амлакра, атәра, аус хьӡы-ԥшада. Дгьыл ҿаҵаказ урҭ ныгәнысуеит, Рыдгьыл гәакьа дара еиԥхыӡуеит.
Ацәгьаршҩы дызбахьеит знымкәа, Игәырӷьара адунеи иазымкуа... Са исылшозҭгьы, убас инмыжьуа, Уԥагьақәа аҳәынҵәа иласыжьуан. Аха ани уа укәылӡы хьшәашәа, Ҳшьа ҳнаруам, иаҳнаҭом ажәа. Саргьы аӷарра сархыџь-хыџьуа, Сҿынасхоит стәылагь ааныжьуа.
Ашәшьы хылеит, ахьҭа аҿоуп, Мрадагь ҳа ҳагәқәа лашоуп. Ҳара ҳуараш храҿқәа – мзоуп, Ҳара ҳҩыжәга хпыҿқәа – мроуп.
Игәаҭ ҳаҵәцақәа, аԥҳәызба, Баагьагьа бымтәа! Аԥҳәызба ԥшӡа, аԥҳәызба, Ҩаԥхьа аҩы ҭаҭәа!
Абеиацәа ныҳәоуп уеизгьы, Аӷарцәа млагоит есқьынгьы. Ара уажә ҳашшуам аказы, Иашьызгьы даҳауп ихазы.
Игәаҭ ҳаҵәцақәа, аԥҳәызба, Баагьагьа бымтәа! Аԥҳәызба ԥшӡа, аԥҳәызба, Ҩаԥхьа аҩы ҭаҭәа!
Сара саҵәца ԥшьоуп мыцхәы, Иахәышәтәуеит уи сара сгәы. Агәырӷьарагь аҩаҿы избоит, Иреиӷьугь уи аҵаҿы инхоит...
Игәаҭ ҳаҵәцақәа, аԥҳәызба, Баагьагьа бымтәа! Аԥҳәызба ԥшӡа, аԥҳәызба, Ҩаԥхьа аҩы ҭаҭәа!
АУАҨЫ ХҬЫԤШША ВИЛЛИ
Ауаҩы хҭыԥшша Вилли, Аџьармыкьахь дцоит. Ихымаа ҭиины Вилли, Ҽак ихәҳарц иӡбоит.
Уи аниҭиуаз Вилли, Дҵәыуа игон ибжьы. Ауаҩы хҭыԥшша Вилли, Аҩныҟа угьежьы!
– Ухымаа ҭиины Вилли, Арахь уааӡырҩы, Аҿшьгьы ҭиины Вилли, Иҳамҵаргыл аҩы!
– Ах, сара уи сҭизҭгьы, Хҭыԥшшас сшәыԥхьаӡон. Иареи сареи убысгьы, Ӡәырҩы ргәы ҟаҳҵон!
...Сцоит ақалақь салсны, Атрактир аартуп.
Дыҟам игәы ак алсны, Вилли ақьаф датәуп.
Иҩызцәа рыгәҭа Вилли, Убас игоит ибжьы... Ауаҩы хҭыԥшша Вилли, Уажәшьҭа ма угьежьы!..
АЖӘЫТӘ РОБ МОРРИС
Абар, ажәытә Роб Моррис. Дызусҭа ихаҭа? Астол аҟны – аҳәынҭқар, абыргцәа – рхада. Арахә рацәа изануп, уаҩ беиоуп убасгьы, Аԥҳа ссир димоуп, са слеиҽырбоит насгьы.
Шьыжь ӡаӡа ҭыџьџьара – лыбла иаҭыџьџьароуп, Хәылԥ шәаԥшь акаҷҷара – ла лхаҭа илкаҷҷароуп. Убас дыԥшқарахуп, уи убасгьы длахҿыхуп,
Сара сзын мыш-лашоуп, сара сзын мра-ԥҽыхоуп.
Аха лаб мыжда амал дарԥагьеит, дарԥагьа... Алорд иеиԥш дҟанаҵеит дзықәгылоу дгьыл гәакьа. Са рыцҳа исымоузеи – исызгылоу ҩын хәыҷыкоуп, Са рыцҳа исымоузеи – сыбзиабара заҵәыкоуп...
Зеиԥш ыҟам ашарԥаз – хаарадоуп са сзыҳәа, Зеиԥш ыҟам ахәылԥаз – хаарадоуп са сзыҳәа. Сгәаҵәа иану ахәра – хәрабӷьыцк иазырӷьашам, Са сгәахәра – са исгәаҟроуп, ишәасҳәап аиаша!
Анцәа ду сиашьапкуа – са уаҳа сзыҳәозеи: Маҷӡак лара дӷарзар – сгәырӷьаҵәа дсымҳәози! Усҟан, сыӷәӷәаӡа амш ҿыц саԥылон саргьы, Мап, гәыӷрада аԥсҭазаара аԥсам акагьы!..
АШӘА
Гәымбылроуп урҭ злашо, Рыԥҳазаҵә – рмал ду Мчыла дирҭоит кыр зылшо, Знапы иаку амал ду.
Лан дҟалеит даныԥсаны, Лабгьы абыԥса иакәхеит. Рыҩны ааныжьны уи дцаны, Ахәура дҭалар акәхеит.
Ана ашьауардын гьежьуеит, Аҳәыҳә хәыҷ лаԥшықәҵан. Амариа абар – иарԥыԥуеит, Аҭыԥ хәыҷ уа инықәцан...
...Лара рыцҳа џьа дыԥшуп, Гәыӷрагь лымаӡамкәа. Гәымбылџьбара инапы ԥшуп, Уаҳагь даҽак амкуа...
АԤҲӘЫЗБА ЛАШӘА
Уи убас сгәыдикылт абра, Убриижьҭеи сеилашуеит. Шьхатәылаҟа дцеит иара, Убриижьҭеи уахь сыԥшуеит.
Ушьҭамхысын уаҟа акырцх, Ақәаршаҩгьы ухкәа лассы. Уаламган хьҭа дауркырц, Имҩагь умшәаҳан асы!
Асыҭәҳәа умгылан ҵхыбжьон, Иара дугарц дытҟәаны. Иҳәааит убас сыԥсы сшьон, Дгылааит убас дыӷәӷәаны.
О, сгәы ҭамгылоишь заҟа, Иахантәарак ԥхыӡ дызбоз; Уи амҩагь – дагоз ԥхьаҟа, Шьҭахьҟа сразҟы даанагоз!
АЛОРД ГРЕГОР
Абаллада
Аҵх еиқәа шҭынчугьы абра, Идыдуеит, идыды.
Уҩны аԥхьа сгылоуп сара, Алорд, ашә арты!
Сҭаацәа рышҟагьы, ихаҵа, Исылшом ацара.
Иулазар уаҩ-шьак ԥхаӡа, Срыцҳашьа сара.
Ашьха акалҭ абна агәаҿы, Иугәаларшәа убра, Аиқәԥара шцозгьы сгәаҿы, Сыҽусҭеит сара.
Абылра уаҿымзи, избон, Дгьыли жәҩани нықә. Сара рыцҳагь угәра згон, Саақәургылт ахықә.
Сгәы иҭыҵуа аԥсара-ԥсара, Ианумаҳа абжьы,
Уҩнашә аҿаԥхьагьы сара, Адыд-мацәыс, сшьы!
О, хыхь иҟоу Анцәа ду, Исаҭәашьа аԥсра
Алорд иҩнаԥхьа – аара зду, Аҭамзаара – сара.
192
...О, иссируп Леди бышәҵа, Ибшәуп бырфын лыхла иқәҵа. Џьенни лыҵкы – ибашоу ҵкуп, Аха уи зегь рыблақәа ахуп.
Милорд уа шәарыцара дцоит, Хьшьыда, лада, акгьы даӡоит. Ашьабсҭа дашьҭам уи деиха, Длышьҭазар ҳфермер иԥҳа?!
Миледи уа мрада дкаԥхоит, Аха изҳәада уи дигәаԥхоит; Ма лышьҭра ду ахьӡ-аԥша, Ма иабхәа ду имч-илша...
Ашьхараџь амҵа игәырӷьаҵәа, Уа ача иахьыхнахуа аԥацәа, Ааигәа ԥҳәызба ссирк дынхоит, Ашәҭ еиԥш амрагь дагәаԥхоит.
Ашьабсҭашьап – уи лшьапқәа, Ашьац-уарҳалгьы иазгәыкуа, Лыччаԥшь – бырлашха иԥсаҟьоит, Лыблақәа – амра шәахәа рҟьоит.
Аҭеиҭԥш џьбара – агәы зырҭәыз, Агьамагь иамоуп уа ҿырԥштәыс. Абарҭқәа зегь агәра удыргоит: Зегь реиҳагь бзиа дибоит...
АӠИАС АХЬАЛАЛО АМШЫН
Аӡиас ахьалало амшын, Убас ицқьан, еилашын, Уа са сарԥыс сизыԥшын, Сара сарԥыс – анхаҩы.
Аӡ-нырцәынтәи рыҽкынҵа, Быжьҩык иӡбо слахьынҵа, Саадырцәажәомызт зынӡа, Са сгәы исҭон анхаҩы.
Сани саби рыбыз хуп, Маҳә беиакгьы дырҿакуп, Мап ицәыскыргьы рҭахуп, Сара сарԥыс – анхаҩы.
Ишыҟамыз саб иҟыт-ԥсыт, “Ибысҭом, – иҳәеит, – анабзыҭ!” Сара сагьиҳәом ак сыҭ... Исымоу исҭоит анхаҩы.
Амшын ахь аӡиас цонаҵы, Ашәҭ ахь ашьхыц цонаҵы, Ачыхҵә ахь ақәа цонаҵы, Сыбзиабара ицуп анхаҩы!..
Аҩызеи ҵәыцак аҩи, ааи, Иарбан уаҳа, сашьцәа?! Иӡыҭлааит гәыҵхеи хьааи Алашьцараҿ, сашьцәа!
Агәырӷьа ҳамҩатәны иаагоит, Шәа-ӡыӡа анасыԥгьы.
Уи зны иӡуеит, зны иаабоит, Убриоуп анасыԥгьы!
Сыԥҳәыс длеиҽырбом аӡәгьы, Аӡәы слеиҽырбом саргьы.
Уа аӡәы исылеиҵом аҵәгьы, Уа аҵәы иласҵом саргьы.
Схаҭа исырҳауеит зегьы,
Уи нысхуеит са схаҭагьы. Мчыла ак сымимхыц аӡәгьы, Аӡәы итәы сымгац саргьы.
Ԥшәымас симаӡам аӡәгьы, Аӡә ихәура сҭам саргьы. Аҳәа кныхтәхозар зынгьы, Ихы ихысхуеит аӷагьы.
Абас сынхоит есқьынгьы, Ааԥсара зқәым зынӡагьы. Хьаас симам сара аӡәгьы, Аӡәы сиеихырхәом саргьы.
АӠЫНРА МҨАСИТ
...Аӡынра нымҩасын, ааԥынра ааит, Аԥсаа уи иеигәырӷьо ишәаҳәоит абра. Сгәалаҟара ибжьысыз уаҳагьы имааит, Сыԥшӡа сылцәымӷхеит, исҳәои сара?!
Ашәҭышгьы гәылҵын уа ашьхыц азцеит, Ааԥын иазгәырӷьо ашәа неиуеит хара. Ҩ-ҳәыҳәк еицыхтәаларц рыҭра ҟарҵеит, Сыԥшӡа сылцәымӷхеит, исҳәои сара?!
Сара сгәырӷьон уаҟа аса анысхуаз, Сгәырӷьауа ашыц мҳаҵәгьы ҟасҵон. Сгәырӷьон ҟыгалагь аҟыра анысҟуаз, Нас схәыцрақәа Кетти лышҟа ицон.
Ажьаҳәа анысҟьоз, исызгәамҭо амшқәа, Сашәа каҩуан, иннамкыло акы.
Аха знык амш анцалак уа ихьамԥшкәа, Даасгәыдсыҳәҳәалон Кетти сразҟы.
Аҩсҭаа иҭаххеит са Бесси дызгарцгьы, Изгаз сыхаара-бзаара зегь шьы...
Сара исҭахуп иахьеиԥш уаҵәгьы игарцгьы, Уи лнышәынҭраҿы аҵыс хәыҷы абжьы.
О, бхынҳәы, Кетти, бииааины Аԥсцәаҳа, Ҩаԥхьа ҳшыҟаз ҳаиҭаҟало абра... Адунеи аҿы уаҩгьы ииҭахузеи уаҳа: Ахақәиҭра, аҭынчра, нас бара?!
НЕНСИ
– Сыԥсы уфарцу, хаҵалажә, Сара сугеит ԥҳәысс ҳәа. Тәыс сҟоуҵарцу, хаҵалажә, Ажәа-наак анысҳәа?!
– Амчра бымоуп бхаҭагьы, Ненси, о, Ненси;
Аха, нас, ҳаҩны ахадагьы Дызусҭада, Ненси?
– Уа уакәзар мычхара змоу, Џьым, убас сузцәырҵуеит... Ухалагь уакәыз аҩны иҩноу, Сара наҟ суԥырҵуеит!
– Сара сныжьны ба бцара, Ненси, о, Ненси;
Мап, сақәшаҳаҭхом сара, Сылашара, Ненси!
– Суахҭа аасыдгылан абра, Са сыда шьыжьшара Уаԥыло уналагар уара, Иуҳәои, сылашара?
– Сара сиҳәоит Анцәа ду, Ненси, о, Ненси;
Исиҭарц уи аԥсынҵыр ду, Сылашара, Ненси!
– Аԥсцәаҳа мчымха сиганы, Иаҳҳәап, са сыԥсыргьы, Снауҿагылоит сгаганы, Џьара уааҵысыргьы!
– Ԥҳәысс дызгап зеиԥш даным, Бара ибеиԥшу, Ненси –
Уа анауырқәагь џьаҳаным,
Наҟ иҭылцап, Ненси!
Уи арԥыс сара сыԥшӡара дыхнахуеит, Ҳанхареи ҳҭаацәареи игәаԥхоит акыс. Аха амыжда анабзыҭ иаҳа даргәаҟуеит, Аԥара мыжда еиӷьишьоит уи са сыҵкыс.
Аҵәаҵлагь еиӷьишьоит уи аҵәазыҳәа, Ацхазын ашьхыцгьы убас бзиа ибоит. Ахьи-араӡни дрытҟәоит уаҵәазыҳәа, Сара сзын игәаҿ ҭыԥ шыҟам жәбоит.
Уи ииҭаху ԥҳәысым, ииҭаху ԥароуп, Ибзиабара џьармыкьуп уи игәы згәу. Даҩысҭаазар, саргьы сышгаӡам ибароуп, Ҽеилашәагьы ибааит уи иааихәо закәу!
Адац анбаау дарбан ашьаҟьар збарҭоу, Амахә анҩо – раԥхьа абӷьы канӡоит.
Ас иҟоу абзиабара жәдыруаз ишәарҭоуп, Арахәыц анеиқәҳәалам иумпыҵҟьа ицоит.
АНАБЗЫҬ ЗЦУ АԤҲӘЫЗБА
Анабзыҭ зцу лзы изжәуеит сара аҩы, Анабзыҭ зцу лзы изжәуеит сара аҩы, Анабзыҭ зцу лзы изжәуеит сара аҩы, Ахьы рацәа зцу сара сзы!..
О, иӡааит аԥшӡара – амитә зылшо! Аӡара-па акәӡам снапы зыкәсыршо – Са исгәыдымӡало аԥшӡара сҭахуп: Аферма бзиа сҭахуп, арахә сҭахуп.
Ашәҭ ҟаԥшь ухнахуеит, уи уагьаӡоит, Аха заа ишәҭуа – заагьы иканӡоит. Арахә ргәарҭагьы – аназынха адәы, Угәырӷьо убас удырҭәуеит, удырҭәы.
Иашоуп, абзиабара рҭхаџьгоуп ҵангьы, Аха илеиқәыхьшәашәа ицахуеит зынгьы. Амал ду урԥыруа угәы ҟанаҵоит –
Амал – алордҵәҟьа иҭра дыҭнацоит.
АХЬЧА
Амҩа сшықәыз хәылԥазы, Рԥыск дысԥылан, дааласы Сыжәҩа инықәыршә акасы: – Сыхаара! – иҳәеит насгьы.
Ҳнаҩыс ирахә шыхәло рбон, Ҳнаҩыс абнара цәқәырԥон, Ҳнаҩыс аӡыхь абжьы гон:
– Баала, – иҳәеит, – абасгьы!
– Ааи, абрахь баалар сҭахуп, Уаҟа абнагьы абжьы ҽакуп, Сқьала ахаҿы иххаӡа иакуп, Ҳа иҳалацәҟәуа амза!
– Иуҳәаз – уаҳагь назҭахым, Аха угәы иҭоу – сара исхым, Шықәсык сарҵәыуар сҭахым – Уахык исуркуа амца!..
– Бырфын-бырса басыргоит, Снапы бықәыргыл бызбоит, Бызбоит – ахарагь бызгоит, Аказын бсыргәаҟуам!
– Ус анакәха – Анцәа ибоит, Цәгьагьы ишызымбауа убоит, Угәра згоит, са угәра згоит, Иуҳәаз баша иуҳәахуам.
Исаҭеикт: – Амра ԥхонаҵы, Аӡыхьгьы абжьы гонаҵы, Аԥҭа аԥша ихнацонаҵы,
Ба бзы сшыҟоу насгьы!..
Ҳнаҩыс ирахә шыхәла рбон, Ҳнаҩыс абнара цәқәырԥон, Ҳнаҩыс аӡыхь абжьы гон, Сагьиццеит абасгьы!...
ТИББИ БАХЬ
Тибби, бԥагьамзи бара, Аԥсшәа бҳәомызт бхырхәан. Уаҩыс дыбшьомызт бара, Аӷарра иакыз ирхәан.
Амҩан ҳааиԥылан иацы, Бнахырхәеит уа бсывсшәа. Ибыхәҭоуп, џьым, ибҳәарцы: Изҭахыда бдәыԥсшәа?!
Уа бгәы иаанагон бара, Аӷарра-мҩа саныхны,
Ба бԥараҭра абжьыргара, Са сагозшәа схыхны.
Ахьымӡӷ саҟаҟон сыкны, Иара-иара убасгьы,
Ба бызку ас бҳаракны, Саргьы убас сагазҭгьы.
О, бгәы иаанагоит бара, Ауаҩ иагьа деиҿамсзаргь, Иауам ҳәа амал аҽацәгара, Азныказын дхьамҵзаргь.
Бара, џьымхеит, дыбҭахуп, Ибеиан ахьӡ змоугьы. Бара, џьымхеит, дыбҭахуп, Ибеиан хыла иӷәӷәоугьы.
Сара ибасҳәоит, уи мыцӡам, Сыҟазаргь сымчыдан:
Бара акызаҵәык баԥсам, Быҩны иҩноу иаҷыдан.
Ԥҳәызбак дыздыруеит, изӡом, Ҵкызаҵәла дҽырбозаргь;
Ба быҩны дысзахҭынҵом, Амиллион сыбҭозаргь!..
Ааԥынраз арԥыск уа ԥҳәысҳәара дааит, – Бзиа бызбоит! – иҳәагәышьеит.
– Сара ахацәа сцәымӷуп! – иаҭаскит, ааи, Ҵабыргны исцәымӷыҵәҟьаз џьишьеит, Агаӡажә, ус акәҵәҟьаз џьишьеит...
Уа исеиҳәеит сыблақәа дшыртҟәаз иара, Дагьшыԥсуа дхымҵуа дырхызар. Иасҳәеит: аҭахызаргь уԥсааит абра; Изуҭаху рзы уԥсы уҭахызар,
Џьинни лзын уԥсы уҭахызар!
Анхара ду аԥшәымас дшамоу иаргьы, Ачарагь уаҵәыҵәҟьа еиҵихуеит. Схәыцуеит: исырдыррым уи акагьы; Ус мариала аԥҳәызба дхихуеит,
Уа нхара-нҵырала дхихуеит...
Ус, закәызеи уа? Даақәгьежьын, есс, Ҽаӡәгьы диԥшааит абыржәыҵәҟьа. Саҳәшьа харак дыҟоуп, илыхьӡуп Бесс, Са дысзыхгом уи ацгәыҵәҟьа,
Адагәа хәышҭаара цгәыҵәҟьа!
Сгәаан, уа сшыҟазгьы неиааира сцеит, Дельгарнок – аџьармыкь иамшын.
Ус, сҿаԥхьа сарԥыс дышцәырҵ сымбаӡеит, Науырҵас, агьангьаш – схьаԥшын,
Иара агьангьаш иакәын, схьаԥшын!
Уа ахәымга ишҟагь схы ҟьа имаӡаны, Дсымбазшәа сыццакны сцахуан.
Аха сџьашьа, дыҟазшәа иқьаф ҟаҵаны, Сыԥсықәара, сыхаара иҳәахуан, Сыԥсықәара, сыхаара иҳәахуан.
Уи сиазҵааит тәамбашақә, хыс иҟамҵа: Илаҳауоу ани саҳәшьа рыцҳа, Илзыԥшаау шьапнаалагь уи ашьаҵа... О, Анцәа дрыцҳашьа, ҿыцха Дышьҭаԥшуа даӷьуан, уи ҿыцха!
Дагьсыҳәон уи сара сиццарц лассы, Мамзар дышҭахо – сшаҳаҭуп. Саргьы уи арԥыс уаҳа дҭамхарц азы, Иагьысҳәеит: – Уи сақәшаҳаҭуп, Уаҵәы акәзаргьы – са сақәшаҳаҭуп!
АЖЬИ ИАХЬ
Пегас шыԥыруаз иааԥсеит, Феба иҽы – измоу ажәҩа. Нас адгьыл аҟны илаӡеит, Иаакыдҵын уи ажәҩан.
Аҽыԥыр зҿугьы гәынқьроуп, Иқәҵәыруеит иахьақәшәаз, Уажә иара зҿугьы цыркьроуп, Уа Аполлон дахьақәтәаз.
Аҽыуаҩгьы игәнигоит уи, Дҽыжәԥоит иҽы ибарцаз. Ажьи Вулкан изигоит уи, Ашьапқәа ичаԥарцаз.
Ажьи ихылԥа ихыршәаны, Ашьапқәа ичаԥахуеит. Ашәаҳәаҩгьы ахә шәаны... Ааи, сонетла ишәахуеит.
Уажәтәи Вулкан, унапы Ахә шьҭысхуеит иныҳәан. Иузычаԥоума сҽы ашьапы, Ҩажәа цәаҳәа рзыҳәан?
АҚЬАР
Знык – ақьар,
Ақьар – ҽазныкгьы,
Ахынтә раангьы – иара.
Уаҳа иззымфо ахәыҷы арныггьы, Абрынџь абоузаазгои сара?
Ибаргәуи ԥҳәыс даазымгазгьы, Дыԥсыргьы џьанаҭ дцоит.
Ус акәымкәа, ԥҳәыс даазгазгьы, Иахьа хынтә ақьар ҟаиҵоит.
Агәаҟра цом иагьа ҟасҵаргьы, Сахьынаҵысуа исҿаҳәуеит.
Уи мчыла агәашә инҭысцаргьы, Исышьҭалан иаахынҳәуеит.
Знык – ақьар,
Ақьар – ҽазныкгьы,
Ахынтә раангьы – иара.
Уаҳа иззымфо ахәыҷы арныггьы, Абрынџь абоузаазгои сара?
АХӘУРА ИҬОУ АРАԤ ИАШӘА
Сенегал са стәыла гәакьаҿ,
Аҭакар тәыла, атәыла ԥагьаҿ,
Сара сытҟәан мшын нырцә сыргауеит. Уажәы исцәыхароу митәыла, Игәхьаазгоит сара стәыла,
Виргинии аплантациақәа срызхьуеит.
Уа иҟадаз хьҭа сыԥсып ҳәа,
Уа иҟамызт аӡын сыҭәҳәа –
Асы ауамызт, ҵаа ыҟамызт џьаргьы. Уаҟа арҩашқәа неижәылон, Алшықәсанык ашәҭ еинҭәылон, Ирзымдыруа Виргиниаҿ зынӡагьы.
Аҟамч 8ҵаҵа убас исысуеит,
Ауӷә исырҳәазо сардысуеит,
Са сымш хьанҭа рыцҳақәа гәынқьуеит. Сара сқәыԥшра ҩызцәа схәыцуеит, Иансгәалашәо сгәеисра иаҟәыҵуеит, Виргинии аплантациақәа срызхьуеит!..
Ауӷә хьанҭа – ҳабӷа ԥызҵәа, Убасҟак ҳаргәаҟит.
Абџьар ашҟа – аҳы, аҩызцәа, Ашьоураамҭа аахит.
Иԥшьоуп акралцәа иаҳхагылоу, Рнапы ашьа ахьшым башагь. Ҳа ҳауп атронқәа зыргылоу,
Ҳа ҳауп изырбгашагь.
Ҳадгьыл азын ашьа ԥхьаҳҳәоит, Ахақәиҭра, ма аԥсра ҳҳәоит.
Игааит идыргәаҟыз ичынгьы, Аҷҟәандар – уаҩ ԥагьа. Аперцәа ирызхоит гильотингьы, Алордцәа рзы – аҿаҳәага.
Ашьажәцәа ҳаргәаҟра иаҿыми, Аӡбаҩцәа – урҭ рабџьар.
Аха шәаргьы аӡбара шәзыԥшыми, Аӡбаҩцәа рус иамжьар.
Иахьатәи амш шәара ишәтәыми, Ҳа ҳамшгьы гәыӷрала иҭәыми!
Ашәышықәса ссир гылааит, Иҟоу – тым-итыша!
Ауаҩ изы – ауаҩы дгылааит, Диашьан – згәы азыртыша!
Аҿаргьы иаҳзырбо рацәаҩыми, Аҭынчра иақәнагахаша.
Ауаҩы дахьугалак дуаҩыми, Ус дрымшеит уи баша!
Ешьара-чара зегьы ираҳҳәоит, «Ахақәиҭра, Аҭынчра!» – еицаҳҳәоит.
Иакобитаа – ҳәара згым, Сшәызшәаҳәоит, сшәызшәаҳәоит.
Иакобитаа – ҳәара згым, Сшәызшәаҳәоит.
Иакобитаа – ҳәара згым, Шәҿаԥысҽуеит гәнаҳара згым,
Шәҵара-дыррагь усс искым, Исыцҟьоит.
Аиаша ыҟоума? Амц ыҟоума? Ма азакәан? Ма азакәан?
Аиаша ыҟоума? Амц ыҟоума? Ма азакәан?
Аиаша ыҟоума? Амц ыҟоума? Аҳәа ду ахьгьы шәхы хоума,
Ма аҳәызба хәыҷ азшәырхоума,
Аҭра иакуам?
Уа  фырхаҵаратә қәԥарас, Ишәԥхьаӡои? Ишәԥхьаӡои?
Уа  фырхаҵаратә қәԥарас Ишәԥхьаӡои?
Афырхаҵаратә қәԥара – Ацәибарҳәра, ахырҵәара, Аб игәаҵӷагьы аҿҵәара
Захьӡышәҵои?
Иазхоуп ацәгьақәа рыршра, Ҳаамҭа гәашәҭ, ҳаамҭа гәашәҭ!
Иазхоуп ацәгьақәа рыршра, Ҳаамҭа гәашәҭ!
Иазхоуп ацәгьақәа рыршра, Изыхәҭам рааԥхьара, рзыԥшра: Иразҟахьы даҿыз аԥшра –
Ауаҩы дгәашәҭ!
АЦЫԤҴӘАХА
Бзиала ашьхақәа, акаршәрақәа, аӡиасқәа, Амра нахьхьиӡа иаҿу аҭашәара,
Аҩызцәа гәакьақәа, ажьра-цәара бзиақәа, Ҳамҩа ҳанысит – шәынҳажьуеит шәара.
Зхачҳара ԥсыҽыз уа, алахьынҵа тәыс иамаз, Иӡыӡоит ишааигәахо анырба руахҭа.
О, иахзырԥахьада, аԥсра амч амоуп ишамац, Хаҵаҵас иаԥылоит иӷәӷәоугьы згәаҭа.
АШЬХАРУА
Сышьхаруа ауаҩы еибыҭа, Иеиԥш зеиԥшугьы дубаӡом. Аха далцоуп, рыцҳа, ақыҭа, Аҩныҟа уаҳа дзааӡом.
Ус изызуз ԥсыхәа рызҭои, Дызлаарызеи уи дхынҳәны? Ҳамҭас ҳашьхақәа зегь рысҭон, Даарышьҭуазар уи иҩны!
Ҳгәылацәа ыцәоуп ираҳаҭӡа, Салахынҳәуеит аҵх сара. Сҵәыуеит аҵла уа схы надҵа, Дсыцым азын уи абра.
О, дыздыруеит, са дыздыруа, Икнаҳатәу ашаха зхаршә; Сышьхаруа – сзыруазруа, Сара дысзаарц игәы каршә!
АПОЕТ ТОМСОН ИГӘАЛАРШӘАРА ИАЗКНЫ
О, изаамҭам унышәынҭраҿ уцәоуп уара, Аха ухәыҵаччо урыхәаԥшуашәа збоит абра: Иац узшьуаз амла уаркны – уӷра ҭыӷьӷьа, Ухьӡ шьҭыхуа уԥсыбаҩгьы еимазкуа иахьа.
АХЬЫԤШЫМРАЗЫ
АУАХӘАМА АШӘ ИАНУ АҨЫРА
Ихьыԥшыму ишьҭыхуп ихы, Ихьыԥшыму дацәшәом акы. Зразҟы изнаҭаз заамура, Уаҳа изҭымҵӡаз ахәура, Убас изқәырҵаз аҟәада, Зыламыс зықәӡбо еиҭа – Умҩа аиашоуп, убла хты, Аԥшьаҭыԥ – ушә изарты!..
ТАВЕРН АԤЕНЏЬЫР САРКЬАҾ АЛМАСЛА ИАНҴОУ АҨЫРА
Умыҽхәан – уара ажәра уиааины уагозар, Агәаӷьра – хьӡуп, бзиабароуп, иубоит. Ахаҵара – аҭынчра еиҿкаара аанагозар, Агәаӷьра – аџьшьара ду уа иаанагоит.
АПОЕТ ИМШИРА – ИАНВАР 25 АШАМҬАЗЫ, ИАҲАЗ АРДӘЫНА АШӘАҲӘАБЖЬ ИАХҲӘААНЫ
Ардәына, ушәаҳәа аӡынра убжьы алыхәхәа, Ахәрабӷьыц иаҩызоуп, сыхаара убжьы. Иубома, ахәрақәагь цоит еимашьшьы. Ркаҷырақәа ауанҭа рхьушьуеит амахәқәа.
Аӡынра шәырҵаа ухала-заҵәык уалатәан,
Акы агәхьаа мкыкәа уҭыԥ хәыҷы уԥшааит, Лассы иуҳәарц: «Хәыжә дырԥыԥын хә-ҿа ааит!» Агәыӷра-шәа уҿыҵакуп, даҽакгьы уамаҭәам!
Суаҭабуеит иахьа абас амш аазырԥшызгьы: Иҵааршәу адәқәа инарҿыкәыршо аххьа, Сара сзыҳәан ахьы зҿыҵуа иахьа, Саԥызгаларц иаҿу уа ааԥынра ҿыцгьы.
О, агәҭыхеи агәаҟреи ирхылҵыз уара, Уааи сышҟа, Анцәа иишо ҳзеиԥшыз абра!
АТЫ
Уахылатәи аԥсаатә, игәыҭшьаагоуп убжьы, Ҵхыбжьон иузыӡырыҩуеит ргәы ԥшаауа. Издыруада, иахьгылоу абнара еиқәшьшьы, Иубозар, рыцҳа, уа аӡын шаауа?
Издыруада абыӷь ҩежьқәа уаҟа ианлеи, Хыбрада унрыжьзар уа зынӡагьы?!
Ма ахьҭақәа иааиуа – асыҭәҳәа, ауеи... Абна гәырҿыӷь уазынрыжьзар зынгьы?!
Угәынқьыбжьы аҵх еиқәа иаманы ицоит, Алахь еиқәуп, изаҵәыми иаргьы.
Уара аӡәы игәраганы иуҭом, иуӡоит: Ухьаақәа, узмыцәара – ус шаҟагьы?!
О, ушәаҳәала, аҵых лабжышла изкәабо, Уара угәаҟашәа – ԥсыршьагоуп са сзы. Ҵхыбжьон аҿымҭра убжьы мҵԥаа иахьаго, Аныҩбыжьгьы иаханаҵоит уа ҿыц аԥсы.
Нас адгьыл ахы-аҿы ԥшӡамзарцу уаҳа, Аԥсабара анҵәыуа уа еимаҭәаны? Агәырҩа зхызгаз агәгьы рыцҳаума уаҳа, Ақәԥара ианалҵ уа ашьа каҭәаны?!
Са сгәы иахәоит – агәырҩа ишарҿиазгьы, Изаҵәу уаҟа ари аҭынчра ақьыбжьы. Анасыԥи аҭынчреи... реиԥшым убасгьы, Ааԥын абжьы иахылҵуа уаҟа шьыжьы.
Ҽынла уҭрахьынтә уа убжьы мгауазааит, Амшгьы заҵаара икьаҿхоит, иубоит. Ардәынагь абжьы-хаа уаҳа имгауазааит, Уара умыцәа алашьцара уазшәаҳәоит.
Аҳаракыраҿ уа аҿымҭра ахьаԥшәымоу, Уара уҽахьуҵәахыз, угәгьы уаго,
Ажәытә ҭыӡқәа уа шә-лымҳак ахьрымоу, Бжьыцԥхьаӡа аныҩбыжьқәа уаҟа иахьго,
Уара убыжь ҭахәаҽгьы са исаҳауазаап, Еиҿгәыҳәаауа аҟармаҵар ирыбжьны. Ауаҩы ирхашҭыз, абжьы дамҵас икуазаап, Ахара дызгауа ааԥынтә шьыжьны...
АӠЛАГАРАҾТӘИ МЕГГИ
Уара иудыруама Мегги илыԥшааз ааигәа? Уара иудыруама Мегги илыԥшааз ааигәа? кәынак длыԥшааит, уа игаӡазгьы мыцхәы, Аӡлагарахьча рыцҳагьы илырхьит игәы.
Аӡлагарахьча ииуз – уын, ииҳәазгьы – ҳәан, Леди леиԥш деиҿкаан, убасгьы деилаҳәан... Егьи ус даҩцамызт, изҳәада ихы итәын,
Аха иԥараҭра еимгәамӡо ԥарала иҭәын...
Аӡәы ибзиабара шхыҵыз агәра лиргеит, Егьи уа дхызхышаз кырқәа лирбеит: Аҽызардагь уаҟа аҵыхәа ҿахҵәа, Акәадыр, аӷәра иахьнырҳалан аҵәҵәа.
Аԥара рыцкызаап иҟақәоу шанас, Аԥҳәызба уара данухәҳа аҽаназ. Ааи, ирыцкызаап, џьым, анабзыҭ Аха сымш, бара быбзиабара сыҭ!..
МЕГГИ ЛЧАРА
Уара иудыруама Мегги агәыргьыназ илоуз? Уара иудыруама Мегги агәыргьыназ илоуз? Илоуит аҳәынаԥ ҵыхәа змоу уи аҽангьы, Ҵабыргыҵәҟьаны – илоуит уи аҽангьы.
Уара иудыруама лара лыԥсеиԥш бзиа илбоз? Уара иудыруама лара лыԥсеиԥш бзиа илбоз? Мегги уа аԥаҭлыка еснагь лыхчы иаҵан,
Уи абзиабара илымаз ҵәахын уа лгәаҵан.
Уара иудыруама Мегги ларԥыс ԥҳәысс дшигаз? Уара иудыруама Мегги ларԥыс ԥҳәысс дшигаз? Апап ижәны дыҟан – ишьапқәа дыбӷарҵон, Убасҟан агәыргьын ҭшәа уа Мегги илхарҵон.
Уара иудыруама ауха уа ргәырӷьара шынҵәазгьы? Уара иудыруама ауха уа ргәырӷьара шынҵәазгьы? Амаҳә дашьны дылаҳаит уаҟа аиарҭа,
Абас иҟалеит уи агәырӷьара алгарҭа!
АЧАРАШӘА
О, иссируп аҳәса рҟазшьа, Уаа гызмалқәоуп насгьы. Ахацәа измоу ахьӡ-аԥша, Тәыс иҟарҵоит насгьы.
Иара убасгьы,
Иара убасгьы,
Иара-иара убасгьы,
Убарҭ зегьы ирылыскаазгьы, Са дыстәхароуп насгьы.
Аԥшӡара рыцкуп зегьы, Ауаҩы ԥшӡа – убасгьы. Уи иацәхьаҵуа зынӡагьы, Хьымӡӷ игоит убасгьы.
Ааҳ, ҟәыӷак дрылоуп убра, Дгәыкуп, дхаауп убасгьы. Нас крысхароума сара,
Уи дахьрылыскаазгьы!...
АԤҲӘЫС БААԤСЫ ЛЗЫ АШӘА
Сара сыԥҳәыс – митәы злоу, Данцәажәо аԥхӡы сықәҭәоит. Уа аԥҳәыс ахақәиҭра анлоу, Дааины ухәда дықәтәоит.
Сара аҭынчра сыԥшаауан, Уи лыҟны, аха иамуит. Сыччон, зны сгәы ԥшаауан, Уи лыҟны, аха иамуит.
Агәыӷра сагоит мҩак санҵо, Иҭашәаз ауаҩымра:
Сара џьанаҭ ашҟа санцо – Сҭыҵп ҳәа џьаҳанымра!
АХАҴА ЛЫГАЖӘ ИЗЫ АШӘА
Слыгажә, улацәа еиқәыԥсар, Нарцәыҟа уахьзымаауа уцар, Уԥҳәысеиба лгәы ҟаимҵар Иушам, ани ашьхақәа рԥа!
Адырган ф-кәтаӷьк ануп, Адырган ф-кәтаӷьк ануп.
Ак – уара узы, ҩба – са сзы, Х-кәтаӷьк ашьхақәа рԥа изы.
Ақәаб иҭоуп ауаса ахы, Ақәаб иҭоуп ауаса ахы. Атәан – сара, акәац – иара, Атәыҩақәа – слыгажә уара...
О, исзылуз закәызеи сан, Сзыхшаз сан!
Сзыхшаз сан!
О, исзылуз закәызеи сан, Аҵхгьы ыҟамзи ԥшәымас.
Биа лҳәеит уи ацәарҭаҿы, Уа ибымбылу ацәарҭаҿы, Нас снышьҭаҵа ацәарҭаҿы: “Аҵх алыԥха бымаз!..”
Уаҟа апапгьы са дсыхлафт, Убас дсыхлафт,
Убас дсыхлафт!
Уи убасгьы сара дсыхлафт, Издырда ас дызсышьҭаз?!
Арԥыс тәымк дыҩнеиҵеит уа, Арԥыс уамак дыҩнеиҵеит уа, Арԥыс ӷәӷәак дыҩнеиҵеит уа Аӡӷаб хәыҷ сахьышьҭаз!..
Са сҩызцәа, сара сҭахцәа, Сара сҭахцәа,
Сара сҭахцәа –
Сааныжь ицеит игәырӷьаҵәа, Ҵхагәаз сымацара.
Схала саанрыжьит сара, Аӡә даасыдымгылт сара, Амцеиԥш сагьицәшәон сара Уи арԥыс алашьцараҿ!..
Уа агәы ццакы аисра аанымгыло, Ашәымҭақәа аԥхьаӡоит иаанкыло. Убас ажьигьы ижьаҳәа нкыло –
Аԥсынгьари дасуа хаха, Уа аџыр алихуеит аиха.
Сыблахшәала – сгәы зысҭазгьы, Иара сиԥсахит уаҟа абасгьы – Дысхасыршҭыр ауам насгьы...
Иазхоуп, сгәеисра, уҽынкыл! Иазхоуп, сгәеисра, уаангыл!
Уара аԥшӡара ихнахны згәы, Шотландиа иазшәаҳәо мыцхәы, Излоуҳәои ажәлар рҿахәы,
Уара ускрипка абжьада?
Ашәа еихсыӷьыр адунеи, Уа агәы ҿыӷьыр адунеи, Са сгәы сыхьыр, адунеи
Хьанҭоуп уччаԥшь ада!
Адунеи еимда хәыц-хәыц, Агагь-ашьхагь урызхәыц, Гәҿыӷьроуп, аҩыза уаҟәыҵ,
Ускрипка аныҟоу имчыдан!
Иҳаԥхьааит: ауахәама абжьы, Апрофессор быргӡа ибжьы, Уа амаӡа ссирқәагь рыбжьы,
Аскрипка иадыруа иаҷыдан!
АБАҲЧААӠАҨ ИБАҲА КНЫ
Ааԥын шыҩкуа ицәқәырԥоит, Уи зегь еилаҳәо иҽырбоит, Хәлаанӡа абаҳчаҿ дубоит Абаҳчааӡаҩ ибаҳа кны.
Аԥсаатә халан ишәаҳәоит, Аӡыхь адгьыл арԥсаҳәоит, Игәы иахәан ссирк иҳәоит Абаҳчааӡаҩ ибаҳа кны.
Шарԥаз ажәҩан неимыггоит, Зегьы ашара итҟәа иагоит, Уи зегь раԥхьа иара ибоит Абаҳчааӡаҩ ибаҳа кны.
Амра амшын ӡаалара иаҿуп, Аҵла еилыхуп, анышә жуп, Иԥҳәыс-хаа имҩа даԥшуп Абаҳчааӡаҩ ибаҳа кны.
АКӘАРАА АХЫҚӘАН
– Бабацои ашара баԥас, Аӡаӡа бышьҭа алҳәа? Лара аҭак ҟалҵоит абас: – Сцоит сан иахьсалҳәаз!
– Бабанхои нас? – илсырҳәоит, Аԥҳәызба дмышьҭыкәан.
– Сани сареи ҳаицынхоит, Акәараҷҷа ахықәан.
Уи аҩны сыԥшааит сара, Ҳалан аҵх ҳақәиҭхан, Шарԥаз аԥҳәызбагь абра Дыҟан убас дҟәиҭхан.
Арбаӷь ианаргоз абжьы, Иҟаԥшьхо жәҩан калҭан... Лан аҭакәажәгьы шьыжьы, Дааҳхагылеит ҳгәалҭан.
Убас сыԥхалырст убра, Ашәиԥхьыӡқәа сықәҳәан. Лыԥҳа дылдықуан лара, Наҟ ацәарҭа дылҳәан.
...Снеир шԥасҭаху шәыҩны, Сыԥшқа, ибаҳәо жәа-хаа... О, итәоу бан иҭакәажәны, Дыцәозҭгьы дҭаҳәахаа!..
Ашьхабжьара кыр деимдеит, Арԥыс бзиа,
Арԥыс қьиа,
Вилли иашьцәеи иареи ибеит,
Ашьхаруа бзиа.
Ҳадгьыл гәакьагь аӷацәа, Арԥыс бзиа,
Арԥыс қьиа,
Ауал диршәеит уи рацәа,
Ашьхаруа бзиа.
Уа руахҭа дирԥшааит абас, Арԥыс бзиа,
Арԥыс қьиа,
Ҳара ҳқыҭақәа збылуаз,
Ашьхаруа бзиа.
Аҩсҭаа адырган ииршуеит, Арԥыс бзиа,
Арԥыс қьиа,
Агерцог данҵаны диӡуеит,
Ашьхаруа бзиа.
Илагьы ҵәыуа агәы иагоит, Арԥыс бзиа,
Арԥыс қьиа, Аҩсҭаацәа ачча иаиргоит,
Ашьхаруа бзиа!
АШӘА ХӘЫЫ
Дыҟан уа ҭакәажәык, уи амҩа даԥшыхуан, Аџьентельменцәа рзыҳәан ауараш лыршыхуан.
Рад гәышьа, рада!
Уа аҭакәажә лыԥҳа заҵә илыхьуан ашыӡгьы, Апапгьы деиҵасуа иҭахын длыхәаԥшырцгьы.
Рад мыхәа, рада!
Лыԥҳа заҵә даллыргарц уи ашыӡ – адагәажә, Уа аҩыџьегь наган еицышьҭалҵеит аҭакәажә.
Рад гәышьа, рада!
Аҭакәажә лыԥҳа уаҳа ашыӡ ҳәа акгьы лыхьуам, Апапгьы шьҭа уаҳа... мап, уаҳа игәы ҿыӷьуам...
Рад мыхәа, рада!
Луи акралгьы дызусҭада, Џьорџь адаугьы сҿаԥхьа?! Џьинни лгәы тҟәаны изгада, Са уи саԥхьеит, саԥхьа?!
Акралцәа рахь слыԥхьаӡоит, Шәышьқьырла абираҟқәа! Саԥхьа аҳәынҭқарцәа каиоит, Иреиԥшны ауаа гәаҟқәа!
АӠИАС ЕИР АХЫҚӘАН
Лассы иахатәеит аҵх ашәшьы, Иааиқәтәаӡом уаҳа аԥша абжьы. Уа аԥсҭҳәақәагь рыҵақьуа ақәа, Зымҩа инеиуеит еицрыхәхәа. Аԥсаатәқәагьы шьҭа ицеит зымҩа, Ашәарыццәагь цеит зымҩа. Гәырҩалагь са сеимлаҳәа,
Савоуп Еир аԥшаҳәа...
Иҵкапуа ҭагалангьы агәы, Ачарҭа арҵәыуеит мыцхәы. Ишаҟьоит заатәи аԥша ҵәыҵәы, Ахьҩежьра иналаҵауа аҵәы. Ишәарҭоуп иаакылҟьауа аԥша, Зегьы агоит ихәаш-хәаша.
Еир ацәанырра усс имкы, Саргьы саҟәнагоит сыхҭакы.
Сацәшәом са амшын агәаҿы, Ацәқәырԥа-жәыла – узго ухәаҿы; Сацәшәом ҵа змам зынӡагьы, Иахьаасықәшәауа аԥсрагьы.
Аха, сыԥсадгьыл – згәы рыӷӷоу, Ашьамҭлаҳәқәа сгәаҿы ирыххоу –
Ахьаагь сызҭо ирацәаны, Изгароуп наҟ иԥыҵәҵәаны!
Ихарахоит стәыла лассы, Иалыхәхәагь иалоу сыԥсы; Агәбылра ахьыскыз аџьа, Абзиабара, аиҩызара ԥшьа. Салам, сҩызцәа, саӷацәа,
Џьоук – аҭынчра, џьоук – Анцәа... Сахьцо изго сгәы иҭаҳәҳәа, Бзиала, с-Еир аԥшаҳәа!..
Убас саҿуп сара азҳара, Срыцәшәоит ауаа дуқәа збар. Схагахаргь ҟалап убра, Руаӡәи сареи ҳаизынхар!
Сара схәыҷуп, сара схәыҷуп, Заа аԥҳәысхара сҭахӡам. Сгәаҵа иҿыхогь даҽа мчуп. Сан дааныжь хара исҭахӡам.
Сан аныҳәаҽха ихәҳаны, Ашьҭалага ҿыц сзаалгоит. Чарашьҭахь уа иҭахханы, Аӡәы ирҟәыҷыр ҳәа сшәоит.
Ачараҿ сыҟазар сҭахуп, Аха, нас – аҩныҟа аара. Аӡын аҵх убасгьы иаууп, Аӡын сызуццом сара...
Еиӷьуп ааԥынра уазыԥшыр, Аԥсаатәгьы уа рыҭра рҳап. Убасҟан ҳамӡырха уҭашыл, Уаанӡа маҷк саргьы исызҳап!
ИНДИАҞА СЦОУМА, НАС, МЕРИ?
Индиаҟа сцоума, нас, Мери, Араҟа иааныжьны зегьы? Индиаҟа сцоума, нас, Мери, Ихьанҭазаргь сымҩа кыргьы?
Алимон, амандарин – рызегь, Ихырхәоит убас иԥшӡаны. Индиа иалшои, изакәызеи – Быԥшӡара аҿаԥхьа, ҵаны?
Исҭоубоуп, ибдыруаз, Мери, Банызбаз амш инаркны,
Ба боуп сзыруазыруаз, Мери, Сагьыҟоуп уи амца скны.
Ҭоуба уны ишсыбҭара ҳамҭас, Бнапы цқьа, бажәа разӡа. Сыԥсадгьыл ааныжьны сцамҭаз, Наҟ хара, наҟ хараӡа.
Абзиабара ҳамҩа арлашозар, Ҭоубала ирӷәӷәами зегьы.
Иамукәан уи ҳаиҟәнашозар – Ишәизааит амшгьы, иаргьы!
АШӘА
(Жәлар рашәа «Ишәыхәҳа аҳәымсагқәа» амотив ала
Ишәыхәҳа аҳәымсагқәа, Ибзиоуп рҿаҳәарақәа! Ишәыхәҳа аҳәымсагқәа, Шәырмеигӡакәа шәԥарақәа!
Сара хьаан дсыцзааит, Ԥҳәысда шьҭа иауам. Акызаҵәык ԥҳәысзааит, Уа хаҵа дызмам...
Илыцзааит, илыгзааит – Са сзын зегь акоуп. Дҿаасҭазааит, длыгзааит – Уахынла илашьцоуп.
Дқәыԥшуп, иаҳҳәап, аа – Сразҟы даҽакхоит. Дҭакәажәызаргь – заа Са схаҵеибахоит.
Уа ахшара лоуазар – Лнапала илааӡап.
Уа ахшара лмоуазар – Сгәыҵхақәа ирызҵап.
Арыжәтә бзиа илбозар – Дҩыжәмыз зынӡагьы. Арыжәтә бзиа илымбозар – Са исзынхап зегьы.
АԤҲӘЫЗБА ЛГӘЫҬШЬААРА
Сӡамҩақәарҿ алабжыш боит, О, есыуаха абра.
Уажәагь агәра згон, убоит, Убла-хаагь агәра.
Сӡыӷқәа абаҟоу иҭыҵны ицоз, Ҵәаҟаԥшьшәа, ицқьаӡа? Смаҟа абаҟоу, уа иҟазҵоз, Сӡарах гьагьаӡа?..
Ҳгәылацәа схыччо хаха,
Са сеибадырбоит.
Даргьы хшла икәабам, аха... Уа зегь Анцәа ибоит.
Уажәы-уажә дсыхәаԥшуа абра, Сан дҵәыуоит, дыхьуеит. Ахьымӡӷ зызхымгауа абра,
Саб рыцҳа дгәынқьуеит.
Саб ишьапы хьанҭа абжьы Саҳар наҟ сшәаҟьоит.
Сан илхакәаҳау ашәшьы, Анызбауа сгәы ҭҟьоит.
О, абзиабара-хаа лашәы Ашахеит, ижәбоит. Игәыкуаз аблақәа – уажәы Лабжышла искәабоит.
Мышшара имбааит убра, Имбааит зынӡагьы,
Абас срыцҳазтәыз сара, Дрыцҳазтәыз сԥагьы!..
АӠӘЫ ИЗЫҲӘАН
Сгәы ҭамгыло аисра иаҿуп, Хәлаанӡа аӡәы сизыԥшуп, Сиаргьы сзыцәом – аҵх ԥҽуп, Уа аӡәы сизыԥшуп, аӡәы.
Мап, дыҟаӡам уи аӡәы,
Ах, дабазбари уи аӡәы, Адунеи ду сакәшон уаҵәы, Сара дсыԥшаарц уи аӡәы.
Уа абзиабара-ԥшьа ашацәа, Иҳәатәы шәахымԥауа Анцәа, Уаанагеит сҳәартә рацәа, Дысшәырба сара уи аӡәы.
Аха мап, дыҟам уи аӡәы, Сылахь еиқәнаҵоит акы, Исымоугь сеигӡауам акы, Сара дсыԥшаарц уи аӡәы.
АМШЫНУАҨ ИԤҲӘЫЗБА
Схы нықәсҵар – цәамҭхаа бзиа, Аха иауам ацәқәырԥабжьы. Мшын-нырцә иҟоу – сҩыза бзиа, Дахьчоз уара удоуҳамчы.
Шәа-ӡыӡарагь гәыӷрақәакгьы, Са сгәаҵаҿ убас еиқәԥоит.
Уа ахчы еиҭымаҿ, гагақәакгьы Акы изеибырҳәошәа збоит.
Изакәу ззымдыруагь аиԥырҵра, Шәарак имоуцзар ҟалап. Деигәырӷьауеит амра ацәырҵра, Насыԥ имоуп, хьаа – мап.
Са убас ԥхыӡ бзиа збалааит, Ихымҵуазаргь аҵх ашәшьы. Убасгьы аԥхыӡ иснарҳалааит, Харантәи ацәқәырԥабжьы.
ДЕВИ
Еиҵыхуа ааԥынра анапқәа, Ианаҩычо ахәқәа, адәқәа – Са саацәырҵуеит сузгәыкуа, Уара сыԥшӡа, Деви!
Уԥшыз аџьнышқәа рхәаҿы, Уԥшыз ааԥынра агәаҿы, Аамҭа ҳхаагап уа ахәаҿы, Уара сымра, Деви!
Уа раӡыншәа аӡыхь ҿыпуеит, Аҟармаҵыс ашәа хнатуеит, Ааԥын қәыԥсычҳа уарҭәуеит, Уара сануцу, Деви!
Иԥсахны уа ажәҩан аԥштәы, Шьыжьшара анықәлауа адәы, Зегь анашьҭало рхатәы – Ушҟа снеиуеит, Деви!
Амш алашара ама ианцо, Аҵх анааиуа ашьҭа анҵо, Снаугәыҵаҳәҳәа сгәы ҟаҵо – О, сыхаара, Деви!
СХЫБХЫРЦ БЫЛШАУАН БАРА
Схыбхырц былшауан бара, Убас бхаауп, бгәыкуп мыцхәы – Аказы ибыҳәо зегьы убра, Иҟабҵарц баламгозҭгьы ргәы.
Ба бгәыҭбаара, быгәбылра – Ҳаҭыр бзақәӡам зынӡагьы. Ԥша кыдыгәгәалоушәа иара, Рыхәда инахыбшьуеит зегьы.
Иӡуеит ашәҭ аԥшӡара, афҩы – Ақәа ианапҟо хәыҷ-хәыҷы, Анапы ианадырго ӡәырҩы, Наҟ ианахысуа ирҟәыҷы.
Ибылшон мраҵасгьы аԥхара, Аха акгьы ҿҳәарадам ҵаны – Амҩа бнандыршәлоит бара, Ани ашәҭ иҿырхыз еиԥш зны.
ҨЫЏЬА АРԤАРЦӘА
Сендии Џьокии еигәылацәа бзиан, Сенди уаҩиашан, Сенди уаҩқьиан. Џьоки – иаб гәышьа имал дахатәан, Дзыҿцәажәаз аԥҳәызба уаҟа дҟаҭәан.
Џьоки амал змаз Меџьи дигеит уа, Сенди бзиа иибоз Мери дигеит уа. Џьоки иабхәа иԥара ԥҳәысыс игеит, Сенди насыԥ лаша иԥҳәыс илырбеит.
Шьҭа иаамҭоуп аӷба ацара, Сааныжьны кыршықәса дцоит, Дцоит бзиа избауагь сара, Аӷбагь ашьҭа наннаҵоит...
Сылаз сыгәжәажәо аҟәара, Адгьылбжьаха – сгәы зыршыз. Ҳлабжышо ҳаиԥырҵит абра, Иӡит аԥрагь сыззыԥшыз...
Схықәгылан абри аҿаҟьа, Аԥсаатә млашь рыбжьы ахьго, Иахьго ацәқәырԥа абжьы ҭҟьа, Ашәаԥшь сазыԥшыз сгәы саго.
Иныҳәаз уи абаҳчагь, ааи, Џьанаҭ иахьеиԥшу зегьы, Ла дахьыҵоу уа днеи-ааи, Маҷк сылгәалашәоз саргьы.
Бара иахьбыхәҭаз биаӡамызт, Бара иахьбыхәҭаз.
Бара бхалагь быҟаӡамызт, Дбыкәаиан бызҭаз.
Ба быԥшӡара бхыҵны ицазаап, Бмыцәаӡеит иаха.
Быҵкы акалҭ аарла илаӡазаап, Ирҟәыҷуп хаха.
Закә рыцҳарои бызҭашәазгьы, Иакуа быԥсы ахац.
Закә фатәузеи ибҿашәазгьы, Игьежьуа быблахаҵ.
Аӡаӡа ашьац-ԥшқарах аӡәӡәон, Бацшәаҳәон бара. Ашхырцәаӷьгьы быхаара ацәцәон, Ибырҭхаџьуан убра.
Бара иахьбыхәҭаз биаӡамызт, Бара иахьбыхәҭаз.
Бара бхалагь быҟаӡамызт, Дбыкәаиан бызҭаз.
Уахгьы-ҽынгьы аҵәыуара саҿуп, Сҩыза – амшынуаҩы сизыԥшуп. Агәырҩа зласхәаҽри сгәаҿы? Деибашьуеит амшын агәаҿы.
Ацәа сыхар – ԥхыӡ дызбоит, Шьыжь сҿыхар – дыӡхыҵ дызбоит. Уахыла аԥхыӡ, ҽынла агәырҩа, Сгәы дҭыҵны дгылом зымҩа.
Амшын агәаҿы – уа хара, Амшын ҳәаадаҿ – уа хара, Уаха – аԥхыӡ, ҽынла агәырҩа Сгәы дҭыҵны дгылом зымҩа.
Амра анкашуа амца аркуа, Са ианысыхьчо ҳуасақәа, Сшьапаҿ адгьыл убас ишуп, Иара аӷбаҿ ахысра даҿуп! Анцәа, суҳәом даҽакы,
Уи дацәыхьча аӷа ихы! Иҿагылоу иакәымкәа аӷа, Ианамуӡах са сҭарха!
Амшын агәаҿы – уа хара, Амшын ҳәаадаҿ – уа хара,
Уаха – аԥхыӡ, ҽынла агәырҩа Сгәы дҭыҵны дгылом зымҩа.
Уа алашьцара аҳра анауа, Иҟыу-ҵәыуа аӡынра анаауа, Ианҭаҳәҳәоу амза ахы-аҿы, Аԥша анасуа абна шьаҽы, Убас амшынбыжь саҳауеит: Анцәа иахь схы сырхауеит: О, стәыла иаҟәыгоу хара, Аӷбақәа урхылаԥш уара!
Амшын агәаҿы – уа хара, Амшын ҳәаадаҿ – уа хара, Уаха – аԥхыӡ, ҽынла агәырҩа, Сгәы дҭыҵны дгылом зымҩа.
Ароманқәа шәшырҟәаҵра, Еилкаам рҵара-мцра! Ӡәырҩы ргәы игеит илаԥшых, Ицәаҳәабжьара оумашәа,
Уа аҵәгәыр ианаҿашәа, Роберт Моссгил ауаҩы мҽыӷ.
«Грандисон» аԥиҵеит,
Шәыцәа наҟ иԥхеиҵеит,
Ус «Том Џьонс» шәатҟәеит еиҭа, Уа шәара шәгәаҵӷа 8ҵәа, Шәырҿахәхарц аӡӷабцәа Иеиԥшу Моссгилгьы ихаҭа!...
Бнапы ааган снапы ианҵа, Снапы ианҵа,
Снапы ианҵа.
Ҭоубагь уы, нас, ҳлахьынҵа Акы акәзаарын ҳәа, бара!
Абзиабара амч агәра згоит, Ацәаныррагь сытҟәа сагоит, Уи сшанықәуа агәра бсыргоит, Са баастәхаанӡагь бара!
Аҳәса хәыҷқәа зылаԥш схыз, Слаԥшықәырҵон, рылаԥш хыс, Аха абзиабара амца сзыркыз Бара боуп, сыԥшӡа, бара!
Бнапы ааган снапы ианҵа, Снапы ианҵа,
Снапы ианҵа.
Ҭоубагь уы, нас, ҳлахьынҵа Акы акәзаарын ҳәа, бара!
Аб иԥҳа заҵә уа шәарыцара дцеит, Аха данцоз уи шьаршьаф лымгаӡеит, Абнаҿ уи ауха ҵеигьы длыхшеит,
Дылалҳәеит уи лыԥраҳәа.
Иныцәлыхын аԥраҳәа, убасгьы иҵаӷан, Убасгьы ишкәакәан, убасгьы ирххан, Асаби икәлыршеит мыцхәы илгәаԥхан,
Голландиатәи уи аԥраҳәа.
Ауха, аб-аҭаҳмада уа қьаф иуан,
Зрыԥҵә зымҟьоз аҩқәагьы гыла ицауан,
Ус, ҵхыбжьон дӡырҩызар – бжьык иаҳауан,
Илаҳәаз уа ан лыԥраҳәа.
– Дызусҭада уа иҵәыуа аҵх агәазы, Сыԥҳа даныцәоу уа аҵх агәазы,
Наҟ дыжәга ҳзырҿыхаз аҵх агәазы,
Шәаах, ишәыртлеи аԥраҳәа!
– Ааи, ари дсабиуп – иан соуп сара, Ааи, ари дсабиуп – уабдухеит уара, Абысгьы димоуп уа иҳаҭәоу ҳара,
Ҵәҩаншьапуп илоу аԥраҳәа!
– Дызтәыда, дҭауаду, ма даамысҭоу, Ари ахәыҷы хԥара ас бгәы зызҭоу, Ихаҭа дхәыҷны уа ахаҵабжь зызҭоу,
Илаҳәоу абас быԥраҳәа?
– Схаҵа дуҭахызар Единбург дубоит, Ихьӡ-иԥша акәзар уи ахара игоит, Ххьала иқәҵоу амаҭәа ҿыцқәа ҳзааигоит,
Данидыр илоу аԥраҳәа.
– Бааӡырҩы, ҵеила згәы ҭәу ихыхәхәа, Сыҩцара ҩылагьы иҭәу ихыхәхәа, Сбаашқәа чарыцлагьы иҭәу ихыхәхәа,
Зегь уи исҭоит илоу аԥраҳәа, Ҳаҵәҩаншьап, илоу аԥраҳәа!
Аҵлақәа аныхнаты убра, Аԥша ҿаца риааиуа,
Еир снавалеит сара, Ҭагалан снеиааиуа. Ҭаҳмадак убра дызбеит, Аха чмазаҩымзи.
Уи аамҭа игәы агеит, Ихы хьанҭа икымзи.
Дсызҵааит: – Шьаҟауаҩ иҳәа, Иҳәа умҩа абахоу?
Амал ухоу уеимлаҳәа,
Ма агәаҳәара ухоу? Иудыруазар ма аамҭа ақәкы, Арыцҳара мамзаргьы,
Са сеиԥш ихьааугоу ҳразҟы, Ус ииагәгәа имцаргьы?
Ирықәырххо амал-уаа рҟамчы, Ананамгақәа рыцҳа,
Адгьыл – измыхәауа мчы, Ԥышәла ирцәаӷәоит, рыцҳа! Кыр ҭакарқәа сымч ршәеит, Исхызгеит ӡын хьшәашәагьы.
Ҳа ҳзы аџьамыӷәа-цәгьа ршеит, Иацысҵоит са сажәагьы...
Ауаҩы дқәыԥшнаҵ усс имкы, Аамҭа ашәымҭа ахихуеит. Уи шәышықәсагь хыс имкы, Хәыҷы-хәыҷла инихуеит. Ахыдарагьы иҽеиҭоит уи, Агәаӷьра иамам ҳәаа. Адунеи дзықәлазгьы закәи, Дгәаҟларцоуп уи, аа!
Уқәыԥшра аԥшалас еиԥш ицоит, Зегь агоит убасгьы.
Уа кыр зымчу – кыр ҟаиҵоит, Ихы агәра игоит убасгьы. Ажәреи арыцҳареи реицәоуп, Еицуп хаҵа-ԥҳәысны.
Адунеи узықәлагь убриазоуп, Угәаҟларц убысгьы.
Са с-Џьоки ҷкәына ԥхьагылоуп, Иеиԥшугьы дыҟам ҽаџьара. Даныхьчо – иҿырпын аанкылоуп, Аԥҳәызба – длыԥхьоит кәашара.
Исеиҳәон: беиԥшгьы дызбахьада, Зыбла еиқәароу, абас зыхцәу!
О, убас қьафурагь зоухьада, Ҳакәша-мыкәшагь ианҭацәу!
Иахьа хәлаанӡа арахә дрыцуп, Иауаз ақәа, иауаз асы.
Сара сыԥшуп, сычҳара ыӡуп, Дмааӡои ҳәа аҩныҟа лассы.
Ус, хәылбыҽха уи даагәарлоит, Снаигәыдиҳәҳәалоит саргьы. Џьокии сареи абас ҳахәмарлоит, Дықәуеит сышилаимҵо аӡәгьы.
Уа адәҳәыԥш ашьацраҿ аҿар еизаны, Аныҳәаҽха ианыкәашоз уаҟа еисаны, Уи сарԥыс гәрамга деиҭазбеит иахьа, Сгәаҵангьы сыхәра аҽарҿыцит ҩаԥхьа.
Сгәалсра аӡәы имырдыруа ахаан изӡоит, Аха сыԥсы зыӷраз уа цәымӷыс сҟаиҵоит. Ҽаӡә дызбаргьы ҟамлои, игәаҵа сҭаԥшы, Мшәан ари игарызма сгәы зегь ҭаԥҽы?!
Уа аԥҭа еилахынҳәқәа ирҿыҵуашәа ақәа, Сылабжыш рыцҳақәагь цон исҿыкәкәа. Абзиабара лабжышқәа сгәаҵа иԥытлоз Шәакәмызҭгьы ахьаа сагаргьы ҟамлоз?!
О, хьык ацырцырра дагама игәаԥхан, Ус акәзаргь агәрамга исҭом гәыбӷан. Аха иара сшиԥсахыз, уаҟа ҵангьы, Са сгәы даԥсахуамызт уи зынӡагьы.
АҚЫҬА МОХЛИН АԤШӠАҚӘА
Ақыҭа Мохлин иҟоуп аҭыԥҳацәа ссирқәа, Урҭ рҩызцәа аԥшӡақәа убашам џьара. Рныҟәашәа ԥшӡа, рҵыкқәа аумаӡа иркуа, Парижи Лондони рымҳәыр рықәуп дара.
Мисс Миллар деиҿкаауп уа Феиа лыҵкысгьы, Мисс Маркланд дгәыкуп, дҟәыӷоуп Мисс Смит. Мисс Бетти деиқәоуп; еҳ Мартон лнабзыҭгьы... Аха Џьин Армор дызгаз зегь рыла длырҭәит.
Адунеи зегь уи аҽахьыгӡа, Ԥхарреи лашареи ирышьҭан. Ус, ҳхьычԥаԥыр цеит зынӡа, Иӡит изышьҭазгьы рышьҭа.
Убасҟан: ихыдоу мыцхәы, Ҳаҭыр ақәҵара иаҟәыҵит. Убасҟан: изызҭамыз агәы, Уи абзиабара иаҟәыҵит...
МИСС ФЕРРЕР
Дырҟәаҵит апоет-адраматург , Уа анцәақәа хыс иркуа.
Уи усс икым Единбург –
Уа иҟоуп амуза ссирқәа.
Гомер жә-музак дрызшәаҳәеит, Ҳаҟәыҵп амцхаҵарагьы! Жә-мисск зегьы иреиӷьны ибеит, Феррер леиԥш мацарагьы.
Иац уа алашьцара схаԥан, Сцон агәырҩа сафан. Сышьҭахь-саԥхьа зегь, абан, Иҭаҳәҳәо анаҟә аван.
Абар-абар, акгьы сагеит, Сгәы ԥаҟь-ԥаҟьуа иҭыҵит. Ус, акәакьаҿ ба бызбеит, Сымҵәыжәҩақәагь шьҭыҵит.
Сажәеинраала ԥшӡа хыркуа, Амца иску бымбозаргь, Анцәа сиҳәоит, ба ибызкуа Споезиагь сыпрозагь...
Ааԥынра атәгьы ҟанаҵеит, Зегь аҩычеит, зегь қәнаҵеит, Уи бацны сгәаҵаҿ бнаӡеит, Бара сыԥшӡа, Глоиа!
Анаҟә еиԥш бкасы бхыршәоуп, Ба бангәылҵызгьы абыржәоуп, Бгәы иҭыҵуа бзиабара ашәоуп, Бара сгәыӷра, Глоиа!
Ари ашьыжь еиԥш ба бымшуп, Ари ҳамреиԥш ба быԥшуп,
Ба бымҩагь – сара саԥшуп, Бара сразҟы, Глоиа!
Қалақь хәыҷык бзиа избоит, Ҩын хәыҷыкгьы иара убра. Са сгәы сыхан уахь сагоит, Џьин аԥшӡа дынхоит убра.
Издыруам аӡәымзар аӡәгьы, Са лассы-ласс уахь сызцо. Ибдыруеит баргьы, Анцәагьы – Абзиабара еидаран сызҵо.
Аҵх ырлашо ба быԥшуп, Абаҳчагь ыцәоуп еиқәшьшьы. Са сымҩа аркьаҿра саҿуп,
О, ибаҳауама сгәы абжьы?!
