

АԤсуаа ретникатәи рполитикатәи тоурых адаҟьаҚәа

*  *  *

Аԥсуа ҵарауаҩ ду Шалуа Инал-иԥа ишәҟәы «Аԥсуаа ретно-кульитуратә ҭоурых азҵаарақәа» ҳәа хьӡыс изманы, Аҟәа ашәҟәҭыжьырҭа «Алашара» аҟны урысшәала иҭыҵыз наџьнатә аахыс ҳҭоурых ҵаула ҳахызбаауа, афальсивикациа азызуа ақырҭуа шовисент ҵарауаа аӡәырҩы рыхлахаҵ аргьежьит, аԥсуаа ари аҩыза аҭоурых рызҭада ҳәа иҳәҳәо ршьапы иқәгылт. Ҳәарас иаҭахузеи, реиҳабырагьы урҭ ирыдгылан иага шәызҳәозаргьы ишәҳәала, аага шәзаԥырхагахозаргьы шәаԥырхагаха ҳәа. 
Усҟан агазеҭ «Аԥсны ҟаԥшь» аредакциа акультуреи абзазареи рыҟәшаҿы аус зуан. Аредактор Сергеи Кәыҵниа исыдиҵеит Шалуа Инал-иԥа ишәҟәы иазкны ҳҭоурыхҭҵааҩцәа аӡәы астатиа ҳзиҩырц азын иасҳәарц. Сара саалаган СССР аҭҵаарадыррақәа Ракадемиа иатәу Мрагылараҭҵаара Аинститут аҭҵаарадырра усзуаҩы еиҳабы, аҭоурыхтә ҭҵаарадыррақәа ркандидат В. Г. Арӡынба ашәҟәы изызҩит (иареи сареи уаанӡагьы ҳаибадыруан, иадрес сыман) Шалуа Инал-иԥа ишәҟәы «Аԥсуаа ретнокультуратә ҭоурых азҵаарақәа» рзы иеиҵыху астатиа ҳзааишьҭырц.
Сыззааиуа, усҟан ҳҵарауаҩ ду ишәҟәы аҭыӡшәа ҵысхьан, даҽакала иуҳәозар ҳгәылацәа хазынақәа автор иқәыӡбо иалагахьан «Аԥсны аҭоурых ииашамкәуа иҭиҵааит, иааирыԥшит» ҳәа. Урҭқәа Владислав Григории-иԥа илымҳаҿы имнеиқәа иауҟахыз идыруан ҳҵарауаҩ ду иҿыгылоз, иусумҭа ду хәыдазтәуаз амчқәа закәыз. Аха акгьы агәхьаа мкӡакәа, ихаҭа абаҩхатәра змаз аҭоурыхҭҵааҩы слаиакәыз ала аиашахаҭа дадгыланы иҩны иааишьҭит сыхьӡала абра ҵаҟа ианаҳҵо астатиа. Насгьы агазеҭ «Советская Абхазия» ирысҭарцгьы шиҭахыз иҳәоит иациҵаз асалам шәҟәаҿы.
Сара сладтәалан иеиҭазгеит астатиа, нас Ш. Инал-иԥа иганы сизаԥхьеит, игәаԥхеит авторцәа аус ду ҟарҵеит, иҳәеит, амала ҳақәырфар ҟалап ҳәа нацҵаны. Астатиа анҭыҵ мчыбжьык ааҵаанӡа ақырҭуа ҵарауааи аполитикцәеи атәыла дырбгеит, аԥсуаа рҭоурых ҵаула аазырԥшуаз ашәҟәы ақәыӡбара иалагеит… Аха акгьы рылымшеит, Шалуа Инал-иԥа ишәҟәы иахьагьы, уаҵәгьы, наҟ-наҟгьы ҳҭоурых ҵаула-азқьышықәсақәа иргәылсны иаауа  ҭызҵаауа аусумҭақәа иреиӷьз акы  акәны иаанхеит ҳаԥсуаҭҵаараҿы.
Сызааиуа, Аԥсны аҵеи ду Владислав Григор-иԥа имилаҭи иԥсадгьыли рзы имаз абзиабара илаз агәыӷьра аԥхьаа ҩаԥхьа идаагало абри астатиаҿгьы имҩашьо иубоит.


Р. Хә. Қапба.









Рацәак ҵуам ашәҟәҭыжьырҭа «Алашара» урысбызшәала иҭнажьижьҭеи еицырдыруа аԥсуа кавказҭҵааҩы, апрофессор, аҭоурыхтә наукақәа рдоктор Ш. Д. Инал-иԥа ифундаменталтә монографиа «Аԥсуаа ретно-культуратә ҭоурых азҵаарақәа» ҳәа хыс измоу. Ари аусумҭа ду автор акыр шықәсақәа инаукатә ԥшаарақәеи ҽышәалатәи аусуреи ирлыҵшәоуп. Амонографиа азкуп дара иуадаҩу, насгьы иахьауажәраанӡагьы имаҷны иҭҵаау ажәытәӡатәи аамҭа инаркны XIV ашәышықәсанӡа аԥсуаа ретникатә, акультуратә-политикатә ҭоурых аҭҵаара апроблемақәа.
Ажәлар рыҿиара аетап хадақәа еинеиԥынкыланы уамаамҭа зҵазкуа апериод абас еилыхха рныԥшылареи рыҭҵаареи аус аҿы хымԥада иаҭахын ахы иархәазарц еиуеиԥшым ҵабыргра зуа адырраҭарақәа – адырратә хыҵхырҭақәа, археологиа, алингвистика, атопонимика, афольклор, аетнографиа. Абас дагьныҟәеит ҳазҿу аусумҭа автор. Уи абарҭ адырраҭарақәа зегьы ҟәырҷаха-ҟәырҷаха еизигар, иԥшаар, иҭиҵаар акәын, насгьы урҭ адырраҭарақәа зегьы аҵарауаа еиуеиԥшым агәаанагарақәа рыла ирыхәаԥшуеит, ирызнеиуеит, иҭырҵаауеит. Убри аҟнытә ухаҿы иааумгарц залшом автор закә џьабаа дуу иусумҭа иадибалаз, илиршаз.
Ш. Д. Инал-иԥа ишәҟәы шьақәгылоит бжь-хык рыла: «Зааӡатәи аԥсуаа ретникатә ҭоурых», «Аполитикатә хсаалеи ҳара ҳера ҟалаанӡа III-II азқьышықәсақәа раантәи Алада-Мрагыларатәи Амшын Еиқәа агаҿа ауааԥсыра ретникатә еилазаара», «Мраҭашәаратәи Кавкази Азиа-Маҷи ретно-культуратә еимадарақәа», Антикатәи аепохаан Алада-Мрагыларатә Амшын Еиқәа агаҿа аетникатә ҭагылазаашьа», «Ажәытәӡатәи аԥсуаа рхылҵшьҭрақәа» (рплемиақәа), «Абызшәа», «Заатәи афеодалтә Аԥсны аполитикатә, аетникатә ҿиара». Алагала ахәҭаҿы иарбоуп ааетногенезиа атеориатә шьаҭақәеи аԥсуаа ретногенез аҭоурых аҭҵаареи ирызку ахҳәааҟаҵара.
Аусумҭа ду алкаа хадақәа иуарҳәоит: аԥсуаа хылҵшьҭрала ирзааигәоу ашәуааи дареи генетикала ишрыларсу адагьы (адыгьаа, ҟабардаа, ачерқьезқәа), иара убас 1864 шықәсанӡа Шәача араион аҿы инхоз уажәы кьоу-шәоуқәак Ҭырқәтәыла иҟоу аублаа. Арҭ ажәларқәа реизааигәараҿы акрызҵазкуа, нас макрада шаҳаҭра зуа акоуп рбызшәақәа. Урҭ ажәларқәа хараӡа зны бызшәак акәын ирымаз, рзеиԥш шьаҭа акын. Иҟалап абри акра шьақәханы иҟазҭгьы ҳара ҳера ҟалаанӡа III ашәышықәса анҵәамҭанӡазгьы. Хылҵышьҭрала еизааигәоу, еигәыцхәу ҳазҿу абызшәақәа иахьатәи реиԥшымра иахҟьоит урҭ акыраамҭа рхала аҟаларазы рырҿиара апроцесс амҩаԥысра.
Аԥсуа дыгатә бызшәақәа, ишаабо ала, генетикала иргәыцхәуп, ирзааигәоуп хаттәии (протохеттәи), касксктәии абызшәақәа. Хаттаа – Азиа-Маҷ, Аҩада-Мрагылара инхоз ажәытәӡатәи жәларын. Ҳара ҳера ҟалаанӡа III-II азқьышықәсақәа рҳәааҿы абра хыхь зыӡбахә ҳҳәаз атерриториа иқәнагалеит аплемиа (ажәлар) ҿыцқәа, урҭ аҭоурых аҿы идыруп хеттаа ҳәа. Хеттаа злацәажәоз рбызшәа индо-европатәи абызшәақәа ргәыԥ иатәын. Индо-европатәи абызшәақәа рҭаацәара иаҵанакуеит абарҭ, иаагап, абырзен, алатын, аславиан бызшәақәа. Хаттааи урҭ ирыланагалаз аплемиа ҿыцқәеи акыраамҭаӡатәи реицынхара, реицыҟазаара иабзоураны, аҵыхәтәан наҟ-ааҟ еилаӡҩахеит (ассимиллиациа рыхьит). Аха дара хаттаа ирыланагалаз ажәлар ҿыц ироуит хаттаа рнырра, урҭ хатаа рҟынтә ирыдыркылеит, ирымрыԥсахит асоциалтә структура, аматериалтәии адуҳатәии культура аелементқәа, хәҭакахьала, арелигиа. Хаттәи абызшәа абаҟақәа ртекстқәа рхаҭақәа аҵәҩыратә (аклиноҩыратә) ҟазшьеи, еиҳараӡак урҭ аритуалтә, аморфологиатә ҵакы рымоуп, аамҭала иаҵанакуеит ҳара ҳера ҟалаанӡа II азқьышықәса.
Хаттаа, ишаабо ала, хылҵышьҭрала акаск жәлар ирзааигәан. Аҵәҩыратә документқәак рҿы иаабоит акаскцәа абешла ҳәагьы ирыхьӡны. Аԥсуа-адыгьтәии хаттәии абызшәақәа шеизааигәоу, Ш. Д. Инал-иԥа игәаанагарала иаанарԥшуеит арҭ абызшәақәа рграмматикатә структура еиԥшра, иара убас ретнографиатә параллельқәа, ҿырԥштәыс иаагап анцәахәқәа рыхьӡқәа. Аԥсуа-дыгагьтә бызшәақәеи акаск бызшәеи реиуара шьақәнарӷәӷәоит акаск жәлар рхатәы хьыӡгьы касогааи, кашогааи рыхьӡқәа реизааигәарагьы. Арҭ ажәларқәа авизантиатә, арабтә, ажәытәӡатәиқырҭуатә, ажәытәӡатәиеирмантә, ажәытәӡатәиаурыстә, абжьаратәи ашәышықәсатәи аҩыратә баҟақәа рҿы адыгьтә хылҵышьҭрақәа (ажәларқәа) ҳәа ирышьҭан, иагьынхон Ҟәыбина аԥшаҳәа, нырцә-аарцә, Каск асиноним бешла иазааигәоуп аԥсуаа.
Аԥсуа-дыгатә жәларқәа ирыҵаркуаз атерриториа, Кавказ Амшын Еиқәа агаҿагьы налаҵаны иаарԥшуп наҟ-ааҟ еидҳәалоу, еиларсу аҭыԥантәи археологиатә культурақәа, ианамуӡах заатәи аметалл аепоха аахыс. Заатәи аџьазтә епохаан Аҩада-Мраҭашәаратә Кавказ аҿиара иаҿын адольментә культура. Адольменқәа – ахаҳәтә ргыларақәа, рыҩныҵҟа аԥсыбаҩқәа урҭ рцәа-ржьы анцалак, ианыцқьахалак ашьҭахь, иҭадыргылон. Ари ақьабз (абриад) иахьӡын аҩнтәи аԥсыжра. Абарҭ рҩызцәа аргыларақәа аҿырԥштәқәа аарыԥшуп Аԥсны, хәҭакахьала, аҵыхәтәантәи аамҭазы иаарԥшуп Оҭҳара. Адольментә культура областла иаҵанакуеит аԥсуа адыгьатә жәларқәа XIX ашәышықәса аҩбатәи азыбжьазы иахьынхоз атерриоториаҿы ада адольмен иашақәа, хыхь иарбоу атипқәа иреиуоу, џьаргьы макьана имааԥшыц. Абарҭ рнаҩсангьы, ҩынтәтәи аԥсыжра ақьабзқәа археологиатәии аҭоурыхтәии адыррақәа рыла ирҵабыргуп, иаарԥшуп Аԥсны атерриториаҿы антикатә епохаангьы, абжьаратә шәышықәсақәа рзгьы, уимоу, 18-тәи ашәышықәса аҟынӡагьы иуԥылоит. Абри аҩыза аԥсыжратә қьабзқәа аԥсуаа рҿы аҟазаара (аҭыԥ амазаара) шьақәнарӷәӷәоит, Ш. Д, Инал-иԥа излеиҳәо ала, аԥсуаа ауаҩы иԥсы азы ирымаз адунеихәаԥшышьагьы, уи зхылҵыз ркульт акәны ирыԥхьаӡон, ҷыдала ахыбаҩ ажәа адольмен, адамра иахылҿиаазаргьы, уи аҟынтә иаазаргьы ауеит. Абарҭ рҩызцәа шьаҭас иҟаҵаны автор дазкылсуеит, иҟаиҵоит алкаа: хыхь зыӡбахә ҳәоу акультуратә баҟақәа зыргылаз ажәытәӡа абри атерриториаҿы иқәынхоз аԥсуаа адыгьцәа рхылҵышьҭра еиуоу шракәу, дара ишыртәу. Абри алкаа, шьақәнарӷәӷәоит атопонимикагьы, аҭыԥқәеи, аӡиасқәеи, ашьхақәеи рыхьӡқәа уҳәа убас иҵегьы. Убас, ажәытәӡатәи Аԥсны атопонимика ашьха ҭыԥқәа рыҟны еиԥш Амшынеиқәа  агаҿагьы ԥсыуа хылҵышьҭроуп.
Атопонимқәа: агыруатә, ашәануатә, ақырҭуатә хылҵышьҭрақәа иахьатәи Аԥсны атерриоториаҿы ицәырҵуеит икьасоу абжьаратәи ашәышықәсақәа репохазы, урҭ акырџьара ирыԥсахуеит аԥсуа топонимика. Ажәытәӡатәи аԥсуа-адыгьтә топонимика аҭыԥ ҳԥылоит Мрагыларатә Амшынеиқәагаҿа зегьы аҿы. Ари афакт ас шакәыз азгәарҭахьан аҵарауаа дуқәа Н. И. Марр, С. Н. Џьанашьиа. Ажәытәӡатәи атопонимқәа рҟынтәи иахьанӡагьы ирацәаӡаны ишышьақәхаз ҳирбоит Ш. Д. Инал-иԥа.
Аԥсуа-адыгьатә бызшәақәа рҿы еиԥшны ишьақәханы иҳамоу ажәақәа: ага, абна, аԥса, амза уҳәа убас иҵегьгьы  иаҳдырбоит абарҭ  ажәларқәа рбызшәа ашьаҭақәа акны  ианыҟаз, насгьы агеографиатә ҭагылазаашьа усҟан  иахьаныз аҭыԥ аҿоуп иара иахьагьы иахьыҟоу. Абраҟа иарбоу адыррақәа зегьы рыла Ш. Д. Инал-иԥа иҟаиҵоит алкаа «Нхыҵ-Кавказ ацентртә хәҭеи Мрагыларатә Азиа Маҷи (Ладатәи-Мрагыларатәи Амшынеиқәа агаҿа зегьы налаҵаны)», рҿы еиҳаракгьы ишынхоз, ишаныз аԥсуа адыгьатәи, нас урҭ ирзааигәаз абешлатәи (абешла) касктәи аплемиақәа, ажәларқәа, ақарҭвелтә етникатә елементқәа цәырҵуеит Мрагыларатәи Ладатәии, Амшынеиқәа агаҿатәии акыр ихьшәаны. Иарбоу аматериал аҿы аԥсуа-адыгьтә племиақәа (ажәларқәа) раԥхьаӡа ранылара, рынхара еиԥшу алкаа аҵыхәтәантәи аамҭазы иҟаиҵеит асовет мрагылараҭҵааҩы ду И. М. Диаконов.
Иҵаулоу ашәышықәсақәа ҭҵаауа, хронологиала еиҳа ҳаамҭа иазааигәоу, ҷыдала антикатә период аепоха аантәи ишьақәгылаз ҳара ҳера ҟалаанӡа VI ашәышықәсақәа Колхидатәи аҳәынҭқарра атерриториеи ауааԥсыра реилазаареи дахәаԥшуеит Ш. Д. Инал-иԥа. Автор иҟаиҵо алкаа излаҳнарбо ала, Колхидатәи аҳәынҭқарра ауааԥсыра акырӡа еилаԥсан, иӷран етникатә ҳасабла уахәаԥшуазар. Ауааԥсыра рахьтә ахадаратәқәа ируакны иҟан, - (реилазаараҿы) иҳәоит автор, - ажәытәӡатәи аԥсуа племиақәа (хылҵышьҭрақәа). Урҭ культуратә-политикатә еизыҟазаашьала ирыдҳәалан Колхидеи колхааи.
Антикатә епохаан аԥсуа племиақәаны Ш. Д. Инал-иԥа иԥхьаоит, ишьоит, хәҭакахьалагьы аԥсилаа, абазгаа, санигцәа, мсимианаа. Урҭ руак ахьтә – аԥсилаа рҟынтә иаауеит ахатәыхьӡы аԥсуаагьы. Аԥсилаа рыхьыӡ ҳара ҳера аан актәи азқьышықәса агәҭахьы нахыс еиҳа-еиҳа ианыҵуа иалагеит аҭоурыхтә хыҵхырҭақәа рыҟнытә. Егьи аԥсуа племиа – абазгаа ҳԥылоит ихьшәоу абжьаратәи ашәышықәсанӡагьы.
Абазгаа VI –VII ашәышықәсақәа рзы ҳҭны қалақьс Аноҟоԥиа рыман (Афон Ҿыц). Урҭ, ҵабыргыуп, Византиатәи аимпериа иахьыԥшын, аха уи аҩнуҵҟатәи аԥсҭазаараҿы акыр рыҵаркуа иҟан, рроль дуун. Избан акәзар, аимператор Иустиниан I хаҭала дзыхьчози иалкааз византиатәи архәҭа аԥсуаа (абазгаа) рыла ишьақәгылан, насгьы акырынтә активла рхы аладырхәхьан идууз арратә-еибашьратә операциақәа рҿы. Иара убас аԥсуаа рышьҭа-мҭа ҿаҿаӡа ианырҵеит византиатәи аимпериа аполитикатә қәԥараҿгьы. Ш. Д. Инал-иԥа излазгәеиҭо ала, аԥсуааи византиааи иааигәаны реиҿцаара еиҳагьы иацхраауан «рдинастиатә еимадарақәа аҭаацәа раԥҵаралагьы. Абазгаа раҳкәажәцәа ԥҳәысс иргон византиатәи аимператорцәа рыҷкәынцәа». 
Иустиниан I иаан Константинополь иартын аԥсуаа рхәыҷқәа рзы ашкол, уаҟа иазыҟарҵон, ауахәама аусзуҩцәа, аԥшьацәа. Излаабо ала, абазгаа руаӡәк Константинополь ашкол аҿы аҵара зауз, Ш. Д. Инал-иԥа излеиҳәо, излашьақәиргыло ала, дреиуан Иоанн Абазг. Уи аамҭазы Иоанн Абазг аҵара ду змаз уаҩын. Уи  арҵаҩы, афилософ Иоанн Италии иареи еицырҩуан анаукатә трактатқәа. Иара убас аҭоурых аҿы идыруп «Итал диаамҭанытәны, еиҭа ҵарауаҩ дук Георги Авасг ҳәа даҽаӡәгьы». Аха уи изкны уаҳа дырраҭарак аанымхеит, ҳара ҳҟынӡа имааӡеит.
Абазгаа, иара убас аԥсилаа, аусумҭа автор излаирҵабыргуа, излеиҳәо ала, «ицәырҵит урҭ еизааигәаз ахылҵышьҭрақәа зегьы еидызкылоз гәыцә хаданы. Абри усҟантәи аамҭазы амчхара ду зманы иҟаз агәыцә хада хәыҷы-хәыҷла аҽеиднакылон, иарӷәӷәон, аҟалара иаҿын Аԥсны иакыз аԥсуа феодалтә жәлары. Убасҟан зыҽзырӷәӷәаз, зҽеизызкыз амчқәа амҩа ианырҵеит, Аԥсуа ҳәынҭқарра аҟалара апроцесс аадыртуеит».
Зхала иҟаз аԥсуа ҳәынҭқарра, Аноҟоԥиа аҳҭны-қалақьс измаз, акырӡа зҵазкуаз арратә-политикатә цитадель, иҟалап ихыркәшахазар аԥсуа ҳәынҭқарратә политикатә усзуҩы ду Леон II ихаан, 797 шықәсазы. Аҵыхәтәан уи Византиа дахьымԥшуа ахақәиҭра игеит, насгьы иӷәӷәаны еилымшәо  еидиҵеит Абазггьы Аԥсилгьы, иагьрылеиҳәеит ихаҭа иҳәынҭқарраҿы иреиҳаӡоу напхгаҩыс дшыҟоу, титулсгьы ихиҵоит аԥсҳа. Ашьҭахь иара иҳәынҭқарра иалаиҵоит Лазикагьы. «Қарҭлис Цховреба» адырраҭарала Леон II иҳәынҭқарра наӡон Сурамтәи ашьхақәа рҟынӡа.
Аԥсуа ҳәынҭқарцәа рполитика ақәҿиара азҭоз амзызқәа ирхыԥхьаӡалазар алшоит урҭ усҟантәи аамҭазы араб мпыҵахалаҩцәа рыҟнытә имаҷны аԥхасҭа ахьроуаз. Убри аҟнытә ишьақәхеит аматериалтә, ауааԥсыратә ресурсқәа. Убри инаваргыланы, Ш. Д. Инал-иԥа ииашаҵәҟьаны иазгәеиҭоит: «иуадаҩуп ухаҿы аагара, аԥсуа ҳәынҭқарцәа рхатә експансионисттә гәаҳәарақәа рҿы абри аҩыза алҵшәақәа роуамызт, урҭ компактла етникатә уааԥсырала еилаҵәаны ртәылаҿы иҟамзҭгьы, иӷәӷәамзҭгьы, насгьы хыԥхьаӡарала ирацәамзҭгьы».
«Аԥсуа ҳәынҭқарра, - иҩуеит Ш. Д. Инал-иԥа, - иамҽханакуан Аҩада-Мраҭашәарахь Никопсиа инаркны, Мрагыларахь Сурамтәи ашьхақәа рҟынӡа, Ладаҟа аӡиас Чорох аетап аҿы, аҳҭны-қалақь ԥсуа қалақь Аноҟоԥиа Қәҭешьҟа иаргаанӡа. Ари аҳәынҭқарра ыҟан «аԥсуа милаҭтә ҳәынҭқарраны, ауааԥсыра ретникатә еилазаашьалагьы, иара убас уи аусура аҟазшьалагьы, политикатә линиалагьы».
«Аԥсуа-ақырҭуатә ҳәынҭқарра» аҭоурых хыркәшахеит аҵыхәтәантәи аӡәгьи дзыҭнымхаз аԥсҳа Феодосиа Алашә ила. 975 шықәсазы ҳәынҭқарс дықәдыргылоит Баграт Багратиони. Уи абшьҭрала таокларџьеҭтәи аҳра зықәнагоз иакәын, иан шьҭра акәзар – аԥсуа ҳәынҭқарцәа дырхылҵышьҭран, уи иан аҳҳәынҭқар-ԥҳәыс Гәырандухт аԥсуа ҳәынҭқар диԥҳан. Аха аҵыхәтәан аԥыжәара ииасуеит ақырҭуа династиахь. Убас шакәызгьы, аԥсуа династиа, хаҭала аԥсуаа Қырҭтәыла аидҵараҿы ароль ду нарыгӡеит.
Абри еидҵаз аҳәынҭқарраҿы анырра ду рыман аԥсуа елементқәа. «Акыр зҵазкуаз иарбан уснагӡатәызаалак аҿгьы аҳәынҭқар-ԥҳәыс Ҭамара, лаҳҭынра аҩнуҵҟа, аҳәаанырцәтәи асасцәа анлыдылкылоз аума, ус аҳәынҭқарратә зҵаатәқәа анылӡбоз аума, иахьабалак аԥсуаа алатәан, урҭ аламырхәыкәа бзанҵык имҩаԥысуамызт уснагӡатәык. Ақырҭқәа ҳәынҭқарцәа ихарҭәааны ртитулқәа реиқәыԥхьаӡараҿы, ҿыԥштәыс иаагап, аԥара ҿырпқәаҵәҟьа рҿы ианырҵон «Аԥсны аҳәанҭқар», «аԥсуаа рҳәынҭқар» ҳәа.
Еидҵаз аҳәынҭқарраҿы иӷәӷәахауан, иаҿын аҿиарагьы аԥсуа жәлари ақырҭуа жәлари шәышықәсала аҭоурых ҵаулаҿ аԥашәқәа змаз реиҩызара. Аԥсуаа еснагь ақырҭцәа ирывагылан арабцәа, амонголцәа, иара убас егьырҭ ампыҵахалаҩцәа ирҿагыланы ақәԥараҿы. Аԥсны иалалон ақырҭуа культура аелементқәа, аԥсуаа ркультура аагозар, уи алалон Қырҭтәыла.
Ш. Д. Инал-иԥа иусумҭа иаԥхьалак имбарц залшом абри аҩыза афакт – автор аԥсуаа ретникатәии рполитикатәии ҭоурых акырӡа зҵазкуа апроблематә зҵаарақәа дышрыхәаԥшуаз, ишҭиҵааз.  Уи иааирԥшит шьарда еилыхха, ҳхаҿы ибзианы иаагартә иҟаиҵеит аԥсуа жәлар инароуӡаны рҭоурыхтә ԥсҭазаара аҿиара асахьақәа. Абри асахьа уажәтәи аетап аусумҭаҿы ухаҿы иааиуеит агәра угартә. Абас иҟоуп автор игәаанагара: аԥсуааи адыгьцәеи, нас дара ирзааигәоу аплемиақәеи ажәытәӡатәи аепохазы дара ретникатә ҿиараҿы ирыҵакны ирыман амшынеиқәагаҿа атерриториеи Мрагылара Азиа-Хәыҷи аҟынӡа.
Ҷыдала арҽхәара иаԥсоуп аусумҭаҿы Аԥсуа ҳәынҭқарра иазкыу аҟәша. Араҟа аҵабырг еиламырскәа егьырҭ аҭҵааҩцәа, аҵарауаа ирдыруа афактқәа ихы иархәаны автор иаҳирбоит Қырҭтәыла аҭоурых аҿы аԥсуаа иаадырԥшыз ароль ду. Абри инадҳәаланы, иазгәоумҭарц залшом академик Г. А. Меликишвили аҵыхәтәантәи иусумҭаҿы иаҵшьны ишазгәеиҭо Аԥсуа ҳәынҭқарра ароль, усҟантәи аамҭазы уи иаанарԥшуаз амчхара ду Қырҭтәыла иакыу ҳәынҭқарран аҟалараҿы.
Византиатәи аимпериеи, уи акультуреи, аԥсуааи реизыҟазаашьа атема раԥхьаӡа акәны ицәыргоуп, аҭҵаарагьы аиуеит Ш. Д. Инал-иԥа иусумҭа ду аҿы. Иҳалшоит ҿыӷәӷәала ишьақәҳарӷәӷәарц абри хыхь излацәажәо атема Византиатәи аимпериеи, уи акультуреи Аԥсни реизыҟазаашьа Ш. Д. Инал-иԥа ишәҟәаҿы ицәыргоу, азеиԥш рамкақәа инарҭаршәны, аринахысгьы афактқәа еизгауа ,акырынтә ишазхьаԥшуа аспециалистцәа, аҵарауаа.
Иԥсабаратәуп, еилкаауп абри аҟара иуадаҩу, зымҽхак дуу, насгьы иахьанӡагьы имаҷӡаны иҭҵааз аԥсуаа ретникатә, культуратә-политикатә ҭоурых иаҵанакуа апроблемақәа реилкаараҿы автор иманшәалам ҭыԥқәак ицәыҟаларгьы шалшо. Аусумҭа аструктуреи аҩышьа аишьҭагылашьеи маҷк еиланагоит иалоу ахы «Абызшәа». Абри ахы ҷыдала иалкаамзар еиӷьзар ҟаларын, аусумҭа егьырҭ изшьашәалоу аҟәшақәа рҿы иалаҵан иҟаҵазар алшон. «Абызшәа» иалкаау ахаҿы автор ииҳәақәо џьара-џьара кавказтәи абызшәақәа рклассификациа азҵааразы, хәҭакахьала, аԥсуа-адыгьатәи, ақарҭвелтәи абызшәақәа реиуара аҟны иҟоуп еиҿагыло, аха еиҟароу азинқәа змоу дунеихәаԥшышьак. Дунеихәаԥшышьак ала аԥсуа-адыгьатәи ақарҭвелтәи абызшәақәа реизыҟазаара, реиуара шьақәрыӷәӷәоуп, егьи адунеихәаԥшышьала игипотезоуп. Ҵабыргыҵәҟьала, Кавказтәи абызшәақәа реиуара, хәҭакахьала, хыхь зыӡбахә ҳҳәақәаз мацара игипотезоуп, уи ашьақәрыӷәӷәареи, мамзаргьы аҿагылареи ԥхьаҟатәи усуп.
Иара убас инагӡаҵәҟьаны автор иқәшаҳаҭхара амуазар ҟалап еиуеиԥшым аҵакы змоу ашьаҭа «ԥс» дахьахцәажәо аҭыԥгьы. «ԤС» аҟнытә иаауеит ахатәыхьӡы аԥсуагьы…
Аԥсуа-хаттә лексикатә еиҿырԥшрақуа автор аинтерес аҵаны иҟаиҵоит, иаагап аԥсуа нцәахәы ихьӡ Аиҭари хаттәи амацәыс анцәахә таруи. Суффикс «ҳ» аԥсуа жәлаҿы аԥҳәыс формаҿы Чачба-Чачҳа, Хаттәи аҿы Каттах – «Аҳәынҭқарԥҳәыс», Каттәи аҳәынҭқар. Даҽаганкахьала, агәра узымго иҟалоит аԥсуа нцәа ихьӡи Хеттәи анцәа ихьӡ Анцили уҳәа егьырҭгьы реиҿырԥшра. Аҿагылара, мапкра акәшәоит автор ихы иаирхәо атермин «алексикатә еиԥыларақәа», урҭ рыхьӡ иҳәоит аԥсуа-адыгатә бызшәақәа рҿы генетикала еизааигәоу ажәақәа, мамзаргьы аԥсуа бызшәахьтә ақырҭуа бызшәахьы иԥсахыу ажәақәа, мамзаргьы – иаарҳәны. «Алеқсикатә еиԥыларақәа» атермин цқьа иҭҵаам, испециалистым аилкаара ицәыуадаҩхоит.
Ш. Д. Инал-иԥа ишәҟәы аҿы ҭыԥқәак рыҟны лексикатә цәырҵрақәак реиуара шьақәрыӷәӷәо, урҭ ирылубаауеит инагӡоу реиԥшра «фонетикатә хаҿралеи» иара убас хшыҩҵакылеи. Аха, иара автор иусумҭа егьырҭ аҭыԥқәа рҿы ишазгәеиҭо еиԥш, акыраамҭаӡатәи рҭоурыхтә ҿиараҿы  абызшәа ианырратә аиҭакрақәа ахҭнагоит. Хәҭакахьала, ахшыҩҵакала аҽеиҭакра, мамзаргьы ахархәара аусхкаҿы аҽшаԥсахуа арбазар ауан аҿырԥшқәа рыла.
Ш. Д. Инал-иԥа ишәҟәаҿы иуԥылоит еиҳа иманшәаландаз ҳәа ззуҳәаша аҭагылазаашьақәа, аха урҭ зегьы изаҟаразаалакгьы ирзыларҟәуам акырӡа иаԥсоу, ихәарҭоу Ш. Д. Инал-иԥа иусумҭа ду. Ари ашәҟәы аинтерес ду аҵоуп аспециалистцәа рзы мацара акәымкәа, аԥхьаҩцәа рмасса ҭбаақәа рыҩнуҵҟа. Уақәшаҳаҭымхарц залшом еицырдыруа асовет мрагылараҭҵааҩы, академик, ҳзыхцәажәо ашәҟәы аредактор М. А. Коростовцев еиҭаз ахәшьара ҳаракы.
«Еиуеиԥшым афакт дырраҭарақәа рыла ирбеиоу Ш. Д. Инал-иԥа иҟаиҵаз аилкаарақәа… Асовет ҭоурыхтә наукаҿы акырӡа иаԥсоу ихатәроу лагаламҭа дууп».
Е. Грантовски, 
СССР анаукақәа Ракадемиа 
иатәу Мрагылараҭҵаара
 Аинститут анаукатә усзуаҩы
 еиҳабы, аҭоурыхтә 
наукақәа ркандидат.
В. Арӡынба, 
СССР анаукақәа Ракадемиа 
иатәу Мрагылараҭҵаара 
Аинститут анаукатә усзуаҩы, 
аҭоурыхтә наукақәа ркандидат.
Агазеҭ «Аԥсны ҟаԥшь», ианвар 4, 1977ш.
