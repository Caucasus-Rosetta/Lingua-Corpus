Абаҩхатәреи аԥышәеи еицрымшәо ианиеицу

Ашәҟәыҩҩы ирҿиаратә еихьӡарақәа еснагь ҩ-уасхыр хадак еицрықәгылоуп – аԥсабаратә баҩхатәреи аԥсҭазааратә ԥышәеи. Урҭ рыуа иарбан ихадоу ҳәа азҵаара зынӡаскгьы иаҭахӡам: рыҩбагь хадақәоуп, рыҩбагь хымԥадатәқәоуп. Баҩхатәратә гәаӷьда арҿиамҭа бзиа шзыҟамло еиԥш, изыҟалом уи ԥсҭазааратә ԥышәадагьы. Ус анакәха урҭ аҩбагьы хымԥада еицызароуп. Убарҭ инрыҟаҟәыло ирывагылоуп ахԥатәи афактқәагьы аусура (аџьаус) абзиабара, аусура агәазыҳәара, азхьра. Убаҩхатәреи уԥышәеи урықәгәыӷны, уҽмырҵысӡакәа, уҿи унапи еиқәыԥсаны утәар, аҩымҭа ахала изаԥҵахом: уи иадтәалатәуп, иҩтәуп (иаҭаххозар зныкымкәагь ихҩылаатәуп), икьыԥхьтәуп, иҭыжьтәуп. Ари уахи-ҽни инеиԥынкыланы хшыҩла мацарагь акәымкәа, мыхәҿалагьы (физически) аџьабаа зҭаху, изыдтәалатәу ус хьамҭоуп. Араҟа сара иҿыцу ҳәа аакагь сҳәом, ари зегьы еицырдыруа усуп, егьырҭ арҿиаҩцәа реиԥш ашәҟәыҩҩцәагь зегьы еицырзеиԥшу ҭагылазаашьоуп. Уи аӡәгьы далнахуам, аӡәгьы даланаҵом. Ус анакәха ,ари сажәа кьаҿ зызку ҳаԥсуа шәҟәыҩҩ нага Шамил Ԥлиагь, ҳәарада ,ари азеиԥш закәанеизшәара дзацәцом, даҵанакуеит.
Шамил Хәсеин-иԥа Ԥлиа иахьа уажәазы ҳәашәҟәыҩҩцәа еиҳабацәа рабиԥара иаҵанакуа, аԥсуа поезиеи, апрозеи ажурналистикеи зышьаҭа мҩашьо ианызҵахьоу, еиҳа улаԥш иааҵашәаша ҳашәҟәыҩҩцәа хатәрақәа дыруаӡәкуп. Имоуп иара имаҷымкәа егьырҭ ҳашәҟәыҩҩцәа зегьы еицырзеиԥшу ацәаҩақәа, аха еиҳагьы еиҳауп егьырҭ дызларылукааша иҷыдарақәагьы.
Ашәҟәыҩҩы иԥсҭазааратә мҩа ахы ыҵнахит Гәдоуҭа араион оҭҳара ақыҭан (Гарԥ аҳабла) 1932 шықәсазы, иахьа уажәраанӡагьы зажәахә нкамыршәкәа ажәлар ирҳәо анхаҩ ҟәыш, анхаҩ нага Хәсеин Ԥлиа иҭаацәараҿы. Аԥсуала аратәи Ԥлиаа рышьҭра абиԥарала Ҵаӷьҭыр – иҭаацәа ҳәа ирышьҭан. «Ҵаӷьҭыр-иԥа Хәсеин ишиҳәаз еиԥш», «Ҵаӷьҭыр-иԥа Хәсеин иҳәан еиԥш» ҳәау уи ииҳәахьоу, инижьхьоу иажәа ҟәышқәа ирҳәо-инеиҭарҳәо иахьа уажәраанӡагьы Бзыԥан ақыҭақәа жәпак рҿы (уи кыр иааугәанаршәоит Абжьыуаа рҿы Чаҵә-Чагә идҳәаланы ирҳәо ажәа ҟәышқәеи алаф ажәақәеи). Ҳаамҭазтәи аурыс поет ду, Урыстәыла ахаҭаҿгьы ибзианы ирдыруа Евгени Евтушенко ҵара змамыз ари аԥсуа ҭаҳмада ихәыцшьа, ицәажәашьа даршанханы лакҩакрада адунеи аҿы иалукааша ахәыццәа дуқәа драҟараны дрываиргылон.
Ари зегьы зхысҳәаауа, абас еиԥш иҟаз аб  дызхагылаз аҭаацәара иааӡаз Шамил хәҷы иқәыԥшра шықәсқәа инадыркны ишьҭимкаарц залшомызт ижәлар рҵас, рқьабз, рхәыцшьа, рцәажәашьа, аҽакала иаҳҳәозар, аԥсуа ламыс иҩым аԥҟарақәа Ш. Ԥлиа данысит фақтлеи хҭыслеи шьарда ибеиоу аихьӡара шьахәқәа зцу, иара убри аамҭазгьы ауадаҩрақәагь ирылахәыдам аԥсҭазааратәи арҿиаратәи мҩа. Ихәыҷра иқәыԥшра шықәсқәа иқыҭа гәакьаҿ ихганы, араҟа абжьаратәи ашкол далганы 50-тәи ашықәсқәа рылагамҭазы гәыԥҩык егьырҭ аԥсуа фар дрыцны уи дҭалоит Қарҭтәи аҳәынҭқарратә университет, афилологиатә факультет (ашьахарыуатә бызшәақәа рыҟәша, араҟа аԥсуа бызшәагь рҵон). Абжьаратәи ашкол данҭазгьы агәырҵҟәыл бзиа змаз арԥыс қәыԥш изцәырҵхьан апоезиа абзиабара, ихациркхьан ирҿиаратә усура аԥхьатәи ашьаҿақәа, аха уи ибаҩхатәра еиҳа иубартә аҩанартлаз, аҽанарҭбааз истуденттә шықәсқәа раан ауп. Араҟа уи ҽышәала ихы алаирхәуан астудентцәа рырҿиаратә литературатә кружок аусура. Убарҭ ашықәсқәа инадыркны уи иажәеинраалақәа акьыԥхь рбо иалагеит апериодикатә кьыԥхьтә органқәа рҿы, еиуеиԥшым аколективтә поезиатә еизгақәа рҿы. 
Дызҭаз ауниверситет қәҿиарала даналга Ш. Ԥлиа дхынҳәуеит аԥсадгьыл ахь, Аԥсныҟа, ашьапгьы икуеит еиуеиԥшым аҭакԥхықәрақәа змоу аусхкқәа рҿы имаҵуратә кариера: уи аԥхьа рҵаҩыс аус иуан Нестор Лакоба ихьӡ зху Аҟәатәи аԥсуа школ аҿы (аԥсуа бызшәеи алитературеи дирҵон ашкол хәыҷқәа) нас агазеҭ «Аԥсны ҟаԥшь» аредакциаҿ аҟәша аиҳабыс, анеҩыс Аԥснытәи асахьаркыратә фондқәа рдиректорыс. 1971 шықәса инаркны 1978 шықәсанӡа, бжь-шықәса наҟьак, адунеитә мышынеиқәеи аокеанқәеи еиҩрыффо ирхыз СССР Амшынтә флот иатәыз хара иныҟәоз ахәҳахәҭратә ӷбақәа жәпакы («Аҟәа», «Чкало», «Адиген», «Ԥоҭ» зҳәаз еиԥш) рыла зныкымкәа ҩынтәымкәа адунеи ахи аҵыхәеи еимирҟьахьан, аконтинентқәа зегьы (Европа, Азиа, Америка, Африка) иртәыз мшын баӷәаза ахьыҟаз ихәыҷыз, идуыз зхыԥхьаӡара ҵҩа амам  атәылақәеи ақалақьқәеи дырҭааит, рыԥсҭазаара шәҟәыла-быӷьшәыла акәымкәа, иблала далаԥшны ибеит, иаҳаит, еиликааит. Арҭ иныҟәарақәа баша туристтә ныҟәарамызт, уи ашәҟәыҩҩ ирҿиаратә ԥсҭазаараҿ ҩашьара зқәым ашьҭа ду иннажьит.
Убри ашьҭахь 1978 шықәса инаркны 1973 шықәса Аԥсны Аџьынџьтәылатә еибашьра ааилганӡа Ш. Ԥлиа напхгара аиҭон Аԥсуа ҳәынҭқарратә телерадиокомпаниала. Уи иоуп аԥсуа телехәаԥшра раԥхьаӡатәи ашьаҿақәа анааихнагоз инаркны иӷәӷәаӡа ашьапы иқәгылаанӡа, иҭышәынтәалахаанӡа иахӡыӡаауа иахагылан, аусура мҩақәызҵоз 1973 шықәсазы, аибашьра анеилга ашьҭахь игәабзеира аҭагылазаашьа иахҟьаны Ш. Ԥлиа иҳәынҭқарратә маҵура шьҭаҵаны, атәанчарахьы диасуеит, нхара ҭыԥсгьы иалихуеит Гагра араион, Алаҳаӡыхь ақыҭа. (Аҵыхәтәан Гаграҟа диасуеит). Аха абарҭ ашьықәсқәараангьы уи ижәлар рус далхәыданы, иҿи-инапи еиқәыԥсаны дымтәеит. Гагра иара иаԥшьгарақәа инапхгаралагь еиҿкаан аус бзиақәа жәпакы мҩаԥызгахьоу ауаажәларратә-рҿиаратә гәыԥ «Асаӡ». Ари агәыԥ еиднакылон арегион аҿтәи арҿиаратә усзуҩцәа – ашәҟәҩҩцәа, акомпозиторцәа, президентс дҟаҵан иара Шамил ихаҭа, апрезидум иалахәын Р. Гәымба, Б. Багателиа, Б. Барцыц-ԥҳа, В. Дауҭиа, П. Логәуа уҳәа убас егьырҭгьы.
Хыхь ишысҳәахьоу еиԥш, Шамил Ԥли аирҿиаратә усура хациркуеит апоезиала ,уи апоезиа иахьа уажәраанӡагь дацәхьамҵӡакәа иман дшааиц дааиуеит, еиҳау иеихьӡарақәа апрозахь ишиасызгьы.
Апоет қәыԥш иажәеинраалақәа раԥхьаӡатәи реизга хаз шәҟәны иҭыҵит аԥсышәала Аҟәа 1959 шықәсазы «Сара сымхы» ҳәа хыс иаманы. Уи ианыз иажәеинраалақәа имҩашьо шаҳаҭра руан автор абаҩхатәра змоу, зырҿиаратә интересқәа рҳәаа ҭбаау, алирикатә цәанырра ҟазарыла ацәыргашьа иақәшәо аӡәны ҳлитература дшалагылаз. Уи ашьҭахь еиуеиԥшым ашықәсқәа рзы аԥсышәала, урысшәала, қырҭшәала уҳәа еиуеиԥшым абызшәақәа рыла иҭыҵхьеит автор ипоезиатә еизгақәа:
«Аҷнышәқәа амшын аҿы», «Аӡы-бза», «Нарҭ-ӡы», «Гәбаатәи арҩашқәа» уҳәа убас егьырҭгьы.
Жанрла, тематикала, стилистикала кыр аиуеиԥшымрақәа анубаалоит Ш. Ԥлиа ипоезиа. Ара иҟоуп иахьатәи аԥсҭазаара иахьӡынҩылоу реиԥш аҭоурыхтә тематика шьаҭас измоу («Гәбаатәи арҩашқәа») арҿиамҭақәа, аграждантә лирика, асатиратә жәеинраала ҵарқәа. Амала, иазгәаҭатәуп, апоет ианакәузаалак аԥышәара шриҭо егиҳагьы ишизааигәоу аӷьӷьаҳәа быжь дула, быжь ҭгала ацәажәара акәымкәа, еиҳа инҭаҳәҳәаны, еиҳа ирԥшқаны, ирхааны, ирҟәымшәышәны иҳәоу ацәаҳәақәа.
Ш. Ԥли аирҿиаратә практикаҿ апоезиа машәырны иднагалаз цәырҵраны ишыҟамгьы, уи шәҟәыҩҩык иаҳасабала иреиҳау иқәҿиарақәа зыдҳәалоу, ҳәарада, апроза ауп. Иҳәатәуп иара убасгьы, автор апроза даназхьаԥшыз еиҳа ихьшәаны шакәу апоезиа алаасҭа. ииашоуп, уи еиҳа данқәыԥшыз, агазеҭ «Аԥсны ҟаԥшь» аҿы аус аниуаз имаҷымкәа икьыԥхьхьан ажурналистикатә публицистика аочеркқәа, астатиақәа, афелистонқәа зҳәаз еиԥш апроза иахыуԥхьаӡалаша аматериалқәа, аха урҭ ега умҳәан зхатә ҷыдара змоу журналистикатә жанрқәоуп. Зынӡаск даҽа цәаҩоуп ианубаало ашәҟәыҩҩы имшынтә ныҟәарақәеи урҭ рышьҭахьтәи ашықәсқәеи раан инапы иҵихыз ипрозатә ҭҵаамҭақәа.
Харантә амшын-ныҟәарақәа ирыбзоураны инеиҵыху уи ипрозатә рҿиамҭақәа «Аԥсҭазаара ацәқәырԥақәеи» (1977ш.) «Нептун иблеи» (1979 ш.). Абарҭ аҩымҭақәа рыла аԥсуа литература иаланагалт уаанӡа уи иазымдыруаз ажәанртә ҷыдара – ахроникатә-документтә проза. Урҭ шьаҭас ирымоуп иныҟәаратә шықәсқәа зегьы рыҩнуҵӡа ашәҟәыҩҩы иааиԥмырҟьаӡакәа, хронологиала инеишьҭаргыланы қьаадла ишьҭихуаз имшынҵақәа. Насгьы иаҳхаҳмыршҭыроуп арҭ амшынҵақәа равтор баша анаԥш-ааԥшразы, усда-ҳәысда аамҭахгаразы аӷба иҭаз аӡә шиакәмыз, уи аӷба иҭаз амшын-уаа рхада аӷба акаԥдан актәи ицхырааҩ иаҳасабала акәын аекипаж дшахыԥхьаӡалаз. Инап ианыз шьарда ирацәан, иҭакԥхықәрагь даара еиҳаракын. Аӷба аекипаж русура аиҿкааразы, рыҩнуҵҟатә усқәа реиԥш, атәымтәылаҿ адәахьтәи рхымҩаԥгашьа ахылаԥшраҿгьы акаԥдан диеиҵамкәа аҭакԥхықәрақәа идын актәи уи ицхыраалагьы. Бжьы-шықәса дуӡӡа иныҟәарақәа ирҭагӡаны уи дахьнанагаз ааигәа, хара атәылақәа жәпаӡак рҿы, уи иблала иибаз-иаҳаз, дызлаԥшыз ахҭысқәа, хыԥхьаӡара рацәала дызԥылаз, дзыҿцәажәаз ауаа (урҭ рыбжьара иҟоуп ҳара ҳазҭаху, иҳазгәакьоу реиԥш, ҳазцәымӷу, иҳаӷацәоугьы маҷымкәа), убарҭ зегьы изцәыргаз ацәажәарақәа, агәҭахәыцрақәа, агәалашәарақәа, аиҿырԥшрақәа ,алирикатә хьаҵрақәа (еснагь ихьу-хьууа игәы иҭоу Аԥсынтәыла, иан лгәалашәақәа, иқыҭа гәакьа Гарԥ азхәыцра зҳәаз еиԥш) -  абарҭ роуп идокументтә-хроникатә проза сиужеттә-тематә шьаҭас иамоу. Ҵоуп, уанӡагь иҳаман аԥсуа мемуартә литература (Д. Гәлиа, Ӡ. Дарсалиа, М. Аҳашба, И. Папасқьыр ираҩсхьоу рыԥсҭазаара аҟнытә ргәалашәарақәа, еиҳараӡакгьы рхәыҷра, рқәыԥшра шықәсқәа раантәи, иара убасгьы Ҷ. Џьонуа инеиҵыху иеибашьратә гәалашәарақәа «Амца мцала идырцәоит» уҳәа убас егьырҭгьы), аха урҭ маҷк даҽакуп, уаҟа аҭыԥ рымам, Ш. Ԥлиа ипрозаҿ еиԥш, инеиԥынкылан ицо акалендартә мшынҵақәа. Уи  аҩыза апроза еиҳа аҿиара аиуит аҵыхәтәантәи ашықәсқәа рзы (лымкаала иаагозар, Б. Шьынқәба, А.  Гогәуа, Џь. Аҳәба убарҭ егьырҭгьы ԥыҭҩык рымшынҵақәа, ауажәааскьа акьыԥхь збақәаз, еиҳараӡакгьы аԥсуа жәлар Рџьынџьтәылатә еибашьра иахьӡынҩылақәоу. Иҳәатәуп иара абраҟагь еиҳа ихадоу аҭыԥқәа руак аанызкыло иара Шамил Ԥлиа ихаҭа шиакәу. Ари ажанр аҿы уи икьыԥхьит хы-шәҟәыкны ишьақәгылоу ароман-хроника «Алахьынҵа». Актәи ашәҟәы алашара абеит 2005 шықәсазы 2-3-тәи ашҟәқәа еидкыланы цәак аҵаҟа – 2008 шықәсазы. Актәи ашәҟәы злаатуа саԥхьажәа кьаҿ хәыҷ аҿы иазгәасҭахьан усҟангьы ашәҟәыҩҩы имшын ныҟәарақәа ирызку иаԥҵамҭа хатәрақәа «Аԥсҭазаара ацәқәырԥақәеи» «Нептуи иблеи» рҿы ихы иаирхәаз ажәабжьеиҭаҳәаратә форма )хадарала, акалендартә хроника шьаҭас измоу есымшатәи анҵамҭақәа) шакәу ироман ҿыц («Алахьынҵа») иазалихыз ажәабжь аиҭаҳәашьа акомпазициагь – амшынҵа. Принципла урҭ злеиԥшым атематика ауп. Раԥхьатәи ишәҟәқәа хадаратәла изыхьӡынҩылаз, иаадырԥшыз аҳәаанырцәтәи (еиӷьзар ҟалап иаҳҳәар, амшынырцәтәи) аԥсҭазаара акәызҭгьы (аԥсны зынӡаск  иаваханы ишыҟамызгьы), аҵыхәтәантәи итрилогиа аҟны ахҭыс хадақәа зегьы ахьыҟало аԥсны, мамзаргьы Аԥсны ҳәаала иаду атәылақәа (Урыстәыла, Қырҭтәыла, Нхыҵ-Кавказ) рҿоуп. Конфликт хадасгьы аҿымҭра шьаҭас иамоуп аԥсуа-қырҭтәылатә милаҭтә еиҿагыларақәа, еихсыӷьра змаӡамыз амилаҭтә хақәиҭразы ақәԥара, аҵыхәтәаны иаахтны ҩ-милаҭк еиҿагыланы реибашьра ду ахь икылсыз, уи аибашьраҿ аԥсуа жәлар рыдгылаҩцәеи дареи еилахәны иргаз аиааира наӡа, ҳажәлар ишырразҟхаз иззыгәышьуаз, рҵеицәа гәлымҵәаахқәа, агәымшәақәа зықьҩыла рхы зыхҭнырҵаз аҳәынҭқарратә амилаҭтә хьыԥшымра. Имшынтә ныҟәарақәа ирызку ишәҟәыҿы рҿеиԥш, ироман ҿыц аҿгьы шамахамзар ахҭысқәа зегьы иргәылсны ицо, персонаж хадас иргәылагалоу иара ажәабжь еиҭазҳәоу аперсонаж хада иара автор ихаҭа иоуп. Аибашьра иалагаанӡа, еиҳараӡакгьы 1989 шықәса инаркны аԥсуааи ақырҭқәеи рыбжьара иҟалаз зда царҭа амам аҵыхәтәан ашьакаҭәара ду ахь икылсыз аиҿагыларақәа зегьы ма хаҭала дрылахәын, ма дрышаҳаҭын автор – ажәабжьеиҭаҳәаҩ ари аамҭа уадаҩ аан Аԥсны аидеологиатә фронт ахәҭа ӷьырак аҳәынҭқарратә телерадиокомпаниа анапхгаҩык иаҳасаб ала. Инеидкыланы ароман ииашаны, иҵауланы ианыԥшуеит Аԥсны усҟантәи аамҭазтәи аҭагылазаашьа, ҳажәлар хацәнамырха рықәԥара иадгылоз, иаҿагылоз, адәныҟатәи амчқәа реиԥш, аҩнуҵҟатәқәагь. Ароман-хронологиаҿ ахҭысқәа зегьыҵәҟьа инабжьамыжькәа иаарыԥшымзаргьы ахронологиа аҳәаақәа нагӡаноуп 20-тәи ашәышықәса анҵәамҭанӡа.
Сгәы иаанагои, Шамил Ԥлиа идокументтә-хроникатә проза лагала ҿыцуп, лагала шьахәуп иахьатәи ҳаԥсуа прозаҿы, инеидкыланы ҳаԥсуа литература зегьы аҿгьы. Уацәымҩашьо иуҳәар алшоит, уи асахьаркыратә-естетикатә ҵакы мацара акәымкәа, аҭоурыхтә-еилыркааратә ҵакқәагьы амоуп ҳәа. Зыгәра гоу  документтә фактк аҳасабала уи рхы иадырхәар ҟалоит Аԥсны ажәытә-аҿатә интерес измоу аҭоурыхҭҵааҩцәа русумҭақәа рҟынтәгьы.
Ирацәоуп Шамил Ԥлиа арҿиаҩык, ҳәынҭқарратә, уаажәларратә усуҩык иаҳасабала иибахьоу иџьабаа, ибеиоуп иааирыхыз аҽаҩрагьы. Араҟа зынӡаскгьы аӡбахә ҳамҳәеит уи иеиҭагатә усура атәгьы: Г. Геине, Т. Шевченко, С. Маршан, Д. Гамзатов, В. Солоухин, О. Вели, М. Чикату, К. Џьгәаҭан уҳәа убас жәпаҩык апоетцәа дуқәа аԥсышәала ҟазарала ирацәажәаз ражәеинраалақәа.
Ҳашәҟәыҩҩ хатәра Шамил Ԥлиа қәралагь шьҭа дышмаҷымгьы, гәабзиаралагь даараӡак дшыӷәӷәамгьы, ирҿиаратә усура ԥкым, уаҵәтәи иҩымҭа ҿыцқәа рсиужетқәа дрызхәыцеит. Анцәа ду игәахәтәы дахьигӡааит!


Шоҭа Салаҟаиа, 
академик 

