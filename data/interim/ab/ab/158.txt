Ажәытә зны дынхон нхаҩык. Иман иара ахәыҷы
рацәа. Иԥшәма ачымазара хҭалкит. Дук мырҵыкәа
лыԥсҭазаара далҵит.
Даанхеит анхаҩы имала. Ихшаз рааӡара цәгьахеит.
Уахгьы-ҽынгьы рхәы даҵан, рымҿы даҵан
ихшара, уаҳа наиламкәа дкарахеит.
Ҽнак абнахь дцеит иеиха шьҭыхны, мҿык
ԥысҟап
ҳәа. Аҵла ԥиҟеит, илихит, ирхианы икыдиргылт.
Даараӡа дааԥсеит. Ҵла дук амҵан днатәеит,
иԥсы ишьарц, ихы аҵла ашьапы инадҵаны,
икараха иҟаз ахаҵа, дынҭаҳәахаа дыцәеит.
Дыцәан иара акыраамҭа.
Ус, ԥшак насын, аҵла рыбӷьы ааимнадеит. Урҭ
бжьык рхылҵуа иалагеит. Анхаҩы дзыдтәалаз
аҵла
ҿаанаҭит: «Даара дрыцҳахеит анхаҩы, ҳазлаицхраара
сыздыруам. Шәааи, ҳхы неилакны
акы ҳаӡбап», – аҳәеит аҩызцәа ахы нарықәкны.
Аҵлақәа зегьы рхы неидкыланы, акы аӡбара иалагеит,
аха иҽеиз ҳәа акы рзымыӡбеит.
Насҭха игылан даара кыр зхыҵуаз џьҵла дук,
ус ҿаанаҭит: «Ишәҳәаз саҳаит, анхаҩгьы дрыцҳасшьоит.
Исылшоит уи ацхыраара исҭар».
Акыр шықәса рышьҭахь, ақәылацәа ааин уахык,
анышә ааржын, сшьапаҿы, бҟәылк азна
ахьы рҵәахит, нас иқәҵны ицеит, уаҳа рхабар
ҟамлеит. Уажәшьҭа сажәит, сышкаҳара сҟалеит,
шәаргьы шәаасыцхраа, ԥша хәыҷык сныжәдар,
наҟ скаҳауеит, анхаҩы сыбжьы даанарԥшып,
иҟоузеи ҳәа дышԥамааири, ма мҿыс сиҭаххап,
нас сшьапаҿы ижыз абҟәылгьы илаԥш иныҵашәап.
Аҵлақәа ақәшаҳаҭхеит, рымахәқәа ҟьо, аџьҵла
аԥша ананырда, иааҵыҩрын икаҳаит. Абжьы
цәгьахеит. Анхаҩы даанарԥшит.
Иҟалазеи ҳәа, данҩаҵҟьа, илаԥш иныҵашәеит
иҵыҩрны икажьыз ҵла дук.
– Ҳаи, сышԥакьаҭеи, иҵыҩрыз аҵлагьы ылысхыр,
аӡын зегьы сабашт, – игәахәын, уи ашҟа
иҿынеихеит. Аҵла аныҵыҩры, ажра ҟалеит, анхаҩы
данҭаԥшы, бҟәылк шыҵыҳәҳәоз ибеит,
ажра дынҭаԥалан, иааҵихит, хар амамкәа ихьанҭан
иара. Хыхь дынхаԥалт игәы хыҭ-хыҭуа, иҭоу
збандаз ҳәа, дгәырӷьаҵәа иааиртит, абар ассир,
хкы рацәала еикәаԥхон (еилаарцыруан) ахьи
араӡни. Даанаԥшы-ааԥшит уаҩы симбандаз ҳәа.
Нас, ибҟәыл ишәыз икьаҿ инылеиҳәан, дыццакуа
иҿынеихеит иҩны ашҟа.
Иибаз абҟәыл иҭаз ахьи араӡни даара аԥара ду
алихит. Даланхеит, даланҵит. Ихәыҷқәа ныҟәигеит
ишахәҭаз, аҵара дуқәа дирҵеит. Ажәакала,
ишьапы дықәгылеит, ихшаз ишахәҭаз иааӡеит.
Дзырбеиаз аҵла ихашҭуамызт. Уи аҭыԥаҿы
дааины убас иҳәон: «Иҭабуп аҵлақәа, ацхыраара
исышәҭаз, уи хашҭра зқәым усуп». Аҵлақәа,
уи ибжьы ахьраҳауаз игәырӷьон, ашшыҳәа еилалон,
анхаҩы иахьицхрааз еигәырӷьо. Иаргьы, урҭ
ирхылҵуаз агәырӷьабжьы шакәыз еиликаауан.
Дынхон-дынҵуан ԥҳәысеибак. Уи лыԥсҭазаара
зырԥшӡоз лыԥҳа заҵә лакәын, убри лзы
лыԥсы
ҭан, лыԥсҭазаара зегь лыԥҳа илызкын.
Дара нхон хараӡа абна агәҭаны. Лан аҵиаа иалхны
ахәшәқәа ҟалҵон, ауаа алаԥш рхылхуан,
ажәакала, убриала ауп рхы зланыҟәыргоз.
Лыԥҳа илызҳауан лхала, ауаа лбомызт, бзиа илбон
аԥсабара, аҵар рыбжьы дазыӡырҩуа, ашәҭқәа
лыҟәшәон, днеиҩеиуа абна дылан. Рааигәа
ииасуан
аӡиас. Уаҟа дцаны дхықәтәалон, лыԥсы
лшьон,
лҽылкәабон.
Убри аҭыԥаҿ иааиуан бнацәк, атәыҩақәа
ԥшӡаӡа, аӡы ажәуан, нас акраамҭа итәаны, аԥсы
ашьон.
Мадина – ус лыхьӡын аԥҳәызба – раԥхьаӡа
абнацә анылба, дацәшәан лҽылҵәахит. Аха уаҩы
ишиԥырхагамыз анылба, дашьцылеит. Есааира
дазааигәахон, днадтәалон, ала дхыԥшыло аҟынӡа днеит. Еишьцылеит абнацәи аԥҳәызбеи. Еицнеиуан
аӡиас ашҟа, нас акраамҭа еидтәалан, амла
ианаклак, игылан ицон.
Аамҭа ииас ицон. Мадина лан дычмазаҩхеит,
лхьаа аҽарцәгьан, дамгар амуит. Лан данԥсы,
ажәлар лыцхраан дыржит, аԥҳәызба лҽылзымшьуа
дықәхеит, алабжыш дагеит, уахгьыҽынгьы
лан лнышәынҭраҿ дтәан, данӷьазклак
аҩныҟа
даауан. Лан дыздыруаз ауаа, абна дылыргарц
иалагеит, аха лара илымуит. Сахьиз сахьааӡаз
сахыҵуам лҳәан, дзааӡаз лқәацә хәыҷы
дыҩнатәан, лан лааигәа дыҟазшәа лбон.
Аӡиас дынхықәгылан лан дылҵәыуон, лылаӷырӡ
збоз абнацә, бымҵәыуан аҳәозшәа, ала ҭраа
илҿаԥшуан.
Аамҭа цеит.
Аԥҳәызба азаҵәра дашьцылеит. Акы заҵәык
лгәы зырҟәандоз, абнацә акәын. Урҭ убас еишьцылт,
ҽнак еибамбар рзымчҳауа, ларгьы ахы
лшьышьуан,
ахәда лнапы акәыршаны дыцәон.
Ҽнак дааит абнацәи лареи ахьеиқәшәоз. Абнацә
ахы ықәҵан, аԥсра иаҿын. Ала ҭраа иналҿаԥшит,
сеиқәырха ҳәа илыҳәозшәа.
Аԥҳәызба деилагеит, абнацә лцәыԥсыр ҳәа
дшәеит. Аӡы аҿалырхәхәеит, аҳаскьын азаалгеит,
аха акы амыхәеит, аԥсы ахыҵра иалагеит. Аԥҳәызба
ҿалҭеит Анцәа диашьапкуа:
– О, Ҳанцәахә ду, иаҳхылаԥшуа, зегь зылшо,
суҳәоит сыбнацә сзеиқәурхарц, сан усгьы дыԥсит,
сыбнацәгьы ԥсыр, нас саргьы ари Адгьыл
саныӡаароуп, уаҳа усгьы уаҩ дсымам.
Абри налҳәан, лылақәа аркны днатәеит, иҟаларызеишь
ҳәа дыԥшуа.
Лыла анаалырт, абар шанан, лаԥхьа абнацә
гылан аҽаршәшәо. Дшахәаԥшуаз, абнацә ныҵаба
ицеит, лаԥхьа дгылан зеиԥшыҟам арԥыс дҿаԥха-ҿаччо.
– Сеиқәбырхеит, аԥҳәызба, анцәа быбжьы иаҳаит,
аҩысҭаа дысхицеит. Уажәшьҭа ҳаицызароуп
ԥсраҽнынӡа.
Арԥыси аԥҳәызбеи еиԥылеит гәыблыла. Бзиа
еибабеит, еицынхеит.
Дамеи дхәыҷы аахыс акәашара бзиа ибон.
Даныҩеидас, зынӡа амцаԥшь ықәиҵо далагеит.
Егьихьӡырҵеит Дамеи – акәашаҩ. Ишьацәкьарақәа
дықәгылон, шьамхыла дгьежьуан, ажәакала,
кәашаран занааҭс имаз. Дахьнеилак ауаа
иршанхон,
ргәалаҟара ирбзион. Зегьы бзиа
дырбон.
Ҽнак зны, ажәлар еилалт, аибашьра ҟамлар
ԥсыхәа амам ҳәа. Амрагыларатәи аҳәынҭқар,
амраҭашәаратәи аҳәынҭқар диабашьыр иҭаххеит. Аҩыџьегьы ауаҩдура еимаркуа иалагеит,
еицынхашьа рымамкәа еиӷацәахеит.
Наҟ-ааҟ ар еиҿагылеит, еибашьырц. Хар змам
ауаа, еиндыршәарц иалагеит. Ари ажәабжь, ауаа
рылахь еиқәнаҵеит, арԥар хазына шаланҵәоз
рдыруан азы.
Ари ажәабжь илымҳа иҭасит Дамеи – акәашаҩ.
Иӡбеит ар дрыбжьаланы еиниршәарц. Игеит
адаул абжьы, рыҽдырхиеит ар еижәыларц. Убри
аамҭаз, ар дкәашо дрыбжьалт Дамеи – акәашаҩ.
Дызбаз шанхеит, иҟарҵо рзымдыруа иааилахеит.
– Шәаангыл, аҩызцәа, шәахьӡап ашьакаҭәара,
шәызхьымӡо, ишәыркьаҿуа шәыԥсҭазаара ауп,
– игон ибжьы ҿацаӡа Дамеи – шәрыс шәдаулқәа,
абџьар кашәыжь, шәықәԥраа шәкәаша.
Ибжьы заҳаз рабџьар карыжьит, нҿасшьа рымам,
иқәлеит икәашо. Аҳәынҭқарцәа ракәзар,
урҭгьы рабџьар кажьны, иаҿуп иқәԥраа акәашара.
Адаул асцәа ӷьазкит, уаҳа рылшом, иаангылароуп.
Дкәашоит Дамеи – икәашоит ар.
Зегьы ааԥсеит, еиҿаԥшуа еиҿагылт, аха аӷа
дабаҟоу, зегьы рнапы еилышьуп, зегьы еиҩызцәахеит.
– Уара арԥыс гәымшәа, ҳаиқәурхеит кәашарала,
ашьакаҭәара азин ҳаумҭеит, ҳгәы иҭаз шҽеимыз
ҳаилуркааит, иуҭаху уаҳәа, ҳазыхиоуп уажәа
анагӡара, – рҳәеит аҳәынҭқарцәа.
– Сыԥҳа духызбаауам, – ҿааиҭит руаӡәк.
– Сҳәынҭқарра абжак утәуп, – иҳәон егьи...
– Акыр иаԥсоу ажәлар, – ҿааиҭит Дамеи – акәашаҩ,
– ишәаҳауеит арҭ аҳәынҭқарцәа исыдыргало.
Ирдыруазар сҭахуп, сара амал сшыхнамхуа.
Исҭаху акы заҵәык ауп, шәаҟәыҵ аибашьра, еиқәшәырха ауаа. Ҳдунеи хазына иазаажәга аҭынчра,
абџьар кашәыжь, шәазықәԥа аҭынчра.
Уара думоуп арԥыс хазына, егьи аҳәынҭқар,
димоуп аҭыԥҳа ԥшӡа, рыжәҩа еибышәҭа, бзиа
шәеибаба, – иажәа неигӡон Дамеи, – сара сзын уи
гәырӷьара духоит.
Еинышәеит аҳәынҭқарцәа, рхәыҷқәа бзиа
еибабан
еибагеит. Ажәлар гәырӷьон, Дамеи
дкәашон.
Убри нахыс рабџьар рхашҭит, инхеит-инҵит, ажәлар бзиа еибабеит. Адунеиаҿ
ҭынчрахеит.
Ажәытә зны дынхон нхаҩык. Ихьӡын иара
Хыбжькәыт. Иԥшәмеи иареи ахәыҷы рацәа рыман
аҟынтә, еергьҳәа рыԥсы еивыргон.
Ҽызаҵәык имазгьы ахьоужьыз, абга ирфазар
акәхап, уаҳа изымԥшаауа иныҵабга ицеит.
Уи аницәыӡ, игәаҟра даҽа гәаҟрак ацлеит.
Иҟаиҵахуааз, амҿыҵәҟьа еидарала иааигар акәхеит.
Игәы каҳаит, ииура изымдыруа цәгьала
дықәхеит. Дынкахәыцуа, фархьҟәшәара ҳәа, абна
днылалт. Изгәамҭаӡакәа акыр днаскьеит, ижәҩа
ҭҟьазар акәхап, дгьежьы-гьежьуа абна дылахеит.
Дшыгәаҭеиуаз ахәлара иалагеит, арахь
абна дзылымҵит. Қәацә хәыҷык ибан, убри ихы
ақәкны иҿынеихеит. Уаҟа крызхыҵуаз ҭакәажә
хәарҭлаӷьк дынхозаарын. Хабжькәыт уи аҭакәажә
хәарҭлаӷь дрыцҳашьан, амҿы лызнеигеит, нас
амца лзеиқәиҵан, ижжаӡа амца иныҽҳәаԥшуа
инатәеит еидашшылауа. Аҭакәажә дшажәыз, уаҩ
дышлымамыз атәы лҳәон, анхаҩы дышӷархаз,
ахәыҷы рацәа шиқәыԥсаз, изныҟәымго аҟынӡа
дышнеиз, абри зегь лзеиҭеиҳәеит аҭакәажә
хәарҭлаӷь.
Итәан акраамҭа еидашшыло, ашьҭахь,
ҿаалҭит
аҭакәажә:
– Урыцҳасшьоит уара ахаҵа, акы сухәар сҭахуп,
лҳәан дҩагылан днеины, лыгҿаҩраҟны
иҵәахны
илымаз амакәан аацәырылгеит, усгьы
лҳәеит. – Абри амакәан акыр зхыҵуа акоуп, ирацәаҩны
ауаа аланхахьеит, сара саб исзынижьт
бхы аланыҟәгала ҳәа, сара сажәит, измаздарыда
ҳәа схәыцуан. Избоит уара қьиак шуакәу, суцхраарц
сыӡбеит, иусҭоит амакәан аамҭала, ушьапы
уқәгылар, иргьежьны исзаага.
Уԥсы урцәгьар, егьузалымхуа иҟалоит, уигьы
удыруаз, – лҳәан, амакәан неилркит, усгьы
нацылҵеит: – Аҩны уаннеилак, ҭынч унатәаны
уазхәыц, заҟа уҭаххо ухи ухшареи ныҟәугарц
азы, нас умакәан ахы аарты, иҟало убап.
– Иҭабуп идуӡӡан, ди, даара ацхыраара сыбҭеит,
иҟало збар, хымԥада исыргьежьуеит, баргьы
бажәымҭыҽха бхала бынсыжьуам. Дцеит иҩныҟа
анхаҩы, имакәан иманы. Днены ашәшьыра дыҵатәаны,
зда ԥсыхәа имамыз инхараҿы, дхәыцуа
днатәеит. Нас имакәан ааиртит. Дшахәаԥшуаз имакәан хьыла иҭәит. Анхаҩы дгәырӷьеит,
ахәырҭлаӷь лажәа наӡеит. Ахьы даланхеит, игызибзаз зегь ҟаиҵеит, ихәыҷқәа ашкол иҭеиҵеит.
Ажәакала, аӷьараҳәа дынхеит.
Хәылбыҽхак, иааихәаз иҽы днақәтәаны аҭакәажә
длызцеит, лмакәан ыргьежьны иналиркит,
акыргьы длеихырхәаны иҭабуп ҳәа налеиҳәеит.
Ҿаалҭит ахәырҭлаӷь:
– Уара ахаҵа, қьиак уоуп акәымзар, капеикгьы
уоуамызт, удырны иусҭеит, иаргьы уцхрааит,
уажәшьҭа инҭаршәны исҵәахып. Анхаҩы
дихашҭуамызт абзера изыҟазҵаз уи аҭакәажә
хәарҭлаӷь. Аҭакәажәгьы, лыԥсы мырцәгьакәа,
амакәан
ахьиргьежьыз даара пату ақәылҵеит.
Ажәытә зны иҟалаз хҭысуп. Дынхон аҳак, диман
иара ԥҳазаҵәык. Уи лакәын иара игәыӷырҭа.
Илызҳаит, дыԥшӡахеит, зегь рыла дыссирын, аха
лҟазшьа цәгьан, уаҩы датәалбарц лгәы иҭамызт,
зегьы дырхыччон, аҵәы иахалҵон. Иҭахын лаб
иажәынҭыҽха иԥҳа лынасыԥ далагәырӷьарц,
рӷьажәҩан ивагылаша маҳәык дибарц. Убри
ахьӡала дрыԥхьеит арԥар. Иагьлыдиҵеит иԥҳа
лара илышьашәалоу аӡәы далылхырц. Ари заҳаз
арԥар аҳ иашҭа дырҭәит, зегьы ԥшын аҭыԥҳа иалылхрыда
ҳәа.
Мышк цеит, ҩымш, хымш, аха аҳ иԥҳа зегь
хьыӡлыртәуан, зегьы дырхыччон. Ус, аҵыхәтәаны,
уамак дкылсит иҽада дақәтәаны, ишьапқәа
асаара ишьҭасуа, асаба даганы, узиҿамԥшуа
цәгьала деибыҭан.
– Аҳ, ухаҵкы, саҭамзааит ас сахьуацәажәо,
аха уԥҳа дызбарц сааит, – ҿааиҭит иара, иҽада
дҽыжәҵны.
– Сара мап скуам, исҳәаз ҳәоуп, сыԥҳа илгәаԥхаз,
мап ицәыскуам, абарҭ иубо ахьыбҿар
зегь мап рцәылкхьеит, уаргьы унасыԥ ԥышәа.
– Ибзиоуп нас, дысшәырба аԥҳәызба, дзеиԥшроу
збароуп, сара данысгәаԥха, лара мап кышьа
лымам.
Аԥҳәызба илаҳаит зхызымакәачран ицәажәоз
арԥыс ибжьы, нас асоф даақәгылан ус – ҿаалҭит:
– Дарбан са сҿы ас еиԥш ацәажәара згәаӷьыз,
уара иуеиԥшума араҟа игылоу арԥар, аха
сара санырбалак, рыбз рыхәлапҟа ицоит, ажәак
рзымҳәо.
– Аиашаз, быԥшреи бсахьеи хар бымам, ауаҩы
илаҿы бааиратәы быҟоуп, аха избо аԥҳәызба, зхы
замхаԥагьоу аӡә боуп, хәыҷык быбжьазар, хар
змам ԥҳәызбахоит, – ҿааиҭит арԥыс аԥҳәызба
ихы налықәкны.
– Сыла уахьынӡабаз узырханы, ирласны ҳашҭа
рыцқьа, – ҿаалҭит лыбжьы рӷәӷәаны.
– О, сыхаара, блеишәа хазына цәырыбгеит,
аха ус иҟоу аԥҳәызба еиҳагьы деиӷьасшьоит, –
даҟәыҵуамызт арԥыс аҽхырцәажәара. Аԥҳәызба
деилаԥсеит, илҳәо дақәымшәо даанхеит, ас еиԥш
макьана уаҩ дылмацәажәацызт. Аха ацәажәаха
лымҭакәа, иажәа неигӡон арԥыс.
– Арҭ ибыцәнымхо иааз арԥар хазына баҭәабымшьеит,
убри азы сара салыбхыр еиҳа еиӷьуп,
исшәым исыҟәным, сызлаауаз аҽыҵәҟьа
сымам,
сабду иҽада сақәтәаны сааит.
– Ааит, уара, арныг, ашҭа уҭыҵ ирласны, сыла
уҽамырбакәа, усахьа ауп гәаҭас иумоу.
– Бзырццакзеи сызӷаб, бахьӡап уи ашҭа иҭцара,
аха сара дызлазбо ала, ҷкәына еиҿамск
иоуп, даара исгәаԥхоит ицәажәашьа, – ҿааиҭит
аҳ иԥҳа ихы налықәкны.
– Иҭабуп, саҳ, ухаҵкы сахьеилукааз, уԥҳа ԥшӡа
сеилкааны слымазар, абыржәыҵәҟьа дналбааны
дсышьҭалон.
– Аиаша уҳәеит арԥыс, уа уеиԥш аиҿамс ида
ԥсыхәа лымам сыӡӷаб, иааиуа асабша уааи, дырхианы
дусҭоит сыԥҳа, – иҳәеит аҳ, иаԥхьа игылаз
арԥыс дышбашамыз дырны.
– Аԥҳәызба илаҳаз деиланагеит, аха лаб иажәа
хыԥашьа амамызт. Иааит асабша, дкылсит арԥыс,
аха иубахьоу дабаҟоу, деилаҳәоуп деилфаҷаӡа,
аӡӷаб дызларго афелетон хьыцәцараха еибыҭоуп
еиқәыҷҷо, зеӷьыҟам арԥар рҽы хазынақәа
ирықәтәоуп, аҭацаагарашәа
ҳәо ашҭа иааҭалт.
Иџьалшьеит аԥҳәызба,
дагьиазҵааит:
– Ас еиԥш уссирзар, абасҟак угәамны узааи
сҳәара ҳәа, саб иҩнаҭаҿы?
– Ас еиԥш, сцырцыруа сааизҭгьы, егьырҭ арԥар
ирыхьыз сыхьуан, сашьҭан былаԥш сызлаҵашәара,
бзыршанхаша. Иагьсықәҿиеит, ба сыбзеилымкааит,
аха баб иаразнак сидырит, саргьы
шьҭрала сышбыҵамхо. Сара еицырдыруа аҭауад
сиԥоуп, иаргьы са сыда димаӡам.
Ари заҳаз аԥҳәызба дгәырӷьаҵәа диццеит арԥыс
хазына. Избанзар, деилҟьан, дҟәышын, насгьы
уамак ала деинаалан.
# ХҬАРԤА ШКӘАКӘА
Ажәытә зны дынхон ҭуџьарк. Иԥҳәыс ахшароура
дахыԥсааит. Дизынхеит иԥҳа ԥшӡа хәыҷы.
Ишԥаиурыз, даҽаӡә дааигар акәхеит. Анԥса
ахәыҷы длааӡеит. Аха илызҳауа даналага, уамак
ала дыԥшӡахеит. Анԥса, лара лаҵкыс деиӷьхар
ҳәа дшәан, дӷыӷылго далагеит, маҵуҩҵас дныҟәылцо
далагеит, илшәылҵомызт, илхалҵомызт,
ҵкы заҵәык илшәыз ала дныҟәон.
Сыԥҳа заҵәы ибзианы дзеилаҳәамзеи ҳәа,
лаб данҵаалак, ла лхаҭа илҭахӡам ҳәа, дылжьон
лхаҵа анԥса. Аб дхәаахәҭҩын азы аҩны, шамахамзар,
дубаӡомызт. Анԥса уи лхы иархәаны,
ишаалгәаԥхо дныҟәылцон аҭыԥҳа ԥшӡа Мадина.
Мадина лгәы аныԥҵәалак, лан лнышәынҭрахь
дцон, уаҟа дтәаны лызхара дҵәыуон. Лыгәҭыхақәа
лан илзеиҭалҳәон.
Ҽнак, анышәынҭраҿ данааи, ҽыхәак ԥшӡаӡа
анышәынҭра иадгылоуп, усгьы ҿаанаҭит уаҩытәыҩса
бызшәала:
– Ахаҵамаҭәақәа скәадыр ихшьуп, ибышәҵа,
нас ахҭарԥа шкәакәа бхаҵа, бааины бҽыжәла,
хар змам ауаа рышҟа бызгоит.
Мадина лҽеилалҳәеит, ахҭарԥа шкәакәа лхалҵеит,
зеӷьыҟам арԥыс заманахеит. Ахьшәҭҳәа
дынҽыжәлан, аӷәра лкит, нас аҽы дама аҿынанахеит,
иԥыруан, аԥша еиԥш иласын. Аԥҳәызбагьы
дҽыбӷаҟазаха даақәгылт, лҽы аӷәра лҽаларԥсны
икны, лыбӷа еихамсӡо.
Аҽны аныҳәа ду цон аҳ иашҭаҿы. Шәаҳәаран,
кәашаран, ашьҭахь, арԥар рыҽқәа инарықәтәан,
ирыӡбеит еисарц. Мадина лҽыхәа неины инарылагылеит.
Зегьы дрылҷҷаауан аҳ иԥа. Дзықәтәаз
аҽы уҳәару, имаҭәа, иабџьар, улаԥш узиҟәгомызт.
Мадина уи лылаԥш ихын, даара дшылгәаԥхаз
мҩашьо.
Иҵҟьеит аҽқәа, инеиуан урҭ зегьы еилагыланы.
Аҳ иԥа дрылҵәраа иҿынеихеит, уи инаишьҭалеит
Мадина лҽыхәа, акыр аамҭа еивагылан
аҽқәа, нас Мадина лҽыхәа аапкӡеит, аԥша еиԥш
иласны аҿынанахеит.
– Дызусҭада ари арԥыс, ихҭарԥа шкәакәаӡа?
– ихыҭ-хыҭуан аҳәсахәыҷқәа ргәы. Аҳ иԥа
игәы еиҟәыҷҷон, иҟалозма иаԥхьа аӡә дгылар,
игәаӷ икуан, иагьиӡбеит дихьӡаны дҭаирхарц.
– Сыԥсыр сҭахым, аха сҽыхәа иауам, – игон
харантә Хҭарԥа шкәакәа ибжьы. Уаҳа уаҩ дааихьымӡакәа,
Хҭарԥа шкәакәа аиааира игеит. Аҳ
деигәырӷьан, имацәаз ааимӷихын, ииааиз арԥыс
инапы ианиҵеит. Аҳ днаиеихырхәаны дынҽыжәлеит
Хҭарԥа шкәакәа, нас ахыкәалаа еиԥш
иҿынеихеит. Аҳ иԥа уи дишьҭалеит игәы ԥыжәжәо,
аӡәы дииааир ҟалозма? Инеиуан аҽқәа
еишьҭагыланы,
аԥхьа инеиуаз, лгәы бзиабарала
иҭәын, ашьҭахь илышьҭаз, лгәаӷ дыкны дагон.
Хҭарԥа шкәакәа днаӡеит анышәынҭра аҟынӡа,
илшәыз аалшәылхын, лыҵкыжә лхалырԥеит, нас
лан лнышәынҭра дынҭаԥалан, ак ҟамлаӡазшәа,
лхы налыкәаҽ днатәеит, аҽыхәагьы ныҵаба
ицеит.
Аҳ иԥа днаӡеит анышәынҭра аҟынӡа, днаԥшыааԥшуа дааҭгылт:
– Абра аҽыуаҩ хаҵа, ахҭарԥа шкәакәа ихаҵаны
дбымбаӡеи? – ҿааиҭит, анышәынҭра иҭатәаз
аԥҳәызба ихы налықәкны.
– Мап, мап, дсымбаӡеит, – ҿаалҭит лхы дымҩахаӡакәа.
Аҳ иԥа акыр деимдеит, аха уаҩ димбеит. Дгьежьны
дааит аԥҳәызба дахьтәаз. Илаԥш иныҵашәеит
амацәаз илымӷаз, гәҩарак иоун ҿааиҭит:
– Ибымӷоу амацәаз бызҭада, Хҭарԥа шкәакәа
иоума? Аԥҳәызба лнапы лҵәахит, аха уи илымӷаз
аҳ иԥа ибахьан.
– Арахь бҭыҵны исаҳәи Хҭарԥа шкәакәа дахьцаз,
уажәшьҭа мап кышьа бымаӡам. Мадина
ԥсыхәа лымамызт аҟынтә, лхы цәырылгар акәхеит.
– Уаасзыԥшы абни адәаҿы, убрахь днасышьҭуеит
узышьҭоу арԥыс, нас шәеицәажәап иареи
уареи, – лнапы лырххан, илырбеит иахьеиқәшәоз
аҭыԥ.
Мадина лҽыхәа даԥхьеит, лҽеибылҭеит, аҳ
иԥа дахьылзыԥшыз аҭыԥ ашҟа лҿыналхеит.
– Узымцеит, Хҭарԥа шкәакәа, иудыруазааит
суаажәлар раԥхьа сышурԥхашьаз, иахьа ҳамч
ԥаҳшәароуп,
ҳуаӡәык, адунеи даныӡаароуп! –
ҿааиҭит
аҳ иԥа днеиԥыххыланы.
– Ибзиоуп, саҳ ухаҵкы, сара исҭахымызт
суаԥысыр,
аха сҽыхәа нкылашьа амам, аӡә аԥхьа
дгылар ҟалаӡом, аҳа, усыхьӡозар, иуҭаху
сызуы!
– лҳәан, ахыкәалаа еиԥш, иҿынеихеит
Хҭарԥа
шкәакәа. Иҵҟьеит аҽыҩқәа, аха аҽыхәа
хьӡашьа амоума, аԥшалас еиԥш, иқәԥраа ицеит.
Аҳ иԥа акыр дыҩт, аҽыхәа нкылан иахьгылаз
дахьӡеит.
– Аҽырыҩраҿ уара усиааит, аха махәҿала
ҳаибашьыроуп, иаҳиааиуа даабароуп иахьа. Дгылан
Хҭарԥа шкәакәа деиԥхьхәыцуа, бзиа дламхабеит
аҳ иԥа, насгьы, аҳ иԥа махәҿала дшизымиааиуаз
лдыруан, иагьылгәаӷьит, лыхҭырԥа
лхылхит,
лыхцәы қамызуа лыбӷа инықәԥсеит.
Иибаз изымбатәбарахан дгылан дшанханы арԥыс,
иаԥхьа дгылан аԥҳәызба замана мрада
дкаԥхо,
мзада дкаҷҷо, ари леиԥш иԥшӡаз, еинаалаз
аҭыԥҳа димбацызт.
– Бабатәиу, насгьы ҷкәынҵас бзеибыҭоузеи,
бара беиԥш ахазына?
– Санԥса сықәлыргылом, саб даныҟоуи даныҟами
еиҟароуп. Сара сшубо сыҽӡо адәы сықәуп,
хаҵамаҭәала сҽеилаҳәо.
Аҳ иԥа дигәаԥхеит аԥҳәызба, лаб ауаа иниҵеит,
уԥҳа дсыҭ ҳәа. Аҭуџьар дгәырӷьеит, ас еиԥш
анасыԥ
иԥҳа иахьлоуз. Уаҩытәыҩса ишимбац
маҭәала деибыҭаны, ахьи араӡни налыцҵаны аҳ
иԥа дииҭеит. Чарахеит, гәырӷьарахеит аҳ иҩнаҭа
ари леиԥш ахазына данырба.
Дынхон дынҵуан аҳак, Сафарбеи захьӡыз.
Шықәс ҩынҩажәа дырҭалон, аха аҭаацәара даламлацызт.
Иара иааигәаԥхаз лыда, аӡәы аҩны
дыҩнеигалар иҭахымызт. Акыр аҳәсахәыҷқәа
идҽырбалон, аха иара игәаԥхоз ҳәа уаҩ дрыламызт.
Иани иаби даара ргәы иалан, рыҷкәын
иҭаацәара рымбакәа рынарцәымҩа иқәлар ҳәа.
Рԥа илымҳа ҭырҟьахьан, аха дара ирҳәоз ихаҿы
инеигомызт. Занааҭс имаз ныҟәаран, шәарыцаран.
Еидысларак ҟалар, иара зегь раԥхьа
днеиуан. Агәымшәареи афырхаҵареи еснагь
иара
ицныҟәон. Ихьӡи-иԥшеи нхыҵ-аахыҵ
инеҩхьан.
Аӡәырҩы ирҭахын иуара, аха иара дыццакуамызт.
Зны шәарыцара ҳәа, иҩызцәа имаашьха
дкыдлеит. Хаха-хымш ахрақәа ирҿан.
Қәасаби бӷаџьмеи ндырҵәаӡеит. Аԥшьымш
рзы аҩныҟа рҿаархеит. Рыҽқәа ирзышьҭымхуа
аидара иаҵан. Иҩызцәа дырзымԥшкәа, раԥхьаҟа
иҿааихеит Сафарбеи. Лассы иҩны днаӡар
иҭахын, аиашаз, акыргьы дааԥсан. Архаҟа
данылбаа, ӡык насықәысҭәап игәахәын, аӡиас
ашҟа иҿынеихеит. Абна дылсны днеир акәын.
Аӡы ааигәара анеиха имаӡакәа, ихааӡа шәаҳәабжьык
илымҳа иааҭаст. Дызусҭоу збандаз ҳәа,
иҽӡо днеиуан уи аҭыԥ ашҟа. Абар, аӡы дазааигәахеит,
ачықьқәа дынрыхан, акылԥшра дналагеит.
Аӡагәҭа агәгәаҳәа иахьеилаҭәоз, хаҳә дук
ҭажьын, уи ахаҳә дықәтәан лхы лҳәон хьтәы
хҳәала зеиԥш дыҟам аԥҳәызба ԥшӡа, лан дшаалыхшаз
маҭәа лышәӡамкәа, лыхцәы қамызуа
илықәжьыз даҵәахуан. Аҳ иԥа дтәан дшанханы,
ари лҩыза аԥшӡа дааизар димбацызт. Лхылҿы асы аҵкыс ишкәакәан. Лылақәа ракәзар,
ажәҩан еиԥш ииаҵәан. Лыхцәы хьыԥшшәыла
қамызуа, лшьапаҿы илеиуан. Дтәан Сафарбеи
дымқәацо, иԥсыԥ алага-ҩагара даҟәыҵны.
– Даазгазеи ари леиԥш аԥшӡа араҟа, насгьы
излалгәаӷьызеи аӡеибафараҿы аҽыкәабара?
Дтәан ԥыҭрак дхәыцуа, игәгьы инҭашәеит ҽеирак
шыҟамыз, иаҳахьан Ӡызлан лыӡбахә, аха
асҵәҟьа ааигәа димбацызт, иагьиӡбеит, дызусҭазаалак
иԥсы ҭаны дышлышьҭымҵуа, уаҩ
инапаҿы дизаагозар, убри лыда уаҩ дшимго
ала.
Аԥҳәызба дтәаны лхы лҳәон, лҽылкәабон,
ахаҳә днықәтәан уаҩы ишимбац ала ихааӡа ашәа
лҳәон, уи лыбжьы заҳалакгьы датәнатәуан. Арԥысгьы,
дтәан ҿымҭ изхара дызлыхәамԥшуа,
дгылан
ацашьа дақәымшәо, ус аамҭа акыр инаскьеит,
аҭыԥҳа аӡы дналаԥалеит, уаҳа лыхабар
ҟамлеит. Дацәымҩашьо еиликааит уи Ӡызлан
шлакәыз, аха игәы иҭашәаз акәиц ырцәашьа
амамызт.
Аҩны дахьааиз, иҩызцәа аахьан, гәырӷьаран,
чаран. Сафарбеи днеины иҭыԥаҿы днатәеит,
аха ила акы або дыҟамызт ихи-иԥси зегьы
Ӡызлан илыцын. Игәы дмырҿыӷьырц азы
ивагьежьуан аҳәсахәыҷқәа, аха иара ила акы або
иҟамызт. Зегьы еицгәарҭеит игәы аиҟарамра,
аха
илацәажәомызт, дааԥсазар акәхап ҳәа агәра ганы.
Уаҳа ҭынч тәашьа имамызт, иаашар хәлаанӡа
дныҵаба дцо далагеит, дахьцо-дахьаауа уаҩы
издыруамызт, иҩызцәа гәакьақәагьы игомызт.
Дааины аӡиас дынхықәтәалон, дылзыԥшуан аԥҳәызба.
Жәамш раҟара ааҵхьан, изымчҳазт ибжьы
налықәиргеит.
– Бысцәымшәан, жәамш раахыс абра сыбзыԥшуеит,
уаҳа сылшом, иҟалозар ажәак саҳәа,
ма сшьы, мамзаргьы сеиқәырха. Гәҩара змамыз
аԥҳәызба асеиԥш абжьы анлаҳа, аӡы дынӡааԥалт,
уаҳа лхабаргьы ҟамлеит. Дцәырҵит Сафарбеи,
аӡы днеины дынхықәгылан, усгьы ҿааиҭит:
– Шықәса ҩынҩажәа снырҭагылт, аха ари
леиԥш
аԥшӡа дсымбацызт, сгәы хыҭ-хыҭуа сынасыԥ
сазыԥшын, уи ба бакәхеит, бысцәымшәан,
бцәырҵ, иаураны иҟазар, ҳаԥсҭазаара еилаҳҵап,
быԥсы
ҭаны бгәацәыхьажәа сҳәом, бара бзын сыҟоуп,
сыбжьы баҳауазар, насгьы ааигәа быҟазар,
зынӡа сҿаасҭамзар, дыргак сыҭ.
Дгылан акраамҭа аӡы дхыԥшыло, ашьҭахьы,
иаԥхьа хаҳә хәыҷык нкашәеит.
– Иҭабуп, уажәазы уигьы акыр иаԥсоуп, иахьала
уаҳа басҳәом, ибасҳәаз базхәыц, бақәшаҳаҭзар,
уаҵәы уажәааны сааиуеит, бысзыԥшыз, – иҳәан,
ихаҳә хәыҷы иџьыба инҭаиршәын иҿынеихеит.
Аԥҳәызба дыӡсо аӡы далан, аҩныҟа ахынҳәра
иаамҭан, аха арахь ак лыхозшәа лбон, дгәырӷьарызу
дгәаарызу лыздыруамызт. Илбаз арԥыс
ларгьы лгәы изцеит, дҳаракӡа, дыԥшӡаӡа, ихахәы
еиқәаҵәа ԥхьаҳәаны, иеилаҳәашьа, ицәажәашьа,
зегь иаразнак дыртәыртәит, аха ишԥаҟалҵари
аӡы ҳәынҭқар иԥҳа заҵә, иҟалома ауаа дрыццар,
лаб деилагоит, аӡқәа зегь хыжжышт, адгьыл зегьы ҵааирҟәрылар алшоит. Лгәы хьаауан Ӡызлан,
ус ауаа рҟынтә ишлыхьӡызгьы лыздыруамызт.
Мызк ҵуам жәаа шықәса дрылгеижьҭеи, лаб рашҭа
аҭыҵра азин анлиҭа, дыӡсо аӡқәа дырҭан,
еиҳараӡак бзиа илбоз аҭыԥаҿ ауп аҳ дахьибаз.
Аухантәарак лацәааихьшь лзыҟамҵеит аԥҳәызба,
даныҩагыла, дшыцәамыз лхы-лҿы ианубаалон.
– Иҟалазеи, илыҵалазеи ҳаӡӷаб? ҳәа,
даара ргәы иалсит лани лаби. Илыхьыз еилыркаарц
рҭаххеит, аха лара егьсыхьуам ҳәа
мап лкит. – Иахьа џьаргьы бымцароуп, амцхә
быӡсозар акәхап
ҳәа, лани лаби дырмышьҭит,
насгьы ларгьы илура лзымдыруа, лгәы аҭынчра
ацәыӡын, цәгьала
дықәхеит. Иааԥымҵәакәа
исахьа
дахьцалак илыцын,
минуҭқәак ҭаха
лырҭомызт.
Хәымшҟа илычҳаит,
аха ашьҭахь, –
соушәмыжьыр ҟалом, сгәы ҿыӷьуеит, – лҳәан,
цәгьала дырцәыбналт лани лаби. Сафарбеи
ихаҳә хәыҷы нарҳәы-аарҳәуа
есымша аӡы дӡааԥшылон.
Агәыӷра иман аҭыԥҳа даацәырҵып
ҳәа. Аха игәы каҳаит:
– Уи уаҳа избо лакәым, дсыцәшәаны дыбналазар
акәхап, – игәахәын, иҿынихеит игәыӷрақәа
зегьы ахьбашахаз игәы иаланы. Убри
аамҭаз, ашәаҳәабжь хааӡа иааҩт. Дџыхӡа днышьхынгылт Сафарбеи, акраамҭа изыгәаӷьуамызт
ахьаԥшра, ашьҭахь ианигәаӷь, инахарамкәа ацаҟьа
дықәгылан дшәаҳәон игәы ҿызкааз аԥҳәызба.
Уи убас еиԥш дыԥшӡан, насгьы митәшәа
деибыҭан,
илшәыз аҵкы ашәахәа иахылҵуаз
ула хнакуан, еилаарцыруан хкы рацәала. Илхаз
ахылԥа бырлашла иқәҵан, уи леибыҭашьа злаҟаз
ала, аӡы дахымшеит, аха ажәҩан аҟынтә дылбааит
угәахәуан.
Ииҳәо иҿамшәо дгылан Сафарбеи, аӡы шыцәаз
избаз диҩызан, иаԥхьа дгылан анцәахша,
ашәа ҳәо, илхылҵуаз абжьыхаа аԥсабара арцәон,
аҵарақәаҵәҟьа
рҿы еихакны илзыӡырҩуа иааҭгылт.
– О, сыхаара, сымрашаша, ба быда исымам
аԥсҭазаара, сгәы аҭынчра ацәбырӡит, ирласны
быӡхыҵ са сышҟа, мамзар, была ишабо аӡы
сҽасҭоит, иҭыҵааит наҟ сыԥсы, бара быда хәарҭа
сымам, – дгылан лҿаԥхьа ишьамхы арсны зеиԥшыҟам
арԥыс ихы икәаҽ. Лгәы иазымчҳаит Ӡызлан,
ас еиԥш иҟаз ажәақәа. Арԥыс ишҟа лҿаалхеит,
дааиуа-дааиуа иаԥхьа лҽаанылкылт, иара
игәаӷьны ихы дызҩахом.
– Угыл, арԥыс, уа уеиԥш иҟоу ашьамхарсра
иаҭәам, излазбо ала зынӡа ухы еилазгазаап,
иуҳәаз саҳаит, аха сара аӡыҳәынҭқар сиԥҳауп, саб
арахь шәа шәышҟа сааир имуазар акәхап, иуасҳәара
сыздыруам, саргьы сгәы аҭынчра ацәыӡит,
аха сара схала исыӡбо ус сымам, саб дсызгәаар,
ҳҩыџьагьы иаразнак ҳақәигоит.
Дгылт Сафарбеи, иааникылт аԥҳәызба лнапқәа,
лылақәа дырхыԥшыло ҿааиҭит:
– Сыхаара, схы еилазгаз аԥҳәызба, сгәы аҭынчра
ацәзырӡыз, исҭахуп ҳаԥсҭазаара еилаҳҵар,
бара сбаҭәабшьозар, ихаҵа, быда ԥсҭазаара
шсымам.
– Ус ахьԥоуҳәо арԥыс, усаҭәасымшьозар ара
сааины сгылозма? Убри аамҭаз аӡыгәҭахьынтәи
бжьы цәгьак ааҩт, аԥҳәызба аԥшатлакә еиԥш
акы даашьҭнахын, дама аҿынанахеит, арԥысгьы
агәақьҳәа аӡы наижәлан дықәыӡәӡәаа дама
аҿынанахеит. Машәыршәа, ҵлак амахә имԥыхьашәан,
цәгьала иҽникылеит, акыр аамҭа аӡы еилашуан,
еиҳа-еиҳа аҩада ихалон, Сафарбеи иикыз
амахә абыржәымзар абыржәы аӡы иҵжәаны
иагоит ҳәа дшыԥшыз, аӡы иагхо иалагеит. Аӡы
анеиқәтәа, дыӡхыҵит, аха ԥсы ихаӡамкәа. Аԥхыӡ
далазшәа акәын дышгылаз. Ихы кны днатәеит,
ииӡбара изымдыруа, ихаҿы иаанхаз аԥҳәызба
лсахьа деиланагон, аҩныҟа сцаргьы избозеи, усгьы лыда ԥсыхәа сымам ҳәа игәахәын, днеины
аӡы дынхықәгылт, нас еиҳа иахьеибафоз дыԥан
длалаԥалт,
уи акәхеит, дама аҿынанахеит, иара
алҵрагьы
иҽазимкит, исыхьша сыхьааит ҳәа. Уи
аамҭаз
ӡызлан лаб иҿаԥхьа дгылан.
– Даҽазны убри аҩыза быдызбалар, ишбанасмыжьуа
бдыруазааит, ауааи ҳареи ҳаимҩалацәам,
урҭ рыԥсҭазаара кьаҿуп, урҭ рахь бцар, баргьы
ус бҟалоит, ҳара зқьышықәсала ҳаԥсӡом, изыбҭахузеи,
наҟ ибхаршҭ!
– Саб, иагьа усызгәааргьы аиаша уасҳәар сҭахуп,
сара убри сзацәажәоз ида аӡәы бзиа дызбараны
сыҟам. Снасыԥдахар уҭахызар дшьы, иԥсы
ҭанаҵы сизымхәыцлар ҟалом, абыржәыҵәҟьа
аӡы даналумга, сҽысшьуеит саргьы. Ида ԥсҭазаара
сымам.
– Уажәыҵәҟьа аӡы ныскылоит, амала, бара
бҟынтәи уаҳа абри аҩыза ажәа смаҳароуп.
– Ибзиоуп, саб, – лҳәан наҟ дындәылҵит, лаҳҭынра
ааигәа днеит, игәалҭеит аӡы аӡәы дшамаз,
нас ашьшьыҳәа дынҵааҟәрылт, лара днықәҵәиаан
уахь лҿыналхеит, агәҩара лоут ҽеи
шыҟамлоз,
аӡы дналаԥалан аҵа дцеит, данԥшы,
ларԥыс хазына иԥсы аизгара даҿуп, аԥсыӡқәа
идеизалахьеит. Ахьшәҭҳәа даашьҭԥаа аӡы дналылгеит, иаргьы иԥсы еҩиган, ашацаҳәа днықәтәеит.
Аԥҳәызба, даашьҭԥаа аҩныҟа дигеит. Еилагеит
ажәлар, ас еиԥш аԥшӡа дрымбацызт. Бзиа
еибабеит Сафарбеии лареи. Убри нахыс лыԥсҭазаара
лыԥсахит Ӡызлан. Ауаа реиԥш лыԥсҭазаара
иркьаҿит
лаб, уаҳагьы еибамбеит
лҭаацәеи лареи, ауаа рышҟа аԥсҭазаара еиӷьалшьеит
«Ӡызлан».
Инхон-инҵуан ешьеи-еҳәшьеи. Урҭ шыхәыҷқәаз рани раби ԥсит. Агәылацәа нарыцхраан,
ахәыҷқәа рааӡеит. Рхы иахәо ианыҟала, рыҩнаҭа
дмырӡит. Ешьеи-еҳәшьеи ирызҳаит, иԥшӡахеит.
Еиҳараӡак – аӡӷаб, убри аҩыза ԥшрак шьҭылхит,
дызбоз зегьы краамҭа рылаԥш лыдхалон. Лашьа
лхала шьаҿак днаишьҭуамызт, иахьцалакгьы еицызар
акәын.
Амшын аҿықәан инхон дара. Аха шаароулак,
амшын ахь иҩуан, аӡы рыҽналаԥсаны, аԥсыӡқәа
реиԥш иӡсо инхылон.
Ҽнак зны, ишыҟарҵац еиԥш, амшын ахь рҿынархеит.
Амшын уи аҽны уамашәа ихәашьын,
иааҟәымҵӡакәа агәамсам аанагон. Уамашәа ибаны
аҟәараҿы рҽааныркылт ԥыҭрак. Аха аӡӷаб
илзымчҳазт, лҽааилыхны амшын дҭалеит. Лнапала
агәамсам наԥхьацо, дыӡсо лҿыналхеит. Ус
амшынгьы аҽааиқәнакызшәа лбеит.
– Узгылоузеи, мшәан, уҽеилых, умбои амшын
ацқьахара иаҿуп, – ҿаалҭит аӡӷаб лашьа ишҟа.
Абригь аалҳәеит, цәқәырԥа дуӡӡак аҿаанахан,
аӡӷаб даашьҭԥаа дама аҿынанахеит.
– Усыцхраа, абааԥсы, иумбаӡои, ацәқәырԥа
сагоите! – знызаҵәык лыбжьы аагеит аԥҳәызба,
уаҳа аҿҭыхагьы лмаӡеит – ахыкәалаа еиԥш,
дышьҭԥааны
аҿынанахеит ацәқәырԥа. Амшын
дышзацәымцоз
анылба, исыхьлакгьы сыхьааит
лҳәан, лнапқәагьы рҟьара даҟәыҵит. Аха, уамашәа
иубаша, аӡәы дникылозшәа лбо далагеит.
Ус амшын нҵәеит, аха ацәқәырԥа дшагац дагон,
дама ицон ишьҭхысаа.
– Бгәы рҭынч, иахьарнахыс сара быстәуп, –
бжьык лгәы иаақәҩит, ашьшьыҳәа адгьылгьы
днықәгылеит.
Илаҳаз џьашьо днаԥшы-ааԥшуа, дадырсызшәа
дгылан аԥҳәызба. Лаԥхьаҟа данынаԥш, хаҳәтә
ҩын дуӡӡак гылан ицәыжәжәарӡа. Дшыԥшуаз,
ашә аатит, даадәылҵын ӡӷабк лара лышҟа
лҿаалхеит.
– Бааи, ҳалашара ҳаҳкәажә, ҳабзыԥшиижьҭеи
кыр ҵуеит, – ҿаалҭит амаҵуҩԥҳәызба.
Усгьы уаҳа царҭа лымамызт аҟынтә, илԥылаз
аԥҳәызба длыцны аҩны иныҩналт. Дахьыныҩналаз лылаԥш зыдхаларыз ҳәа акгьы лымбеит:
ицәыҩҩажәӡа иҟоуп ауаҭах, стол дук ҟәардәыжәқәак
адгылоуп, зегьынџьара иҷышәуп.
Аӡәы амымеиқәара ихарԥаны ауаџьаҟ дыҽҳәатәоуп,
иааизгьы дырхамҵгылт. Икараха иҟаз
аԥҳәызба ҟәардәк даахан днатәеит. Амаҵуҩыԥҳәызба
уаҩы ишимбац астол лырхиеит.
Амца иҽҳәатәаз ахаҵа дааины астол днахатәеит,
усгьы ҿааиҭит:
– Сара соуп бымҵԥаа баазгаз, арантәи цашьа
бымаӡам, бзиа узбоит, суццоит ҳәа бхала ибҳәаанӡа.
Узыццо дабаҟоу: иԥаҵа иҿабаба, ихцәы еилажәжәа
иқәԥсаны, уахьихәаԥшуа ҵлаҳәысҭак
дтәоуп угәахәуан.
– Сыԥсы ҭанаҵы уи аҩыза ажәа сара сҟынтә
уақәымгәыӷын, сҽыкнаҳаны сҽысшьыр еиӷьми,
– ҿаалҭит аԥҳәызба. – Сашьа сара сҵыхәала акы
ихы иазиур, исыԥсыхәоузеи, – лҳәан, аҽырҳәа
инеималҭәан
аҵәыуара далагеит.
– Бгәы рҭынч, уи акгьы имыхьӡеит. Дкәаԥӡа
иҩны дтәоуп. Уи аҵкыс еиӷьуп, хәыҷык акы
бнацҳар, ибҭахы-ибҭахым, бсышьцылароуп, уаҳа
ԥсыхәа бымам, – иҳәан ихәы днахан, изхара
ыфаны, уаҳа ажәак мҳәакәа, иҭыԥахь днатәеит.
Аԥҳәызба илаҳаз даара иџьалшьеит, бзиа илбо
дабаҟоу, илакҭа ҭырлашьцааны, иԥаҵа иҿабаба,
ҿаасҭак дтәоуп. Аха уаҳа ҿылымҭит, иҟало
збап ҳәа лҽеиқәкны днатәеит.
Ииасит амшқәа, аӡӷаб дзықәшәаз дашьцылеит.
Уаҩытәыҩса акы дадицаломызт, ишылҭахыз
дыҟан, крыфара-крыжәра ада ус лымамызт.
Уажәраанӡа илзымчҳауаз ахаҵагьы дишьцылеит,
дидтәаланы акрыфара далагеит. Аха
иара ажәакгьы леиҳәом, днатәоит, днагылоит
– уаҳа
акгьы. Дашьцылт лҭыԥ ҿыц. Ссирс илбоз
лыԥхыӡқәа ракәын. Есыуаха днышьҭалацыԥхьаӡа,
ацәа даамҵанарсуан, нас уахашаанӡа
ԥхыӡ ссирк далан. Зеӷьыҟам арԥыск дааины
дналыдгылон,
быда ԥсыхәа сымам ҳәа дматанеиуан.
Убри арԥыс
ссир, бзиа дламхабеит
аԥҳәызба, уахгьы-ҽынгьы дизхәыцуа далагеит.
Уахык зны ус лыӡбеит: даба, ацәа сҽасымҭапи,
издыруада ԥхыӡымзар, абри аҩнаҭаҿы заамурак
ыҟазар, сара сыда ԥсыхәа амамзар?
Ишылӡбаз еиԥш иагьыҟалҵеит, крымфакрымжә, заанаҵы днеины днышьҭалеит, нас
лылацәа
неиқәыԥсаны, дыцәазшәа ҟалҵеит.
Акыр дышьҭан ус дӡырҩуа. Ҵхыбжьон азы аҷараҳәа
лышә аатын, аӡәы дааины дшаалхагылаз лбеит. Зынӡа лыԥсы лӡеит. Нас иааиз дылзааигәахан,
лылахь днагәӡит, усгьы ҿааиҭит:
– Заҟа ҵуазеи бзиа бызбоижьҭеи, аха бара
хьаасгьы сбымаӡам, сыҿҳәара иаҳа-иаҳа икьаҿхоит,
лхы ԥылҽааит уи аҩсҭаа, дышԥасиааи. Абри
иҳәан, дындәылҵны дцеит. Аухантәарак илбаз
дазхәыцуа дышьҭан, лацәааихьшьгьы лзыҟамҵеит,
илбоз шыԥхыӡмыз еилылкааит, заамурак
шыҟазгьы лдырт, аха хәшәыс иамаз ҳәа акгьы
лзеилымкааит.
Шьыжь имгылоз аԥҳәызба шаанӡа дгылеит,
луада дныҩныҵны лҿыналхеит, аха уаҩԥсы
длымбеит,
ашә ҟьаҟьаӡа иаартын, дхарахаԥшуа
адәахьы дындәылҵит, уаҟагьы уаҩы длымбеит,
дгәырӷьаҵәа дааҟалеит: издыруада схы сақәиҭхазар?
Иаразнак ашҭа дынҭҟьеит, раԥхьа
дызнылаз
амҩахәасҭа дыҩуа днанылт. Дцоит
деиханы,
лышьҭахьҟа дхьамԥшӡакәа. Дцон ус
кыраамҭа,
абна дылаланы. Дышнеиуаз дәҳәыԥшк
дазкылсит. Даара дкарахеит, џьара снатәаны
сыԥсы сшьандаз ҳәа, лгәахәуа дҟалеит.
Дахьынаԥшыз,
ӡҭачык лбеит, ӡык налҿалҭәан,
лҽаархьшәашәаны,
хаҳәык днықәтәеит лыԥсы
ааиҭалкырц.
Убри аамҭазы, «аақ-аақ» арган, ла
дук налыжәлеит.
– Уаҩ шәыҟаӡами, ала сафоит, ишәымбаӡои?!
– лҳәан, арҵәаа ааҭлыргеит. Лыбжьы заҳаз «лыҭаҳмада
» абна даалҵын, ала лҟәицеит, днеины
дналыдтәалеит ихы кны. Ҿымҭӡакәа итәан акраамҭа,
нас ус ҿааиҭит:
– Сара бымҵарсны баазгеит, кыр ҵуан сылаԥш
бхиижьҭеи. Сгәы иаанагон, бсышьцылар,
срыцҳашьаны са сҿы баангылоит ҳәа, аха баша
сгәы сажьеит, иахьа агәра згеит сгәыӷрақәа
шбашаз, иахьарнахыс бхы бақәиҭуп, абри амҩахәасҭа
бнанылар, быҩны бнанагоит. Абригьы
ааиҳәан, дҩагылеит, ларгьы дизыԥшуа дааҭгылеит,
абри аҟара пату лықәҵаны, бзиа дызбоз
ауаҩы игәы нлырхар лҭахымхеит, усгьы лҳәеит:
– Саҭоумҵан иахьа уажәраанӡа агәыӷра уманы
уахьсырԥшыз, аха бзиа усзымбеит, ишԥазури?
– Абзиараз, сара уаҳа бныскылом, бымш аабзиахааит,
– иҳәан, даҽазнык дналҿаԥшит. Игылан
ус ҳамҭакы, ҿымҭкәа еихәаԥшуа, аԥҳәызба
лгәы ҭынчымхеит, ус баша днаиԥырҵны ацарагьы
лҭахымхеит, лызгәык иланаҳәон абри ауаҩ
ацхыраара шиҭахыз, аха ишԥа? Лхы иалҭон
азҵаара. Илгәаӷьит аҵыхәтәаны:
– Иҟалалакгьы ҟалааит, сызцом сара уныжьны!
– Уиакәхеит, лыҭаҳмада дабаҟахыз дныҵаба дцеит, – лаԥхьа дгылан арԥыс ԥшӡак,
есыуаха ԥхыӡла илбоз. Рыԥсы неилаҵәеит арԥызбеи
аԥҳәызбеи. Ус ишьҭууаа акы иаманы
идәықәлеит. Иԥыруа иалан аҳауа, арԥызбеи аԥҳәызбеи
иахьа агәырӷьара ду рыман – илиааит
аҩсҭаа гызмал.
Кыр ҵуан аҩсҭаа арԥыс исахьа еицакны илымеижьҭеи,
уи лыԥҳа дахьимгаз азы. Аха иахьарнахыс
ихы дақәиҭуп, деиқәлырхеит аԥҳәызба
ԥшӡа. Ицоит амшын ҳәынҭқар ишҟа. Уигьы иахьа
агәырӷьара изыԥшуп: хышықәса ҵуеит иԥа
дыӡны дыҟеижьҭеи, димбаӡацт.
Икаууа ишнеиуаз ханк аҿаԥхьа иааҭгылт. Уи
аҳәынҭқарраҿы гәырӷьарахеит, бжьаха-бжьымш
чаран. Аҳәынҭқар иҩнаҭа лашеит, иԥа иаҟара
длеигәырӷьеит иҭацагьы. Ауаа ишьҭын лашьа
дааргеит. Иаҳәшьа лыхьӡала ишәыз ашәы
ишәырхит,
ԥҳәыс дизырҳәеит. Амшын ҳәынҭқар
иҳәынҭқарра
иҷкәын инапы ианиҵеит. Аӡӷаб лашьа
дарӷьажәҩаны даарыдгылт.
Инхон-инҵуан хьаа рымаӡамкәа ешьеи-еҳәшьеи.
Амшын ҳәынҭқар ибзиабара ҳәаак амамызт,
аԥсҭазаара бзиа рыманы.
Қыҭак аҿы инхон Алхас захьӡыз ҷкәынак иани
иареи. Ибзиахәӡа ишыҟаз акәымкәа, иан дычмазаҩхеит,
лхы дамыхәо аиарҭа дылахеит. Алхас
уахгьы-ҽынгьы хьаас иман иан лчымазара. Амла
даиркуамызт, афатә-ажәтә иԥшаауан, аха лчымазара
дизалмыргеит.
Ҽнак, Алхас илақәа иманы абна дылаланы
дышнеиуаз, ҵеиџьк дынхықәгылеит. Аҵеиџь
рацәак
иҵауламызт, аӡы ухыԥшылартә иҟан.
Аҵеиџь дынҭаԥшызар, маҭ хәыҷык хыршәлан,
еихон иҭыҵырц, аха ахы изахәомызт.
«Ари ара ҭыҵшьа амам», – игәахәын, иаарыцҳаишьеит
амаҭ ԥшқа. Даақәгьежьаан, лабак
ԥшааны, аҵеиџь илҭеикит. Амаҭ, алаба анаба,
ашырҳәа
иқәлан хыхь инхалт. Алхас амаҭ дацәшәан,
алаба наҟ инкаиршәит. Амаҭ аԥсы анаиу,
иааин аҷкәын иаԥхьа иааҭгылт, нас ила ихыԥшыло,
ҿаанаҭит:
– Даара абзиара ду сзууит уара арԥыс, ауаатәыҩсеи
амаҭқәеи ҳаиӷацәоуп, аха уара уи уазымхәыцкәа
сеиқәурхеит саб, амаҭқәа дреиҳабуп,
сара
сзыҳәан акы деигӡараны дыҟам. Уара узыҳәои? –
ҿаанаҭит иара ауаатәыҩса ҳбызшәала.
Алхас дшанханы дгылан, ила иабо изхамҵо,
нас ус ҿааиҭит:
– Уара аҵеиџь узҭызгаз, акы суҭандаз ҳәа
акәым.
– Уԥхамшьан, арԥыс, саб уимеигӡан, уаҳәа
иуҭаху...
– Ус акәзар, сара исҭаху акы заҵәык ауп: сан
агәабзиара лоурц, длеи-ҩеиуа дҟаларц.
– Уаала саб ишҟа, ҳиазҵаап кыр духәозар, –
аҳәан, амаҭ дәықәлеит, иара днашьҭалеит.
Акырӡа ианынаскьа, амаҭ ус аҳәеит:
– Уаангыл, арԥыс, сара схала снеироуп, зны
иҟоу расҳәап сҭаацәа.
– Ибзиоуп, – иҳәан, дааҭгылт, игәы хыҭ-хыҭуа,
иҟаларызеишь ҳәа дыԥшуа.
Ԥыҭрак ашьҭахь, маҭ дуӡӡак аҿаанахеит аԥа
ацны.
– Исаҳаит абзиара иҟоуҵаз, арԥыс, сара акы
сеигӡом, – ҿаанаҭит амаҭқәа раҳ. – Исымоуп «алмас
хаҳә» – уи даара сеиҷаҳауеит, аха мап сызкуам. Аӡы инҭаршәны уахыки-ҽнаки иургылоит,
нас ачымазаҩ ҵәыцак лыржәны далаукәабоит –
нас акы змыхьуа иеиԥш дкаххаа даалҵуеит.
Амаҭ ду, аҿы иааҭшәан, хаҳәык нкашәеит, расацк
иаҟараны.
– Иҭабуп! – иҳәан, Алхас ахаҳә ачабра илаҳәаны
иџьыба инҭеиҵеит.
Аҩны дааит дкараха.
Иан ахәшә лзыҟаиҵеит – илиржәит, далаикәабеит.
Иҟаларызеишь ҳәа игәы хыҭ-хыҭуа днышьҭалан
дыцәеит.
– Нан, угыл, уан дукәыхшааит, ушыцәаз шьыбжьааит!
– игәы инықәҩит иан лыбжьы.
Ахьышәҭҳәа ицәарҭа днықәтәеит. Амра хааӡа
иԥхон, иан днеи-ааиуа аҩны дыҩнан.
Убри аахыс, Алхас иихәшәтәыз рацәаҩуп. Ирҳәоит,
иахьагьы «алмас хаҳә» ауаа ирымоуп, рхы
иадырхәоит ҳәа...
Ажәытә иҟалаз хҭысуп. Ирҳәоит Амзеи Амреи
дырхылҵит аҭыԥҳа ԥшӡа. Иагьлыхьӡырҵеит
лара Мрамза. Мрада дкаԥхон, мзада дкаҷҷон,
леиԥш аԥшӡа дузыԥшаауамызт. Дынхон лара
адгьыли ажәҩани рыбжьара, Ихьыҵәцароу ахан
аҿы. Лани лаби лхашәаломызт, иаалгәаԥхаз иаразнак
инарыгӡон, аха рыцҳарас иҟалаз, Мрамза
дҭыԥҳахеит, лхала лгәы ҿыӷьуа далагеит:
– Сшәыҳәоит сани саби ажәлар ахьынхо
сшәышьҭырц,
урҭ зҿу збар сҭахуп, издыруада исгәаԥхар,
Адгьыл аҿы саангылоит.
Даарагьы иргәамԥхеит ани аби рыԥҳа дзыҳәаз,
аха мапгьы рзымкит. Ахьтәы кьыбала, рыԥҳа
дылбаарышьҭит Адгьыл ашҟа. Ари леиԥш
аҭыԥҳа ԥшӡа данырба, ажәлар шанхеит. Лыхьӡи
лыԥшреи аӡәырҩы хнахит, аха изгәаӷьуадаз
Мрамза
лыҿцәажәара. Мрамза даара илгәаԥхеит
ауаатәыҩса, зегьы дрылаҵәеит, лыхьӡ хара инеит.
Арԥар хазына лышьҭалт, аха лара илгәаԥхо дылбомызт.
Акыр шықәса цеит, Мрамза илыӡбеит
наунагӡа ауаа рҿы даагыларц.
– Ус акәзар, уаҳа ҳара ҳашҟа быхнымҳәуазар,
далх бхатә ҩыза бызцынхаша, пату бықәҵаны,
бзиа бызбаша, ҳаргьы ҳгәы ҳарҭынчуеит, –
рҳәеит лани лаби.
Ирыӡбеит ирыларҳәарц ажәлар Мрамза, зегь
раҵкыс иԥшӡоу, еилҟьоу, ахшыҩ змоу арԥыс
дыширҭо.
Еизеит арԥар нхыҵи-аахыҵи, иршәуп, ирхоуп,
зегь рыла еибыҭоуп, аха Мрамза аӡә дылгәаԥхом.
Уи аамҭаз, Аԥсны дынхон арԥыс еилҟьа, арԥыс
еиҿамс Алмас захьӡыз. Уи иԥшӡареи иуаҩреи
ртәы хара инаҩхьан, аха иара ахра, аҿаҩа, убрахь
акәын нхарҭас иахьимаз.
Иаҳаит Алмас Мрамза арԥар шлышьҭаз, лара
уаҩ дшылзалымхыз.
Даба, сара дсынасыԥзар, игәахәын ҽнак иҿааихеит,
иҽыхәа днақәтәан. Днаӡеит Мрамза дахьынхоз
аҳҭынраҿы. Ажәлар еикәшаны игылан.
Арԥар ракәзар, уаҩытәыҩса ишимбац еиԥш
еибыҭан
маҭәалеи бџьарлеи. Ихҭарԥа, икаба
икәымжәы
еиқәаҵәа, иҽыхәа дақәтәа дҽырба-ҽырбо,
ашҭа дынҭалт арԥыс ԥшӡа Алмас захьӡыз.
Ажәлар шанхеит ас еиԥш арԥыс еиҿкаа, арԥыс
ԥшӡа дрымбацызт. Иҽы дынҽыжәԥан, Мрамза
лаԥхьа
дынкаԥеит, усгьы ҿааиҭит:
– Быԥшреи бсахьеи сыла хыркит, Мрамза,
сбаҭәабшьозар бҿаԥхьа схырхәоит, ҩныс исымоуп
Ажәҩан, Адгьыл, занааҭс исымоу шәарыцароуп,
хаҵароуп, – ишәақь ҩышьҭхны ажәҩан
днаҵаԥшит, уаҟа ауарбажә хын иԥыруа, ишәақь
днаҵхеит, ахысбжьы геит, ажәҩан иалаз ауарбажә
каҳаит.
Мрамза дыԥхашьа-ԥхаҵо ҿаалҭит: – Уҩны
угәара хьаас исымам, уеилҟьоуп, уԥшӡоуп, уи азхоит.
Иахьа сызлаԥшыз арԥар урылскааит, сгәы
иаанагоит ҳаицынхап ҳәа.
Гәырӷьарахеит, чарахеит. Ажәлар шәаҳәеит
икәашеит.
Алмаси Мрамзеи рыжәҩа еибырҭеит,
ахьыбҿар рааӡеит имаҷымкәа.
Иахьагьы Амреи Амзеи хааӡа ирхаԥхоит, рыӡӷаб
лынасыԥ еигәырӷьоит.
Ашықәс ҿыц ааигәахон. Зегьы аҽазыҟаҵара
иаҿын. Мака хәыҷы даара деигәырӷьон уи аныҳәа,
избанзар аҳамҭа ԥшӡақәа дырзыԥшын.
– Бабаду, – ҿаалҭит лара, – убри еиԥш аԥсаӡ
ԥшӡа сзуԥшаароуп, хкы рацәала еилаарцыруа,
насгьы
ауаҩы иеиԥш ашәа зҳәо.
– Даара адҵа ду сыбҭеит, с-Мака хәыҷы, –
иҳәеит иара. Уи еиԥш иҟоу аԥсаӡ аӡбахә саҳахьеит,
аха аԥшаара даара ицәгьоуп, аха бара смаҭа
хәыҷы банаҳәа, уи сыԥшаап.
Мака лабду дшәарыцаҩын. Иҽааибыҭан амҩа
дықәлеит. Акыр дныҟәеит, агеи ашьхеи дырхыст,
аха уи аҩыза аԥсаӡ изыԥшаауамызт.
Ҽнак абна дылаланы дышнеиуаз, ҩын хәыҷык
ибеит. Иҟоу збап ҳәа дахьыныҩналаз, ахәышҭаара
дыҽҳәатәан ҭакәажәык. Иааиз данылба, ҿаалҭит:
– Узыргәаҟзеи, уаазгазеи ас ихароу атәылахь, абра сынхоижьҭеи ашәарахқәа рыда уаҩы
дсымбац.
– Ас еиԥш ахара саргьы сымцацызт, аха хкы
рацәала еикәаԥхо, насгьы ауаҩ иеиԥш ицәажәо
аԥсаӡ сыԥшаарц сыдылҵеит смаҭа хәыҷы.
– Иуҳәо саҳаит, аха уи еиԥш иҟоу аԥсаӡ адоуцәа
ртәылаҿ ауп иахьыҟоу, насгьы уи рыхьчоит дара.
Исыхьлакгьы сыхьааит, уажәшьҭа сызхьаҵуам
иҳәан, ахәарҭлаӷь абзиараз ҳәа налаҳәаны, имҩа
дықәлеит ашәарыцаҩ.
Хаха-хамш амҩа дықәын ашәарыцаҩ, ииулак
днеит адоуцәа ртәылаҿы. Иҽыҵәахны, ахаҳәқәа
днарывс-аарывсуа дышнеиуаз, бжьык хааӡа игәы
инықәҩит:
Сгәы ԥырҵәаӡеит адоуцәа,
Снага срымазар ахәыҷқәа,
Рныҳәа дуӡӡа сырлашон,
Хәыҷи-дуи сыркәашон!
Абжьы ахьгоз ашҟа днаԥшызар, иԥшӡаӡа аԥсаӡ
гылоуп. Днеит ашьшьыҳәа аԥсаӡ ашҟа, иҟама ааҭихын
ашьапы хиҵәеит, нас иаашьҭԥаа деиханы
ддәықәлеит. Уи аамҭаз атәыла бгеит, геи-шьхеи
хыџ-хыџит, адоуцәа рыҭра иҭыбгеит, руаӡәк
ибжьы
митәшәа игеит:
– Уарбан изгәаӷьыз ҳаԥсаӡ ахҵәара, хара
узымцеит,
уԥсра снапаҿы иҟалоит!
Днеиуеит Мака хәыҷы лабду иҽӡо, иԥсаӡ акәзар,
аԥсы аӡеит, аҽреиџьны еиҵалеит, икәа инҭеиҵан
иҵәахит. Уажәшьҭа маанала дрыцәцароуп,
ибжьы иргеит ацаҟьа даавҵны:
– Смаҭа хәыҷы дсыргәырӷьар сҭахын, ари аԥсаӡ
шәара ишышәтәыз здырыр сакьысуамызт.
– Ааит, уара арныг, ҳара ҳаужьарц уаҿума,
абыржәыҵәҟьа
аҵәы уахаҵаны уӡны уаҳфоит.
– Ибзиоуп, нас ишәымуазар, сҽааилысхып,
сзықәшәаз ауп, шәара шәымца еиқәышәҵала.
Хәыҷы-хәыҷла днаскьо аӡыжь дынхықәгылт,
нас уи хыла дазцеит. Еимдон баша адоуцәа, дахьцаз
рымбеит ашәарыцаҩ, аӡыжь ихгылан ахаҳә
дыршәуан, ацаҟьақәа ԥыххаа икарыжьуан, аха
ргәы аныԥҵәа игьежьит. Деиханы ддәықәлеит
иҭаацәа рышҟа
Иҭаацәа гәжәажәо ишизыԥшыз, деибга-деизҩыда
дхынҳәит аҩныҟа.
Зегь раԥхьа Мака хәыҷы диԥылеит дгәырӷьаҵәа.
Абду икәа дынҭалан, аԥсаӡ ааҭигеит. Аҽааршәшәан
аҽеиҵнахит аԥсаӡ, хкы рацәала еикәаԥхеит,
абжьы хааӡа ашәа аацәырнагеит.
Шәкәаша, шәшәаҳәа хәыҷи дуи.
Ҽаанбзиала, Ашықәс ҿыц!
Ирҳәоит, ажәытә зны Адгьыл иқәынхоз ауаа
зегьы бзиа еибабон, рнапы еикәыршаны инхон
ҳәа, аимак-аиҿак ҳәа акы ыҟамызт. Зегьы
рхәышҭаара ҭыԥ рзыразын.
Акыр шәышықәсақәа цеит, ауаа рыԥсы цәгьахо
иалагеит, амал еизыргаз, аимакра иалагеит.
Ажәакала, џьоукы рыԥсы цәгьахеит, акы рзымхо
иалагеит, ирҭаххеит Адунеи зегьы рнапаҿы
иҟаларц, ажәлар рхәура иҭарҵарц. Ажәакала,
ауаа ирзыԥшын аибашьра, ахҵәара, ақәӡаара.
Ауаа рыԥсыцәгьара Адгьыл ианырт:
– Бзиа шәаныҟаз шәзымдыруазар ишәсырбап
сара, – аҳәозшәа, аԥшацәгьа ҵысит, адгьыл ҵысра
иҟалаз, аӡқәа ихыҵыз ирацәаҩны ауаа хнарҵәеит.
Иаанхаз аӷа хәымга днарыжәлан, ахацәа
абџьар шьҭых инибарҵәеит. Аҳәсеи ахәыҷқәеи
амшын рҽаларыԥсеит. Адгьыл ҭацәуа иалагеит.
Убри аамҭаз Ҳанцәахә Ду ажәлар еиқәирхарц
иӡбеит, џьоукы еиниршәеит, аха амшын зҽалазыԥсаз
хәыҷи-дуи рыбжьы гәыҭшьааган.
– Амшын ҳәынҭқар, Адгьыл иқәынхо сара
еиқәсырхоит, кыр улшозар амшын зҽалазыԥсаз
сзеиқәырха, – ҿааиҭит Ҳанцәахә Ду.
Ари заҳаз амшын ҳәынҭқар иӡбеит аҳәсеи
ахәыҷқәеи дрыцхраарц, рыԥсы еиқәирхарц, аха
ажәытәтәи рсахьақәа рмоуит, амшын ҳәақәаны
амшын иалахеит. Адельфинқәа ҳәа изышьҭоу
ракәхеит. Убри азы ауп урҭ ауаҩытәыҩса изизааигәоу.
Заҟантә еиқәдырхахьоузеи амшын иалаҳан
иаго ауаа. Насгьы ирҳәоит адельфинқәа
рхатәы бызшәа
рымоуп, еицәажәоит, иааргәаԥхаргьы,
ихааӡа
ашәа рҳәар рылшоит ҳәа.
Адгьыл ашәарҭа ду иҭагылан. Агалактика
игьежьуа иалаз акомета, ҳадгьыл ахы иқәсны
аҿаанахеит.
Адгьыл ашәарҭа ду иҭагылт. Излаҳахьчарызеи
Ҳадгьыл? Хәыҷи дуи хьаас ишьҭырхт.
Аҵарауаҩ ду, апрофессор захьӡу, дазхәыцуеит
еиқәырхашьас иамоу Адгьыл. Уи дидтәалоуп
имаҭа
Инал, уигьы иабду иеиԥш ахәыцра
даҿуп. Зны-зынла ауаҩ ду иаасҭа ахәыҷы
ихшыҩ
анаиааиуа
ыҟоуп. Уи аус еиҳа ирмарианы
дазхәыцуеит.
Дхәыцуеит абду, дхәыцуеит амаҭа.
– Бџьарс иҳамоу зегьы знык иҭҳарҟьаргьы уи
акомета ԥыххаашьа амам, нас уаҩы ишԥаҟаиҵари,
– дхәыцуеит абду.
– Зегь раҵкыс иҳараку ахәы сынхаланы сыгәҭыха
изназгап Ҳанцәа ду, – дхәыцуан амаҭа, – уи
цхыраарак ҳаимҭар ҟалом.
Иӡбеит, инеигӡеит. Зегь раҵкыс иҳаракыз
хәыԥшӡак
дынхалан, ус ҿааиҭит:
– Ҳазшаз, зегь зылшо Ҳанцәахә ду суҳәоит
абри агәаҟра ҳалугарц.
– Уаҳәа Аԥшалас! Уи амч ду амоуп, – игеит абжьы.
Дгәырӷьеит арԥыс, дашьҭалт Аԥшалас. Бжьышьхак
дырхыст, быжь-ӡымҩаск дрырт, нас днадгылт
ҳаԥдук.
– Издыруада, Аԥшалас, абракәзар ҽыԥхьакырҭас
иумоу?
Инал ибжьы заҳаз Аԥшалас аҿаанахеит. Дышьҭԥаа
ажәҩан дханагалт, нас ҵаҟа дылбаанагеит,
акыраамҭа дҟьо дама иқәын, нас, ус ҿаанаҭит.
– Сызургәамҵзеи арԥыс хәыҷы, хьаас иумоузеи,
узыргәаҟуазеи?
– Ҳадгьыл ашәарҭа иҭагылоуп, зҿаазхаз акомета
ҳԥыххаа ҳақәнаҵоит, уара уаҳмыцхраар.
– Даара аус ду сыдуҵеит, – ҿаанаҭит Аԥшалас,
– угәы рҭынчны аҩныҟа уца, сара мчыс иҟоу
зегьы еизганы сажәлап укомета захьӡу, исзымҟәыбаргьы
иахьааз ашҟа исыргьежьып.
Инал игәы ирҭынчын аҩныҟа дцеит. Аԥшалас
аҩызцәа еизнагеит, амч ду рхылҵит. Рҿынархеит
акомета иажәларц. Ицон Аԥшалас амч ду аман.
Иаԥылт акомета. Аԥшатлакәқәа рҽеизга амч ду
рхылҵуан. Иажәлеит рымч еизга. Иасуан мышкы, ҩымш, хымш. Ари еиԥш амч ду акомета арбрит,
даҽа мҩак алнахит, Адгьыл иаҩган, ашәарҭара
нкылан.
Аамҭа бжьыст, акомета иахылаԥшуаз агалактика
ҭҵааҩцәа, уамашәа ирбо иалагеит акомета
аҟазшьа. Уажәраанӡа Адгьыл зхы ақәкны иааиуаз
акомета мҩахган, акыр инархараны Адгьыл
иаҩсуан. Иџьеишьон апрофессор, иџьаршьон
ауаа. Инал заҵәык Ҳанцәахә ду, иҭабуп Аԥшалас
– дреихырхәон гәаныла Адгьыл еиқәзырхаз.
Ирҳәоит ауаа, аӡы шыцәаз збаз ауаҩы игәы
иҭеикуа наӡоит ҳәа.
Ҽнак шаанӡа дгылан ԥсыӡкра иҿынеихеит
Махьал. Уи даара бзиа ибон аԥсыӡкра. Аӡиас
дынхықәгылт иҵәгәыр иманы. Аха дшанхеит.
Ила иабоз агәра изымгеит. Аӡиас ҟәызгаӡа,
бжьык ахылымҵуа, иҭынчӡа иҭатәан.
Абар ассир,
инаҭон игәы. Аӡы шыцәаз саниеит, ирлас
сгәы акы ҭаскроуп, ус ибжьы неиргеит:
– Ӡызлан-ӡаҳкәажә, бцәырҵ сҿаԥхьа!
Аҳәаха имҭакәа, аӡы далҵәраа лҿаалхеит
аҭыԥҳа
ԥшӡа, лыхцәы дыхнаҩо, уаҳа маҭәа лышәӡамкәа.
Убри еиԥш дыԥшӡан, арԥыс ииҳәо иҿамшәо
дгылан дылзыԥшуан, нас али-ԥси рыбжьара лыхцәы
днамҵасын, шьыҵәрак хиҵәеит, иџьыба
аҳәызба ҭганы.
– Убри аҩыза зыҟоуҵазеи, сҭаацәа сырцәыӡит,
хьаҳәшьа сымаӡам? – дҵәыуо арԥыс иаԥхьа
дааҭгылт.
– Бара беиԥш ахазына аӡы дызҭозеи, ауаа
брылазароуп,
ахшара бзиа бааӡароуп. Бсыцца,
иахьарнахыс
бысҭынха, бгәы басыргом, даара
бысгәаԥхеит,
мап сцәыбымкын, Ӡызлан-ӡаҳкәажә,
– лаԥхьа дгылан арԥыс аҭыԥҳа ԥшӡа дицәыӡыр
ҳәа дшәаны.
Убри аамҭаз аӡы далҵәраа иҿааихеит лаб.
– Ааит, уара арныг уоума сара сыԥҳа аӡы дҭыганы
дызго, уара иулшо уи лныҟәгара? Уԥыххаа
уқәысҵоит, улԥырҵ.
Джәылеит лаб. Махьал иҟама ҭиԥааит, иӡсо
аӡы ихыз ижакьа хиҵәарц.
Убри аамҭаз рыгәҭа дыбжьаланы аҭыԥҳа
ҿаалҭит.
– Уиҟәаҵ, саб, диашоуп арԥыс, аӡы иурцәаз
ила иабеит, игәы иҭеикыз наӡароуп, ԥсыхәа
амам, арԥыс сиццоит.
Аб дҵәыуеит, дхьит, аха иԥҳа илҳәаз ҳәан.
Арԥыс
дицымцар амуит. Аҩныҟа дааигеит,
деилеиҳәеит,
деилеицеит, нас ачара аҿҳәара
ԥиҵәеит.
Еибагеит Махьали аӡы иахылҵыз
аҭыԥҳа
ԥшӡеи. Илыхьӡырҵеит лара Хьыбла, лылақәа ҭшашаӡа амра еиԥш иҭыҷҷаауан,
лыхцәы бырфын асаара ишьҭасуан. Насыԥ
иман Махьал, лнапы зхьысуаз зегь еикәаԥхон,
ишәҭуан. Илхылҵыз ахшара даара иԥшӡан,
игәыкын, иҟәышын. Игәы ҭынчын, дгәырӷьон
Махьал, дгәырӷьон аӡы шыцәаз иахьибаз.
Аамҭак азы адунеиаҿ аиааира ргеит Ауарбажәқәеи
Аҟәараанқәеи, адунеи иахыҵәеит дара.
Аҵар ндырҵәон, ажәлар хдырҵәон, рура
рызҭагаломызт.
Ари ргәы иалан аҵар, ирбон адунеи
ишаныӡаауаз. Ирыӡбеит аизара ҟарҵарц.
Иагьалырхит
Ахьшьыцба хантәаҩыс.
– Акыр иаԥсоу сҩызцәа сықәлацәа, – ҿаанаҭит
Ахьшьыцба, – Ауарбажәқәеи А ҟәараанқәеи
ҳанырзымиааи,
ҳҵыхәтәа ԥҵәоит, ажәларгьы
хҵәоит, ԥсыхәас иҟаҳҵарызеи, хшыҩла ҳанымиааи,
мчыла дара ҳиааиуеит.
Ирыӡбон мышкы, ҩымш, хымш, аха рхаҿы ирзаагомызт
риааишьа. Убри аамҭаз иууаӡа аҿаанахеит
Ашьауардын.
– Шәсыдгыл, аҵар, зегь ҳаидгылар урҭ амӡанрақәа
наҟ иԥхьаҳцоит, урҭ шәаргәындақәоуп,
ажьабаа афара ада акгьы рыздырӡом.
Еизнагеит Ахьшьыцба аҩызцәа, ақәлацәа, раԥхьа
Ашьауардын нагылт, иқәылеит дара хыцәнымырха.
Рыҽдырцәгьеит Аҟәараанқәеи Ауарбажәқәеи,
акыр еиҿагылт аҵари дареи. Аха иузынкыломызт
згәы шны иҟаз аԥсаатә. Ижәылт рхы иамеигӡа,
атәыла дырбгон Ахьшьыцбақәа. Урҭ ирыцхраауан
Ашьауардын. Аиааира ргеит, ирҟәаҟәеит
раӷацәа.
Иаанхазгьы ԥхьарцеит ашьхарахь. Аиааира
згаз аԥсаатә Ахьшьыцба еиҳабыс иалырхит.
Уи ҟәышын, ала ҵарын, зегьы абон аҟынтә
ҭынчрахеит. Игәырӷьон аԥсаатә, игәырӷьон ауаа,
аԥсыцқьақәа аиааира ахьыргаз. Адунеиаҿ ҭынчрахеит,
ҳалалрахеит. Аԥсаатә ҿиеит, ажәлар анхара
ргәаԥхеит.
