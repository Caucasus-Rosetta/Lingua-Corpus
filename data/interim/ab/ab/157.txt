Раиса ИБРАГИМОВА-ДГЬЕБИА
Аҟәа
2013АФЫРХАЦЪА А)ОУРЫХ ИАХАШ)ЁОМ
ББКИ 15
«Афырхацәа аҭоурых иахашҭӡом». АУН «Акьыԥхь аҩны» 448 даҟьа.
Ашәҟәы арецензиа азиуит Аԥсны Аџьынџьтәылатә еибашьра аветеран, Ареспублика Аԥсны Арратә комиссар, Леон иорден занашьоу, аинрал-маиор Вахтанг Закан-иԥа Цыгәба.
Р.Ибрагимова-Дгьебиа
Ашәҟәы аҭыжьразы акомиссиа алахәылацәа:
Абыхәба Адгәыр Иуана-иԥа Леон иорден занашьоу, Аҩӡба Рауф Владимир-иԥа Аацы ақыҭа ахада, Базба Рудольф Виқтор-иԥа Аҟәа ақалақь аҩнуҵҟатәи аусқәа рыҟәша аиҳабы ихаҭыԥуаҩ, аподполковник ичын змоу, Мархолиа Ҷыҷыкәа Анатоли-иԥа «Аԥсны афырхаҵа», Смыр Рамиз Константин-иԥа Гәдоуҭа араион аинвалидцәа р-ассоциациа аиҳабы, Леон иорден занашьоу, Цыгәба Игор Тычка-иԥа Аацытәи абжьаратә школ адиреқтор, аибашьра аветеран, Цыгәба Лиосик Мсураҭ-иԥа «Аԥсны Афырхаҵа».
Аконсультантцәа:
Мархолиа Наҭела Татшь-иԥҳа – Аацытәи абжьаратә школ арҵаҩы, аибашьраан ақыҭа ахадас иҟаз.
Оҭырба Руслан Манча-иԥа – Леон иорден занашьоу, аибашьра аветеран.
Ԥачалиа Руфеҭ Шьрыф-иԥа – Леон иорден занашьоу, аибашьра аветеран.
Аспонсорцәа: Алиас Михаил-иԥа Лабахәуа Аҟәа ақалақь Администрациа ахада, Шамиль Омар-иԥа Аӡынба «Аԥсны Афырхаҵа», ЗҲәа «Премиум» адиреқтор Асҭамыр Геннади-иԥа Гагәылиа, Ҭаалих Шьефқьеҭ-иԥа, Ҳәатышь ҳџьынџьуаҩ, Валери Уасика-иԥа Малиа Гәдоуҭа араион Администрациа ахада, Гәынба Дмитри Гьаргь-иԥа Жәлар реизара адепутат, Резо Платон-иԥа Занҭариа «Черноморэнерго» адиреқтор, Ануа Амра Гьаргь-иԥҳа Аҟәатәи ауарашжәырҭа «Сухумское» адиреқтор, Абизнесменцәа: Беслан Заур-иԥа Пантиа, Асҭамыр Иура-иԥа Шьакаиа, Дгьебиа Нонна Сергеи-иԥҳа.
Ауаҩы диины адәы даақәлазар аахыс, ԥсабарала илалеит ауаҩра, аиҩызара, ахьӡ-ахьымӡӷ, Аԥсадгьыл уҳәа реиԥш иҟоу азҵаарақәа рызхәыцра. Аха ианакәзаалакгьы уи раԥхьа иргылон Аԥсадгьыл абзиабара азҵаара, избан акәзар, ажәлар, амилаҭ, урҭ маҷыз-ирацәаз, еидызкыло мчык рымазар акәын. Уи ада рыԥсҭазаара шәарҭан, жәларык раҳасабала адунеи ианыӡаар алшон. Ари амч, ари аҳәынҭқарра, реиҳа ианшәарҭаз аамҭазы, ицәырнагон Аԥсадгьыл абзиабара зегьраԥхьа изыргылоз ауаа, амали Аԥсадгьыл алахьынҵеи ҳәа азҵаара анаацәырҵлак, лак-ҩакрада Аԥсадгьыл алахьынҵазы ахымшаҭара алзхуаз аҵеицәа.
Абас иҟалеит Аԥсназы зегьреиҳа ишәарҭаз аам-ҭақәа раан. Ҩажәа шықәса раԥхьа бџьарла еиқә-ных ақырҭуа мпыҵахалаҩцәа ари адгьыл ԥшьа иақәлеит уи иқәынхо ажәлар нырҵәаны Аԥсны ргарц. Ажәлар рҵеицәа ҳаԥсадгьыл ахьӡ ҳәаны, хәыҷы-ду неилымхкәа аӷа иҿагылт. Иҭахаз рацәаҩхеит, аха Аиааира ргеит. Урҭ ианрызҳалак Аԥсадгьыл бзиа ишырбаша ранацәа ргарашәа ала ирдыруан.
Абарҭ аҵеицәа роуп раԥхьатәи лышәҟәы «Ахаҵа-рамҩа» зызкугьы, аҩбатәи лышәҟәы «Шәыцәа ҭынчыз, сашьцәа» аӷа ицәшәаны ихьамҵыз гәылрыԥшьаа рҵеицәа ирызкуп.
Иҟалап, ус уҳәар ауазар, ари аԥсабаратә баҩхатәра ҳарԥарцәа дуқәа аацаа ирызкны уажә иҭыҵуа лышәҟәы «Афырхацәа рыхьӡ кашәаӡом» аԥҵараангьы.
АԤСУА ҚЫҬАҚӘА
Шәыразра ҳәаа амаӡам, сқыҭақәа,
О, сгәакьақәа, шәыла сгәы ҭәуп.
Сыблақәа дырлашоит шәыдгьылқәа,
Шәыбзиабара бираҟҵас искуп…
Сҽыжәлан уахгьы–ҽынгьы сшәылаз,
Ҩныдагьы дәыкаҿ сыԥхьап.
Исашәҳәоит: «Араҟа уаԥшәымаз,
Уабдуцәа рымца уарԥхап».
Сгәаҵаҿ ирҿыхо ахәыцрақәа,
Шәа шәзыҳәа гәырҩала стәахьеит.
Ақыҭақәа, аԥсуа қыҭақәа,
Акырынтә шәҭацәны шәынхахьеит.
Еимырҵәон шәыжәлар, иахыргон,
Рахәҵас ирҭиуан иҭҟәаны.
Шәышьхақәа ҵәуан, игәжәажәон,
Мчык иаман урҭ ҿаҳәаны.
Дақәдыршәон ан агәыԥжәага,
Дуазыруа дышиҳәоз анцәа!
Илмеигӡакәа уи ллашырбага,
Иԥырҽуан лыԥҳа заҵә лцәа.
Икнарҳауан арԥарцәа рыцҳақәа,
Ирбылуан имԥсыцыз џьшьа.
О, ақыҭақәа, аԥсуа қыҭақәа,
Ишәхьыршоуп абыргцәа ршьа.
Нас агәаҟрақәа ишәхыжәгахьоу рами,
Шәыхьӡ абас иаззырҳаз.
Стәыла ду аԥшәмацәа шәзами,
Аԥхьарцагьы ашәа заҳәаз…
Сыҵоуп абаҳча еишәхашьшьыла,
Ашәҭқәа рыфҩы саҳауеит.
Ашьыжь аҵыс шәаҳәабжьыла
Анхацәа ргәы азнарҳауеит.
…Иҳәаадоуп шәа шәзыҳәа сгәырӷьақәа,
Наӡаӡа ишәхыҵит ашәеиқәа.
О, ақыҭақәа, аԥсуа қыҭақәа,
Аԥсны ԥшӡа ахьтәы баҟақәа!
Р.Смыр
Абри астатиа изҩит, искьыԥхьит 1985 шықәсазы ажурнал «Алашара» №8, адаҟьақәа 114-121 рҟны, иахьӡын – «Ақыҭа ахьӡ ҭызго». Иахьа изыҩуазар еиҳагьы еиӷьны еиқәсыршәартә, ихасырҭәаартә сылшо сыҟоуп, Аацы иазкны аматериалқәеи адокументқәеи имаҷымкәан еизганы исымоуп. Аха исҭаххеит ари астатиа атекст ԥсахрада икьыԥхьзарц, иара злиааз ХХ ашәышықәсазтәи асоветтә аамҭа «ацәа шаҟәну» иаанхарц азы. Иахьӡыстәит – «Аацы ақыҭа иазкны» ҳәа.
Игор МАРЫХӘБА (Мархолиа) –
Аԥсны Аҭҵаарадыррақәа Ракадемиа иатәу Д. И. Гәлиа ихьӡ зху Аԥсуаҭҵааратә Институт аҭоурыхтә ҟәша аҭҵаарадырра аусзуҩы еи-ҳабы. Аацы ақыҭа ииз, изызҳаз.
ААЦЫ АҚЫҬА ИАЗКНЫ
Бзыԥтәи Аԥсны ҳәа аԥсуаа зышьҭоу адгьылқәа ирыхәҭакуп Аацы ақыҭа. Аԥсуа қыҭа Аацы иахьа административтә территориала Гәдоуҭа араион иаҵанакуеит. Шьха қыҭоуп ҳәа иԥхьаӡоуп, аҳаракырақәа, ашьха – хәзымпрақәа ирыԥнуп иара. Ашьхарахь аҩхаақәа, аԥсҭа ирыбжьҟьа илеиуеит аӡиас Ааԥсы (Ааԥсҭа). Нырцә арыӷьарахь, ашьхарахьтә, Ааԥсы ахықә иқәубаауеит аԥсуа қыҭақәа Аҷандареи Абӷархықәи зымҽхазкыз адгьылқәа – Амшын Еиқәа агаҿанӡа илаӡома уҳәо ила-шьҭу. Ақыҭа Ԥсҳәы еиԥш, ашьхара иагәылагылоуп уҳәа-ратәы, Аацы ахахьы аԥсабара ԥшӡа «иагәлаҵәахуп» аҷандаратәи аҳабла-хәҷы Ҳабҩы. Арымарахь ала Аацы
иадуп ақыҭақәа: Мҵара, Анхәа. Амшын агаҿахь ишьҭоуп иахьа иқыҭахаз Аҵәҵәкәара (Ҵәҵәкәара, букв. «речка кислой воды», «речка хлористо-натриевого термального источника», Приморское, Арсаул) адгьылқәа, аӡиас Ааԥсы нырцә арыӷьарахь – Абӷархықә агаҿа акалҭи аҳа-бла Ҭасраҟәа иатәу акаршәрақәеи. Ажәакала, Аацы ақыҭа, амарҭақ еиԥш, ашьха ԥагьақәа ахчнуп, ашьха ӡыхь еиԥш ламыс амоуп, ашә-гәашә аартуп…
Агаҿа иаваршә Аԥсны иалгоу амҩаду аҟнытә Аацытәи абжьаларҭахь уаахаҵәир – ақыҭахь узго амҩа унангылоит, хара унаскьаанӡагьы аколнхара аӡахәаҭрақәа унарылагылоит. Аацыҟа имҩахыҵуа асасцәа ирԥыларц рҭахушәа, Аацытәи агәашәқәа ҳәа рзуҳәаратәы, ақыҭа аӡахәаҭра иавгоу амҩа наҟ-ааҟ иҽԥыгнылоуп қәрала шәы-шықәса иреиҳау аӷш-ҵла дуқәа ҩба…
Аацы ақыҭан археологиатә ԥшаарақәа иахьанӡагьы имҩаԥгам, аха уеизгьы ҳацәымҩашьо агәра аагартә ҳаҟоуп жәытә-натә аахыс араҟа ауаҩы дшынхоз-дшынҵуаз. Аԥсны зехьынџьара еиԥш, Аацы иқәнхоз ажәытә аԥсуа хылҵшьҭрақәа ирзымдыруазарц залшомызт ахаҳә, ашьанҵа, аџьаз, аиха ирылхыз амыругақәа, анышәаԥшь иалхыз ачыс-маҭәақәа, зеиуа хкы уҭахыу абџьар, адгьыл аус адулара, ақәаарыхра ирызкыз амыр-угақәа, аԥсаса, ашьамаҟа, ауахьад рынҵара-ргәархра, ашәарыцареи аԥсыӡкреи. Ажәытәӡан нхарҭас ирыман дара аҳаԥқәа, нас ақәацәқәа, аԥацхақәа, акәасқьақәа. Урҭ аԥсабара амч дуқәа (амырҭаҭратә) ирымҵаныҳәалон. Егьырҭ аԥсуа қыҭақәа рҿы инхоз ауаа излареиԥшымыз ҳәа акгьы ыҟамызт, аха ирыман рхатәы ҟазшьа ҷыдақәагьы, рхатәы цәажәашьагьы (иахьагьы абызшәаҭҵааҩцәа аԥсуа бызшәа бзыԥтәи адиалект иалыркаауеит аацаа рцәажәашьа ҷыда).
Хыхь зыӡбахә ҳҳәаз шҵабыргыу азы шаҳаҭра руеит Аацы ақыҭа, иара убас акәша-мыкәша ақыҭақәа
Аҷандара, Абӷархықә, Анхәа, Мҵара, Ҳабҩы, Ҵәҵәкәара уҳәа рыдгьылқәа рҿы иааԥшқәаз аџьази абҩеи ирылхыу, ажәытәӡа зны ахархәара змаз еиуеԥшым амаҭәарқәа: аихақәа, аҟамақәа, аԥсақәа ирхарҵақәоз, ацәеи-цәҩыча арԥшӡагақәа – алымҳарыҩқәа, амацәазқәа, анапхаҵақәа, ахәдахаҵақәа, аимхәц-какаҷқәа, агәлаҵақәа, амаҟақәа уҳәа егьырҭгьы. 1910-1930-тәи ашықәсқәа рзы еизгоу абарҭ амаҭәарқәа зегьы инҭкааны дрыхцәажәоит, ршәага-загақәа аирбоит (рсахьақәагьы ҭыхны иагәлоуп) Аԥсны еицырдыруа атәылаҿацәҭҵааҩы А. Л. Лукин 1941 шықәсазы Ленинград иҭижьиз ишәҟәаҿы, иахьӡуп иара «Бзыԥтәи Аԥсны археологиа» ҳәа.
Иҳәатәуп, Аацы агәлара – Анхәа ақыҭа азааигәара – археологцәа ишаадырԥшыз икьасоу ашельтәи ажәытә уаҩы инхарҭа ҭыԥ. Анхәатәи аҳаԥы Агҵа аҟны акәзар, атәылаҿацәҭҵааҩ-арҵаҩы Есыф Ԥачалиа ибеит хыхьтәи апалеолит иаҵанакуа ажәытәуаа рҵәаӷәарсҭа-дыргақәа, рсахьақәа. Археолог-ҵарауаҩ Лев Николаи-иԥа Соловиов урҭ ацаҟьатә сахьақәа ибзианы иҭиҵааит, уимоу, усҟан (1937-1942 шықәсқәа рзы) Анхәа ақыҭа аҟны инаигӡаз археологиатә усурақәа ирыбзоураны, анаукаҿы «аԥсуа палеолит» ақәра ашьақәыргыларазы (ашьҭахь, 1971 шықәсазы иаԥиҵаз аусумҭа «Первобытное общество на территории Абхазии. Природа и человек нижнего и среднего палеолита Абхазии» азгьы) ицхыраагӡа дуны иҟалеит.
Абжьаратәи ашәышықәсақәа раан, VII-VIII ашәы-шықәсақәа рзы, Аацы, иара убас акәша-мыкәша ад-гьылқәа ирықәынхоз аԥсуа хылҵшьҭрақәа ируакыу абаз-гаа алахәын егьырҭ аԥсуа жәларшьҭрақәа: аԥсилааи, мсааи, асаӡ-ԥсыуааи, (саныгааи) дареи жәларыкны рҽеидкылара апрцесс. Урҭ Аацы агәылара – Анаҟәаԥиа абаашқәа рыкәша-мыкәша рҽадыԥхьалауа, усҟан иаԥырҵеит иаку, «аԥсуаа» захьӡу афеодалтә жәлары, рҽагьышьақәдыргылеит ҵаслеи хымҩаԥгашьалеи ирзеиԥшхаз «Аԥсуара» амаҵ уа…
Абжьарашәышықәсазтәи аацаа-абазгаа алахәымхар ауамызт убасҟан ргәылара Анаҟәаԥиа зышьаҭа аҳаз Аԥсуа ҳәынҭқарра аԥҵара – ашьҭахь уи аҳәынҭқар амшын Еиқәа Кавказтәи агаҿа зегьы аҟны зполитикатә мҿхаки зекономикатә мычхареи даараӡа иҭбаахаз, иӷәӷәахаз… «Диван абхазских царей» («Аԥсуа ҳәынҭқарцәа рсиа») захьӡу шәҟәык аҿы абжьарашәышықәсақәазтәи 20 – ҩык аԥсуа ҳәынҭқарцәа (аԥсҳацәа – Аԥсны аҳцәа) ахьеиқәыԥхьаӡоу «Агцупски» ҳәа аӡәы иӡбахә ҳԥылоит, агәаанагарагьы уоуеит даацытәзар ҟаларын ҳәа, избанзар, аҭыԥхьыӡқәа «Аацы», мамзаргьы Анхәатәи аҭыԥи аҳаԥи рыхьӡ «Агҵа» ирхаршалоуп. Уи «ажәиԥшьтәи», Аԥсны аҳцәа «рашьа – Гьаргь» иоуп, дгьылс Агҵуԥ змаз, убри аҟынтә, Гьаргь Агҵуԥтәи ихьӡын, бжьы-шықәса аҳра иман. Ус акәу, егьыс акәу, Аԥсны агәеисырҭа – Анаҟәаԥиа ахԥша усҟантәи Аацы адгьылқәеи нас иқәынхоз ауааи ирнымԥшырц алшомызт, уимоу, иҟалап Анаҟәаԥиа аҳҭынра аҳәаақәа Аацынӡа инаӡозҭгьы, аԥсҳацәа-аҳцәа Аацы тәарҭа-гыларҭас ишьҭыхны ирымаз ирхыԥхьаӡалозҭгьы.
…Ишдыру еиԥш, 1810 шықәсазы Аԥсны Урыстәыла иадҵан. Уи аамҭазы аԥсуаа рзы иҟаз ԥсеивгара заҵәык акәын – Урыстәыла еиԥш идуӡӡоу Аҩадатәи аҳәынҭқарра ду аҽазааигәатәра, рхыԥхьаӡара аиқәырхаразы изаҵәыку ҭагылазаашьас иԥхьаӡаны. Уи ахҭыс апрогрессивтә ҵакы аманы иазгәаҭоуп аԥсуа ҭоурыхтә наукаҿы. Аԥсны Урыстәыла ианадла инаркны, зегьы реиҳагьы (1977-1878 шықәсқәа рзы) амҳаџьырра ду ашьҭахь, аԥсуа жәлар ретникатә еизааигәамра – хара-бӷьара рынхара, жәларыкны реидымгыларақәа – уеизгьы-уеизгьы хәҷы-хәҷла рҽацәырыхьчо иалагеит, ирымаз афеодалтә ҽшарақәа ирҿагылт, уи алагьы – аԥсуа ҭоурыхҩҩцәа дуқәа Г.А. Ӡиӡариеи З. В. Ачбеи (Анчабаӡеи) изларыҩуа
ала, Аԥсынтәыла иаку «абуржуазиатә аԥсуа жәлары» («абхазская буржуазная народность») аҿиара, насгьы (ХХ-тәи ашәышықәса анҵәамҭазы) иара аԥҵара иацхыраагӡаны иҟалеит. Иара убас – аԥсуа усуцәа ркласс аҿиара, ашьҭахь урҭ ирхылҟьаз «рреволиуциатә ҵысра» уҳәа апрогрессивтә усура «ихәшәны» ирзыҟалеит.
Аԥсуаа ирныруа иалагеит иаԥхьагылаз аурыс культура, насгьы уи иамаз адемократиатәи, ареволиуциатәи традициақәагьы. Аԥсны зегьы акәзар – ԥшьшьала иаланагалон, иамҽханакуан Урыстәыла аекономикатә ҿиара азеиԥш хырхарҭа мҩа. Ажәакала, уи аҿиара Аԥсны ҟанаҵон Урыстәыла анхамҩа-чашәа зегьы ацәеижь иахәҭакны. Кавказ зегьы еиԥш, Аԥсынгьы акапиталисттә еизыҟазаашьқәа анхамҩатә ҿиара иалахәхеит, ХХ ашәышықәса анҵәамҭазы – еиҳа иамҽханакит.
Арахь хазгьы аурыс царизм Аԥсны имҩаԥнагон аԥсуа жәлар рзы ареакциатә политикагьы.
Аԥсны арратә округла ишан. Аацы ақыҭеи акәша-мыкәша ақыҭақәеи ракәзар, Бзыԥтәи (1866 шықәса инаркны ԥицундатәи) аокруг иаҵанакит, иагьаднакылеит Аҟәа инаркны Гәдоуҭатәи, Гагратәи, Ԥицундатәи араионқәа зегьы. 1867 шықәсазы Аацы ақыҭа иргылан аурыс уахәама. Аҵыхәтәантәи аԥсуа мҳаџьырра ду (аԥсуаа рхырҵәара, рдепортациа) ашьҭахь иааганы ақыҭа иаланырхан аџьажәлар иреиуаз аурыс ҭаацәарақәагьы (урҭ рахьтә иахьа араҟа иаанхаз 28-ҭӡы ыҟоуп). 30-тәи ашықәсқәа инадыркны зыр зманы Аацы итәаз агенерал Бакланов ихҟьаны ақыҭеи аӡиас Ааԥси инеидкыланы «Баклановка», «Бакланка» ҳәа ахьӡ рыххалеит…
Ақыҭа аԥсуа хьӡы «Аацы» ашәышықәсақәа иргәыл-ганы еицакра ақәӡамкәан еиқәырхоуп иахьагьы. Уи, «аа-ҵлақәа», «аа-ҵла», «аа-ц-ы» ҳәа ажәақәа «Аа-ц-ы» ҳәа ишьақәгылоуп. Ақыҭақәа Аацы, Аҷандара, Абӷархықә ирласны амшын ахь иццакуа аӡиас ахьӡ «Ааԥсы» акәзаргьы
убас ауп ишҿиаз – «аа-ҵлақәа рыԥсҭа», «Ааԥсҭа». Аԥсны аҳ Ҳамыҭбеи (Михаил) Чачба иашьа Александр ихашәала ду иацызҵоз ираԥхьагылан аӡиас Ааԥсы аҟынтәи иҭганы ашыци аа-ҵлеи рылахәҳахәҭра…
Аацы ақыҭан аҳҭынра змаз Алықьсандр Чачба, Аацы «ахылаԥшҩы», «Аацаа раҳ» ҳәа дыԥхьаӡан, Аацы агәы иалсуа аӡиас хәҷы Мҵара иахьагьы ихықәгылоуп хаҳәла ичаԥоу уи иаҳҭынра (аацаа шьҭаҵарҭа хыбрас рхы иадырхәо). Ақыҭаҿи аацытәи ацуҭақәеи рҿы уи иаҳра иатәын аамысҭа кьаҿқәа рынхацәеи дареи ааидкыланы…
Аԥсҭазаара зшьаҳауаз убри афеодалтә еизы-ҟазаашьақәеи, аҭыԥантәи амалуааи, аурыс царизми анхаҩыжәлар ирзааргоз аџьамыӷәацәгьа аҭагылазаашьеи ирхылымҿиаар ауамызт ажәытә шьаҭанкыла аԥсахра иазкыз ақәԥара: аусуцәа ркласси анхацәеи рҽеидкыланы рреволиуциатә қәгыларақәа, ленинтә револиуциатә теориеи абольшевикцәа рпартиеи урҭ рнапхгараҿы аҟалара… 1905-1907 шықәсазтәи Урыстәыла раԥхьатәи ареволиуциатә цәқәырԥақәа Аԥснынӡагьы иааӡон, анырра ӷәӷәа ҟанаҵеит. Арахь актәи аимпериалисттә еибашьра аурыс царизм аҳәынҭқарра амчра ашьаҭақәа ҵнашәааӡон, иааигәахон 1917 шықәса…
…1914-1917 шықәсқәа рзтәи аимпериалисттә еибашьра аан Аԥснытәи аҭауадцәа аурыс ҳәынҭқар иҟ-ны ахырқьиаразы аԥсадгьыл хьчатәуп, аибашьрахь шәца-роуп рҳәан, аԥсуа ҵеицәа ԥыҭҩык жьаны афронт ахь ирышьҭит. Аибашьра иалахәын аацытәқәа: Магьба Уасил, Мамеҭ Абыхәба, Мархолиа Гәдиса, Матуа Шьаақьыр, Смыр Шьаҳан, Ҳалбад Ҭабақь, Цыгәба Кәыкәын уҳәа егьырҭгьы. Арҭ зегьы аԥсуа ҵеицәа рыла еиҿкааз архәҭа «Аԥсуа сотниа» иалан, еицеибашьуан. Магь Уасил афицар ичын аҟынӡагьы днеит, командирсгьы дыҟан, ифырхаҵареи, игәымшәареи рзы «Гьаргь иџьар» ҳәа изышьҭоу амедалгьы ианашьан. 1917 шықәсазы Урыстәылан асоциалисттә
револиуциа аиааира анага ашьҭахь рабџьарқәа кажьны Аԥсныҟа ихынҳәит. Хыхь зыӡбахә ҳҳәаз ауаа Нестор Лакоба еиҿикааз аԥсуа нхацәа рреволиуциатә хеидкыла «Кьараз» иалалеит, еиҳа аԥыжәара змоу еибашьцәаны Аԥсны имҩаԥысуаз ареволиуциатә қәԥара иазгылт, ҳтәыла хәҷы ақырҭуа меншевикцәа рымчра еиқәаҵәа иахаԥаз иаҿагылт. Аамҭа кьаҿла Гәдоуҭатәии Гагратәии аучасткақәа иахьрыҵанакуаз ақыҭақәа рҿы еиҿкаахеит «Кьараз» аотриадқәа. Убас, Аацы ақыҭа «Кьараз» агәыԥ еиҿызкааз драԥхьагылоуп Мураҭ Абыхәба.
Октиабртәи асоциалисттә револиуциа аԥсуа жәлар ирзаанагаз аԥсҭазаара ҿыц лабҿаба ҳалагылоуп. Имашәырны иҟамлаӡеит 1918 шықәсазы Аԥсны Асовет мчра ашьақәгылара, аҭоурых аҿы «Аԥсуа коммуна» ҳәа зыхьӡхаз. Кавказ иқәнхо ажәларқәа аконтрреволиуциатә мчқәа еиқәԥах ишырхаԥазгьы, убри ашықәсан ақалақьқәа Бақәеи Аҟәеи ирхашәыршәырит Октиабртәи ареволиуциа иацырҟьаз абираҟ ҟаԥшьқәа…
Имаҷым иалукааша аацытәи аԥсуа револиуционерцәа. Урҭ рахьтә иӡбахә ҳәатәуп Асовет мчра Аԥсны ашьа-қәыргыларазы дықәԥаҩ ӷьеҩны зхы аазырԥшыз Апба Ҟараман Захар-иԥа. уи 1918 шықәсазы еиҿкааз, Ефрем Ешба напхгара зиҭоз Аԥснытәи арратә-револиуциатә Комитет алахәылас дыҟан. (Аҵеицәа заманақәагьы ихылҵит иара: уи иԥа, Павел Апба, еицырдыруа ҳақьымуп, Аҟәа аус иуеит иахьагьы, иашьа Виктор иакәзар-иналукааша нхамҩатә усзуҩын.)
Ҷыдала иазааҭгыланы изыхцәажәатәу аԥсуа револиуционеруп аацытәи Абыхәба Мураҭгьы, иара убри Аԥ-снытәи арратә-револиуциатә Комитет алахәылас иалхыз. Хыхь ишаҳҳәахьоу еиԥш, Нестор Лакоба идҵала Аацы еиҿикааит «Кьараз» азы аибашьцәа ргәыԥ. 1918 шықәса маи 8 азы Мураҭ Абыхәба зыӡбахә ҳҳәахьоу Акомитет амандат инаҭоит, ахаҭарнакра иоуратәгьы
дшьақәнарӷәӷәеит. Акомитет ахьӡала дцаны Кәдрытәи аучастка анхацәа ирабжьигон Гагратәи, Гәдоуҭатәи, Гәмысҭатәи аучасткақәа рҿы ишьақәгылаз Асовет мчра иадгыларц. Уи ирҭаз Акомитет амандат излаҳәо ала, иаҭахханы иҟалозар, Мураҭ Абыхәба Кәдрыҟа дахьцоз делегатс дышьҭихырц дақәиҭын Қәҭиа Оҭырбагьы.
Хаҭала Нестор Лакоба дзыхьчоз, изааигәаз Кьаразаа ргәыԥ далан Мархолиа Гәдиса Ҳабраҟ-иԥа, Нестор хаҭала идҵақәагьы наигӡахьан уи акырантә. Аԥсуа ҭоурых аҿы еицырдыруа иҟалахьоу патреҭуп 20 шықәса ирҭагылаз Гәдиса Мархолиа «Кьаразаа» дрылагыланы (Нестор Лакоба ихаҭа рыгәҭа дрылатәаны) иҭыху.
40 мшы ракәын Асовет мчра Аԥсны ашьақәгылара усҟан иаҿҳәарахаз. Нас дырҩагьых зхы иҩахаз ақыр-ҭуа меншевикцәа рымч хышықәса ашьаарҵәыра иҭа-дыргылеит Аԥсны.
Ус шакәызгьы, аԥсуа жәлар ргәы каҳаны, рҿи-рнапи еиқәҵа итәамызт. Ргәаӷ пеи-пеиуа ихыжжуан, иреиӷьыз рҵеицәа маӡала рхы еидкыла, рымчқәа еибыҭаны ианышьақәгылашаз аамҭа иазыԥшын. Август мза 1920 шықәсазы, «имаӡоу» ҳәа еиқәыршәаз шәҟәык излаҳәо ала, еицырдыруа аԥсуа револиуционер Уасил Агырба идырбалеит абӷьыцқәа Аԥсны бџьарла еиқных иқәгылашаз аибашьратә мчқәа рыжәлақәа рсиа («список боевых сил») зныз. Убарҭ рахьтә, актәи асиаҿы изанын Аацы ақыҭантәи 30-ҩык аибашьцәа кьаразаа рыжәлақәа, Абӷархықә ақыҭантәқәа ракәзар – 70 ҩык аибашьцәа, урҭ рахьтә 40ҩык шәақь рымамкәа ишыҟаз арбан.
…Асовет мчра Аԥсны еиҭашьақәдыргылоит 1921 шықәсазы.
Аацаа уи ашықәсан ирхамышҭуаз даҽа хҭыскгьы ҟалеит. Аҟәантә Аацы ақыҭа иааны «ихәмарит» Аԥсуа драмстудиа актиорцәа, аспектакль ддырбеит. Урҭ рдекорациа злааргаз уардынлоуп. Аспектакль иалагаанӡа Аацы
ақыҭа анхацәа рхаҭарнак Базба Шьаҳан ажәа анирҭа, аацаа рҿаԥхьа даара ҟаимаҭла, аԥсыуала еиқәыршәаны дцәажәеит, апиеса аҵакы рзеиҭеиҳәеит Дырмит Гәлиа. Нас Д. Гәлиа еиҭеигаз а–«Интернационал» аԥсышәала ианыр-ҳәа ашьҭахь, аспектакль иалагеит.
1926 шықәсазы Москва имҩаԥысуаз СССР Ацентртә Нагӡком 2-тәи асессиа далахәын, дықәгылангьы дцәажәеит СССР Ацентртә Нагӡком ачлен, усҟантәи Аԥснытәи ССР адепутатс иҟаз, аацытәи Матуа Џьасыԥ. Апрель 14 аҽны уи аԥсышәала иқәгылара атәы ануп агазеҭ «Зариа Востока», «Аԥсуа нхаҩы иажәахә» ҳәа хыс иаҭаны. «Аԥснытәи АССР аҭоурых (1917-1973 ш. ш.)» зыхьӡу ашәҟәаҿы икьыԥхьуп СССР Ацентртә Нагӡком ахантәаҩы М. И. Калинини, уи имаӡанагӡаҩ А. Енукиӡеи, Аԥснытәқәа Џьасыԥ Матуеи, П. Еҭериеи еидгыланы иҭыхыз апатреҭ.
ВКП(б) Х аизара ду ашьҭахь Аԥсны аколнхарақәа реиҿкара напы адыркит. 20 –тәи ашықәсқәа рынҵәамҭа инаркноуп Аацы «кьараз» ҳасабла еиҿыркаауа ианалага аҳаблатә еицхырааратә гәыԥ («поселковое товаришьчество»). Раԥхьаӡатәи аколнхара ашьаҭа ҳан 1932 шықәсазы Аацы ажәытә усҳәарҭа ааигәа-сигәа инхоз рыла. Ари раԥхьаӡатәи аацытәи аколнхара иахьӡын «КИМ» («Коммунистический интернационал молодежи»). 1933 шықәсазы Аацы ақыҭан аурысқәеи аԥсуааи ахьеиланхоз ацуҭа «Бакланка» иахьаҵанакуаз еиҿкаан даҽа колнхарак – «Борец за культуру» зыхьӡыз. Урҭ инарҷыданы, 1935 шықәсазы Аацы еиуеиԥшым ацуҭақәа (Алра, Кәтыӡра-Хәырмагәарҭа, Бындхәа) рҿы еиҿкаан аколнхарақәа: «Алӡыхь» (аибашьра ашьҭахь – «Молотов ихьӡ зху»), «Нестор Лакоба ихьӡ зху» (ашьҭахь «Аԥсны»), «Бындхәа». 1935-1938 шықәсқәа рзы Аацы ақыҭа иҟаз урҭ аколнхарақәа рҽеидырҵеит, аацаа еиҿыркаауеит иҭбаау, зымчхара еиҳа иӷәӷәахаз аколнхара «Аацы». Урҭ ашықәсқәа рзы Аҟәа еиҿкаан Аԥснытәи аобласттә колнхаратә школ. Аколнхарақәа реиҿкаареи анапхгара рыҭашьеи дырҵаразы раԥхьаӡа Аацынтәи Аҟәаҟа аҵарахьы идәықәҵаз Арзамеҭ Дамеи-иԥа Мархолиа иакәын, 1935-1938 шықәса рзы еидҵаз аколнхара «Аацы» ахантәаҩыс иҟазгьы иара иоуп (ашьҭахь уи аибашьраҿ дҭахеит, рыхабарк ыҟаӡамкәан усҟан ибжьаӡит иашьцәагьы – Асҭамыри Кәнеи). 30 -ашықәсқәа рзы Аацы аколнхарақәа реиҿкаара аус аҟны ацхыраара ҟаиҵеит Аҷандаратәи Ҳаг Еснаҭгьы.
…Аџьынџьтәылатә еибашьраан Аԥсадгьыл ахьчарахь ирыԥхьеит 218-ҩык Аацытәи арԥарцәа. Урҭ рахьтә 93-ҩык ҭахеит, ма рхабар ыҟам…
Аибашьраҿы ахьӡ-аԥша ичаԥеит Сталинград иҟоу «Павлов иҩны» ахьчаҩцәа ирылаз Алықьса Цыгәба, Аацытәи абжьаратә школ ҿыцгьы уи ихьӡ ахҵоуп. Агәымшәара, афырхаҵара ааирԥшит аԥырҩы амаиор Џыр Базба. Атанкист Митра Цыгәба иакәзар, итанк дшақәтәаз Реихстаг раԥхьа инадгылақәаз дыруаӡәкуп, игәшԥы рҩычоит аорденқәа рацәаны. Иара убас аибашьра иалахәын уи иашьцәа – Кьаӷәра, Гриша, Миша Цыгәаа… 1944 шықәсазы Франциа ахы иақәиҭызтәуаз еибашьҩы ӷьеҩны ихы ааирԥшит Малиа Миха Рашьыҭ-иԥагьы. Уи, актәи асоветтә партизантә полк иатәу аԥшьбатәи абаталион командирс даман, афранцыз жәлар Гитлер ир ирҿагыланы рықәԥара («французское сопротивление») аиааира мҩахь икылзгаз дыруаӡәкын. Иахьа аԥсуа ҳәынҭқарратә музеи Аџьынџьтәылатәи еибашьра аҟәшаҿы ицәыргақәҵоуп уи Франциа дшеибашьуаз зырҵабыргуа аршаҳаҭга, францыз бызшәала ихарҭәаау. Уаҟа икыдуп партреҭкгьы, 1944 шықәсазы афранцыз партизанцәеи иареи еидгыланы рсахьа зну… 1949 шықәсазы, Аџьынџьтәылатә еибашьра изыннажьыз ахәра ӷәӷәа иахҟьаны, аацытәи апоет Шамил Бганба иҷкәынра дышҭагылаз иԥсҭазаара далҵит, (1976 шықәсазы иҭыҵит уи иажәеинраалақәа реизга «Абзиабара ааԥын».)
Аибашьра ашықәсқәа рышьҭахь Аацы ақыҭа аколнхара иахьӡын «Аацы ҟаԥшь», 1955 шықәса инаркны 1960 шықәсанӡа аколнхара иахын апартиа ХVIII Аизара ду ахьӡ, нас 1961-1962 шықәсқәа рзы апартиа ХХI-тәи Аизара ду ахьӡ ахын. 1962 шықәса инаркны иахьанӡагьы ақыҭа аколнхара иахьӡуп «Аацы».
Еиуеиԥшым ашықәсқәа раан Аацы ақыҭа аколнхара анапхгаҩцәас иҟан: Аҩӡы Аазиз, Габниа Қьаамын, Гьаргьал-иԥа (Шьершьелиа) Мақьҭаҭ, Џьыкырба Миха, Владимир Малиа, Ԥандариа Ҳасан, Ҭраԥшь Маҳҭы, Николаи Кашин, Малиа Беиӡыӷә, Ԥачалиа Ҷана (Шәамахь), Ҳагба Наазим, Аиба Ҳақыбеи, Малиа Таҷ. Иара убас, Аацы ақыҭсовет ахантәаҩцәас аус рухьеит: Мамеҭ Абыхәба, Базба Шьаҳан, Мархолиа Хаџьгәаҭ, Цыгәба Ҳаџьараҭ, Мархолиа Гәыгә, Малиа Даҭа, Смыр Хәсин, Қьецба Чагә, Малиа Сериожа. Урҭ рахьтә далкаатәуп Аиба Ҳақыбеи Қажа-иԥа (1967 шықәса инаркны иахьанӡагьы Лыхны ақыҭа аколнхара хантәаҩыс аус зуа, СССР Иреиҳаӡоу Асовет адепутат). Уи даара акраамҭа инеиԥынкыланы (1955 инаркны 1967 шықәсанӡа) лҵшәа бзиала аколнхара «Аацы» хантәаҩыс амаҵ иуит, араион аҿы финансла-економикала еихәлахаз аколнхара ҭигеит, дахьиз-дахьааӡаз иқыҭа гәакьа Абӷархықә еиԥш иԥхьаӡаны еиҳа ирҭбааит Аацы ақыҭанхамҩа амчхара. 1961 шықәсазы илиршеит иӷьазӷьазуа ақыҭа агәаҿы акультура Ахан аргылара. Еиӷьитәит анхацәа ирыхәашаз анхашәа-чашәа азҵаарақәа жәпакы. Ақыҭсовет «Аацы» ахантәаҩыс акыр шықәса аус иуит, уажә ԥсшьара иҟоу Қьец Чагәгьы…
Иахьа аколнхара «Аацы» хантәаҩыс дахагылоуп Аҩӡба Владимир Ҳақы-иԥа, ақыҭсовет ахантәаҩыс – Мархолиа-ԥҳа Наҭела Татшь-иԥҳа. Ҿырԥштәыс 1984
шықәсазтәи Аацы ақыҭа анхамҩатә ҟаҵарбақәа мацара ҳрыхәаԥшыргьы, иубартә иҟоуп аацаа аизҳа-зыӷьара, аинҭәылара амҩа ишану. Аколнхара аҟны икультура хадоуп аҭаҭын – «аԥсуа самсун» жәла. Иара убас анхамҩаҿы есышықәса ахашәалахә бзиақәа аазышьҭуа культуроуп ажь, аацытәи адгьыл имарымажаха ианаалоит иара. Арахәааӡара анхамҩаҟны рылҵшәақәа бзиоуп, 325-хы араҟа ианҵаны ирымоу ашьамаҟа еснагь ирықәнагоу ҟашәалагьы еиқәшәоуп. Иахьа аацытәи арахә-ферма араион аҟны иреиӷьқәоу ирхыԥхьаӡалоуп. Иҿырԥшыгоуп аацытәи аҟанҷ ааӡаҩцәа рбагәа аингаларатә ҟаҵарбақәа. Аџьықәреи, ауҭраҭых, ашәыр уҳәа реингаларазы Аацы анхамҩа иадыз аҳәынҭқарратә планқәа инарҭбааны инагӡоуп. Аацы ақыҭа аколнхара ахашәалахә цқьа иартәеит 178 нызқь мааҭ, аколнхара ахаҳара (прибыль) иазтәеит 21,6 процент планла 16, 6 процент ахьазгәаҭаз. Бжьаратәла аколнхаҩы ҽнактәи иусура мшы азы иауеит 8 мааҭки 34 копеи. Шықәсқәак раԥхьа анхамҩа иалымшозҭгьы машьынак ма тракторк аахәара, иахьа атехника амҿхак дууп, амашьынатә-трактортә парк ҭбаауп. Иаҳҳәап, аколнхара «Аацы» 1983 шықәсазтәи аарыхратә ҟаҵарбақәа рыла иаԥыргеит изацлабуаз рыҿтәи ақыҭақәа Аҷандареи Анхәеи рынхамҩақәа.
…Иахьа Аацы инхоит-инҵуеит 311 ҭӡы, хәҷи-дуи ақыҭа иаланхо рхыԥхьаӡара наӡоит 1200-ҩык рҟынӡа. Аԥсуа қыҭа Аацы аҽашоит цуҭа-цуҭала. Аацы, Аацы-агәы («Бакланка»), Ахәҵа, Ахәаџа, Аџьра, Кәтыӡра, Бындхәа, Арха, Аҽгәара, Аҭӡы, Алра (Алӡыхь), Аҭәара-ахәы, Аӷш-ҵлақәа, Ааԥсақә-ацҳа (Ааԥсҭа). Аамҭала зны Аацы ақыҭа иаҵанакуаз ацуҭақәа Ҵәҵәкәара (Приморское), Абӷархықә, Ҟәланырхәа иахьа ихаз қыҭақәоуп, Ҭасраҟәа акәзар Ҟәланырхәатәи ҳаблоуп ҳәа ишьоуп.
Еиқәаҳаԥхьаӡар ҳҭахуп Аацы ақыҭа аҵеицәа аӡәык-ҩыџьак рыхьӡқәа. Урҭ рахьтә иҟоуп зыԥсҭазаара
иалҵқәахьоугьы, аха еиҳауп иахьа зыхьӡ-зыхԥшеи зманы Аԥсны еиуеиԥшым анаплакқәеи акультура ахәыш-ҭаарақәеи рҿы аус зуа… Аацы аҵеицәа хьӡыр-ҳәагақәа рхыԥхьаӡараҿы иҟоуп СССР жәлар рартист Шәарах Абзагә-иԥа Ԥачалиа – С. И. Ҷанба ихьӡ зхыу Аԥсуа ҳәынҭқарратә драматә театр адиректор, иара убраҟа режиссиорс аус зуа Аԥсынтәылеи Қырҭтәылеи рҟны аҟазара зҽаԥсазтәыз аусуҩ Миха Мархолиа, аҵарауаа – атехникатә, аҭоурыхтә, афилологиатә, ақыҭанхамҩатә наукақәа ркандидатцәа Кәасҭа Анқәаб, Елена Малиа-ԥҳа, Тарас Ҳалбад, Антипа Мархолиа, еицырдыруа аԥсуа поет Рушьбеи Смыр, ашәҟәыҩҩы Нури Оҭырба, Аԥсынтәылеи Қырҭтәылеи рҟны зҽаԥсазтәыз асахьаҭыхҩы Хәта Аҩӡба, Аԥсынтәыла аҟазара зҽаԥсазтәыз ашәаҳәаҩ Раиса Мархолиа-ԥҳа, акомпозитор Зураб Малиа, ахореограф Акакь Малиа уҳәа егьырҭгьы.
Ашәаҳәареи акәашареи рзы ианакәзаалак аацаа рҟыбаҩ бзиан. Икәашаҩцәа ҟаимаҭқәан Мархолиа Шьаа-даҭи Ԥачалиа Ҳасани. Мархолиа Шьаадаҭ иԥхьарца арҳәашьа амаӡақәа акырынтә аԥсуа музыкаҭҵааҩцәа ашәҟәқәа, агазеҭқәа ирнырҵахьеит, аҵарауаа иҩны иааны иазыӡырҩхьеит. Амузыкаҭҵааҩ Инна Аҳаш-ԥҳа лышәҟәы «Аԥсуа жәлар рмузыкатә инструментқәа» (Аҟәа, 1979 ш.) аҟны иӡбахә ҳәоуп, ипатреҭгьы (аԥхьарца иркны иҭыху) ануп. Шьаадаҭ шықәсқәак инеиԥынкыланы аԥсуа ҭаҳмадацәа ретнографиатә ансамбль «Нарҭаа» далан, 85 шықәса инареиҳаны ихыҵуеит иахьа.
Даараӡа дажәабжьҳәаҩ бзиан, длафҳәаҩын, ажьирагьы дазҟазан аацытәи Аҩӡы Луман. 1945 шықәсазы еицырдыруа аҵарауаҩ, афольклорист ду В. И. Абаев Аԥсны дааны даныҟаз аԥсуа ҵарауаҩ Шьалуа Денис-иԥа Инал-иԥа диманы Луман диҭан. Нарҭаа ирызку ажәабжьқәа акыр иирҳәеит, анаукаҿы ахархәара аиуа шәҟәылагьы ишьҭихит уи аҵарауҩ.
Аҩӡы Луман иԥа Сылҭан иакәзар, иаб еиԥш, иаргьы дажәабжьҳәаҩ ҟазан, дшәаҳәаҩ бзиан, амырзакан даараӡа ҟазарала аԥсуа ашәақәеи акәашарақәеи аирҳәон. Ажьираҿгьы иаб иаԥигон, ишырҳәо еиԥш, «инапы ахьы аԥссон». Аџьынџьтәылатә еибашьра аан атанк дақәтәаны хьыӡла-ԥшала деибашьит, уаҟа иоуз ахәра иахҟьаны, ашьҭахь изшьапык хырымҵәар амуит. Сылҭан Аҩӡба ибзоураны иахьа аԥсуа спорт хкқәа ирзынхеит адама ҳәа («ихсыршеит-ихуршеит», «сык саахеит-сыҩба снахеит» ҳәа) еиуеиԥшым аԥштәқәа змоу жәаба-жәаба хаҳә кны ажәытәан изысуаз хәмарра хкык. Аԥсуа адама ахәмаршьеи аҟаҵашьеи зҿиҵааз иаб Лумани уи иқәлацәа аҭаҳмадцәеи ирҳәоны излаиаҳахьаз ала, уи ихҭакны измаз ӡырҳәаа («морские пираты») ракәын. Аԥсуаа ӡырҳәаа рдама инапала иҟаҵаны 1971 шықәсазы Аԥсуа ҳәынҭқарратә музеи иеиҭеит. Аҩӡы Сылҭан иҳәамҭак иалхны ажәабжьк ажурнал «Алашара» ианиҵеит Аҟәатәи атипографиа аусзуҩы Леуа Ԥачалиа. Сылҭан иашьа Смааилгьы дыԥхьарцарҳәаҩуп, инапалагьы уи зныкымкәан иҟаиҵахьеит аԥхьарцақәа, джәабыжьҳәаҩ бзиоуп, иажәа ҵаруп, ашкол аҿы рҵаҩысгьы аус иухьеит, Аџьынџьтәылатә еибашьра далахәын…
Аацы ақыҭа иалҵыз аӡәырҩы иахьа Аԥсны еиуеиԥшым аҭакзыԥхықәу апартиатә, анхамҩатә, ауаажәларратә усқәа ирхагылоуп. Аԥснытәи АССР Аминистрцәа р-Совет ахантәаҩы актәи ихаҭыԥуаҩс аус иуеит Виачеслав Михаил-иԥа Цыгәба. Аԥснытәи АССР аҭыԥантәи ааглыхра аминистрс акыр шықәса дыҟан, уажәы Аҟәатәи аӷба аремонтҟаҵарҭатә зауад адиректорс аус иуеит Борис Есыф-иԥа Ԥачалиа. Убас акыр шықәса апартиа Аԥснытәи обком амаӡаныҟәгаҩыс дыҟан аҭоурыхтә наукақәа ркандидат Мџьыҭ Шьаақьыр-иԥа Хәарцкьиа.
Рыхьӡқәа хашҭра рықәм зыԥсҭазаара иалҵхьоу. Аԥсны апартиатә, асоветтә, анхамҩатә, афинанстә органқәа рҿы иналукаашаз усзуҩын Дмитри Семион-иԥа Матуа. Аԥсны
иналукаашаз партиаитә усзуҩын, дҵарауаҩын Харитон Аҳмаҭ-иԥа Аҩӡба. Диуристын Фираҭ Аслан-иԥа Абыхәба, Аԥсны раԥхьаӡатәи аԥсуа ахаԥыцтә ҳақьымын Есыф Ԥачалиа, Аацытәи 8-шықәсатәи ашкол акыр шықәса директорс дыҟан Харитон Жагәа-иԥа Габниа, Афон-ҿыцтәи абжьаратә школ акыр аамҭа дадиректорын Борис Аҩӡба, иара убас аԥсшьарҭа «Мысра» данапхгаҩын Енвер Аҩӡба, ацитрустә совнхара «Ешыра» адиректорс дыҟан Иван Дауҭ-иԥа Џьаԥшьба, арҵаҩцәа рдырра азырҳара иазкыу Аҟәатәи аинститут адиректорс аус иухьан Қьаамын Шьершьелиа, апартиа Гәдоуҭатәи араиком аинструкторс дыҟан Владимир Малиа, аԥсуа драматургиаҿы имчқәа ԥишәахьан Едуард Сымсым.
Аԥсуа қыҭа Аацы иазкыу абри аҩымҭа хәҷы ашәага-зага иҭаӡаз ауп аԥхьаҩ уҿынӡа иназгаз. Аацы ақыҭа ажәытәи-аҿатәи аҭоурых цқьа инҭкааны иахьҭҵаам иаҷыдангьы, уи ишақәнагоу алагьы ахцәажәара иақә-нагоу алагьы аӡыргара ус имариам. Еизганы иҳа-моу, ақыҭа атәы зҳәо, аҭоурыхтә материалқәа зегьы араҟа ҳхы иаҳзамырхәеит, ХХ-тәи ашәышықәсагьы рацәак ҳазааҭымгылаӡеит, аха урҭгьы егьырҭгьы хар-ҭәаатәуп иҵегь, наҟ-наҟ архивтә шәҟәқәа дырҩегьых ирызхьаԥштәуп, аҩымҭаҿы ҭыԥқәак урҭ уасхырс ирзы-ҟаҵаны ишьақәырӷәӷәатәуп. Аџьынџьтәылатә еибашьра иалахәыз аацаа рҵеицәа рыӡбахәгьы ҳаркьаҿит, избанзар, шаҟа ус ду ҟаҵатәузеи макьана урҭ ирызкны (рбио-графиақәа харҭәаатәуп, рпатреҭқәа ԥшаатәуп, ирызку агәалашәарақәа еиқәырхатәуп), угәы унархьуеит рыхьӡ акамыршәра иазку рқыҭа гәакьаҿ макьана баҟакгьы ахьзымгылац!
Ҳарзыгәдууп иахьа ҳқыҭа ахьӡ ҭызго. Уи аиҵахарақәа раԥыхраҿы дасу дахьыҟазаалак, илшо аҿы, аринахысгьы хеигӡарак ҟарымҵап ҳәагьы ҳрықәгәыӷәеит: Алықьса Цыгәба ихьӡ зху Аацытәи абжьаратә школ адиректорс
Афотосахьаҿы: 1924-1925 шықәсқәа рзы а-«ликбез» («ликвидация безграмотности») иахысуаз аацаа, Мархолиа Абзагә Кәаташь-иԥа иҩны еиҿкааз аҟны. Армарахьтә арӷьарахь еивагылоуп: Мархолиа Хаџьгәаҭ Абзагә-иԥа, Ԥачалиа Езыгә Жала-иԥа, Мархолиа Аҳмеҭ Мамсыр-иԥа, Мархолиа Езаҭ Дамеи-иԥа, Аҩӡба Смаил Луман-иԥа, Габниа Хаџьгәаҭ Харитон-иԥа, Мархолиа Минака Дамеи-иԥҳа, Мархолиа Ражден Дамеи-иԥа, Мархолиа Асҭамыр Даҳаир-иԥа, Мархолиа Татшь Абзагә-иԥа. Итәоуп: Мархолиаа-ҭыԥҳацәа Шьадиа, Катушьа, Кәакәа Мамсыр-иԥҳацәа, Шьамина Дамеи-иԥҳа. Актәи ариад: Мархолиа Минашь Даҳаир-иԥҳа, Мархолиа Миназ Абзагә-иԥҳа, Аҩӡ-ԥҳа Душьа Луман-иԥҳа...
Аԥсны ашколқәа рҟны ақырҭцәа ахаԥаны ианыҟаз, ХХ ашәышықәса 40-тәи ашықәсқәа раан. Аацытәи 8-ашықәсатәи ашкол аҟны. Армарахьтә арӷьарахь итәоу рахьтә аԥшьбатәи агыруа Вано Ҭодуа, усҟан ари ашкол директорс иамаз.
ХХ ашәышқәса Сталин данԥсы аамышьҭахь, 50-тәи ашықәсқәа раантәи Аацытәи 8-тәи ашкол. Армарахь аҟны актәи итәоу Габниа Харитон Жагәа-иԥа, раԥхьатәи аԥсуа директорс ари ашкол иарҭаз.
акыр шықәса раахыс аус зуа Алиоша Еснаҭ-иԥа Аҩӡба, 35 шықәса инарзынаԥшуа рҵаҩыс иҟоу, Аџьынџьтәылатә еибашьраан Сталинград ахьчара иалахәыз Хьыкәа Кьаӷәса-иԥҳа Бигәаа-Мархолиа, аԥсуа бызшәеи алитературеи рырҵаҩы Наталиа Шьаақьыр-иԥҳа Озган, 1985 шықәсазы Аԥснытәи АССР Иреиҳаӡоу Асовет адепутатс иалхыу амеханизатор Владимир Џьгәанаҭ-иԥа Оҭырба, Аҟәа Н. А. Лакоба иҩны-амузеи адиректорс иамоу Лиудмила Малиа-ԥҳа, Аҟәатәи аҩбатәи ақалақьтә хәшәтәырҭа аҳақьым хада Виачеслав Абыхәба, аџьажәлар рдепутатцәа Гәдоуҭатәи рықалақьтә Совет ахантәаҩы Заур Малиа, аҳәаанырцәтәи атуризм азы СССР Аҳәынҭкомитет Аҟәа-тәи аҟәша аиҳабы Сафер Аҩӡба уҳәа ирацәаҩны.
Аҩадахьҟа еиқәаҳаԥхьаӡази зыӡбахә аҳәара ҳахьым-ӡази роуп ҳқыҭа жәынгьы ҿангьы гәадурас иамоу. Ҳхәышҭаара мцақәа ԥхьаҟагьы рԥеиԥш бзиахарц азы, урҭ роуп ес-иҩагыло аҿар ҿырԥшыс иҟарҵалаша…
ААЦЫ АҚЫҬА ИГЫЛОУ АИБАШЬЦӘА
(1941-1945 Ш.Ш.) РГӘАЛАШӘАРАТӘ БАҞА АХӘҬАК
Аџьынџьтәылатә еибашьра Дуӡӡаҿы (1941-1945шш.) аибашьра адәаҿы хьыӡла-ԥшала иҭахаз Аацаа рҵеицәа.
1. Аҩӡба Таҷ Даҳаир-иԥа
2. Аҩӡба Шьаақьыр Кәатат-иԥа
3. Аҩӡба Даҭа Аазиз-иԥа
4. Аҩӡба Ҳақы Луман-иԥа
5. Аҩӡба Назыбеи Камшьышь-иԥа
6. Аҩӡба Сулҭан Камшьышь-иԥа
7. Аҩӡба Манча Шьаиб-иԥа
8. Аҩӡба Заабеҭ Џьгәаҭ-иԥа
9. Аҩӡба Шамел Џьгәаҭ-иԥа
10. Аҩӡба Маџьыҭ Камыгә-иԥа
11 .Аҩӡба Саид Кәыт-иԥа
12. Аҩӡба Даҭикәа Кәыт-иԥа
13. Аргәын Уаҳаид Шьырыф-иԥа
14. Агәхаа Маҳмуд Ҭармаҷ-иԥа
15. Арҷелиа Аруҭан Сеилым-иԥа
16. Арҷелиа Уасил Маил-иԥа
17. Агәхаа Оҭар Маҳмеҭ-иԥа
18. Абыхәба Маџьыҭ Хәашьыҭ-иԥа
19. Ахба Маџьыҭ Иосыф-иԥа
20. Ахба Џьота Иосыф-иԥа
21. Ахба Наиб Иосыф-иԥа
22. Аҩардан Қьрым Кьагә-иԥа
23. Аппба Иуана Џьандр-иԥа
24. Бахус Захари Лионти-иԥа
25. Базба Беса Ҳаџьмаҭ-иԥа
26. Базба Бекиа Абзагә-иԥа
27. Бескокотов Никәала Иуана-иԥа
28. Бескокотов Алықьса Иуана-иԥа
29. Боџьгәуа Арзамеҭ Осман-иԥа
30. Вашьенко Иуана Давид-иԥа
31. Габниа Кас Шут-иԥа
32. Габниа Џьота Мақьҭаҭ-иԥа
33. Гәасалиа Иосыф Гах-иԥа
34. Маги Котик Алықьса-иԥа
35. Мархолиа Арзамеҭ Дамеи-иԥа
36. Мархолиа Куна Дамеи-иԥа
37. Мархолиа Тас Абзагә-иԥа
38. Мархолиа Асҭамыр Даҳаир-иԥа
39. Малиа Арзамеҭ Саҟад-иԥа
40. Малиа Басариан Камшьышь-иԥа
41. Малиа Володиа Мақьҭаҭ-иԥа
42. Малиа Кан Дыгәра-иԥа
43. Малиа Хынтрыгә Дыгәра-иԥа
44. Малиа Ника Каҷыҷ-иԥа
45. Малиа Мика Рашьыҭ-иԥа
46. Малиа Зосим Сиҭ-иԥа
47. Малиа Колиа Баџьгәыр-иԥа
48. Матуа Шамел Еснаҭ-иԥа
49. Мқьелба Аҳмаҭ Шьапагә-иԥа
50. Новиков Никуала Владимир-иԥа
51. Оҭырба Џьгәаҭ Дауҭ-иԥа
52. Оҭырба Сократ Қәҭиа-иԥа
53. Оҭырба Миша Жьагәа-иԥа
54. Оҭырба Самсон Хыгә-иԥа
55. Оҭырба Ҳақы Шәлиман-иԥа
56. Оҭырба Џьота Қсас-иԥа
57. Оҭырба Мед Мамсыр-иԥа
58. Ԥачалиа Купҭа Шьрыф-иԥа
59. Ԥачалиа Котик Шьрын-иԥа
60. Ԥачалиа Кас Абзагә-иԥа
61. Панасиук Стиопа Михаил-иԥа
62. Петренко Павло Грышьа-иԥа
63. Ԥкьын Хыгә Сеилыҟ-иԥа
64. Пурисов Алықьсандр Иуан-иԥа
65. Рудов Алықьса Антон-иԥа
66. Рудов Иуана Антон-иԥа
67. Слиусаров Архип Пиотр-иԥа
68. Семендиаев Никәала Андреи-иԥа
69. Сенко Алықьса Маисеи-иԥа
70. Скильков Павел Тихон-иԥа
71. Смыр Забет Сиҭ-иԥа
72. Смыр Виз Шәарах-иԥа
73. Смыр Мақьҭаҭ Ҭадор-иԥа
74. Смыр Хыгә Ҭадор-иԥа
75. Смыр Езыгә Ебырҳам-иԥа
76. Ҭраԥшь Шәамахь Осман-иԥа
77. Ҭраԥшь Ардиан Аҳмаҭ-иԥа
78. Ҭарба Ҳаиҭ Кәкәун-иԥа
79. Ҭарба Беџьгәыр Кадыр-иԥа
80. Ҳагба Ладикәа Аҳмаҭ-иԥа
81. Ҳагба Тышькәа Шьрыф-иԥа
82. Хасаиа Омар Маҳмед-иԥа
83. Хасаиа Маҳҭы Маҳмед-иԥа
84. Хачатуриан Сетрак Сурен-иԥа
85. Харзалиа Џьота Мақьҭаҭ-иԥа
86. Қьецба Миха Гәада-иԥа
87. Цыгәба Алықьса Шьаабан-иԥа
88. Цыгәба Грышьа Мақьҭаҭ-иԥа
89. Цыгәба Кьагәра Хыш-иԥа
90. Ширилев Семион Петиа-иԥа
91. Прандехин Хынтрыгә Хәсин-иԥа
92. Кәыҵниа Виқтор Сума-иԥа
93. Францов Уасил Герасим-иԥа
94. Шьершьелиа Таасин Хыгә-иԥа
95. Џьыкырба Хынтрыгә Хәсин-иԥа
96. Цурпалов Миша Федиа-иԥа
97. Ишьенко Павел Емелиан-иԥа
98. Чуркин Илиа Маҳмуд-иԥа
99. Кәачал-иԥа Назим Ҭауган-иԥа
100. Литвинов Сериожа Иуана-иԥа
1937 ашықәс еиқәаҵәақәа раан харада ахара зыдҵаны идырӡыз Аацаа рҵеицәа рсиа.
1. Аҩӡба Камшьышь Дадын-иԥа
2. Аҩӡба Азиз Кучка-иԥа
3. Базба Аҳмаҭ Хабрак-иԥа
4. Базба Шьаҳан Хәсин-иԥа
5. Базба Шабон Хәсин-иԥа
6. Вашьенко Тимофеи Иаков-иԥа
7. Мархолиа Ебырҳам Камшьышь-иԥа
8. Руденко Антон Григори-иԥа
9. Оҭырба Қәҭиа Дауҭ-иԥа
10. Оҭырба Арзабеи Сулеиман-иԥа
11. Смыр Хыгә Ҭадар-иԥа
12. Ҳагба Уасил Аслан-иԥа
13. Ҳагба Грышьа Аслан-иԥа
14. Цыгәба Қажа Хәсин-иԥа
15. Шьершьелиа Кәасҭа (Константин) Сулеиман-иԥа
Аацы ақыҭа игылоу Аԥсны ахьчара зхы ақәызҵаз (1992-1993 ш. ш) рбаҟа.
Иара убас абаҟа иануп аӷа инапаҵаҟа иҭахаз аҭынч уаа:
Аҩӡба Аркади Кәыта-иԥа Аҟәа
Аҩӡба Иуана Сандра-иԥа Очамчыра
Малиа Рита Нестор-иԥҳа Шьрома
ААЦАА РЕИБАШЬРАТӘ МҨА АИБАШЬРА АДӘАҾЫ
(14.08.1992–30.09.1993 ш.ш).
Сзыхцәажәараны иҟоу арԥыс диит 1964 шықәса октиабр 14 рзы Аацы ақыҭан Гәдоуҭа араион. Ҭамаз қәҿиарала далгоит К. Ӡиӡариа ихьӡ зху Аҟәатәи аԥсуа школ-интернат. Анаҩс, аусура далагоит Аҟәатәи агазтә аппаратура усуҩык иаҳасабала. Уаҟа аус иуан 1983 шықәсанӡа. Нас иԥхьоит арратә уалԥшьа ахгарахьы. Иарратә уалԥшьа Мордовиатәи ареспубликаҟны қәҿиарала ихганы, Ҭамаз Аппба дхынҳәуеит Аԥсныҟа. Нхара ҭыԥсгьы иалихуеит Гагра.
Аҭаацәаратә ԥсҭазаара аԥиҵоит 1992 шықәсазы. Уи Таниа Варзовова динасыԥхеит. Дрыхшеит аӡӷаб Оқсана. Иаб Алиокеи иан Ҭинеи ирааӡеит 10-ҩык ахшара, хә-ҩык аԥацәеи хә-ҩык аԥҳацәеи.
Ақырҭуа фашист Аԥсны данақәла Аацаа аҵеицәа зегьы реиԥш, аишьцәа рыхәҩыкгьы нагылеит Аԥсадгьыл ахьчаразы. Аишьцәа раԥхьа абџьар шьҭихуеит Ҭамаз. Еилҟьаз, ишырҳәо еиԥш амца дақәыуҵар имблуаз, ашәа-ра ззымдыруаз еибашьҩын Ҭамаз. Уи ахәра ӷәӷәаны иоуеит Гагра ақалақь ахақәиҭтәраан. Нас, игәабзиара хәыҷык ианеиӷьха, дцоит иҩызцәа аибашьцәа рахь.
АԤШЫХӘҨЫ
АППБА ҬАМАЗ
АЛИОКА-ИԤА
14.10.1964 ш. – 04.07.1993 ш.
Ҭамаз Аппба деибашьуан Шьроматәи ахырӷәӷәарҭақәа руак аҟны Лиосик Цыгәба командирс дахьыҟаз ашьхатә-хысырҭатә рота ҷыдаҿы. Уаҟа уи далан аԥшыхәҩцәа ргәыԥ. Уи акырантә аӷа итыл ахь дцаны, ихырӷәӷәарҭақәа гәаҭаны даахьан. Дрылахәын Шьроматәи ахырӷәӷәарҭаҿы ицоз ажәыларақәа зегьы. Игәымшәареи ифырхаҵареи рзы иҩызцәа «алегендартә фырхаҵа» ҳәа иарҳәон.
«Аԥсны Афырхаҵа» Лиосик Цыгәба Ҭамаз изы абар ииҳәо: «Ҭамаз Аппба ҳбаталион аҩнуҵҟа еиҿкааз аԥшы-хәыҩцәа ргәыԥ далан. Уи ҳҩыза, милаҭла иоурысыз Пашьченко Игор дахьцалак дигон дахьеилҟьаз азын. Аурыс еибашьҩы дымшны данааҳавагыла, аибашьраҿ иҿаҳҵааз рацәоуп. Ҳгәыԥ иалаз аибашьцәа «ақәыџьма» ҳәа ихаҳҵахьан. Ҳаԥсуа еибашьцәа иманы «ԥшыхәра» дахьцаз инапы ҭацәны дааӡомызт. Ҽнак, Ҭамаз дназлаз аԥсуаа рыҷкәынцәа ицаны аӷа дахьтәаз аҭыԥқәа гәаҭаны ишаауаз, илаԥш иҵашәеит аӷа иитәыз атрактор афатәи ауааи ақәтәаны анаара иаҿаланы ишааиуаз. Аԥшыхәцәа ашәымҭак аӷацәа рымҩа ԥҵәаны ирықәлеит. Быжь-ҩык аӷацәа шьны аӡәы иԥсы шҭаз даҳзааргеит. Ари аи-дыслараҿгьы агәымшәара ааирԥшуеит Ҭамаз Аппба. Ишьқәаз рхыԥхьаӡараҿ х-ҩык иара ихы иагеит. Ари ахҭыс ашьҭахь Лиосик Цыгәба ибаталион шьапыла мацара аӷа иқәшаны амацәаз иҭаркуеит. Уаҟа иҟан аацаа рыҷкәынцәа рыдагьы Гаграаи Бзыԥааи рҵеицәагьы».
Ҳцәажәара иациҵоит Лиосик Цыгәба. «Иҟалеит аиҿагылара ӷәӷәа, аӷа иҽырцәгьаны ахымца рыжәи-ҵон ҳаибашьцәа. Ԥшь-сааҭктәи аиҿахысра ицоз ашьа-уардынқәа реиԥш еибашьуан ҳарԥарцәа. Игәыҭшьаагаз амцашыраҿ Ҭамаз арԥжәагақәа игәыдҳәаланы аӷа хаха дизцоит. Араҟа ахәра ӷәӷәа иоуит Рома Ласариа. Иҭахази ихәызи шмаҷмызгьы, ҳаибашьцәа ирылшеит фырхаҵарыла аӷа иқәцара. Араҟа быжь-ҩык ҳаӷацәа шьын, даҽа быжь-ҩыкгьы рхала рыҽрырҭоит, 34-ҩык ҭҟәаны иргоит.
Ииуль 4, 1993 шықәса, Каман. Аӷацәа рхырӷәӷәарҭақәа рыҭцара даара иуадаҩхеит. Ессааира ирацәахон ихәы-зи ишьызи рхыԥхьаӡара. Ҭамаз Аппба деихоит ҳаӷа ихырӷәӷәарҭахь. Уи мгеимцарак иаҩызахеит, аӷа иааи-шьҭыз ахы цаҳә-цаҳә игәы аисра иаҟәнахуеит. Рома Ласариа еиҭа ӷәӷәала ахәра иоуит».
Ҭамаз Аппба иан Ҭина лажәақәа рыла лԥа ақырҭшәа бзианы идыруан, ԥшыхәра данцозгьы уи абызшәа ихы иаирхәон. Нас медеҳәшьас ирымаз Мадина лыхьӡын лыжәла сгәалашәом лҳәан, илҳәарц илҭахыз лгәы илнамырҳәеит ан. «Иахьа анцәа ишиҳәара сыҟоуп, нан, смоҭацәа ирызҳауеит, аҭацацәа ракәзар схаҵкы кадыршәуам, Ҭамаз дсыԥхеит умҳәозар. Сани саби ҳшыхәыҷқәаз иҳаԥхеит. Ҳлааӡеит ҳаб иаҳәшьа Ҷыба. Ҳаншьцәа Ԥачлиаа ракәын. 16 шықәса анысхыҵуаз аҭаацәара салалеит. Гәадуарас исымоу сыхшаара роуп. Раб Алиока Афонтәи аҩнуҵҟатәи аусқәа рыҟәша аҟны аус иуан. Атәанчарахьы данца ақыҭа аҟны аԥошьҭаныҟәгаҩыс аус иуан. Иԥа иҭахара даара игәнигон. Уахи ҽни еиԥшьны анышәынҭраҟны дыҟан, ааигәа иԥсҭазаара далҵит».
Абас иԥсҭазаара мҩасит «Аԥсны Афырхаҵа» ҳәа дан-ҭаха ашьҭахь ахьӡ зхырҵаз Аппба Ҭамаз Алиока-иԥа.
Абааш иаҩызаз ахацәа рхәышҭаара еиқәдырхарц иқәԥон, урҭ еиқәдырхон имиицыз рхәыҷқәа.
Ақырҭуа агрессорцәа Аԥсны ианақәла, аԥсадгьыл ахь-чаҩцәа ахәыҷы инаиркны абырг иҟынӡа, гәышԥыла аӷа иҿагылт. Зыԥсадгьыл иазгылаз адауаԥшьқәа дреиуоуп Аацытәи аҵеи лаша имааԥсаӡоз ашьамхы зҵаз, згәамч ӷәӷәаз, Аԥсны апатриот, ауаажәларратә усзуҩ, ламыс цқьала зыуаажәлар рымаҵ зуаз Артиом Мысҭафа-иԥа Анқәаб.
Артиом диит сентиабр 16, 1928 шықәсазы Аацы ақыҭан. Ишырҳәо еиԥш аныҳәаҩ ихы рыдиныҳәалартә иҟан ари аҭаацәара. Рашҭа аҭаԥшра акыр иаԥсан. Ан Кәакәа Матуа-ԥҳаи аб Мысҭафа Анқәаби ирыхшеит ф-ҩык ахшара. Ани аби иҟарҵаз ааӡара бзиа иабзоураны иахьа урҭ анцәа ишиҳәара иҟоуп, Аԥсны анҭыҵгьы рыхьӡи рыжәлеи неидкыланы ирҳәоит.
1947 шықәсазы Артиом Анқәаб далгоит Афонҿыцтәи абжьаратә школ. Иара убри ашықәсан иӡбоит иҵара иациҵарц. Иагьииӡбоит дҭаларц иреиҳау аҵараиурҭа. Уи дҭалоит Москватәи автомеханикатә техникум. Иҵара
АПАТРИОТ ИАША
АНҚӘАБ АРТИОМ МЫСҬАФА-ИԤА
16.09.1928 ш. – 09.01.1993 ш.
қәҿиарала ихиркәшоит 1952 шықәсазы. Еиҭах аҵара. Артиом дҭалоит 1956 шықәсазы Москватәи апартшкол. Анаҩс аусура далагоит Москватәи аобласт ақалақьқәа руак аҟны акерамикатә зауад аҟны механик еиҳабыс. Уаантәы шықәсқәак рышьҭахь Артиом диаргоит ақалақь Иванова ашҟа МТС нџьныр хадас. Уаҟа аус иуан 1959 шықәсанӡа.
1959 шықәсазы Артиом Анқәаб Аԥснытәи аиҳабыра иҟарҵаз аҳәарала дхынҳәит иԥсадгьыл гәакьахь, Аԥ-сныҟа. Аусура далагоит Аҟәатәи автотранспорттә наплакы №2658 анџьныр хадас, нас атаксопарк аиҳабык иаҳасабала.
Анқәаб Артиом еснагь иҵарадырра азирҳауан, уи ибзианы еиликаауан аԥсуа кадрқәа шазымхоз. Аусуреи аҵареи еилагӡо далгоит Ҟабарда-Балкариатәи аҳәынҭқарратә университет амеханикатә-техналогиатә факультет. 1988 шықәсазы Артиом дҟалоит Аҟәатәи ақалақьтә Совет адепутатс. Жәлар рфорум «Аидгылара» аиҿкаара иџьабаа адын.
1989 шықәсазы Артиом Анқәаб далахәын Ашьхаруа жәларқәа рконференциа аизара ду. Иара убраҟа далхын аконференциа апарламент адепутатс. Артиом иқәра шмаҷызгьы, уи аӡәырҩы хшыҩла ираԥигон. Издырӡомызт ааԥсара закәыз, ахьаҵра.
1992 шықәса август 14. Ари ахҭыс хлымӡаах аан шьоукы-шьоукы ишыҟарҵаз еиԥш иҽыԥхьеимкит. Уи днагылеит аԥсадгьыл аиқәырхаразы днаӡәыкны. Аԥснытәи аиҳабыра иҟарҵаз адҵала Артиоми Геннади Аламиеи шьҭын Нхыҵ Кавказҟа абџьар аагаразы.
Усҟан Аԥсны жәлар зҭагылаз ашәарҭара ду иалгатәын, иԥшаатәын мҩақәас иҟаз зегьы. Урҭ рҽазыркуеит шьхала мацара «аеропланла» абџьар афронт ахь аагара. Урҭ акырынтә аҳауатә ҭагылазаашьа бааԥсы иах-ҟьаны акыр ауадаҩрақәа ирықәшәахьан. Артиом аҵх
лашәы иҽалакны зныкымкәа Мрагыларахьтәи афронт аибашьцәа абџьар рзигахьан.
Ианвар 9, 1993 шықәсазы (уахынла) абџьар рацәа шааргоз Гәдоуҭа ахра аҿҟьара иааханы иҭахоит урҭ зҭаз аекипаж зегьы. Иҭахаз рхыԥхьаӡараҿ дыҟан Артиом Анқәабгьы. Уи иԥсыбаҩ анышә иамардеит Аацы Анқәабаа рҭаацәаратә нышәынҭраҿы.
Артиом имбеит дыззықәԥоз Аиааира. Уи илшоз зегьы ҟаиҵеит иахьатәи ҳҿар рԥеиԥш лашахарц азы.
Еиқәуп иахьа ихәыжажаӡа Артиом Анқәаб ихәыш-ҭаара. Ихшаара имшәо иқәгылоуп раб ихы зқәиҵаз адгьыл иӷәӷәаӡа. Иԥшәма ааигәа лыдунеи лыԥсахит.
Аԥсадгьыл аҵеи лашақәа шәыхьӡ кашәара ақәымзааит. Шәара шәыхьӡ ыҟазаауеит еснагь, иҟанаҵы аԥсуара.
Уи аҽны амш каххаа иԥхон. Аҩны стәаны сархивтә материалқәа ирыгу ирыбзоу сышрыхәаԥшуаз, сҭел ахь хаҵак дасуеит, ҳаиқәшәарагьы дшахыццакуаз иҳәеит. Нас излеилыскааз ала, уи Владимир Григори-иԥа Аҩӡба иакәын. Аацаа ирызкны ашәҟәы аҭыжьразы аматериалқәа шеизызгоз анеиликаа, дымҩахыҵит сыҩныҟа. Владимир Григори-иԥа иареи сареи ҳшеибамдыруазгьы наџьнатә ҳаибадыруазшәа ҳнеилаҵәа ҳцеит. Аибашьра иацыз агәырҩеи ахьааи ҳаизааигәанатәит. Ааи, аиашьа ихьаа цәгьоуп, иҳәеит. Уи ус шакәу саргьы ибзиаҵәҟьаны издыруеит.
Валери Григори-иԥа Аҩӡба иӡбахә ибзианы исал-ҳәахьан Фениа Аҩӡ-ԥҳа, урҭ рабацәа еишьцәан. Фениа лаб Миша аибашьра ҟалаанӡа идунеи иԥсаххьан. Шьҭрала Аҩӡаа Ешыратәқәан. Диит Валери ииун мза 9, 1949 шықәсазы Аҟәа ақалақь аԥсуа ҭаацәараҿы. Ран Зинаида Шьрын-иԥҳаи раб Григори Басиаҭ-иԥеи ирыхшеит х-ҩык аԥацәа. Ран Зинаида Хасаиа-ԥҳа шьҭрала д-Аацытәын.
Валери Григори-иԥа Аҩӡба далгеит Аҟәатәи ажәабатәи абжьаратә школ Н. Лакоба ихьӡ зху 1965 шықәсазы. Уи данмаҷыз инаркны улаԥш дыҵашәартә дыҟан, деилҟьан. Дызлагоз аус наигӡар акәын. Иман агәеилгара
ДХЬАМҴИТ
АҨӠБА ВАЛЕРИ ГРИГОРИ-ИԤА
09.06.1949ш.–16.03.1993 ш.
бзиа, дҟәыбҷан. Уи дзыхшаз иани иаби иларааӡахьан аԥсадгьыл абзиабара, апатриотизмра.
Ашкол дшалгаз еиԥш, усура далагоит усҟантәи СССР иатәыз Госстрои анаука ҭҵааратә институт аҟны ахаҳәеиларҭәареи аихеи аус рыдулараҿы. Уаҟагьы Валери иааирԥшит аихьӡара бзиақәа. Уи иабзоуран уаҟа нџьныр хадас дҟалеит. Уи еилеигӡон аусуреи аҵареи. Аҵареи аусуреи еилагӡо далгеит Аҟәатәи аргыларатә техникум. Ари аҟәша Бақәаҟа ианиарга, Валери аус иуан акооператив «Анаҟәаԥиа» ахантәаҩыс.
Аибашьра. Ааи уи ажәа хьанҭоуп, аибашьра хлым-ӡаахуп. Аԥсны аӷа хәымга итанкқәа иманы, аԥсуаа мышқәак рыла иқәигарц данҳақәла Валера дызтәозма аҩны. Уи аԥхьатәи амшқәа инадыркны днагылеит аӡәыкны аԥсадгьыл хьчаҩны. Иԥсы игәы икылаханы уи деихоит Аҟәа «Ацҳа ҟаԥшь» ашҟа. Аԥсуаа уаантәи еиқәшаҳаҭрыла анаскьара анрықәшәа, егьырҭ зегьы реиԥш деихоит Гәымсҭатәи ахырхарҭахь. Уаҟа уи Аполлон Шьынқәбеи Мушьни Хәарцкьиеи 1-тәи абаталион аҟны иҩызцәа назлаз дынрылагылеит. Валери дахьыҟазаалакгьы ашәареи ахьаҵреи закәыз издыруамызт, иҩызцәа зегьы реиԥш уи дахыццакуан лассы аӷа Аԥсны далцаны иҩныҟа ахынҳәра. Аполлон Шьынқәба данырхә ашьҭахь дҟалоит Гәымсҭатәи афронт 1-тәи абаталион командаҟаҵаҩыс.
Раԥхьатәи амшқәа рзы аибашьратә цәаҳәақәа Гәымсҭатәи ахырхарҭаҿы инеиԥынкыланы ахыр-ӷәӷәарҭақәа зегьы рҟны ҳаҷкәынцәа рҭыԥқәа рҟны итәан аӷа изкылԥшуа. Аӷа ҳҭыԥқәа, цәҟьарҭас ишимазгьы ҳаҷкәынцәа ргәы карыжьуамызт, еиҳагьы аӡәи-аӡәи рыгәқәа шьҭибахуан. Урҭ ирыздыруамызт ашәара, ахьаҵра захьӡу.
Аибашьра аԥхьатәи амшқәа рзы Гәымсҭатәи ахь-чаратә ҳәаа быжьжәан. Аладатәи Ешыра адамба аҵаҟа
ҳаибашьцәа гылан. Иага ицәгьазаргьы ихьчатәын аӷа наҟ иҿынаимхартә еиԥш. Аҩӡба Валера аштаб еиҳабык иаҳасабала, иҽазикуеит аҳәаақәа рыхьчара, рырҭбаара азҵаара. Раԥхьатәи иҷыдаз аҳәаақәа дырӷәӷәеит Ешы-ратәи аибашьцәа.
Апостқәа убас ишьақәыргылан, аӷа ипост хылаԥшра азуразы иманшәаланы. Ақырҭуа техника ҳара ҳахь инӡхыҵ (16 цыра акәалӡтехника) Амзара ианалцаз Гәымсҭатәи афронт аҳәаақәа дыриашеит. Аҭабиақәа убас иҟаҵан, аӷа итехника аҟнытә аҽыхьчара ауа, иара убасгьы аӷа ир атехника аҟнытә реиҟәгара алшауа. Ари аус аҿы ацхыраара ду ҟарҵеит Жора Ладариа иаҳәшьаԥак дицны.
Аамҭакала аштаб хадаҿы ирыӡбеит Аладатәи еи-хамҩала акәалӡдәыӷба, арҭҟәацгақәа рыла ирҭәны ианԥыржәалак иҟанаҵоз абжьы рхы иархәаны аӷа ихырӷәӷәарҭа иажәларц, анаҩс Аҟәа ақалақь аха-қәиҭтәразы рҿынархарц. Аха аҵыхәтәан ари аоперациа иаҟәыхын, акәалӡдәыӷба хианы ажәыларазы ишыҟазгьы. Абар ииҳәо Валера ижәлантәу, насгьы ибзианы уи еибашьратә ҭоурых здыруа Аацы ақыҭа ахада Рауф Владимир-иԥа Аҩӡба.
Валери Аҩӡба дрылахәын аибашьра Гәымсҭатәи афронт ацәаҳәаҿы имҩаԥысуаз ажәыларақәа азегьы. Раԥхьа Шьроматәи аоперациа, ноиабртәи 1992 шықә-сеи, анаҩс, март 15-16-тәи ажәыларақәа. Гәымсҭа аҵаар-шәеиԥш иҟаз аӡы ирны аӷа хәымга ихымца иаҿалаз аибашьцәа дрылан. Иара убри ашьаарҵәыра аухаз, аӷа хәымга ҵыхәаԥҵәарада иааишьҭуаз артҟәацгақәа руак иԥсҭазаара арахәыцқәа ҿахнаҵәеит Валери гәымшәа. Уи ихы ақәиҵеит март 16 ауха иԥсадгьыл аиқәырхара, уи ахьԥшымра.
Аԥсны лассы иҭарцәын, уи ахьчараз инагылаз аԥсуаа рыҷкәынцәа рыбзоурала. Анаҩс ахьыԥшымра зауз, уи
ахыԥшымраз иқәԥоз, зыхгьы ақәызҵаз аԥсуа ҵеицәа рыла. Нас урҭ зааӡази изхылҵызи дмырԥхашьеит иахьа. Наӡаӡа иаанхеит иқәыԥшӡаны ҳгәалашәараҿы. Урҭ ргәалашәара ыҟазаауеит иҟанаҵы аԥсуара.
АҲАҚАШӘА
Исҳәоит ишысҳәац с-ҳақашәа.
Аҳақ, еиҭа аҳак,
Ҳарҭ ҳшалҵыз амца угәаларшәа,
Иԥхьазымкыц ашәақь.
Ихнымҳәыз уашьцәа угәаларшәа.
Иугәаларшәа иблыз.
Иззымҳәаз ан «Агарашәа»,
Ииаанӡа иԥсыз.
Иблыз иццышәхаз ҳашҭақәа,
Агыгшәыграқәа рыхкы.
Иубоит ишнагоу ҳашьҭақәа,
Иахьырымшо ҳразкы.
Иӡынра бааԥсын иугәаларшәа.
Ианышәҭуаз шьала асы.
Иҵаан март акалашәа
Ишԥалагеи ҳаԥсы.
Исҳәоит ишысҳәац с-хақашәа.
Аҳақ, еиҭа аҳақ,
Ҳарҭ ҳшалҵыз амца угәаларшәа.
Иԥхьазымкыц ашәақь.
1999 ш.
Лиолиа Ҭәанԥҳа.
Иури Аргәын аибашьраан Аԥсадгьыл ахьчаразы игылаз Аԥсны аҵеицәа дыруаӡәкуп. Диит Афон, 1964 шықәса август мза 13 рзы. Шьҭрала Иури иаб д-Аацытәын. Далгеит Н. Лакоба ихьӡ зху Аҟәатәи аԥсуа абжьаратә школ.
Заԥхьаҟа хара ихәыцуаз, згәырҵҟәыл бзиаз Иури дҭалоит Аҟәатәи аҳәынҭқарратә университет ахәҳахә-ҭреи аекономикеи рфакультет. Беллоруссиа ақалақьқәа руак аҿы иарратә уалԥшьа ихигон 1983-1985 шықәсқәа рзы. Уаантәи даныхынҳә, иҵара иациҵон. 1989 шықәсазы аусура далагоит анаплакы маҷ аҟны аекономист изанааҭ ала.
Иури Гриори-иԥа Аргәын дҳәатәхаҵаҩын, илааӡан апатриотизмра. Аӷа хәымга Аԥсны дақәлеит ҳәа аниаҳа, Аҟәантәи Афон длеины, уаҟа Афонаа иеиҿыркаауаз абаталион Ф. Тарба командаҟаҵаҩыс дахьыҟаз далалоит. Гәымсҭатәи афронт ажәыларатә цәаҳәаҿы иҟаз ажәыларақәа зегьы дрылахәын, ӷәӷәалагьы дырхәхьан, аха уи илшонаҵ дцон ԥхьаҟа.
Сентиабртәи ажәыларақәа еилашуан Гәымсҭа. Гәым-сҭа хыхьтәи ацҳала ицоз ҳаибашьцәа гәымшәақәа дрыУИ
ДАХЬЫМӠЕИТ
АИААИРА
АРГӘЫН ИУРИ
ГРИГОРИ-ИԤА
13.08.1964 ш. 30.09.1993 ш.
лан Иури Аргәынгьы. Аиааира аҽны уи дзацәымцеит аӷа ихымца, уаҟа иԥсҭазаара далҵуеит. Уи Иура изын иҵыхәтәантәихеит.
Иури Аргәын дҭаацәараӡамызт, дабиԥазаҵәын. Иҿы-цәааит даҽа хәышҭааракгьы, ас шаҟа ҭаацәара.
Уи инышәнап ылхуп иабдуцәа рџьынџьаҿ Аацы ақы-ҭан. Аамҭа акыр шцахьоугьы, дыргәаладыршәоит Аацаа Иури.
Абар илҳәо Аацы ақыҭа аибашьраан ахадара азызуаз Наҭела Мархолиаԥҳа:
Иури Аргәын иабдуцәа рџьынџьаҿ иахьа иҳаҭгәын ылхуп. Даара иқьиаз, зыламыс цқьаз, ипатриотыз ҷкәынан. Ус еиԥш иҟоу рхыԥхьаӡара маҷзар ҟалап иахьа. Уи еиԥш иҟоу арԥарцәа рфырхаҵара хашҭра ақәны иҟалаӡом. Џьанаҭ гыларҭас анцәа иуиҭааит, Иура, иуықәыԥсоу анышә уара узы ибымбылхааит!
Зыӡбахә сҳәарц исҭаху аибашьҩы диит октиабр мза 26, 1972 шықәсазы Аацы ақыҭан, Гәдоуҭа араион. Далгеит иқыҭан абжьаратә школ 11 класс. 1991 шықәсазы Џьамал Базба далгоит Аҟәа амашьына аныҟәцаразы акурсқәа. Анаҩс далагоит иқыҭан аусура. Хаҭала инапы алаикуеит атрактор аныҟәцара. Иқыҭауаа дрыцхраауан анхараҿы.
Ҟазшьала иҟәымшәышәыз, зқәыԥшра иарԥшӡоз изы-зҳауаз, ааӡара бзиа змаз, згәы аразра амаз арԥысын иара. Уи даара деилҟьан, аҵараҿы дманшәалан, дыззыукыз аус аҟны дҿырԥшыган. Даараӡа бзиа ибон атехника, ахаҷа-маҷа. Ицааиуан амашьынақәа рремонт аҟаҵара. «Уи иҟамзаара иахьа даараӡа исныԥшны сыҟоуп», лҳәоит Џьамал иан Лиалиа Бигәаа-ԥҳа. «Аҭаацәараҿы зегьы дҳаиӷьын, иуҳәоз акы дахыԥомызт, уҿы иҭ-шәаанӡа иҟаиҵон, даара агәыблреи арыцҳашьареи илан. Ҳҭаацәараҿы еснагь иҳалан апату аиқәҵара, арыц-ҳаибашьара. Сашьа иҭахара даара ҳгәы еиҵанархеит. Аибашьра цон, ҳашьцәа рыҩџьегьы Џьамали Ромеи амца ашыра иалагылан. Ҳара аҳәса ҳгәы ҭынчымызт. Аибашьраҿы зегьы урзыԥшызароуп. Џьамал игәабзиара ахьуашәшәыраз иахҟьаны арра дрымгаӡеит. Аха аибашьра ианалага
УИ ДҚӘЫԤШЫН
БАЗБА ЏЬАМАЛ
ГЬАРГЬ-ИԤА
26.10.1972 ш– 04.07.1993 ш.
иаразнак абџьар шьҭихуеит», лылаӷырӡқәа хаҟәҟәала ҿаалҭит Џьамал иаҳәшьа Гәында.
Ҳтәыла ԥшӡа ақырҭуа фашист данақәла, аб Гьаргь Базбеи ан Лиалиа Бигәааԥҳаи иныҳәа-ныԥхьаны аибашьра амҩа инықәарҵоит рԥацәа. Урҭ налагылоит Алада Ешыратәи ахырхарҭа Аацы рыҷкәынцәа злахәыз 3-тәи абаталион 7-тәи арота. Усҟан арота командирс иҟаз Аԥсны афырхаҵа Ҷыҷыкәа Анатоли-иԥа Мархолиа абар аибашьҩы Џьамал Базба изы ииҳәо: «Џьамал ҳротаҟны зықәра маҷыз иакәын, аха ашәареи ахьаҵреи ззымдыруаз арԥысын. Арота имҩаԥнагоз ажәыларақәа зегьы иҽрылаирхәуан. Ииультәи ажәылараан уи иашьа Рома иаԥхьа асиа зҽанызҵаз дреиуоуп. Уи иашьа ӷәӷәала дихӡыӡаауан. Илашьцаз ииультәи аҵх лашәазы ҳрота иалахәыз агәаӷьреи агәымшәареи иааирԥшыз сара ахцәажәара сцәуадаҩуп. Урҭ ишырдыруаз аԥсра иаԥылон. Ҳаибашьцәа гәымшәақәа арҭҟәацгақәа рҽахаԥжәаны рҩызцәа рымҩа ылырхуан. Аԥсра иа-цәынхаз аӷа итанкқәа имшәакәа иаҿалон. Аха аԥсуа аибашьцәа еихон ԥхьаҟа, рыԥсадгьыл аҳҭнықалақь ашҟа – Аҟәаҟа. Иҭахоз ҭахон, ахәцәа аанхон, иаанхаз ижәылон, ицон ԥхьаҟа. Урҭ инкаҳаанӡа рхы хан ԥхьаҟа, руалԥшьа анагӡаразы. Урҭ афырхацәа гәымшәақәа дрылан Џьамалгьы. Акырынтә афронтаҿ дырхәхьан иашьа Рома. Уи изныкымкәан Москватәи ахәшәтәырҭақәа рҟны игәабзиара рхәышәтәуан».
Ииуль 4, 1993 шықәса. Аилашәшәымҭаз ихәны ишь-ҭаз ҳаибашьҩы, аӷа хәымга иааишьҭыз ахы Џьамал игәы иақәшәоит. Лассы Гәдоуҭатәи агоспиталь ашҟа ддәықәырҵоит, аха иеиқәырхара залымшеит. Иаҟәыҵит арԥыс игәы аисра. Уи аҽны иҭахоит Аацаа рыҷкәынцәа ф-ҩык, ахәрақәа роуит ҩажәаҩык ҳаибашьцәа.
Џьамал Базба иахьа иаҳәшьцәа ракәзар рхатәы мҩақәа ылырххьеит. Аиашьа Роман иакәзар иаб иџьынџь дахуп.
Дшәиизааит ақырҭуа фашист, аԥсуа анацәа уан дзырҳәаз, аиаҳәшьцәа уаҳәшьа дзырҳәаз, аҳәса иш-қәыԥшӡаз изражәыз, зымшала ахшара абыда изызҳаз.
Ҳҿар аӡәы ҳәа инагылаз дыруаӡәкын Базба Хьырбеи Закан-иԥа. Далгеит Аацытәи абжьаратә школ 1987 шықәсазы. Анаҩс дҭалоит Аԥснытәи аҳәынҭқарратә университет апедагогигатә факультет. Аҭаацәара аԥҵара дахьымӡеит.
Хьырбеи зегьы рзы деилҟьан, илан аҳәатәхаҵара, аламыс, апатуеиқәҵара. Иҵан ахаара. Аиҵбы, аиҳабы ирыхәҭаз идыруан. Иҵареи иусуреи ахьҿарԥшыгаз азын уи акырынтә иҭаацәа ироухьан азеиӷьшьарақәа зныз ашәҟәқәа. Уи иԥсадгьыли иуаажәлари рзы ихы дамеигӡеит. Бзиа ибон аԥсуара, абызшәа, аԥсадгьыл.
Аибашьра ианалага, Хьырбеи Базба ишысҳәахьоу еиԥш Аԥснытәи аҳәынҭқарратә университет аԥшьбатәи акурс аҿы аҵара иҵон. Уи гәымшәарак ҟамҵакәа иан леиԥш бзиа иибоз иԥсадгьыл ахьчаразы абџьар шьҭихит. Аӷа ихымца днаҿагылеит Аацаа рыҷкәынцәа зегь реиԥш. Уи дызлаз Лиосик Цыгәба напхгара зиҭоз Аацы ақыҭа иалҵыз аибашьцәа рыла ишьақәгылаз агәыԥ аҟны дыҟан. Нас уи ашьха-хысырҭатә рота ҳәа иахьӡхеит. Ашьҭахь уи диаган аҽацәыхьчаратә гәыԥ ашҟа. Хьырбеи дахьыҟазаалак ихы бзианы иааирԥшит. Аӷа иҳаирыпланқәа ҭадырхон иҩызцәеи иареи. Ажәҩан
ИЛАШАЗ АҴЕИ
БАЗБА ХЬЫРБЕИ ЗАКАН-ИԤА
20.03.1970 ш. –29.11.1993 ш.
ахьчаразы аидара хьанҭақәа дрыҵаланы дырҿысуан аҿҟьарсҭақәеи ахәқәеи.
Аибашьра еилгеит, аха ана-ара ҳаӷацәа цәыҵатәаны адиверсиатә қәыларақәа мҩаԥыргон. Ихьчатәын аҳәынҭқарратә ҳәаақәа. Егры аҳәаа ихьчон Хьырбеи ҳаҷкәынцәа гәыԥ-гәыԥла уахь инарышьҭуаз зегь реиԥш. Иуалԥшьатә ҭакԥхықәра шынаигӡоз, аӷа иааишьҭыз адиверсиатә гәыԥқәеи аԥсуа еибашьцәеи еиҿанагалоит. Реидыслараан Ноиабр мза 29, 1993 шықәсазы Хьырбеи фырхаҵарыла дҭахоит.
Аацытәи арԥыс Хьырбеи Закан-иԥа Базба аҵеи фырхаҵа, заԥхьаҟа ԥеиԥш лашеи аиааира дуқәеи ззыԥ-шыз наӡаӡа иҿахҵәеит имҩа. Ажәлар ргәалашәараҿ еснагь даанхоит. Данҭаха ашьҭахь ианашьан «Агәымшәаразы» амедал.
Сара, арҭ ацәаҳәақәа равтор, жьрацәарала исзааигәоу иоуп Асҭамыр Габниа. Сыбла ихгылоуп ихәыҷра шықәсқәа. Даара иҭынчыз, згәырҵҟәыл бзиаз, иҟәыбҷаз ҷкәынан Асҭик. Уи аҽны дгылеит ашьыжь шаанӡа, идыруазшәа Аԥсны аӷа хәымга дшақәлоз. Дыркуамызт ауадақәа, урҭ дрыҩнысны еиҭах абарҵа даақәгылон дқәыԥсычҳауа. Иан Милиа Ҭарԥҳа иаразнак игәалҭеит лыҷкәын акы дшаргәаҟуаз, иҿаԥшыларагьы шхәарҭамыз. «Нан, Асҭамыр, угәы бзиами, иҟалазеи?» анылҳәа, – «Сан, Аԥсны арыцҳара иақәшәошәа убас цәаныррак сызҵысит» аҭак ныҟаиҵеит.
Иҵабыргхеит Астик ииҳәаз, уи аҽны, август 14, 1992 шықәсазы ақырҭуа фашистцәа ақәлеит Аԥсны. Ишьҭыхтәхеит аԥсадгьыл ахақәиҭтәхаразы абџьар. Аԥсадгьыл ашәарҭа ианҭагыла раԥхьатәи амш асааҭқәа рзы абџьар шьҭызхыз аԥсуа ҵеицәа дыруаӡәкыуп 21 шықәса ирҭагылаз Асҭамыр Габниа. Иҭаацәарамыз, аԥсҭазаара макьана зызхара изымбацыз Асҭамыр згәырҵҟәыл бзиаз, згәы еибафоз, ихьамҵуаз арԥысын. Асҭамыр Габниа диит 1972 шықәсазы Аҟәа ақалақь аҟны. 1989 шықәсазы далгеит Аҟәатәи 15-тәи абжьаратә школ.
АԤСНЫ АԤА ИАША
ГАБНИА АСҬАМЫР МИХАИЛ-ИԤА
10.05.1972 ш. – 16.03.1993 ш.
Уи дшалгаз еиԥш иԥхьоит аррамаҵурахьы. Ирацәан уи игәҭакы, аха аибашьра мцахәыцәа дахьнамгӡеит.
Асҭамыр иаб Михаил Аҟәатәи аидарашьҭыхгатә наплакы аҟны машьынарныҟәцаҩын, ан Милиа лакәзар Аҟәатәи Ареспубликатә хәшәтәырҭаҿы медеҳәшьан. Ирааӡеит ҩыџьа аԥацәа Асҭамыри Ҭемыри. Дара пату еиқәҵаны инхоз ҭаацәаран. Рԥа Асҭамыр иԥсадгьыл ихы ақәиҵеит, хашҭрагьы иқәым. Михаили Милиеи рзы ааха ӷәӷәоуп рԥа ицәыӡра, аха уи ихы зқәиҵаз шус ԥшьоу гәаҭаны, ргәы дырӷәӷәоит. Аԥсадгьыл ззымхьчо аҵеи акгьы дшаԥсам еилыркаауеит. Урҭ Ҭемыр ргәы ирӷәӷәоит, Асҭамыр дызхьымӡаз наигӡоит. Уи иахьа акоммерциа инапы алакыуп. Иԥшәма Изольда Таниа-ԥҳа лакәзар, ҩыџьа ахәыҷқәа Асҭандеи Асҭани дрануп.
Асҭамыр Габниа еиԥш еибашьуан абиԥарала изааигәаз Руслан, Вирон, Беслан, Заур, Алик Габниаа. Аӡиас Гәымсҭа март 16 азы ирны ицаз ажәыларатә баталион рхыԥхьаӡараҿ дыҟан Асҭамыргьы. Абраҟа Асҭамыр иоуит ахәра ӷәӷәа. Шьҭахьҟа ахынҳәра зықәшәаз аибашьҩы дрыниеит ихәны ишьҭаз Ҳаразиаки Ԥачалиаки. Дзымцеит аибашьҩы иҩызцәа ахәцәа ныжьны. Ҳаразиа изқәа дықәыжьны иҩызцәа рҟынӡа дааигеит ихәра шыӷәӷәазгьы. Дхынҳәит Ԥачалиа ишҟа. Даннеи, иԥсы аизгара даҿын. «Асҭамыр, иауам» иҳәеит уи иблақәа мчыла иаахтны. Абри аан Асҭамыр Габниа ҩаԥхьа ахәра ӷәӷәа иоуит. Нас Гәдоуҭатәи арратә госпиталь ашҟа днаган, дықәҵан аԥҟаратә стол. Аха иамуит, дрыԥхеит ани аби рԥа, аԥсадгьыл аԥа иаша.
Асҭамыр Габниа дышҭахаз ажәабжь хлымӡаах сара сахьыҟаз Баӷмарангьы инаӡеит. Уи акәхеит, хыма-ԥсыма ахәыҷқәа сыманы сааит Абӷархықәҟа. Нас ҳдәықәлеит Асҭамыр иҵыхәтәантәи имҩахь днаскьаҳгарц. Асҭик иан зышьҭабыжь ҳмаҳацыз лмыткәма иаланы илҳәоз, «аҵәуашьа сзырҵаз Асҭик уан», ҳәа иахьагьы слымҳа иҭаҩуеит.
Аԥсадгьыл ахьчаҩ Асҭамыр Габниа изқәаҭыԥ ылихит Аацы ақыҭан иабду Мақьҭаҭ ивараҿы. Уи иҳаҭгәынаҿ еснагь иқәуп ашәҭ шьыҵәрақәа. Есымша ари аҳаҭгәынаҿ иумбарц залшом агәырҩа иарҩаз ҩыџьа – Михаили Милиеи.
Ани аби ргәырҩа шыхьанҭоугьы ирдыруеит рԥа иԥсадгьыл ихы шақәиҵаз, уи иԥшьоу усну ишыҟоу. Аԥсадгьыл аҵеицәа иашақәа хашҭра рықәӡам наӡаӡа. Урҭ рыхьӡ аҭоурых хьтәы нбанла ианылоит.
АҴХ ЕИԤШУП АӠЫЖЬ
Ҳгәыӷроуп ҳа ҳмал.
Иҟаларц аԥсаҭа.
Ихышәҵа асакәмал,
Иашәыркы ацәашьқәа.
Еибамбо ҳлакҭа
Ҳнеидтәалахп еиҭа.
Ҳа ҳгәаҟуеит шәа шәзы,
Шәа шәгәаҟуеит ҳа ҳзы.
Ихәу асаркьал
Ахәаҿы игәынқьлап.
Ибыллап асакәмал
Ибыллап, ибыллап.
Иԥшьоу ахаҿқәа,
Са сгәыӷроуп дырӷәӷәоит.
Исывсны ахаҿқәа,
Ҽа ганкахь ицоит.
Агәҭыха хәашьқәа,
Саанрыжьуеит, саанрыжь.
Ибылуеит ацәашьқәа,
Илаӷырӡышо хрыжь-хрыжь.
Бымҵәыуалан, сан,
Дфырхацоуп сашьа.
Ибдыруеит дьӷәӷәан,
Ҽакын иказшьа.
Ус иҟаз рацәан.
Урҭ рыла ҳаиқәхеит.
Ҳа ҳзыҳәа ишацәан,
Ҳа ҳзыҳәа иҭахеит!
Аиааира насыԥ
Иаҳкуп ҳнапаҿы.
Аха исзалхуам аҭыԥ,
Абри адәаҿы.
Иахьгәыӷуаз, иахьԥсуаз,
Иахьгәаҟуаз жәларык.
Иахьырҳәаз ауаз,
Иахьырҳәаз ҿахәык.
Иблит ацәашьқәа,
Илаӷырӡышо хрыжь-хрыжь.
Еихсьӷьит абжьқәа,
Аҵх иеиԥшуп аӡыжь.
1995 ш.
Лиолиа Ҭәанԥҳа.
Аацы ақыҭан унеишь-уааишь ҳәа зарҳәо ҭаацәароуп ари аҩнаҭа. Ашҭа ҭбааҭыцәӡа ашьац иаҵәара ықәҳәҳәа иҟоуп. Ашҭа агәҭа угыланы уԥшыр ақыҭа зегьы унаргәыҵа иқәушәа иубоит. Араҟоуп дахьиз, иахьизҳазгьы сцәаҳәақәа зызку, сҩымҭа афырхаҵа Лиончик Коӷониа.
Аԥшәма уҟоума ҳәа ашҭа ҳанааҭала, ақыҭа ахада Рауф Аҩӡбеи сареи, нан Рауф аԥшәма дыҟамзаргьы аԥшәмаԥҳәыс ара сыҟами лҳәан, дычча-ччо ҳара ҳахь лҿаалхеит, шәагаала рацәак ихԥарам, лықәра шмаҷымгьы узырдыруа лыхцәы шкәакәа уанахәаԥшлак иудыруан ари аԥҳәыс аԥсҭазаараҿы акыр агәырҩеи ахьааи шылхылгахьоу.
Ииашаны аԥшәма Шоҭа дыҟамызт, усқәак иман, ақалақь ахьынтәи лассы дҳахьӡап, арахь шәааи, ишәыхьша сыхьааит ҳәа асасааирҭахь ҳамҩахылгеит. Сымҩаԥгаҩи сареи иаразнак ҳааиҿаԥшит, ҳазханеиз аԥхьа ицәырызгода ҳәа. Ус Рауф ҿааиҭит: Шьашьура, Шоҭагьы дҳахьӡап, даҳхьымӡаргьы бара мҩак ҳақәыбҵап. Ҳазханеиз анеилылкаа азныказы лыԥшрагьы аҽаԥсахит, шәан, нан Лиончики Ҭамазики аалыҿҟьеит. Ус дындәылҵын, аҭаацәа ральбом аалгеит.
ЛИОНЧИК
КОӶОНИА ЛЕОНИД ШОҬА-ИԤА
01.08.1969 ш. – 19.09.1993 ш.
Ан Шьашьура Смыр-ԥҳа абас лажәа дналагеит: «сыхшаара ԥшрала излеиԥшмыз еиԥш хымԥада ҟазшьалагьы еиԥшымызт. Лиончик, ус акәын иан анышәахә аҩны ишиаҳҳәоз, игәы былуан, аиашазы иԥсы иҭиуан. Амцҳәара ибаны изычҳаӡомызт. Аҵараҿы дҿырԥшыган. Москва аус иуан. Сашьа иԥа Дока Смыри иареи ирыман рхатәы џьармыкьа. Згәы иаанагодаз аибашьра ҟалоит ҳәа. Аибашьра ианалага шьхала мацара Докеи иареи ааит Аԥсныҟа. Нас рҩызцәа рахь афронт ашҟа ицеит. Дырхәит ииуль 12, 1993 шықәсазы Шьрома. Ихәра цқьа иӷьаанӡа деиҭацахуеит афронт ахь. Уаҳагьы илақҭа аҭаԥшра анцәа исыимҭеит иан анышәахә», лҳәан даақәыԥсычҳаит ан Шьашьура.
Леонид Шоҭа-иԥа Коӷониа диит август мза 1, 1969 шықәсазы. Аацы ақыҭан, аԥсуа нхаҩцәа Шоҭа Коӷониеи Шьашьура Смыр-ԥҳаи рҭаацәараҿы. Иқыҭан иоуит абжьаратә ҵара, анаҩс, 1986 шықәсазы Леонид иҵара иациҵоит Гәдоуҭатәи азанааҭ-техникатә училишьче аҟны. 1987 шықәсазы уи далгоит аслесар изанааҭ ҳәа аршаҳаҭга иманы. 1987-1989 шықәсқәа рзы уи иарратә уалԥшьа наигӡон Монголиа.
Аԥсадгьыл абзиабаҩ Лиончик аҭаацәара ду, аҭаацәа еиқәшәа ирылҵыз, ааӡара бзиа змаз, згәрҵҟәыл бзиаз, арԥыс шьахәын. Апатриотра злаз арԥыс, дҭәыцны убла дхызар дхухрымызт. Уи иԥсҭазаара зегьы иҩызцәеи иԥсадгьыли ирыхҭниҵеит.
1989 шықәсазы аррантәи даныхынҳә, дцоит Москваҟа. Уаҟа иҟан Смыраа рыҷкәынцәа рацәаҩны. Смыраа, Лиончик ианшьцәа ракәын. Араҟа қәҿиарала аусура ишаҿыз, Дока иԥшәма ԥҳәыс Галина Габдул-иԥҳа Сибгатулина иралҳәоит Аԥсны арыцҳара ишҭагылаз. Аухаҵәҟа аԥсуаа рыҷкәынцәа Москва иҟаз, акаҳуажәырҭа «Кедр» аҟны еизоит. Уаҟа иҟан Дока Смыри Лиончик Смыри рыдагьы
Витали Габниа, Бесик Чкадуа, Зурик Џьынџьуа уҳәа 15-ҩык рҟынӡа аԥсуаа рыҷкәынцәа.
Дәыӷбалеи ҳаирыпланлеи рыла цашьа ҳамамызт игәалаиршәоит Дока Смыр: аспорттә машьына «Тоиота-селика» смашьына ала ҳаауеит Адлер аеропорт аҟынӡа. Сара апаспорт сымаӡамызт, раԥхьа сҩыза урыск ипаспорт ала сааит. (Аурысқәа сахьреиԥшыз аӡәгьы издырӡомызт), нас шьхала Ауадҳаранӡа. Лиончик џьарак дызтәомызт, деихон иҩызцәа рахь. Аԥсны азыҳәан даара згәы былуаз дреиуан.
Лиончик Коӷониа Аԥсны ишьапы анықәгыла нахыс аԥхьа далалоит Ешыратәи агәыԥ Мушьни Хәарҵкьиа напхгара зиҭоз. Анаҩс, Мушьни данырхә, Валери Григори-иԥа Аҩӡба командирс дҟалоит. Уи дҭахоит Марттәи ажәылараан. Сентиабртәи ажәыларақәа раан Лиончик иблақәа асколка шрылазгьы, игәабзиара шуашәшәыразгьы, еиҭах дцоит афронт ахь. Коӷониаа рҭаацәараҿынтә деибашьуан Лиончик иашьа Ҭамаз. Ахԥатәи аиашьа Уасил аибашьра ацхыраара аиҭон, афронт аҟнытә ахәцәа алигон, иара убас Аацаа рыҷкәынцәа ахьтәаз афатәи амаҭәеи рызхеигалон. Уашьцәа ҩыџьа афронт аҟны ашьаарҵәыра иалагылоуп ҳәа ақыҭауаа ддыргьежьуеит. Уи иԥшәма ԥҳәыс Гәында Бебиа-ԥҳаи иареи ирааӡеит х-ҩык ахшара: Дауҭ, Едем, Милана. Милана ааигәа аҭаацәара далалеит. Гәындеи Уасили иахьа ахьӡи ахьымӡӷи шрыду дырны, ахәышҭаара иахагылоуп.
Аамҭак азын афронт аҟны адагьы ауааԥсыра рҟны амлакра ҟалеит. Апрезидент Владислав Арӡынба диԥхьоит Славик Смыр. Уи дҵас иҩызцҳеи иареи ирыдиҵоит Москва ицаны афронт азын амаҭәақәеи, афатәи, насгьы абџьар уҳәа ааргарц. Азныказы Лиончик мап икуеит, аха нас Славики Дока Смыри ицны ицоит Москваҟа Владислав Арӡынба идҵа анагӡаразы. Иахьнеиз ирацәаны еизыргоит атанк бжьысыр изларԥсахуа ахәҭақәеи, афатәи
маҷымкәан. Анаҩс Докеи Славики Смыраа, Лиончик Коӷониеи рхатә ԥарала иаархәоит 70-ҩык ирызхаша ар рформа, ачашыла, ашьақар уҳәа ирацәаны.
Аԥсадгьыл ахьчаҩ Лиончик Коӷониа Гәымсҭатәи афронт ажәыларақәа зегьы дрылахәын, данырхәлак ашьҭахь хәыҷык деиӷьхашәа анибалак, еиҭах деихон афронт ахь, иҩызцәа рахь, иԥсадгьыл аиқәырхаразы.
«Сара ари аҩнаҭа саныҩнанагала, Лиончик аа-класск рҟны дтәан. Иҟазшьа даара ибзиан. Ахәыҷи адуи дырзааигәан, ацқьара бзиа ибон, ҭыԥҳа бзиак дылҩызан. Дашьҭан аиаша, ибаны даангыломызт амцҳәаҩцәа.» Илгәалашәоит ҭынч итәаны исзыԥшуаз Лиончик иҭаца, аҩнаҭа аԥшәма Гәында Бебиа-ԥҳа.
Лиончик Коӷониа афронт аҿы иоуз ихәрақәа рыхә-шәтәразы Москваҟа дцараны дшыҟаз, иалагоит Сен-тиабртәи ажәыларақәа. Уи шиаҳаз еиԥш, дахьцоз даҟәыҵны еиҭах иҿынеихеит иҩызцәа рахь.
Сентиабр 15, 16, 1993 шықәсазы Ешыра Аҩадатәи афронт ахырхарҭаҿы, ацҳа иқәсны ицоз аибашьцәа рхыԥхьаӡараҿы дыҟан Лиончик гәымшәагьы. Аҟәа иалалаз ҳаибашьцәа гәымшәақәа неиуан ԥхьаҟа. Аӷа хәымгагьы ишҳамқәа рылеиҵон Аԥсны ахи аҵыхәеи. Ҳархәҭақәа ирыларыжьуан арԥжәагақәа, ирыларҵон амца қьоуқьад, аха акы иннакылозма ҳаибашьцәа. Сентиабр 19, 1993 шықәса. Ари амш азы аснариад дахәоит Лиончик. Лиончик дышхәыз збоз Витиа Смыр деихеит уи ишҟа. Аха анаӡаха изымҭаз аӷа иааишьҭыз аҩбатәи аснариад дахәнатәит Витиа, иаргьы уаҟа, Лиончик дыниваҳауеит. Абас ала рыԥсҭазаара иалҵит ҩыџьа, аншьеи аиҳәшьаԥеи.
Лиончик иаҳәшьа Ноннеи сареи ҳаибадыруеит 18 шықәса ҳанырҭагылаз инаркны, уи Аацытәи ақыҭатә Совет адепутатс даныҟаз аахыс. Насгьы аамҭакала лареи сареи аус еицаҳуан Аԥсны аҭагылазаашьа ҷыдақәа
русбарҭаҿы. Еснагь исзеиҭалҳәон лашьцәа ирызкыз ахҭысқәа, лара Нонна лоуп Аацытәи арԥарцәа (аи-башьцәа) ирызкны ашәҟәы аҩра аидеиа аԥшьызгазгьы. Длааӡоит аԥа Леон. Ишысҳәахьоу еиԥш, Шоҭа Коӷониа иԥацәа даҽаӡәгьы афронт далагылан, уи Ҭамаз иакәын. Ҭамаз изкыу аматериал аԥхьаҩцәа ишәыдызгалоит даҽа даҟьақәак рҟны.
«Сашьцәа афронтаҿы ахы иаҿагылан, аҳәса зегьы аҩны ҳаҟан. Сашьцәа ракәзар усгьы рацәак рыхабарқәа ҳаздыруамызт, иҟаларызеишь ҳәа ҳаԥсы ӡаны ҳаԥшын. Ҳаб Шоҭа иакәзаргьы дышбыргызгьы аҩны дызтәомызт азын иара иқәлацәа дрыцны ахәцәа амцашыра иалыргон. Сгәы ҭынчымызт, уажәы-уажәы агәашәахь слымҳа кыдын. Ус ҳашҭа дааҭалеит Рушьа Оҭырба, иҿа-ԥшыларагьы цәгьан. Дақәшәомызт Лиончик дҭахеит ҳәа аҳәара. Ус иара ишьҭаланы «Ацхыраара лас» ала исакаса иаҵагыланы иқәлацәа ашҭа иҭаргалоит. Нас иауысзымдырхуаз иҟалаз, иагьылашьцеит сылақәагьы». Абас илгәалашәоит Нонна лашьа Лиончик изы. «Исыбыргузеи уи иҟны даангылазҭгьы аԥсцәаҳа. Лиончик ишықәс 15 мшы шагаз амҩатә машәыр иахҟьаны дҭахоит егьи сашьа Ҭамаз Коӷониа».
Лиончик Коӷониа аҭаацәара алаларагьы дахьымӡеит, ишырҳәо еиԥш иижәышаз аӡыхьгьы ахы ыҵнамхӡацызт. Аԥсуара бзиа избоз, ахәыҷы рацәа зҭахыз Лиончик дрыԥхеит иҭаацәа рыдагьы иҩызцәа, Аԥсынра. Уи дыԥшыхәын, аӷацәа ахьтәаз аҭыԥқәа еилкааны даауан, иахьшәарҭаз ишәарҭоуп ҳәа ҳаибашьцәа ргәы рҽаниҵон. Ииашоуп Лиончик уи иԥсадгьыл ихы ақәиҵеит, аха уи ихы зқәиҵаз адгьылаҿ иахьа иашьа Ҭамази иареи рыӡбахә џьаргьы ишҳәам игәы иалан аиашьа Уасил. Уи ихылҵыз иахьа аӡәы ҳихәаԥшуазар дыԥсит ҳҳәомызт лҳәеит ан Шьашьура Смыр-ԥҳа. Лиончики Ҭамазики ирзынамыгӡаз нарыгӡоит иахьа аҩнаҭаҿы иҟоу Дауҭи
Едеми Коӷониаа. Урҭ ибзиаҵәҟьаны ирдыруеит раб иашьа ихы зқәиҵаз иамоу аҵакы.
Леонид Шоҭа-иԥа Коӷониа данҭаха ашьҭахь, ианашьан «Агәымшәаразы» амедал.
Ахысыбжьы анго аԥсуа ҩнаҭақәа рҟны аҵеи иира акәхааит. Аԥсны уаҳа еибашьра ҟамлааит. Урҭ афырхацәа зыԥсахуа иилааит есымша Аԥсынра, Лиончик иеиԥш иҟоу аҵеицәа!
Уажәтәи сымҩаԥгаҩ Аацы ақыҭа ахада, аибашьраҿы аџьабаа ӷәӷәаны избаз Рауф Аҩӡба иакәын. Нанули бы-ҟоума ҳәа ҿааиҭит агәашә ҳанаадгыла. «Аа, нан, Рауф, сыҟамкәа, арахь шәымҩахыҵ, бзиала шәаабеит» ҳәа ҳхацкы камыршәуа дааҳадгылеит аԥшәма ԥҳәыс. Ари «Аԥсны Афырхаҵа» Русланбеи Кәыҵниа иан лакәын. Сазусҭази насгьы ҳазнеиз ауси рыӡбахә анлеиҳәа иаразнакала лхы-лҿы аҽааиҭанакеит. Абар уи ҳаицәажәараҿы илҳәаз: «Аҭаацәара саналала 19 шықәса ракәын исхыҵуаз. Сыԥшәма Артиом Басиаҭ-иԥеи сареи ахшара рацәа ҳааӡеит х-ҩык аԥҳацәа, ҩыџьа аԥацәа. Сара сыҩнԥҳәысын, ахәыҷқәа рааӡареи сыҩнтәы усқәеи сҽырхьысыгӡон. Сыҟан Аацытәи ақыҭатә Совет адепутатс. Ахәыҷқәа раб 36 шықәса инеиԥынкыланы Афонтәи анхамҩа деиҳабын».
Русланбеи Артиом-иԥа Кәыҵниа диит август мза 24, 1962 шықәсазы Аацы ақыҭан анхаҩы иҭаацәараҿы. Приморсктәи абжьаратә школ 7 класск дышрылгаз еиԥш, диасуеит Калдахәаратәи ашкол интернат ашҟа. Анаҩс идырра иациҵарц дҭалоит Ҭҟәарчалтәи азанааҭ-техникатә училишьче, дагьалгоит амҿлых-аргылаҩ аҟаза изанааҭ иманы. Анаҩс Уфантәи қәҿиарала арратә
УИ ИҬАХЫН АҬЫНЧ ԤСҬАЗААРА
КӘЫҴНИА
РУСЛАНБЕИ
АРТИОМ-ИԤА
24.08.1962 ш – 16.03.1993 ш.
уалԥшьа ихганы дхынҳәуеит Аԥсныҟа. Русланбеи бзиа ибон иагьиқәҿиауан амҿтәы лых, аҩны маҭәахәқәа, реибыҭара, быцала иргылон аԥацхақәа, иҟаиҵон аӷәтәы ҩнқәа.
Уамашәа дшан Русланбеи. Ишырҳәо еиԥш амца дақәуҵар дбылуамызт. Ицқьан иламыс, иҵан ахаареи аԥшӡареи. Бзиа ибон аԥсуара, аԥсадгьыл. Ани аби аҭыԥҳацәа ҳанрыхәаԥшлон, ҭацак аҩнаҭа данаалон, ҳҳәалон ҳахьааилатәоз. Аҭацаагара ашәа ашҭа иқәыҩҩып ҳәа акәын ҳшыҟаз. Усҟан ҳгәы иаанагозма ҳԥа ақырҭуа хәымга ихымца дагоит ҳәа. Сыхшара зегьы ибзианы аҵара рҵон, урҭ иакәымк ҟарҵеит ҳәа ашколахь сымҩахыҵӡомызт.
Аԥсадгьыл ашәарҭа ианҭагыла уи ахьчаразы абџьар шьҭихуеит Русланбеи. Аладатәи Ешыра ахԥатәи абаталион далалоит. Аацаа зегьы шамаха ари абатлион иалан. Дрылахәын Гәымысҭатәи афронт аҿы ажәыларақәа зегьы. Русланбеи хынтәны аӷа дицәцахьан уи ихәрақәа аӷьаха рымҭакәан лассы иҩызцәа рахь дхынҳәуан, дналагылон ашьаарҵәыра.
Аибашьра цон. Сымаҳәцәа Ремзик Анқәаб, Рушьа Лакербаиа, Гена Партанаӡе, сашьцәа, саҳәшьаԥацәа, саҳәшьцәа рхацәа уҳәа зегьы аибашьра ахы иаҿагылан. Аибашьраҿы ауаҩы зегьы дырзыԥшызароуп, ишырҳәо еиԥш ацәгьеи абзиеи рышьхәа еивҵоуп. Аибашьра иамоу ахьаацәгьа ибзианы илдыруеит Нанули Хәыхәыт-иԥҳа Зарандиа. Уи аибашьраҿы илцәалаӡит лаҳәшьцәа рхацәа Пантик Торчуа, Саша Анқәаб, лаҳәшьаԥа Дима Гогохьиа.
Русланбеи Куҵниа иаҳәшьа еиҵбы Магнета ил-гәалалыршәоит: Саҳәшьцәа зегьы аҭаацәара иалалахьан. Аррантәи Русланбеи данааи ашықәсан, сара ашкол салгеит. Русланбеи акгьы сцәиӡаӡомызт, иаргьы саргьы ҳамаӡақәа еилан. Иаанхаз ҳашьа иахьа ҳазхәаԥшуа Аслангьы бзиа дызбоит хымԥада, аха ари иҭахара иахьагьы-уаҵәгьы аиҳәшьцәа ҳзын даара ихьанҭахеит.
Аибашьраҿы дырхәуеит сымаҳә Рушьбеи Лакербаиа, нас сара сыԥшәма Гена Партанаӡе. Аҩны ахәыҷқәеи ҳареи ҳааҩнахеит, ҳхацәа аԥсреи абзареи ирҿагылан. Акыраамҭа иҳаздыруамызт урҭ рыхабар.
Русланбеи дызлаз агәыԥ напгхара аиҭон Зураб Қәҭелиа, уи ааигәа идунеи иԥсахит. Иара убас аибашьра дҭахоит ицеибашьуаз Руслан Ҭраԥшь. Ицеибашьуан Зураб, Нурик Оҭраа, Вадик (Гиви) Кәыҵниа.
Аибашьрантәи ҩынтәҟа Русланбеи аҩны дааит има-ҭәақәа иԥсахырц. Ҭынч дызтәомызт, хыма-ԥсыма дышгылаз ҿаҵақәак налбааданы, иҽааԥсахны лассы сҩызцәа рыцҳауп, срыхьӡап ҳәа дыццакны ҳшихьԥшуаз ашҭа днықәҵны дцон. Ҳаргьы уи ицәаара ҳбонаҵы ҳгылан ашҭа агәҭаны.
Аибашьҩы Русланбеи ишьапы ахьаақәа шамазгьы, Марттәи ажәылараан иҩызцәа дрыцымцар имуит. Уи иҩызцәа зымҩа инхаз рыцхырааразы дахьцаз уаҳа дыхнымҳәӡеит, фырхаҵарыла дҭахеит. Уи аҵх лашә ауха аруаа рацәаҩны иҭахоит.
Акыраамҭа Русланбеи иӡырҭа ззымдыруаз иҭаацәа, зыбаҩ Гәымсҭа нырцә инхаз, иԥсы ҭаны дырмоузаргьы, иҩызцәа иҭаацәа ирзааргеит ибаҩ. Иҭаацәагьы агәра ргеит урҭ р-Русланбеи иԥсадгьыл аҿаԥхьа иуалԥшьа шынаигӡаз, ишимырԥхашьаз дызхылҵыз Нанули За-рандиа-ԥҳаи Артиом Кәыҵниеи.
Аибашьра ашьҭахь иԥсҭазаара далҵит аб Артиом Басиаҭ-иԥа.
Иахьа Аацы ақыҭа Русланбеи ихәыҷра шықәсқәа ахьымҩасуаз иаб иџьынџь дахагылоуп уи иашьа Аслан Кәыҵниа. Аус иуеит Гәдоуҭа адукатс. Ахьӡи ахьымӡӷи аҩнаҭа ду ишамоу дырны сыԥхамшьондаз ҳәа дивагылоуп уи иԥшәмаԥҳәыс Арш-ԥҳа Асмаҭ. Илызҳауеит аԥҳа хәыҷы.
Данҭаха ашьҭахь Русланбеи Кәыҵниа ихҵоуп «Аԥсны Афырхаҵа» ҳәа ахьӡ.
Уажәы зыӡбахә сҳәарц исҭаху аԥсадгьыл ахьчаҩ ха-ҭала дшысзымдыруазгьы аибашьраан иӡбахә бзианы исаҳахьан. «Зхала иҟоу ақәыџьма» ҳәа ишишьҭаз здыруан. Усҟан сара Абӷархәықәҟа сааит Баӷмаранынтәи схәыҷқәа сыманы. Лассы-лассы сцон аԥсуа радио аредакциахь насгьы агоспиталь ашҟа џьара иҿыцу жәабжьк саҳауазар ҳәа. Аинтерес сыман ҳаибашьцәа рҟынтә изакузаалак аинформациак аиура афронт аҟынтә. Ус ҽнак сеиҭацахит Гәдоуҭаҟа. Ақалақь агәҭаны усҟан Администрациа ахадара ахыбра ахьыҟаз даасԥылеит ԥҳәыск ашәыла дҭалаҳаны. Адәахьыҟа ишыхьҭазгьы лара шәыла лыҽҭаҳәҳәаны дыҟан, лҿаԥшыларагьы даара ицәгьан. Иаасцәымӷхеит, сылмазҵааргьы сгәы иазымычҳаит.
Ди, ишәцәыԥсыда? ҳәа слазҵааит.
Аа, нан илақәа ҭихааит ақырҭуа димфеи Баграт ҳәа ҿаалҭит.
Ди, ани «Зхала иҟоу ақәыџьма» ҳәа изышьҭоу иоума? сеиҭаҵааит сара.
Аиеи, нан, ахшара итәы цәгьоуп, нан ҳәагьы ҿаалҭит.
Нас излеилыскааз ала, Ҭамара Еснаҭ-иԥҳа Барцыц уи Баграт Кәыҵниа иан лакәын.
ЗХАЛА ИҞОУ АҚӘЫЏЬМА
КӘЫҴНИА БАГРАТ ГЬАРГЬ-ИԤА
13.03.1963 ш.06.11.1992 ш.
Диит Баграт Кәыҵниа 1963 шықәсазы март 13, Гьаргь Сума-иԥа Кәыҵниа иҭаацәараҿы. Гьаргь Кәыҵниеи Ҭамара Еснаҭ-иԥҳа Барцыци ирыхшеит х-ҩык аԥацәа: Рома, Баграт, Џьамбул, урҭ раҳәшьа Анжела. Аҭаацәараҿы ачеиџьыказы дыбзиан, лассы-лассы асас-цәа рҭаалон. Ахәыҷқәа ирыларааӡеит арыцҳашьара, аҳәатәхаҵара, аԥсадгьыл абзиабара.
Баграт Кәыҵниа иқыҭан абжьаратә школ дшалгаз еиԥш дҭалоит Тҟәарчалтәи азанааҭ-техникатә училишьче. Аргылаҩ изанааҭ иманы, уи қәҿиарала дшалгаз еиԥш дхынҳәуеит иқыҭа гәакьахь Аацыҟа.
Гьаргь Кәыҵниеи Ҭамара Барцыц-ԥҳаи инхон, инҵуан ԥсыуа ҭаацәарак шынхоз еиԥш ҳәоу еиқәшәала. Иазыԥшымызт ари аҩнаҭа аибашьра. Аибашьра. Еиҭах аибашьра. Ақырҭуа млашьы Аԥсны далалеит, хәыҷи дуи еилых ҟамҵакәан ишьуан. Иаҭаххеит аԥсадгьыл ахьчара. Аԥхьатәи апрезидент Владислав Арӡынба аԥсуа телехәаԥшрала дықәгыланы ианрылаиҳәа аибашьра ишалагаз еилкаан, Гьаргь Кәыҵниа иԥацәагьы нагылеит абџьар шьҭыхны Аԥсны рыхьчарц. Ани аби рыԥсы ӡаны анцәа шәихьчааит ҳәа анцәа иҳәон рԥацәа ашҭа ианҭыҵуаз. Хҩык зԥацәа амца шыра иалагылаз ргәы ҭынчызма, иҳаҳарызеишь ҳәа иԥшуан агәашәахь.
Баграт Кәыҵниа аибашьра ишналагаз инаркны Гәымсҭатәи алада ахырхарҭа, актәи ахысратә иҷыдаз ашьхатә рота Лиосик Цыгәба напхгара зиҭоз аҟны дыҟан. Уи ихы рылаирхәит актәи Шьроматәи, Камани рхақәиҭтәразы ажәылара. Уи хаха дижәлон аӷа. Иара уаҟа Баграт иоуит ахәра ӷәӷәа аиҿахысрақәа раан. Ҳаӷацәа ирҿашәаз ус ламала даурыжьуамызт, дыргоит дыҭҟәаны Багратгьы.
Иахьа аамҭа акыр ишцахьоугьы Баграт иҩызцәа иргәалашәоит уи игәымшәареи ифырхаҵареи. Баграт иеиԥш иҟаз иахьагьы имаҷуп. Иуҳәар алшоит уи аибашьра дазҟазоуп ҳәа. Абар Лиосик Цыгәба ииҳәо:
«Ҳбаталион аҟны аҷкәынцәа аӡә далсхуа иҟамызт, зегь еизеиԥшны игәымшәацәан, ԥхьаҟа ицон. Аӷа ихымца иаҿалон хаха. Ус иҟаз дреиуан Багратгьы, уи «одинокий волк» ҳәа ишьҭан». Баграт Кәыҵниа цәаҳәақәак рыла иузҳәом еибашьратә фырхаҵара атәы. Уи изукыр алшоит аочеркқәа инарҭбааны.
Аџьџьаҳәа еилаз аҭаацәараҿы ас еиԥш арыцҳара аныҟала, акыраамҭа имӷьоз ихәрақәеи, аконтузиеи, иоуз игәамбзиареи иахҟьаны ихы инагәыдҵаны иҽишьуеит Баграт иашьа Џьамбул.
Аҩсҭаа дзылахәмарыз ари аҭаацәара, ахшара рацәа ран Ҭамара Барцыц-ԥҳа лынарцә мҩа днықәлеит.
Аԥсадгьыл ахьчаҩ Баграт Кәыҵниа ҩыџьа ахшара драбуп Уи иԥа Ахра дыспортсменуп, адунеи дачемпионхахьеит «Восточные единоборства», «Бои без правил». Иԥҳа Риҵа лакәзар Аԥснытәи Аҳәынҭқарратә университет аҟны аҵара лҵоит.
Ирҳәоит рыцҳарак ахала иааӡом ҳәа. Ари аҩнаҭа иахнагақәаз арыцҳарақәа азымхакәан амҩатә машәыр иахҟьаны дҭахоит аиашьа Гиви. Иахьа Аҟәа ақалақь аҟны инхо урҭ рашьа аибашьра аветеран, «Агәымшәаразы» амедал занашьоу Рома Кәыҵниа аибашьраҿы даара аџьабаа ибеит. Уи ақалақьи ақыҭеи еилеигӡоит. Ромеи Гивии аишьцәа Кәыҵниаа реибашьратә фырхаҵаратә материалқәа сырзааҭгылоит даҽа даҟьақәак рҟны.
Аибашьра, аибашьра. Ари ажәа даара ихьанҭоу ажәоуп. Аибашьра шаҟа ҭаацәара хнарбгалеи, шаҟаҩгьы ҭаацәара наӡаӡа рышәқәа акызеи. Шаҟаҩы абыда ирызҳазеи, шаҟаҩгьы аҭыԥҳацәа ишқәыԥшӡаз еибахазеи. Дшәиизааит рыцҳашьарада қәыџьмаҵас иалалаз Аԥсынра.
Ноиабртәи 1992 шықәсазтәи Каман аҭарцәраан ҳаӷацәа иҭҟәаны иргаз «зхала иҟоу ақәыџьма» гыг-шәыгҵас дышьны мышқәак рышьҭахь ибаҩ иҭаацәа ироуит. Уи амш еиқәаҵәа ноиабр 6, 1992 шықәса ауп. Данҭаха
ашьҭахь Аԥсны ахада В. Арӡынба уи иҭаацәа ириҭоит Леон иорден. Иԥсыбаҩ амадоуп иан Ҭамареи, иашьцәа Џьамбули, Гивии рывараҿы Аацы ақыҭан, рҭаацәаратә ҳаҭгәынқәа рҟны.
Иҵабыргны, иахьа иҭарцәуп Баграт Кәыҵниа ихы зқәиҵаз зхы иақәиҭу Аԥсны. Нас урҭ башаӡа иҭамхеит рымҳәааит, измадоу анышә дара рзын ибамбахааит. Аԥсуара ыҟанаҵы иҟазаауеит шәыхьӡ ԥсра ақәӡамкәан, Аԥсадгьыл зхы ақәызҵаз аҵеицәа.
Аацы ақыҭа Администрациа ахадараҿы ҳаибашьцәеи сареи аиқәшәара ҳаман. Сшыҟаз заҳаз аӡәырҩгьы сбара иахыццакәа имҩахыҵуан уахь. Ус сбара дазгәышьуа иааиз Манана Малиа-ԥҳаи сареи ҳаицәажәара анысҵоит ԥсахрада. Уи Нали Сергеи-иԥа Малиа иаҳәшьа лоуп.
Аибашьра ианалага сыԥшәмеи сареи Гагра ҳанхон. Ҳнагарҭа, ҳаагарҭа зҳәаз еиԥш ҳманшәалан, анцәа ишиҳәара ҳаҟан. Ус иааҳалаҩҩуеит ақырҭуа дҳақәлеит ҳәа. Аиаша шәасҳәап, азнаказы ихасымҵеит, насгьы 1989 шықәса еиԥш иааиқәтәап насҳәеит. Ус аума, амыхьтә ҟаларц иҟан, аха издыруадаз. Ҳазԥшымызт ари аҩыза ахлымӡаах.
Аибашьра аԥхьатәи амшқәа инадыркны абџьар шьҭыхны аӷа инаиҿагылеит згәы еибафоз аԥсуаа зегьы. Нали дцоит еибашьра. Иаангылоз иакәызма, сыԥшәмагьы Геннади Аҳмаҭ-иԥа Григолиагьы дцоит иҩызцәа ахьцоз. Аибашьра ахы-аҵыхәа деибашьуан, уи илшаз рацәоуп. Гагратәи абаталион командирс дыҟан. 1993 шықәса сентиабр 17 рзы Аҟәа ахақәиҭтәраан фырхаҵарыла дҭахоит, «Аԥсны Афырхаҵа» ҳәа ахьӡ ҳаракы ихҵоуп.
АИААИРА
ДАХЫЦЦАКУАН
МАЛИА НАЛИ
СЕРГЕИ-ИԤА
27. 06. 1963 ш.–26. 01. 1994 ш.
Нали Сергеи-иԥа Малиа, Лиосик Цыгәба ирота аҟны деибашьҩын. Арота имҩаԥнагақәоз ажәыларақәа зегьы хатәгәаԥхарала ихы рылаирхәуан.
Рауф Аҩӡба ибзианы дидыруан Нали. Абар ииҳәо: «Аибашьра ҳаиднакылт зегьы. Нали иоура-иҭбаара бзиан, агәамч ӷәӷәа иман. Аснариадқәа, аџьаԥҳаны, апулемиот уҳәа иҟәаҟәа иқәҵаны дцон. Ҽнак Шубара асы ҳҭанакуеит. Ҳаҷкәынцәа арациала адырра ҳарҭоит рыфатә шынҵәаз. Ус хыхьынтәи (ҳауала) рхәы каҳажьуеит. Гәыԥҩык ачкәынцәа БМП, абульдозер, атехника ҳаманы мышкы арыцқьара ҳаҿын амҩа. Уаҟа ҳатрактор бжьысуеит. Асы шьҭыҵаанӡа ҳәа ачкәынцәа зымԥшит, шьапыла ицаз рацәаҩхеит. Урҭ дрылан Налигьы. Нали бзиа ибон ашәарыцара. Хҭацәыхак шааиоулак шәарахк шьны иҩызцәа ҳахь даауан. Ус ҽнак ашьабсҭагьы ҳзааигахьан, иара иқәҿиауан. Сара абџьар ныҟәызгаӡом, иахьагьы исымаӡам.» Иажәа хиркәшоит аибашьҩы, иахьа Аацы ақыҭа ахада Рауф Аҩӡба.
Налик Малиа иԥшәма милаҭла доурысын. Ирыхшеит ҩыџьа аԥацәа Зураби Нурики. Зураб Аҟәатәи иаарту аинститут атаможниа аҟәшаҿы аҵара иҵоит. Нурик арҭ ацәаҳәақәа ананысҵоз аамҭазы Аацытәи абжьаратә школ аҟны аԥышәарақәа иҭиуан. Ахәыҷқәа ран аибашьраан хабарда дыбжьаӡуеит, иахьагьы еилкаам дахьыҟоу.
Ҳцәажәара иацылҵоит Нали иаҳәшьа Манана.
Аибашьраҿы дшыҟац дыҟан Нали. Ҽыԥсахра ҳәан дааиргьы дыццакы-цакуа деиҭацахуан иҩызцәа рахь. «Аҩны сышԥатәоу сҩызцәа ахы иаҿагылоуп» иҳәон. Аҭабиақәа рҟны дахьҭатәалоз иахҟьаны Нали ӷәӷәала ахьҭа рылалоит ирыԥҳақәа. Иҳалшоз ала акы игмыжькуан ихәышәтәра ҳаҿын. Аха ианвар мза 26, 1994 шықәсазы Нали Шәачатәи ахәшәтәырҭақәа руак аҟны изыҟарҵаз аԥҟарақәа (аоперациа) аан идунеи иԥсахуеит. Уи ӷәӷәала ихьаа цәгьан, дгәаҟуан.
Саби сани Нора Ҭаркьыл-ԥҳаи Сергеи Малиеи рыԥсҭазаара ианалҵ ашьҭахь, Гагратәи сынхара ҭины саауеит саб игәараҭахь Аацыҟа. Исҭаххеит аныдеи абыдеи изызҳауа сашьа Нали ихшара ҳаб иџьынџьаҿ исааӡарц.
Нали иԥсра мшқәак шагыз ԥхыӡк ибеит, лажәа иацылҵоит Манана. «Аацы ҳбаҳчаҿы шьабсҭа хәҷык ааины ҳарахә инрылагылоит, ари шԥасшьуа сҳәан исымшьит. Манана уаҳа сзышәарыцаӡом, лассы сыԥсуеит иҳәеит». Ахәшәтәырҭаҟнытә аҩны сааит, адыррагьы сауеит башьа дыԥсит ҳәа. Ааи, аԥсра мыжда, аиашьа ишоурагьы даара ицәгьами. Абраҟа ихлырқәшоит Мананеи сареи ҳаицәажәара.
Зыԥсҭазаара зегьы зашьа иԥацәа рааӡара ирзызкыз Манана Малиа-ԥҳа нас анцәа диҳәон алшара лыиҭарц. Урҭ илааӡо Зураби Нурики ирызбзиахааит раб иаҳәшьа лџьабаа. Раб Наликгьы дызмадоу анышәгьы иара изы иласхааит, ишырҳәо еиԥш, дахьнеиз дазымшхааит, ишьҭахьҟа дхьамԥшааит.
Арҭ ацәаҳәақәа равтор еилыскаауеит Манана Малиа-ԥҳаи сареи ҳаицәажәара ашьҭахь митәык мҵыкәан лыдунеи шылԥсахыз. Ари рыцҳара духеит анреи абреи рзызуаз раҳәшьаду дахьрыԥхаз Зураби Нурики Малиаа рзын. Нас уахь иҟоу далхымзааит, илықәԥсоу анышә лзыбымбылхааит Манана, згәы иҭаз изахьымӡакәан зыдунеи зыԥсахыз!
Рамиз Малиа диит ианвар 6, 1972 шықәса рзы Аацы ақыҭан Анатоли Малиа иҭаацәараҿы. 1988 шықәсазы далгоит Аацытәи абжьаратә школ. Уи ашьҭахь Рамиз дҭалоит Аҟәа ақалақь аҟны амашьынаныҟәцаразы акурсқәа. Иҵара дшалгаз еиԥш уи иарратә уалԥшьа наигӡон Читатәи аобласт аҟны. Аррантә даныхынҳә, 1992 шықәсазы иԥсҭазаараҿы иҟалеит аибашьра хлымӡаах. Зшьеи здеи еилыԥхауааз арԥыс ишьҭихыр акәхеит абџьар, мамзар зымҩа дтәаны дзыԥшуазма. Ашьха ҳаракыреиԥш згәы ӷәӷәаз Аацытәи арԥыс ирыцҳашьаны акәты ахәда хызымҵәоз, агыгшәыг еиԥш днеиҿагылеит аӷа.
Рамиз Анатоли-иԥа Малиа далахәын аминаԥшааҩцәа рбаталион Галактион Дбар напхгаҩыс дызмаз. Деилҟьан. Ашкол данҭаз инаркны уи иԥсадгьыл ахь имаз абзиабара ала еилыукаауан аибашьра ҟамлазҭгьы уи дзакәхоз. Наҭела Мархолиа-ԥҳа аибашьра анцоз ақыҭа администрациа ахадас дыҟан, аамҭакала дацхраауан афронт маҭәалеи фатәылеи. Абар уи Рамиз изы илҳәо:
АРԤЫС ЕИҾАМС
МАЛИА РАМИЗ АНАТОЛИ-ИԤА
06.01.1972 ш. –06.06.1993ш.
«Рамиз ашкол аҟны иреиӷьыз аҵаҩцәа дырхыԥ-хьаӡалан. Уи ахара ихәыцуаз арԥысын. Ицәымӷын ауаҩы иларҟәра, иқәымчра. Идыруан ахымҩаԥгашьа. Амҩан дуԥылар уаԥхьа диасӡомызт, даангыланы уауижьҭуан. Аиҳарак илан арыцҳашьара, аԥсадгьыл абзиабара. Уи ихыҵуаз 21 шықәса ракәын, ихәыцшьа даара иҳаракын».
Аибашьҩы Рамиз Малиа аибашьраҿ дҵас идыргалоз зегь ҟаиҵон маашьарада. Уи џьаргьы ихы аваимкит, издыруамызт ашәара закәыз. Еснагь аӷа ихы цаҳә-цаҳә далҵәраа дцаны ҳаибашьцәа аџьаԥҳаны рызнеигон. Уи еиҿамск иакәын.
Иазгәасҭарц сҭахуп Рамиз иаб Анатоли Малиа аибашьра дшалахәыз. Уи аремонт рзиуан ибжьысуаз атехника. Атехника аӷа ицәыргаз акәын рхы иадырхәоз, мамзар иабаҟаз меигӡарахда. Уи акыр аҵанакуан аибашьраан.
Ииун 6, 1993 шықәса УАЗ Абаа. Аибашьҩы гәымшәа Рамиз Анатоли-иԥа Малиа дзықәтәаз амашьына амина иахаԥжәоит. Иара уаҟа дҭахоит Рамиз. Аԥсҭазаара иазгәышьуаз, згәырҵҟәыл бзиаз, знык Аԥсны аҭарцәра иахыццакуаз арԥыс иаҟәыҵит игәы аусура. Издыруада уи ииҳәарц ииҭахыз изымҳәакәан иажәа ҿахҵәазар, издыруада бзиа иибоз аҭыԥҳа лыхьӡ мҳәакәан наӡаӡаз иҵәахызар. Аха уи зегьы здыруада.
Ҳаԥсадгьыл аиқәырхаҩцәа адауаԥшьқәа, иақәым-зааит шәыхьӡ кашәара!
Хаҭала сара дсыздыруамызт Ҭамаз Мархолиа, аха уи аибашьраҿы иӡбахә бзианы иса-ҳахьан. Аԥсадгьыл ахьчаҩцәа Аацаа ирызкны аҩра анаԥшьызга, уи иашьарала изааигәаз Наҭела Мархолиа-ԥҳа исалҳәақәаз ра-цәоуп. Ари аҭаацәарахьы санымҩахыҵуазгьы амҩаԥ-гаҩыс исыцызгьы Наҭела Мархолиа-ԥҳа лакәын. Уи акыраамҭа Аацы ақыҭа администрациа ахадас дыҟан, аибашьраҿы аӡәы дҭаханы ақыҭа даларгалар лара лхатәы хьаак еиԥш ибаны дазныҟәон. Иара убас уи лҩызцәеи лареи афронт фатәылеи маҭәалеи иацхраауан.
Мархолиа Ҭамаз иҭаацәараҿы ҳахьнеизгьы хьаак змамыз еиԥш уи аҩнаҭа аԥшәма Арзаабеи Шьаҳан-иԥеи, уи иԥшәмаԥҳәыс Еҭери Жьи-ԥҳаи ҳрыдыркылеит аԥхара аҵаҵаны. Нан, Наҭела ари аҩыза амш бааԥсы азы шәаҳзаазгазеи рымшын. Ҳазханеиз анеилыркаа, урҭ ашҭа ирыцҭанхо Ҷыҷыкәа Виктор-иԥа Мархолиа иԥшәма ԥҳәыси иареи налаҵаны азныказы иааҭынчрахеит, инеиҿаԥшы-ааиҿаԥшит. Аԥшәма Еҭери ҿымҭкәан ԥшьа-ала дындәылҵит, ԥыҭрак ашьҭахь уи лԥа иальбом лыманы дааҩналеит.
ЗАШӘА ҾАХҴӘАЗ ҬАМАЗ
МАРХОЛИА ҬАМАЗ АРЗААБЕИ-ИԤА
22.12.1963 ш. – 04.07.1993ш.
-Ҭамаз ҳахшара зегьы дреиҳабын. Бзиа ибон аҽыб-ӷаҟазара, деилҟьан, аҵараҿгьы дшьахәын. 1977 шықәсазы далгоит Аацытәи абжьаратә школ. Уи ашьҭахь иҵара иациҵоит Аҟәатәи азанааҭ – техникатә училишьче аҟны атокар изанааҭ ала. Аусура далагоит Гәдоуҭатәи Оргтехника иатәыз анаплакқәа руак аҟны токарс. Анаҩс дахысуан иарратә уалԥшьа.
1984 шықәсазы Ҭамаз Мархолиа қәҿиарала иарратә уалԥшьа амшынтә флот аҿы ихганы дхынҳәуеит Аԥсныҟа, аусурагьы далагоит «Аԥсныргылара» иатәыз атрест №6 аҟны ргылаҩыс. Аамҭакала далан Аҟәа усҟан еиҿкааз ахаԥшьгаратә ансамбль «Аураашьа». Уи бзиа ибон иагьицааиуан акәашареи ашәаҳәареи.
21 шықәса анихыҵуаз Ҭамаз Мархолиа далалоит аҭаацәара, динасыԥхоит Шьазина Тәан-ԥҳа. Дрыхшоит аԥа. Демо иахьа ихаҭа дҭаацәароуп. Уи иԥшәма Џьульета Џьуӷьелиа-ԥҳаи иареи драаӡоит аԥа.
Шьазина Тәан-ԥҳа Ҭамаз иԥшәма аамҭа акыр ишцахьоугьы уи дылгәаларшәо илҳәоит: «Аибашьра ианалага сара Демо дсыманы ақыҭараҿы сыҟан. Ҭамаз усҟан «Абхазстрой» аҟны аус иуан. Аибашьра ишалагаз еиԥш, иаразнак иҩызцәа дрыцны «Ацҳа ҟаԥшь» ашҟа еихоит. Уи деилҟьан, агәыблреи ахаареи иҵан. Аԥсҭазаараҿы иҟаз абзиарақәа зегьы иара илан, аха анцәа дсаҭәаимшьеит умҳәозар», дсацәажәоит згәыи зылаӷырӡи еилаҵәоз Ҭамаз иԥшәма Шьазина.
Зыԥсадгьыли зыжәлари ирыхӡыӡаауаз Ҭамаз Мархолиа иашьцәа зегьы Мархолиаа реиԥш иашьа Ҭенгизгьы иалан Зураб Қәҭелиа командирс дызмаз ахԥатәи абаталион абжьбатәи арота. Мархолиаа рыҷкәынцәа ажәыларақәа зегьы рыҽрыладырхәуан.
Ииультәи ажәыларазы иаарласны иҟалаз адҵа аӡәгьы дахымԥеит. Урҭ ирдыруан раԥхьа иқәыргылаз адҵа. Бџьарлеи мчылеи иӷәӷәаз аӷа имцабызха иааишьҭуаз ахқәа инаҿагылеит ҳаҷкәынцәа. Ари ажәылара иалахәын жә-ҩык Мархолиаа рыҷкәынцәа, иҭахоит ҩыџьа, ахәрақәа роуеит ԥшь-ҩык. Урҭ дрылан Ҭамаз Мархолиагьы. Уи акырынтә аӷа дшихәхьазгьы хьаҵра издыруамызт, ԥхьаҟа дцон. Даара дахыццакуан лассы Аҟәаҟа анеира. Уи дызхаԥжәаз амина аԥҽыха игәы ишҭашәазгьы, адәы ҟьантаз дшықәжьыз ибжьы роуны иҳәон «Озбақь» ахаҵа изкыз афырхаҵа иашәа. Ҳаибашьцәа ирылиааз афырхаҵара атәы аҳәара даара иуадаҩуп. Ахәра аниоу, Ҭамаз иашьа Ҭенгиз Гәдоуҭатәи агоспиталь ахь дигоит, амҩан рмашьына бжьысуеит, нас гәаҟрыла днаганы аоперациа изыруеит, аха дзалымҵит, иара убраҟагьы иҿахҵәоит Ҭамаз иашәагьы.
Акомиссар Хәыма Отырба игәалашәоит: «Ҳара, Аацаа аибашьцәа ҩ-хәҭакны ҳшан. Хәҭак Алада Ешыратәи ахырӷәӷәарҭаҟны иҟаз аиҳараҩык Аацаа рыҷкәынцәа ракәын, урҭ ажәыларақәа зегьы рыҽрыладырхәуан. Ииультәи ажәылараан урҭ ҭоуба уны аӷа ихымца иаҿалон, еибашьуаз зегьы дауаԥшьқәан. Урҭ иқәланы ицон аԥсра адәысакара. Урҭ ртәы аҳәара даара исцәуадаҩуп. Ииультәи ажәылараҿы иҭахеит ф-ҩык Аацаа рҵеицәа, ахәра роуит хыԥхьаӡара рацәала ҳаҷкәынцәа. Ари ажәылараҿы Ҭамаз ҳгәы каижьуамызт, ҳгәы ирӷәӷәон. Уи иашәа «Озбақь» иахьагьы сгәы иқәыҩуеит. Ҳара даҳцәыӡит иреиӷьӡаз аибашьҩы, ҳҩыза бзиа».
Ҭамаз Арзаабеи-иԥа Мархолиа ихьӡ хьтәы нбанла инхоит аԥсуа ҭоурых аҟны. Нас уахь иҟоу далхымзааит, зыхәра ашәа «Озбақь» ала ихызҽуаз, зашәа ҿахҵәаз Ҭамаз Мархолиа!
Ҭамаз Мархолиа
иан Еҭери Жьиԥҳаи
Ус акәын уи хьыӡшьарас имаз, ус акәын уи иҩызцәагьы дшырдыруаз. Аҵараҿы дыбзиан, илеишәа акәзар аҭаа-цәараҿы зегьы дрылукаауан. Бзиа ибон атехника.
«Мархолиаа акәырбан ҳаман аибашьра ианалагоз аҽны. Ус сцәажәара иаланы сныҳәон аҿар шеиҵагылаша, еибашьра шыҟамлаша. Анцәа сиҳәон иара убас сыхшара сыдихьчаларц. Ус телехәаԥшрала иҳаҳаит аибашьра ишалагаз. Сԥа Нурбеигьы (Пушкин) ус машьынакала дааит. Саргьы аибашьра иманшәаланы ҳаҷкәынцәа шалҵша ҳәа сажәа аахсыркәшеит. Акәырбан азы иҳамаз ҳчыс аӡәгьы иара ус далакьысуазма, Нурбеи иаҳҭеит иҩызцәа ирзигарц. Уи инишьҭалеит егьырҭ сԥацәагьы», даацәажәоит Нурбеи иан Мамка Ладариа-ԥҳа.
Нурбеи Таҷ-иԥа Мархолиа диит февраль мза 9, 1964 шықәсазы, Аацы аԥсуа нхаҩы Таҷ Басиаҭ-иԥеи Мамка Омар-иԥҳа Ладариеи рҭаацәараҟны. 1982 шықәсазы уи далгоит Аацытәи абжьаратә школ. Анаҩс 1982-1984 шықәсқәа рзы иарратә уалԥшьа наигӡон Курилтәи адгьылбжьахаҿы. Иарратә уалԥшьа ихганы дшыхынҳәыз еиԥш далгоит амашьына аныҟәцаразы акурсқәа, аусуПУШКИН
МАРХОЛИА НУРБЕИ ТАҶ-ИԤА
09.02.1964 ш. – 04.07.1993 ш.
рагьы далагоит Аҟәатәи автотранспорттә наплакы аҟны механикс. Уаҟа аус иуан 1988 шықәсанӡа. Уи ашықәсан Нурбеи Мархолиа дҭалоит Новочеркассктәи амеханика-техналогиатә техникум амеханизациа афакультет. Аусуреи аҵареи реилагӡара дшаҿыз уи аҭаацәара алалара дахьымӡаӡеит.
Ҳцәажәара иацылҵоит шьҭрала Ешыратәиу Нурбеи иан Мамка Омар-иԥҳа Ладариа: «Сԥа Нурбеи зыԥсадгьыли зыуаажәлари рзы зхы иамеигӡоз аӡәы иакәын. Ҳазԥшымызт аԥсра, ҳҽазыҟаҳҵон аҭацаагара. Издыруамызт ашәара.
Аибашьра цон, адгьыл гәынқьуан. Ҳлымҳақәа кыд-ҵаны ҳӡырҩуан. Ҳахшаара зегьы, урҭ рыдагьы Мархолиаа рыҷкәынцәа зегьы хыԥхьаӡарала 20-ҩык рҟынӡа ахы иаҿагылан. Урҭ ирулакгьы бџьарқәак ԥшааны Аҟәа «Ацҳа ҟаԥшь» аҟны аӷа инаиҿагылеит. Нас уахьынтәи Алада Ешыра Гәымсҭа ахықәахь ииасит».
Абар аибашьҩы Зурик Мархолиа ииҳәо: «Аибашьра раԥхьатәи амшқәа рзы ар рхәы анагара даара иуадаҩын. Аха Пушкин иҩызцәа дрылҵәраа, арԥжәагақәа ши-ваҭҟәацуаз, Аацы ақыҭа ар рзын еизыргаз афатә иманы иҩызцәа инарыҭаны ҭынч даатәон илымҳақәа аӷа иахь икыдҵаны. Уи акырынтә абаталион акомандир Зураб Қәҭелиа хәыҷык иадамзаргьы ихы ихьчарц игәы иҽаниҵон. Нурбеи даара аҭеиҭыԥш змаз арԥысын. Уи акырынтә иҵааршәыз Гәымсҭа дхылахьан. Уи аԥхьаӡа «Смертники» ҳәа асиа зҽанызҵоз дреиуан. Араҟа иҟан Нурик иашьцәа гәакьақәа Руфики, Русики, насгьы Мархолиаа рыҷкәынцәа аӡәырҩы. Пушкин афронтаҿ акыр ҳихьчахьан, аха аӷа иснаипер иԥсырҭаҵәҟьа иарбаны идәықәиҵаз ахы дзацәымцеит. Араҟа ахәра ӷәӷәа роуит Пушкин иашьцәа Руфбеи Руслани».
Дсацәажәоит Мамка Омар-иԥҳа: «Сыҷкәын данҭахоз ауха сызмыцәо салагеит, ахысбыжьқәа даара иӷәӷәан
Ешыратәи ахырхарҭахь. Ус телехәаԥшрала сыжәлантәи Ладариак дыршьит ҳәа саҳаит. Аҽырхиара салагеит. Сышнеиуаз машьынак аасԥылеит аиашьаратәи сацалак бҽырӷәӷәа лҳәеит. Изакуи мшәан сҳәоит, сызҭаз ашоура сыздырӡомызт. Аԥсы днаганы днықәырҵеит, ауаа аизара иалагеит. Ус даасыдгылоит Тамаз Мархолиа иан, бара Арзаабеи иҷкәын дышьны дааргеит лҳәеит. Ларгьы убас дҩашьеит лԥа шиакәыз лзымдырит».
Аладатәи Гәымсҭа архәҭа акомиссар, уажәы аибашьра иаветерану Руслан (Хума) Оҭырба игәалаиршәоит: «Аацаа рыҷкәынцәа ахьтәаз аҭыԥ даара иманшәаламызт. Уи ҳахьтәаз аҭыԥ аӷа инаԥсаргәыҵа еиԥш ибзианы ибон. Уи ауха ҳар игәаӷьны ацҳа иқәлоит ҳәа дыҟамызт. Марттәи ажәылараан аӡы ишыруаз еиԥш, аӡы иҭало џьышьа аӡы дышхыԥшылоз ҳар ацҳа ԥжәаны ақәсра рылдыршеит. Пушкин ашәара зынӡа издырӡомызт, еиҳа ианшәарҭаз уи дкылҵәрааны дцаны ар рхәы ааигон. Усҟан ақыҭа Наҭела Мархолиа-ԥҳа хадарас дызмаз фатәылеи маҭәалеи афронт иацхраауан. Пушкин еиԥш иҟаз иҩызцәеи иареи рыбзоуралоуп аӷа Аԥсны дзалцаз. Ииультәи ажәылараҿы иҭахеит 7ҩык, ироуит ахәрақәа 19ҩык аацаа ари архәҭа аҟнытә.
Иҭахаз иоуп акумзар, егьырҭ хар ҳамам ҳәа ҳшыҟаз, ҳрыцҳара иацлеит даҽа рыцҳарак. Аибашьраҿ дҭахоит ҳамаҳә Лили лыԥшәма Гобечиа Бабури-иԥа. Лыхшареи лареи анцәа ишиҳәара ишыҟаз, лыԥҳа Хьыбла Гобечиа-Аиба ҩыџьа аԥацәа анлыхша ашьҭахь Аҟәатәи ахшараиурҭаҟны лыԥсҭазаара далҵуеит. Рацәак имгакәа инарцә дықәлоит уи лыԥшәмагьы. Иахьа ахәыҷқәа аныдеи абыдеи иаанхаз илааӡоит раҳәшьаду. Лажәа иацылҵоит Нурбеи иан Мамка Омар-иԥҳа: «Иахьа ҳаҩнаҭа иаднаԥхьало амоҭа-шьмоҭа рхыԥ-хьаӡара наӡоит 10-ҩык рҟынӡа. Смоҭацәа руаӡәк Асида Родик-иԥҳа Мархолиа иахьа Гнесинаа рыхьӡ зху
Москватәи аконсерваториаҟны иреиӷьӡоу астудентцәа дырхыԥхьаӡалоуп. Мархолиаа инакәзаалакгьы аҿаԥыц змаз ракәын, ашәаҳәареи акәашареи рылан, бзиа ирбон аҽыбӷаҟазара. Еснаҭи Хаџьгәаҭи цәажәаҩцәан, иҽыбӷаҟазацәа ӷәӷәан. Гәдоуҭа араион аҟны ианраамҭаз урҭ злахәымыз еизареи еицлабреи ыҟаӡамызт. Иара убас аҽыбӷаҟазара бзиа ирбон Гурам Аҩӡба, Толик Ԥачалиа, Гарик Џьуӷьелиа, Сева Мархолиа.
Ииультәи аҵх лашьцаразы иҟаз ажәылараан дҭахоит зыԥсадгьыл ахақәиҭраз иқәԥоз, игәымшәаз Нурбеи Таҷ-иԥа Мархолиа. Данҭаха ашьҭахь «Аԥсны Афырхаҵа» ҳәа ахьӡ ихҵоуп.
«Аԥсны Афырхаҵа» Нурбеи Мархолиа изкуп ари ажәеинраала, уи автор Валери Дауҭиа ииашаны иҳәеит арҭ ацәаҳәақәа:
Ҳа Хаԥсадгьыл ҳлашарбага.
Агәы иаго ианалага,
Иаабеит ҳара уҟазшьарбага,
Ҳа данҳақәла ҳара ҳаӷа!
Цугәыровка, хыхь ихалан.
Маӡа ианжәылоз ҳа ҳар шьаҟа,
Гәымсҭа акалҭахь ихысуаз урылан,
Ҳаӷа дхьарԥшуа ицоз ԥхьаҟа
Аԥсра амҩа уангыланы,
Ишухьчоз уара ашәҭқәа ртәыла,
Ахрыԥх иааиуаз уаԥыланы!
Ухақәуҵеит Ҳ-Аԥсантәыла!
Афырхаҵа ҳәа ахьӡ иухырҵаз,
Хьтәы нбанла иануп ҳҭоурых!
Аиааирашәа узаԥызҵаз,
Иркуп ҳбираҟ хыхь ишьҭых!
Диит ииун мза 30, Аацы ақыҭан 1960 шықәсазы. Абжьа-ратә школ далгеит иқыҭан. Атехника дазҟазан. 1983 шықәсазы далгоит Аҟәатәи арадиотехникатә техникум. Анаҩс уи дхынҳәуеит иқыҭахь адгьыл дықәаарыхырц, ақыҭа ԥхьаҟа агаразы. Владимир иаб Иуана Маичаӡе ақыҭан тракторныҟәцаҩыс аус иуан. Аб изанааҭ шьҭихуеит аԥагьы. Уи иаб иԥышәа ихы иаирхәоит иусураҿы. Акыр шықәса ламыслатәи иусуразы уи акырынтә араион аҟынтә арҽхәа бӷьыцқәа иҽрыԥсаитәхьан, даара деилҟьан. Иман аҟазшьа бзиа, аҟыбаҩ.
Владимир Маичаӡе дышқәыԥшӡаз аҭаацәара далалоит. Уи иԥшәма Маргарита Ҳаг-ԥҳаи иареи ирыхшеит х-ҩык ахшара: Стелла, Сабина, Руслан. Ани аби рыхшара рааӡон, урҭ ргәы иҭаз анхареи анҵыреи ракәын. Усҟан урҭ рыхгьы рыгәгьы иҭамызт аибашьра. Бзиа иибоз изанааҭи иҭаацәеи нкажьны абџьар шьҭихуеит ҳәа иақәгәыӷуадаз.
Зыӡбахә ҳамоу Владимир Маичаӡе иҭаацәара санаҭаа сахьтәаз дааҩналеит аԥҳәыс бырг, уи ллакҭа уанҭаԥшлак иумдырырц залшомызт иахьагьы уи агәырҩа шыл-ныԥшуа. Иааиз абырг иаразнак дыздырит. Уи Владимир
АТЕХНИКА ДАЗҞАЗАН
МАИЧАӠЕ ВЛАДИМИР ИУАНА-ИԤА
30.11.1960 ш. – 31.07.1993 ш.
Маичаӡе иан, шьҭрала и-Џьырхәатәиу Тома Ҳалуашь-ԥҳа лоуп. Уи лыԥшәма Иуана Маичаӡеи лареи рыхшара ирыларааӡеит аԥсадгьыл абзиабара, агәымшәара, адгьыл ақәаарыхра, аҵасқәа.
Аибашьра раԥхьатәи амшқәа инадыркны уи днарылагылеит иқыҭауаа хатәгәаԥхарала. Аибашьратә мҩа данылеит «Ацҳа ҟаԥшь» аҟны. Аԥсуаа ианрықәшәа ахьаҵра уи ихатәгәаԥхарала дцоит Гагра ахақәиҭтәразы ицоз агәыԥқәа дрыцны. Иҽрылаирхәуеит Гагра, Цандрыԥшь, Гьечрыԥшь рхақәиҭтәра. Гагрантә уи дхынҳәуеит иҩыз-цәа рахь. Шьроматәи ахырхарҭаҟны Лиосик Цыгәба командирс дызмаз Аацаа рбаталион иатәыз аԥшыхәыҩцәа ргәыԥ далалоит.
Владимир Маичаӡе деибашьҩы ӷәӷәан, уи аибашьра раԥхьатәи амшқәа инадыркны хаҵаҵас аӷа диҿагылеит, ихьчон иԥсадгьыл. Аибашьраҿы аԥшыхәра даара акра-ҵанакуан, ԥшыхәҩыс дрыман, ԥшыхәра дахьцалакгьы ихадараз уск ҟаиҵон. Уи акырынтә аӷацәа амацәаз дҭаркхьан, аха хшыҩла аӷа дицәцон. Дрылахәын Каман, Ахалшени, АҟәаГЕС, 9 20-тәи ахәыҳаракырақәа рхақәиҭтәра.
Ишысҳәахьоу еиԥш, Владимир Маичаӡе х-ҩык ахшара драбын. Иԥҳа Стелла Амқәабаа дырҭацоуп. Уи лыԥшәма Рустами лареи ирааӡоит ҩыџьа ахәыҷқәа. Сабина лакәзар Ианис Анқәаби лареи рынасыԥ еиларҵоит. Аҟәа ақалақь Гәлиа имҩа ду аҩны №103 аҟны инхон. Сабина лакәзар лыԥшәмеи лареи аԥсҭазаара иазгәашьуа лцәа лтәымкәагьы дҟалоит. Ибзиаӡаны исгәалашәоит ари ахҭыс хлымӡаах. Сара ари ацәаҳәақәа равтор, усҟан аус зуан Аԥсны аҭагылазаашьа ҷыдақәа рштаб аҟны диспетчерс. Анқәабаа рҭаацәара ахьынхоз аҭыӡҭыԥ афымца машәыр иахҟьаны аҩны амца акуеит. Зцәа зтәымкәан иҟаз Сабина илулакгьы макьана лызхара илымбацыз лыԥшәма амца шыра далылгоит, аха аҳақьымцәа ирылшоз зегьы шыҟарҵазгьы, Ианис Анқәаб иԥсҭазаара арахәыцқәа ҿахҵәоит. Ианис иаб Шьурбеи Анқәаб Ҳџьынџь еибашьраҿы дҭахахьан.
Анқәабаа рыҩны анбылуаз ӷәӷәала дбылуеит урҭ рҭаца Владимир Маичаӡе иԥҳа Сабина. Иахьа уи Аԥсны анҭыҵ апластикатә хирургиа ҳәа изышьҭоу акырынтә ишыҟалҵахьоугьы, иҵегьы аԥҟарақәа мҩаԥылгараны дыҟоуп. Усҟан мгәаҭа иҟаз Ианис иимбаз Сабина длыхшоит Лекса Анқәаб. Арҭ ацәаҳәақәа ананысҵоз иҟалаз шылзымдыруазгьы аԥшӡара иакны иаго амаалықь лыла ҭырхаха дысҿаԥшуан. Агәра ганы сыҟоуп уи ианлызҳалак ари ашәҟәы дшаԥхьо, лабдуцәа Шьурбеи Анқәаби Владимир Маичаӡеи Аԥсынра рхы шақәырҵаз хымԥада еилылкаауеит.
Ииультәи ажәыларақәа цон. Владимир Маичаӡе иҩызцәа Асҭамыр Аҩӡбеи Даур Абыхәбеи аӷа ифронттә цәаҳәахьы ицон атанк ԥыржәарц. Владимир уахь дҳәазаны акәын дышцоз, иҩызцәа ишьҭан. Аӷа итанк
Владимир Маичаӡе иҩызцәеи иареи
артҟәацразы дшыхиаз дгәарҭоит ҳаӷацәа. Иҩызцәа ахәра ӷәӷәа роуеит, иара уаҵәҟьа аӷа иԥсы даҵаиҵоит. Аӷа итанк даҿаланы иԥызжәоит ҳәа дшаҿыз, фырхаҵарыла дҭахоит. Уи дышьны дахьышьҭаз, анеира даара ишәарҭан азы иаразнак, игара уадаҩхеит. Убри азын абаталион напхгара азҭоз Лиосик Цыгәба дцоит Владислав Арӡынба иахь. Аԥшыхәыҩ бзиас исымаз дҭахеит, иԥсыбаҩ иҭаацәа ирызназгартә ацхыраара сыҭ ҳәа. Нас аиҭныԥсахларақәа иҟаз иабзоураны мышқәак рышьҭахь Владимир Маичаӡе иҩызцәа исакаса иаҵагыланы иаб игәараҭа иҭаргалоит. Аб Иуана Маичаӡе иҷкәын иҭахара шигәырҩоз инарцә мҩа днықәлеит.
Иахьа Владимир иусқәа дызхьымӡаз наигӡоит уи иԥа Руслан Маичаӡе. Аус иуеит Гәдоуҭатәи анаплакқәа руак аҟны трактористс.
Владимир Маичаӡе иҩызцәеи иареи зхьымӡаз Аиааира, Ахьыԥшымра иахьа урҭ ирыбзоураны Аԥсны иҟалеит. Ҳтәыла иахашәыршәыруеит аԥсуа ибираҟ. Нас урҭ ирықәымзааит хашҭра!
Ари арԥыс милаҭла даурысуп. Ваничка ҳәа акәын зегьы ишиарҳәоз. Диит ноиабр мза 26, 1974 шықәсазы Краснодартәи атәылаҿацә ақалақь Крымск аҟны. Уи иан Наталиа Хаџьгәаҭ-иԥҳа Мархолиа шьҭрала д-Аацытәуп. Лԥацәа Ваниеи Костиеи ишыхәыҷқәаз илыманы Аԥсныҟа даахьан. Наталиа лани лаби иахьа рыдунеи рыԥсаххьеит. Уи лаҳәшьа Светлана Сабуаа дырҭацоуп. Наталиеи Светланеи ран даҽа милаҭын. Раб Ҳаџьараҭ Мархолиа Гәдоуҭа араион аҟны иара дызлахәымыз еизара ҟарҵомызт, зыхԥша бзиаз хаҵан, шьоукы ргәы нибархаргьы реинрааларазы дыргон. Ҳаџьгәаҭ ажәа иҿан, деинаалан. Ваничка дҳәатәы хаҵаҩын, дыԥхашьаҩын, издыруамызт аашьарак. Далгеит Аԥшьдәнытәи абжьаратә школ. 1991 шықәсазы уи дҭалоит Москватәи арадио-техникатә училишьче. Анаҩс иқәра шмаҷызгьы, далагоит аргылараҿы аусура. Избанзар уи иҭаххеит иашьа еиҵбы иааӡараҿы иан длыцхраарц.
Ваничка аԥсуа шьа злаз, ашьоурахьы иԥхьон. Ихь-чатәын иан лыдгьыл. Аибашьра ианалага, август 14, 1992 шықәсазы Наталиа Мархолиа лԥа Ваничка Мишьченко абџьар шьҭыхны аԥхьа инагылаз арԥарацәа дыруаӡәкуп.
УИ ИАН ЛЫДГЬЫЛ ИХЬЧЕИТ – ИХГЬЫ АҚӘИҴЕИТ
МИШЬЕНКО ИУАНА ВЛАДИМИР-ИԤА
26.11.1974 ш.26.12.1993 ш.
17 шықәса зхыҵуаз днагылеит абџьар шьҭыхны. Аамҭа кьаҿ иалагӡаны бџьар хкыс иҟаз зегьы рыла ахысшьа иҵеит аҽазыҟаҵаратә гәыԥқәа рҿы. Уи ашьҭахь дцоит иҩыза гәакьа Сергеи Завгородныи ишҟа. Диманы дцоит Аацаа рыҷкәынцәа рбаталион командирс иҟаз Лиосик Цыгәба иахь. Абар Лиосик Цыгәба ииҳәо: Мишьченко Ваниа зынӡа дқәыԥшӡан. Ҳбаталион аҟны ҳтанкист Сергеи Завгородныи дааигеит дсыдыскыларц азын. Сара азныказ дсыдысымкылеит иқәра ахьмаҷыз аҟнытә. Иаргьы џьаргьы дхынҳәны дцарц игәгьы иҭамызт. Нас дрыцҳашьаны дсыдыскылеит. Ваниа даара ааӡара бзиа иман, дыԥхашьаҩын. Уи илшара даара иџьоушьаратәы иҟан. Ахьҭа, амла зегьы изеиԥшын. Уи азенитка мҩақәыиҵон, аекипаж дрыцын. Уи илшара ааирԥшуан Шрома, Сухум ГЕС, Ахалшени, Каман. Аиааира ашьҭахь Лаҭа ахьчараз ицақәаз аҷкәынцәа рхыԥхьаӡараҿы дыҟан Ваничкагьы.
Ваничка ҳәа иарҳәон иҭаацәа, дара иҩызцәагьы ус акәын ишишьҭаз. Дҭахеит декабр мза 26, 1993 шықәсазы Кәыдрытәи аҩхааҿы.
Ваниа Мишьченко ихы ақәыиҵеит иан Наталиа Мархолиа лыԥсадгьыл Аԥсны. Уи джуп Аацы ианшьцәа рџьынџьаҿ Таташь Мархолиа игәараҭаҿы. Ваниа иашьа Костиа иахьа дынхоит Аҟәа. Дҭаацәароуп, х-ҩык ахәыҷқәа драбуп. Хатәгәаԥхарала ишьҭихит ианшьцәа рыжәла Мархолиа.
Нас 17 шықәса рыда зхымҵуаз Ваниа Мишьченко ихы зқәыиҵаз адгьыл аҟны иқәԥсоу анышә иара изы ибымбылхааит!
Анзор иӡбахә аибашьраан ибзианы исаҳахьан, аха иара изкны аматериал аиқәыршәара саналага, аиаша шәасҳәап, даара иаасцәыуадаҩхеит. Аибашьраан арсҟак зылшаз, агәымшәара аазырԥшыз, зегь рыла иҿыр-ԥшыгаз, исылшарыма изкыу ажәа ԥшаахқәа ранҵара ҳәа агәаанагарагьы сыман. Сызгәык иаҳәон ицәгьоуп Анзор изку ажәа аҳәара ҳәа, егьи «даара игәымшәаҩыз» бымшәан, бызлагаз аус бықәымҿиар ҟалом, ибықәманшәалахоит ҳәа санаҳәон.
Аибашьра амца ашыра иалагылаз реибашьратә фырхаҵара ус иаармарианы аҩра мариаӡам. Аԥсадгьыл ахьчаҩцәа иԥшаатәын, иԥшаатәын ирыцеибашьуаз рҩызцәа, урҭ знысыз реибашьратә мҩа. Ус ишымариамгьы шыздыруазгьы, саҭааит Анзор дахьааӡаз аҩнаҭа. Уаҟа исықәшәоит гәыԥҩык аибашьцәа. Урҭ зегьы еицҿакны ирҳәоз акы акәын. Анзор иҩыза агәымшәа дмаҷуп, уи зегьы дрыхьӡон ҳәа. Афронт аҟны баталион цыԥхьаӡа дырхысны рхәы рхианы ахқәа шкаԥсоз афатә рызшаны, нас абџьар аанкыланы дааҳалагылон ҳәа.
Анзор дҭаацәаран. Уи иԥшәа ԥҳәыс Зоиа Цәеи-ԥҳа шьҭрала д-лыхнытәиуп. Ргәыла ԥҳәыс Барцыц Таниа
УИ ИХЫ ДАМЕИГӠЕИТ
ОҬЫРБА ЏЬУЏЬУ
(АНЗОР)
АРУСҬАН-ИԤА
20.06. 1959ш. 20. 10. 1993ш.
Анзор иан лаҳәшьа лакәын. Лассы-лассы уахь днеиуан, уаҟоуп ҳахьеибадырызгьы, илгәалалыршәоит Зоиа. Сыԥшәма даара игәыблҩыз хаҵан. Бзиа ибон ахәыҷы рацәа, дрыхӡыӡаауан ихшара. Иҳахшеит х-ҩык ахшара Асҭамыр, Аслан, Кристина. Аслан ԥшь-ҩык ахшара драбуп, Кристина Цкуаа дырҭацоуп, ҩыџьа ахәыҷқәа дрануп. Асҭамыр ахшара дышреиҳабугьы макьана аҭаацәара, иара иажәақәа рыла иаҳҳәозар, аха имам. Избанзар аиҵбацәа макьана ршьапы иқәиргылароуп. Иашьа ахәыҷы рацәа драбуп. Ран лакәзар раб Анзор данҭаха ашьҭахь агәамбзиара шьҭылхит, лыхәшәтәра излалшо ала дацхраауеит. Асҭамыр аус иуеит Ареспублика Аԥсны аҳәынқарратә ашәарҭадаратә маҵзура асистемаҿы, анаҩс инапы алакыуп акоммерциа.
Аибашьҩы Игор Андарбуа, Анзор Оҭырба изы игәа-лашәоит: «Анзор аҭаацәа рзы дҿырԥшыган, ақәла, аҩыза изы иԥсы иҭиуан, деилҟьан. Аибашьраан иара ихатәы машьынала Гәымсҭатәи афронт аҟны дахьымнеиз ҭыԥ ыҟаӡам. Абаталионқәа зегьы дынрылсны афатә рызшаны, ирыгыу ирыбзоу зегьы гәаҭаны, нас абџьар кны аӷа днаиҿагылон. Уара, Анзор абриаҟара улзыршои ҳәа ҳаниазҵаалак аҭак ииҳәоз акы акәын, лассы Аԥсны ҭарцәны аҩныҟа ихәыҷқәа рахь ахынҳәра акәын игәҭакы. Уи иахьа иҟамзаара иҭаацәа рыдагьы ҳаргьы иаҳныԥшны ҳаҟоуп. Анзор еиԥш иҟоу иахьа имаҷуп».
Анзор иаб Арусҭан Оҭырба ихшаз иԥацәа Џьубеи, Баҭали еибашьуан. Урҭгьы Анзор еиԥш Гәымсҭатәи афронт аҟны аӷа ихымца иаҿагылеит. Аишьцәа аи-башьраҿы иҟарҵази иаадырԥшыз агәымшәареи рзын ус иаармарианы жәақәак рыла ахцәажәара залыршахом. Џьубеи аибашьраан акырынтә ахәрақәа шиоухьазгьы, хәыҷык дшеиӷьхалак, иаразнак дхынҳәуан иҩызцәа рахь. Аибашьра ашьҭахь изцәырҵуеит агәамбзиара, ахьаа цәгьақәа изнарҵысуеит. 2011 шықәса март 14 аҽны Џьубеи ихьаа изымчҳакәан даныҟала иҭаацәа
имыргәаҟырц ихы аԥыригоит. Ари даара ицәгьаз мшын иҭаацәа рзын. Џьубеи ианашьоуп Леон иорден, уи изку аматериал шәыдызгалоит даҽа даҟьақәак рҟны.
Аҭаацәа реиҵбы Баҭал аибашьра ахы инаркны аҵыхәанӡа дахысуеит. Акырынтә иауит аконтузиа, аибашьраҿ даара аџьабаа збаз иахьа ихьӡ џьаргьы иахьарбам даараӡа иџьасшьоит. Аибашьраан аҭабиақәа ирҭатәаны иҟаз ҳаибашьцәа ахьҭақәа ирылалаз иахҟьаны имаҷым иахьа згәабзиара уашәшәыроу. Урҭ рхыԥхьаӡараҿы дыҟоуп Баҭалгьы. Уи иахьа иҩызцәа ражәақәа рыла, деибашьызар иԥсадгьыл азын ауп, ахӡыргара дашьҭам. Иара изын ҳамҭа дууп уи дахьеиқәхаз.
Анзор Арусҭан-иԥа Оҭырба изын ажәақәак сарҳәарц сынзыҿцәажәоз зегьы ирҳәоз акы акәын, «даара иӷьаҩыз».
Аибашьҩы Рауль Курт-оӷлы абар ииҳәо: «Исгәа-лашәоит ианвартәи ажәылараан сырхәит. Сара сыдагьы ахәцәа рацәан, Анзор еиҵахарак ҟамҵакәан ахәцәа ҳалыигоит ахқәа шиҿаԥсоз. Ииультәи ажәылараан дааит учхоз ҳахьыҟаз. Ихатәы машьынала афатә ҳзааигоит. Амашьынеи БМП ахьзымнеиуаз иара акгьы дыннакыломызт. Исгәалашәоит Гәымсҭа ацҳа дықәсны дцар акәын. Уаҟа игылаз ҳаӷацәа рмашьына «Нива» дақәтәаны ахәцәа мҩахганы еиҭах ахынҳәра дшаҿыз ақырҭуа снаипер дгәаиҭоит, амашьына аԥхьатәи асаркьа ԥыххаа ицоит, иара иԥсы еиқәхоит. Афатә, абџьар рызнагара дахьӡаны нас дааины дааҳавагылон ааԥсарак изымдырӡо. Анзор еиԥш иҟоу «Аԥсны афырхацәа» ахьӡ еиҳау акрыҟазаргьы рыхҵара иаԥсоуп.
Баҭал Оҭырба
Анзор иԥацәа Аслани Асҭамыри уи иӡбахә анырҳәоз, рылаӷырӡ ацәаакыра аҵаны иаасыхәаԥшит. Ҳхәыҷқәан, ҳаҩуа ашкол ашҭа ҳақәын. Ус ҳгәыла Адгәыр Андарбуа дааиуеит, шәаала аҩныҟа шәаб Аҟәаҟа шәигоит ҳәа ҳаиҳәоит. Аибашьра еилгахьан, аха Аҟәаҟа ҳаҩныҟа ҳамцацкәан ҳаҟан. Ҳаргьы ҳгәырӷьаҵәа ҳаб Аҟәаҟа ҳаигоит ҳҳәан ҳаихоит. Ҳахьааиз, аҩны ауаа аизара иаҿын, иҟалаз макьана аӡәгьы иҳаздыруамызт. Ус ҳанду Валиа (Кәкәица) дааҳадгылан илҳәоит, нан, Анзор ихабгеит ҳәа. Уи акәын ларгьы лыԥсы нлылшәшәан лыхдырра лцәыӡуеит. Анаҩс иҟалаз ҳахшыҩаҿ иаиаанӡа ҳаб имашьына ԥҽны ашҭа иҭаргалоит, иаргьы дызҭаз «Ацхыраара лас» ашҭахь иааскьоит.
Анзор аибашьра еилгеит ҳәа аҩны дымтәеит. Уи ақырҭуа диверсиатә гәыԥқәа еиҿызкаауаз ҳаӷацәа дырҿагыланы лассы – лассы Галҟа даалон. Уи амш еиқәаҵәа аҽны октиабр 20, 1993 шықәсазы Галҟа амҩа дшықәыз, иҭакԥхықәратә напынҵақәа рынагӡараан напы ҟьашьқәак ирыхҟьаны Анзор дҭархан.
Анзор Оҭырба ҿаҭахьас иқәиҵахьан аибашьра шеилгалак Ингәыр иганы ацә шишьра ҳәа, уи дахьӡоит. Иҿаҭахьа анагӡара шилшаз игәалаиршәоит Курт-оӷлы Раули. Аибашьра ашьҭахь Ешыратәи ерманы ҷкәынак диуеит. Уи Анзор Аиааира ихьӡиҵоит. Фышықәса шихыҵуаз Аиааира, амаланыҟәа дшақәтәаз амашьына дашьуеит.
Уи аҽны Анзор агарнизон аҟны дааит Галынтәи. Уԥсы ааиҭак, уаагыл сҳәеит. Мап сцароуп иҳәеит. Дымнеицт сҳәоны Анзор дҭахеит ҳәа иаарылаҩуеит. Аҟәатәи аҩбатәи ахәшәтәырҭахь днаргоит. Уаҟа саҳәшьа Индира аус луан. Анзор убас дҟәаҟәан Индирагьы длыздырӡом, уи аӡәгьы дидыруа дыҟамызт. Иазгәасҭарц сҭахуп, аибашьҩы Џьон Партанаӡе дызхәыз дшишьхьаз Анзор Оҭырба. Абас аӡәаӡәала ақырҭқәа нырҵәатәуп иҳәон Рауль Курт-оӷлы.
«Аԥсны Афырхаҵа» ҳәа ахьӡ зҽаԥсазтәыз Џьуџьу (Анзор) Арусҭан-иԥа Оҭырба иахьа иара иҭаацәа дрыԥхазаргьы, ихәышҭаара ихәажажаӡа амца еиқәуп. Ашҭа иқәыҩуеит ахәыҷы ччабжь. Аҭаца Аида Жьи-ԥҳа аҩнаҭа ду ахьӡи ахьымӡӷи зду шлакәу дырны, саҵамхандаз ҳәа илылшо зегьы ҟалҵоит.
«Аԥсны Афырхаҵа» Џьуџьу (Анзор) Арусҭан-иԥа Оҭырба наӡаӡаз изқәа ҭыԥ ылихит иабдуцәа рхәыш-ҭаараҿы, Аацы ақыҭан.
МАРТ МЗА ҴӘЫУЕИТ СГӘАҾЫ
Иҟоума гәнаҳак са сабацәа инрыжьыз
Ма, схала инсыжьма иузхымгазо гхак?
Иабаҟоу уи амаӡа, амаӡа иржыз,
Аԥеиԥшахь исныруа, сзыргәаҟуа иахьак.
Ԥсҿыхарак сҭахума гәаҵәацқьак аанкылан,
Иҭынчу еимҟьарак ҟалартәеиԥш еиҭа.
Сацәцартәеиԥш агәаҟра, сыԥсыхаара сылан,
Исыман, ишсымаз иҭбаау агәаҭа.
Сааиҭашәан ицәырызгоит сабацәа рашәа,
«Уарада» иҿнахуеит макьана сыԥсы.
Адәныҟа иҵәаа-ҵәаауеит март мза хьшәашәа
Март мза ҵәуеит есымша сгәаҿы.
Лиолиа Тәанԥҳа
Адәахьы ишыхьҭазгьы уи аҽны амш каххаа иԥхон аԥхын еиԥш. Ҳнеира иазԥшымыз аԥшәма Зураб Оҭырба ҳаниба сымҩаԥгаҩи сареи дычча-ччо дааҳԥылеит. Ҳабжьы заҳаз ан хцәышлагьы дыццакны аҩныҟа ҳналԥхьеит. «Нан, Рауф, бзиароу шәаҳзаазгазеи» ҿаалҭуеит абырг. Уи ииҳәо иҿамшәо азныказы иареи сареи ҳалаԥшқәа ааиқәшәоит. Иҟалаз аҭагылазаашьа ихы инархәаны зегьы ҳириашарц иан лхы нлықәыикит аҩнаҭа аԥшәма Зураб, Резо иҭоурых инацҵаны еилыркаарц рҭахын ҿааиҭуеит уи. Ас заҳаз ан Нелли Сҭеԥана-иԥҳа Қәачахьиа дшаҟь-шаҟьо аҩны дааҩнахеит.
Резо Шьаликәа-иԥа Оҭырба диит март 17, 1963 шықәсазы Аацы ақыҭан. 1980 шықәсазы далгоит Приморсктәи аурыс школ №1. Анаҩс аусура далагоит Приморсктәи ихаау аӡқәа ахьҭрыжьуа ацех аҟны. 1981 шықәсазы уи иԥхьоит Асовет арратә уалԥшьа анагӡарахь. Ақалақь Смоленск авиациа аҟәшаҿы уи иҽаԥсаитәит асержант ҳәа ахьӡ аиура. Уи ихы бзианы иахьааирԥшыз аҟнытә ԥсшьара ҳасабла мчыбжьыкгьы аҩныҟа даарышьҭхьан. Аррантә дхынҳәуеит 1983
АМАИОР РЕЗО
ОҬЫРБА РЕЗО ШЬАЛИКӘА-ИԤА
17.03.1963 ш. – 12.03.1995 ш.
шықәсазы. Аԥсны данааи, Резо дышьҭын аҩнуҵҟатәи аусқәа Гәдоуҭатәи рраионтә ҟәшахьы ашьауӷәатә усқәа раарԥшраҿы инспектор еиҳабыс. Уаҟа шықәсқәак аус иухьан еиԥш, уи дҭалоит Қарҭтәи иреиҳаӡоу амилициа ашкол, дагьалгоит қәҿиарала 1988 шықәсазы. Иҵара дшалгаз еиԥш аусура далагоит аҩнуҵҟатәи аусқәа Гәдоуҭатәи рраионтә ҟәша аԥшааратә (оперуполномоченным) ҟәшаҿы. Анаҩс аибашьра иалагаанӡа аус иуан Ареспублика Аԥсны аҩнуҵҟатәи аусқәа рминистрра аппарат аҟны.
Аибашьра ишалагаз аԥхьатәи амшқәа инадыркны абџьар шьҭыхны днагылеит иҩызцәа рыгәҭа. Ибзианы еибадыруан Алеқсандр Анқәаби, Леонид Ӡаԥшьбеи. Уи дақәшәеит Ломинаӡе иҭыԥ данахырҳәоз аԥсуаа. Резо акыр абџьар иманы Гәдоуҭаҟа даахьан измамыз абџьар рзыишарц.
Ақырҭуа фашист ишьапы Аԥсны адгьыл инықәиргыла инаркны амилициа амаиор Резо Оҭырба аибашьратә цәаҳәа ааникылоит Аацытәи арԥарцәа зегьы реиԥш Гәымсҭатәи афронт аҟны. Уи ицын Ареспублика Аԥсны аҩнуҵҟатәи аусқәа рминистрра аусзуҩцәа рҟынтә гәыԥҩык иҩызцәа. Урҭ рабџьарқәа еиҿақшо «Ацҳа ҟаԥшь» аҟны ажәыларазы ацәаҳәа ааныркылеит, нас ауп уи иҩызцәа ицны Гәымсҭаҟа данца. Резо Оҭырба дрылахәын ақалақь Гагра ахақәиҭтәра. Иара убас аҩбатәи ииультәи сентиабртәи ажәыларақәа. Илшоз акы даҵамхакәан Резо Оҭырба, иара убас илшара бзианы иааирԥшит Каман, Шьрома, насгьы ахәыҳаракыра Ахбҩык, Гәылрыԥшь, Очамчыра, Гал рраионқәа рҭарцәра аан. Резо еснагь дрылукаауан, дгәыбылҩын, иҩыза изы ихы иҭиуан. Ахәыҷқәа бзиа ибон, дрыхӡыӡаауан ихшаз. «Ҳара даҳцәыӡит аҩыза бзиа», иргәаладыршәоит Резо ицеибашьуаз иҩызцәа. Дара иҟарҵаз аҳәарала, урҭ рыхьӡқәа акьыԥхь иасырбаӡом.
Мрагыларатәи афронт аԥшыхәцәа ргәыԥ Резо қәҿиарала инаигӡоз адҵала, имҩаԥыргоз аусқәа зегьы маншәалахон афронт аҟны. Иҩызцәа еснагь хылаԥшра риҭон. Аибашьра еилгеит. Аԥсны ҭадырцәит ҳаҷкәынцәа. Урҭ рыгәҭакы аӷа лассы иалцара нарыгӡеит. Аԥсны ҳашьцәа ршьала иахьа иахашәыршәыруеит аԥсуа бираҟ. Аибашьра еилгеит, ааи, ииашоуп, аха усҟан раԥхьатәи амшқәа рзы еиҳагьы ицәгьан аамҭа. Имариамызт ацәгьоурақәа рҿагыларазы афактқәа раарԥшра. Абри аамҭа цәгьазы Резо Оҭырба дҟарҵоит Ареспублика Аԥсны аҩнуҵҟатәи аусқәа рминистрраҟны ашьауӷатә аԥшаарақәа рыҟәшаҿы аиҳабы ихаҭыԥуаҩыс. Уи ацәгьа ҟазҵаз ацәгьоуцәа дырҿагыланы, иԥышәа ихы иархәаны имахәҿы еилҳәаны аус иуан.
1994 шықәсазы Резо Оҭырба дҟарҵоит Аҟәатәи аҳаиртә баӷәаза (линеиного отделения) аҿы иҟоу аҩныҵҟатәи аусқәа рминистрра аҟәша аиҳабыс. Резо иҭакԥхықәратә усқәа рыда, еснагь аиҳабыра ирымаз аинформациала ддәықәырҵон аҩнуҵҟатәи аусқәа Галтәи араионтә ҟәшахьы. Уи дазыманшәалан ацәгьоуцәа раанкылара, рахьырхәра. Избанзар аибашьра ашьҭахьгьы гәыԥ-гәыԥла гәыԥқәа адиверсиатә ана-ара ицәыҵатәаны ацәгьоурақәа ҟарҵон.
Март 12, 1995 шықәса. Гал араион Набакеви ақыҭан Резо изын иҵыхәтәантәи усура мшхеит. Араҟа иплантәыз аоперациа анымҩаԥыргоз ацәгьоуцәа рыԥшаараан ҳаӷацәа идәықәырҵаз ахы дзацәымцеит. Ааи, Резо дазԥшымызт аԥсра. Аԥышәа ду змаз, аибашьра ахы инаркны аҵыхәтәанӡа еилшәарада иалҵыз, аибашьра ашьҭахь иҭахара ааха духеит иҭаацәа рзынгьы, Аԥсны азынгьы.
Резо Шьаликәа-иԥа Оҭырба аԥсҭазаараҿ илшаз ра-цәоуп, ирацәоуп дызхьымӡазгьы. Уи дызхьымӡаз иахьа иациҵартә анцәа дизишеит иԥа Рустам. Уи аҵара иҵоит
Аԥснытәи аҳәынҭқарратә университет аиуристтә факультет аҟны. Иԥҳа Ариханда лакәзар, уигьы лашьа еиԥш аиуристтә факультет алылхит, Аԥснытәи аҳәынҭқарратә университет аԥшьбатәи акурс аҟны аҵара лҵоит. Ан Фатима Феҭ-оглы-Оҭырба лакәзаргьы иахьа ларӷьажәҩа длыԥхазаргьы, лгәырҩа лхазыршҭша, лгәы ҭызгаша ахәыҷқәа лааӡеит. Аус луеит Гәдоуҭатәи араионтә шәарҭадаратә ҟәша аканцелиариа аҟны. Нас Арихандеи Рустами Оҭраа реиԥш иҟоу аҵеицәа ирзеиӷьаҳшьап ақәҿиара бзиақәа, аманшәалара.
Резо Шьаликәа-иԥа Оҭырба данҭаха ашьҭахь, 1995 шықәсазы Аԥсны Ахада иусԥҟала ианашьоуп Леон иорден.
Идуӡӡоуп са сыдгьыл ахсаала,
Иӷәӷәоуп аҭоурых уамаӡа,
Стәыла уа иугәалоуп са сгәала,
Стәыла, уразҟуп алахьынҵа.
Хьымца Оҭырба диит февраль мза 2, 1965 шықәса рзы Аацы ақыҭан аԥсуа нхаҩы иҭаацәараҿы. Уи иҩызцәа зегьы реиԥш иқәра ишаҳәоз ала дҭарҵоит Приморсктәи абжьаратә школ, дагьалгоит қәҿиарала 1982 шықәсазы. Абжьаратә школ дшалгаз еиԥш, Хьымца Оҭырба 1983 шықәсазы иԥхьоит арратә уалԥшьа анагӡарахьы. Хабаровск ақалақь аҟны архәҭақәа руак аҟны дақәшәоит. Уи ҩышықәса рыҩнуцҟала ихы бзианы иааирԥшит архәҭаҟны. Автомобильтә взвод аҟны уи иҽаԥсеитәит акомандир ихаҭыԥуаҩс аҟалара. 1985 шықәсазы Хьымца Оҭырба дхынҳәуеит аҩныҟа. Уи аусурагьы далагоит иқыҭан ашәарҭадара анџьныр-техникс. Уаҟа аус иуан аибашьра иалагаанӡа.
Аибашьра иалагаанӡа ус ишыуҭахыз иуҭахыу ҟауҵо иалдыршомызт ақырҭқәа, џьара аӡәы аҵара дцарц иҭахызаргьы урҭ алшара ҳарҭомызт. Егьа ԥынгыла иаузаргьы Аацытәи арԥыс маӡала идокументқәа еизганы дцоит Ростовҟа. Уаҟа Хьымца дҭалоит Ростовтәи ақыҭанхамҩатә амашьына-ргыларатә техникум. Аԥсны-тәи арԥыс агәырҵҟәыл бзиа змаз Хьымца илиршеит Ростовгьы ақәҿиара бзиақәа раарԥшра. Қәҿиарала иҵара
УИ ИԤСАДГЬЫЛ БЗИА ИБОН
ОҬЫРБА ХЬЫМЦА ЗАКАН-ИԤА
02.02.1965 ш. – 04.07.1993 ш.
далганы дхынҳәуеит Аацыҟа. Аус иуан иқыҭан, нас изанааҭ ала аусура далагеит Гәдоуҭа.
Хьымца Оҭырба дахьиз аҭаацәара изҭахыз дрықә-ныҳәо рыхшареи дареи Анцәа ишиҳәара инхон-инҵуан. Урҭ ахшара рзын аӡәы дырхашшаауа иҟамызт, ԥшь-ҩык аԥацәа: Омар, Ваниа, Роман, Хьымца, раҳәшьа Еҭери. Аҭаацәараҿы ахшара рацәа ахьыҟоу аилибакаареи алеишәеи ҟамлар алшаӡом. Алеишәеи аилибакаареи аҳра руан Закан Қсыс-иԥеи Ирина Кәкәеи-иԥҳа Аҩӡбеи рҭаацәарагьы.
Аибашьра. Ааи, ари ажәа аибашьра даара ихьанҭоуп. Аибашьра ажәа ансаҳауа схәы-сжьы еилагылоит, избанзар уи иамоу агәырҩеи ахьааи аибашьраан иснырит, уи иснаҭаз ахәрақәагьы ахаан азы имӷьо хәроуп. Ари аҩыза агәырҩеи ахьааи хара изацәымцеит Оҭраа рҭаацәарагьы.
Аибашьра ианалага, Аԥсадгьыл ашәарҭа ду ианҭагыла, аишьцәа Омар, Ваниа, Роман дәықәлеит еибашьра. Аи-шьцәа реиҵбы Хымца аҩны дтәаны дзымԥшит, дын-рышьҭалеит лассы иашьцәа ахьыҟаз афронтахь. Аб Закан, ан Ирина рыԥсы ӡаны аҩны иахын, рԥацәа зегьы ашьаарҵәыра иалагылан. Хьымца аибашьра раԥхьатәи амшқәа индаркны далан Витали Смыр напхгара зиҭоз амилициа ргәыԥ. Анаҩс Гагра анҭадырцәы ашьҭахь аишьцәа Оҭраа зегьы Шыцкәараҟа иаауеит. Урҭ Аацаа злахәыз Алада Ешыратәи ахырхарҭаҟны иҟаз ахԥатәи абаталион абжьбатәи арота аҟны еибашьуан.
Аԥсадгьыл ахьчаҩ Хьымца Оҭырба аҩнаҭаҿы аҭаацәа дреиҵбын. Дҭаацәараӡамызт. Уи ахымца даҩызан. Еилҟьаз, згәырцҟәыл бзиаз, амца иақәуҵар имбылуаз арԥысын. Иҵан ахаара, агәыбылра. Хьымца архәҭаҟны ажәыларақәа зегьы ихы рылаирхәуан. Марттәи ажәылара аан ахәра ӷәӷәа иауит Хьымца, аха ихәра зынӡа иӷьаанӡа деиҭацоит иҩызцәеи иашьцәеи рахь.
Ииультәи ажәылараан дцоит Хьымца иҩызцәа ахьцоз ажәылара, уи ибзианы идыруан дхынҳәны дмаар шалшозгьы, аха маҷкгьы игәы меиҭаԥеит. Ииультәи ажәылара мышқәак шагыз дааит ҽыԥсахра аҩныҟа. Сааҭқәак рышьҭахь деиҭадәықәлоит, нан, Хьымца, ҽнак иадамхаргьы аҩны уаангылар алымшари ҳәа ҿаалҭит иан. «Сҩызцәа ашьаарҵәыра иалагылоуп, сара уаҟа са-ҭахуп» иҳәан ашҭа днықәыԥш-аақәԥшны ҭынч ашҭа дынҭыҵуеит. Ари игәыҭшьаагаз ииультәи ажәылараан Хьымца ицәҭахоит ҩыџьа иҩызцәа, Приморсктәи Виталик Владимир-иԥеи, Аацытәи Џьамал Гьаргь-иԥеи Базаа.
Хьымца данҭаха ашьҭахь 24 мшы дырзаамгаӡакәан дыҟан. Уи иԥсыбаҩ аӷацәа ирыман, нас аиқәшаҳаҭрақәа раан иҭаацәа ироуит иԥсыбаҩ. Иашьцәа ракәзар ҳашьа дҭахеит ҳәан ргәы камыжькәан афронт аҟны иҟан, ҳаӷа ишҟа ирымаз ацәымыӷхара есааира иацлон. Урҭ рашьа иԥсыбаҩ рауаанӡа рҩызцәа иҭахақәаз аӡнырцәынтә ахәцәеи аԥсцәеи ралгараҿ ацхыраара ду ҟарҵеит. Хьымца иҩызцәеи иареи ииуль 3-4 рзы зыԥсы ҭины ицақәаз аҭоурыхаҿ наӡаӡа ифырхацәаны иаанхоит. Урҭ «смертники» ҳәа ицаз ракәын.
Хьымца Оҭырба дҭахеит, 28 шықәса дшырҭагылаз. Уи аԥсҭазаара бзиа ибон, илақҭа еснагь аччара аҿықәххын.
Оҭырба Руслан ари архәҭаҿ комиссарс дыҟан. Уи аибашьраҿ ицәыӡит изшьапык, изцәырҵит агәамбзиара. Ааигәа иԥацәа руаӡәк дицәыӡит амҩатә машәыр иахҟьаны. Абар уи ииҳәо Хьымца Оҭырба изын:
«Аиҳарак ҳара Аацааи Приморскааи ҳакәын ари ар-хәҭаҟны иҟаз. Урҭ зегьы даара пату еиқәырҵон, аӡәк еиԥш еидгылан ашьоураҿы, агәаҟраҿы еиқәгәыӷуан. Ииультәи ажәылараан урҭ хьаҵрак ҟарымҵеит, шьауардынҵас еибашьуан иахьынӡарылшоз. Урҭ рхыԥхьаӡараҿы дыҟан Хьымца Оҭырбагьы. Ииуль 4, 1993 шықәсазы уи аӷа ихымца дҭанархоит Гәымсҭа нырцә. Адгьыли, ахаҳә
хьшәашәеи хчыс измаз Хьымца иҩызцәеи иареи акыр аамҭа рыбаҩ рзаамго ишьҭан. Ус еиԥш иҟоу аҵеицәа хашҭра рықәӡам».
Хьымца Оҭырба, ииашоуп, иҭаацәа дырцәыӡит умҳәозар, иахьа урҭ зегьы Анцәа ишиҳәара инхоит, ин-ҵуеит. Аиашьа Оҭар дҭаацәароуп, ҩыџьа ахшара драбуп, дынхоит Аҟәа. Ваниа иакәзаргьы ҩыџьа ахшара драбуп, дынхоит уигьы Аҟәа. Ахԥатәи аиашьа Роман иакәзар, макьана дҭаацәараӡам, Аацы ақыҭан иаб иџьынџь дахуп. Аибашьраҿы ихигаз ахҭысқәа рыхцәажәара мап ацәикит.Издыруада сажәақәа игәы дырԥшааны иан абырг лажәра иршкәакәар. Ԥшь-ҩык аишьцәа раҳәшьа Еҭери Оҭырба -Ҭраԥшь иахьа дынхоит Гәдоуҭа ақалақь аҟны, х-ҩык аԥацәа дрануп. Уи лгәы рызгәдууп лашьцәа. Хьымца иакәзар димырԥхашьеит.
Аԥсадгьыл ахьчара анаҭахха зхы иамеигӡакәа инагылаз дыруаӡәкуп Аацытәи арԥыс Роман Валери-иԥа Ԥачалиа. Диит март 15, 1970 шықәсазы Валери Бирам-иԥа Ԥачалиеи Лиудмила Хьымца-иԥҳа Ҭраԥшьи рҭаацәараҿы. Далгеит Гәдоуҭатәи абжьаратә школ №1. Уи дшалгаз еиԥш иалихуеит аслесар изаанаҭ. Роман еилҟьаз, згәы былуаз апатриотра злаз арԥысын. Аԥсны аибашьра ианалага далалоит Афонтәи абаталион. Уи уаҟа иҵоит аибашьра акыр амаӡақәа. Роман дрылахәын март 15-16-тәи амш еиқәаҵәақәа, аԥсуаа рзын иманшәаламхаз ажәылара. Роман изныкымкәа аибашьра адәаҿы аԥсра аблақәа дырҭаԥшхьан. Ивараҿ иҩыза аҟабарда ҷкәын дыхәны дышьҭан. Ихәны ишьҭаз ацхыраара ииҭарц деихоит. Иҩыза амцашыра далганы «Ацхыраара лас» даҭаны даныхынҳәуаз аамҭазы аӷа иааишьҭыз амина ԥҽыха дзацәымцеит. Иара уи акәхеит, игәы аусура иаҟәыҵит, иԥсҭазаара арахәыцқәа ҿахҵәеит.
Роман Валери-иԥа Ԥачалиа ихы зқәиҵаз Аԥсны иахьа ахы иақәиҭуп, уи иара ишимбазгьы агәра ганы дыҟан мышкымзар-мышкы ишҭацәхоз, аӷа дшалцахоз Аԥсны. Роман иашьа иԥсҭазаара далҵхьан игәамРОМАН ГӘЫМШӘА
ԤАЧАЛИА РОМАН ВАЛЕРИ-ИԤА
15.03.1970 ш.–16.03.1993 ш.
бзиара иахҟьаны, раҳәшьа Анжела лакәзар иахьа ани аби нцәахәыс изхәаԥшуа лоуп. Лани лаби иахьа илыр-ҭаз ааӡара бзиа иабзоураны аус луеит Приморсктәи абжьаратә школ аҟны арҵаҩыс. Аб Валери Бирам-иԥеи ан Лиудмила Хьымца-иԥҳаи иахьа итәанчаҩцәоуп. Рԥа дҭахеижьҭеи џьаргьы рхы еиҭарымҳәаӡеит, аҳәынҭқарра аганахьала цхырааракгьы рмоуӡацт. Урҭ ражәақәа рыла рхы иахәартә иҟоуп. Акызаҵәык ргәы иҵхо рԥа Роман иҟамзаара ауп.
Роман иаҳәшьа Анжела лажәақәа рыла иаҳҳәозар, уииахьа дизгәдууп лашьа, избанзар џьоукы-џьоукы реиԥш ихы ԥхьеимкит. Иахьа ихылҵ дыҟазар дыԥсит сҳәомызт, аха уи анцәа иҳаҭәаимшьеит.
«Роман аҩнаҭаҿы даара дҭынчын, дҳәатәхаҵаҩын. Илаӡамызт аашьара, дгәыблҩын. Аҵараҿы акәзаргьы ихшыҩ бзиан», игәалаиршәоит Роман иаб иашьа Алиоша Ԥачалиа.
Наҭела Мархолиа-ԥҳа илгәалашәоит Ԥачалиаа рҭаацәара шаҟа ҭаацәара еиқәшәаз. «Уи ҳареи аанда акәын иҳабжьаз, ҳаигәылацәан. Рыҩнаҭаҿы ахааназ иаҳмаҳацызт рыбжьы ҭганы ицәажәо, ахшара зегьы маншәалан. Анжела ашкол ахь санцоз еснагь дсыхь-ҵәуон. Уи лықәра ааиаанӡа ашкол ахь дызгаз сара соуп», нацылҵеит Наҭела Мархолиа-ԥҳа. Лара Анжела Ԥачалиа-ԥҳа лакәзар, иахьагьы илгәалашәоит уи амш, бзиагьы дылбоит раԥхьатәи лырҵаҩы.
Роман Валери-иԥа Ԥачалиа иахьа изқәа ҭыԥ ылыихит иабду Бирам Ԥачалиа ивараҿы Аацы ақыҭан. Уи ихы зқәиҵаз идгьыл иахьа иқәыҩуеит ахәыҷы ччабжьы. Иаҳәшьа Анжела ани аби рынцәахәы дылзылԥхааит Анцәа, илаҭәеишьааит анасыԥ бзиа!
Роман игәалашәара рыцзаауеит ес-ииуа ахьыбҿар, агәалашәара ыҟанаҵы, иҟазаауеит аԥсадгьыл ахьчаҩцәа рыхьӡгьы.
Аԥсны Аџьынџьтәылатә еибашьра ианалага аԥсадгьыл ахьчараз инагылаз аҵеицәа дыруаӡәкуп Аацытәи арԥыс Гарри Смыр. 21 шықәса ирҭагылаз макьаназ иижәшаз аӡыхь ахы ыҵзымхыцыз, Гарри диит ианвар 8 рзы, 1971 шықәсазы. 1989 шықәсазы уи далгоит Аацытәи абжьаратә школ. Анаҩс иԥхьоит Асовет ар ауалԥшьа анагӡарахьы. Уи Белоруссиатәи архәҭақәа руак аҟны аррамаҵура дахысуан. Араҟа уи ихы бзианы иахьааирԥшыз азы, архәҭа акоманда аҟнытә, ԥсшьара ҳәа Аԥсныҟа даарышьҭуеит. Иарратә уалԥшьа ихганы Гарик 1991 шықәсазы дхынҳәит итәылахь.
Гарри Аԥсныҟа дшааз еиԥш ишьапы еиқәыршәны аҩны дымтәеит. Далагоит Аацы ақыҭа иахьаҵанакуаз аҵиаақәа рԥышәаратә станциаҟны шәырааӡаҩыс ауасура. Иқәрагьы иузаҵамкәа ашәырааӡарақәа ирымаз акәама-ҵамақәа зегьы идыруан, дазҟазан.
Ҭеиҭԥшла ибзиаз, аԥсуара ныҟәызгоз, анхареи-анҵыреи иашьҭаз, аҟазшьа бзиа змаз заԥхьаҟа ихәыцуаз арԥысын Гарри. Уи аҭаацәара аԥҵарагьы дахьымӡеит. Ани аби Сериожеи Раиеи, рԥа инасыԥ шкьаҿыз рдыр-уазшәа ихӡыӡаауан. Аԥсны ақырҭуа фашистцәа бџьар
ИҬАМШӘАӠЕИТ ГАРРИ ИМРА
СМЫР ГАРРИ
СЕРГЕИ-ИԤА
08.01.1971 ш. – 06.03.1993 ш.
ҭыхла ианақәла инапы еиқәҵаны дызтәарызма аԥсуа ҭаацәараҿы изызҳаз Гарри. Днагылоит даӡәыкны абџьар шьҭыхны иҩызцәа рыгәҭаны. Раԥхьа уи дцоит Алада Ешыратәи афронт ашҟа. Шьроматәи ахырхарҭаҟны еиҿкааз ашьхатә баталион ҷыдахь ԥшыхәҩыс. Уи дала-хәын Шьроматәи ахырхарҭала иҟаз ноиабртәи 1992 шықәсазтәи ажәылара.
Гарри иҩызцәеи иареи Гәымсҭа аҵааршә ирны аӷа имцабз иаҿагылахьан. Дцон ԥшыхәра. Аӷацәа аӡәырҩы ихымҭа иагахьан, нас иҩызцәа ахәцәа амцашыра иалигон. Уи ихьаҵуаз арԥысмызт, ԥшыхәыҩ ҟазан.
«Март 1993 шықәса. УазАбаа. Ҳгәыԥ хәыҷык ҳаԥсы ааиҭаҳкырц ҳнатәеит. Ҳҽаҳаԥсахыр акәын. Ҳааигәа ҳаӷа-цәа рҭыԥ ылхны иҟан, нас диверсиа ҳасабла иԥсаҟьаны илан. Ус Гарри шьҭыбжьқәак иаҳауеит. Ари заҳаз Гарри уахь деихоит, ҳара ҳтәқәа ракәз џьшьа ибжьы иргоит. Урҭ дрылашәоит 30-ҩык ақырҭуа диверсиатә гәыԥ. Ас еиԥш ахҭыс аныҟала, Гарри иаразнак илшеит иҩызцәа рахь адырра аҟаҵара. Нас иҭыԥ ылхны аӷацәа иааиуаз амца рыжәҵара далагеит. Ҩба-хԥа сааҭ илиршеит уи аӷа иаанкылара. Ус ихьӡоит иҩызцәагьы. Иҟаларын Гарри ас хаха ҳаӷацәа дрыжәымлар аԥсҭбара рацәахар. Ҳар дрылан Игор Пашьченко ҳәа еиҿамск, уи Афгангьы деибашьуан. Ҳара ҳахь дааигоит Лиосик Цыгәба, урҭ ибзианы еибадыруан. Аацыҟагьы акырантә даҳгахьан. Араҟа ахы ӷәӷәа иқәшәоит Гарри Смыр. Ихәын ишьапи игәыи. Сакасала далҳгоит амца шыра, уи ус имариамызт, сааҭк аҟара ҳадхалоит. Илан 12 цыра ахы. Амҩа дықәаагалоит Гәдоуҭатәи агоспиталь ахь, аха уи амҩан иԥсы ихыҵхьан. Гәдоуҭатәи арратә госпиталь аҟны Гарри иаҳәшьа Манана аус луан. Уи Омар Гәынба иԥшәма ԥҳәыс лоуп. Дрыцқьаны дҳарҭоит. Нас Толик Аҩӡба, Иури Ԥандариа, агәыԥ акомандир Навик Смыр ишырцәыуадаҩыз аԥсы иҭаацәа дырзыргар акәхеит», игәалаиршәон аибашьҩы Рауф Аҩӡба.
«Ҳашҭаҿы ауаа рацәа еизо иалагеит, рхыԥхьаӡарагьы есааира ирацәахон, иҟан амашьынақәагьы. Ус маҷк дырхәит аҟароуп ҳәа ҳарҳәеит аԥхьа. Нас еилыскааит ҽеи шыҟамыз», аб Сергеи Хабыгә-иԥа ииҳәарц ииҭахыз игәыи илаӷырӡи идырҳәомызт.
Иахьа Смыраа рыҩнаҭаҿы х-ҩык амоҭацәа рызҳауеит. Рԥа Беслан, ахәыҷқәа раб аус иуеит аҭагылазаашьа ҷы-дақәа Гәдоуҭатәи аҟәша аҟны амцарцәаҩыс. Рҭаца Вика Гәазаа-ԥҳа лакәзар, ланхәеи лабхәеи ргәы иақәшәаша акы сзыҟаҵозар ҳәа дрывагьежьуеит. Аҩнытәи аусқәеи, ахәыҷқәа рааӡареи рыдагьы, уи ибзиаҵәҟьаны илдыруеит уи иацу аԥсуара, асасдкылара закәу.
Фырхаҵарыла иҭахаз Гарри Сергеи-иԥа Смыр изкуп апоет Рушьбеи Смыр ицәаҳәақәа:
«О, иумыхәеит уан лгәыраз,
Уаҳәшьа лныҳәаԥхьыӡгьы убас,
Ажәҩан уамхьчеит иухагылаз,
Уамхьчеит, адгьыл узааӡаз».
Зыӡбахә шәасҳәараны иҟоу аибашьҩы сара хаҭала дсыздырӡомызт, аха уи ибзиаӡаны исаҳахьан иӡбахә аибашьцәа рҟнытә. Насгьы уи иԥшәма Нонна Алықьса-иԥҳа Аиба, лаб игәараҭаҿы ауп сыԥҳацәа руаӡәк аҭаа-цәара дахьалалаз. Уи лашьа иԥа Денис Аиба сара арҭ ацәаҳәақәа равтор сымаҳә иоуп.
Руслан Мирод-иԥа Ҭраԥшь, иҭаацәа изхара имбацызт. Урҭ реиқәырхаразы днагылоит абџьар шьҭыхны аӷа иҭархаразы. Диит Руслан апрель мза 4, 1959 шықәсазы Аацы ақыҭан. Далгоит Приморсктәи абжьаратә школ. 1967 шықәсазы иарратә уалԥшьа Архангельск ихганы дхынҳәуеит Аԥсныҟа.
Иусура напы аиркуеит Руслан Ҭраԥшь Гәдоуҭатәи еиҭаҵуа амеханизациатә колонна аҟны машьына-ныҟәцаҩыс. Иԥшәма ԥҳәыси иареи заанаҵы аибашьра ишеиҟәнагоз ирдыруазшәа инеиқәыԥса-неиқәыԥсаны ирыхшоит х-ҩык ахшара. Урҭ раб данрыԥхоз аиҵбы Русудан ҩы-шықәса ракәын илхыҵуаз.
Аԥсадгьыл амца анакы, ҳԥацәа рыдгьыл ахьчаразы иангыла, Аацытәи арԥарцәа реиԥш Руслан Ҭраԥшьгьы Гәымсҭатәи афронт аҟны Аацаа рбаталион далалеАГӘЫМШӘА
РУСЛАН
ҬРАԤШЬ РУСЛАН МИРОД-ИԤА
04.04.1959 ш. – 16.03.1993 ш.
ит. Уи иҽалаирхәуеит март 15-16–тәи иманшәаламхаз ажәылара.
Руслан Мирод-иԥа Ҭраԥшь иаргьы аҭаацәара ду далиааит. Бзиа ибон ахәҷы рацәа. Дрыхӡыӡаауан иҭаа-цәа. Руслан иан Нора Агәмаа-ԥҳа аибашьра атема алацәажәара шылцәуадаҩызгьы, ҳазханеиз аус анеилылкаа, лқьышәқәа ҵыс-ҵысуа ҿаалҭит: «Нан ахшара еилых дамаӡам. Сыхшара зегьы анацәақәа реиԥш исзеиԥшуп, аха Руслан аҷыда ҟазшьа иман. Ашкол аҟны иара дҿырԥшыган, идыруан апату закәу, аиҵбы иацәажәашьа, игәҭакқәа рацәан, аха аӷа блааҭых игәахәтәы дахьыимгӡеит. Аибашьра ишналагаз сԥа Руслан иаразнак иҩызцәа иҽырхьигӡеит. Аамзы ихабарк ҳаздырӡомызт. Нас дыҭҟәаны дыргоит аӷацәа. Идыру усуп, аӷа инапаҿы иҟалаз ишрызныҟәоз. Сԥа иҩызцәа изларҳәо ала, ишьапы ӷәӷәала ихәын. Аибашьра данцоз аӡәырҩы ҳаибашьцәа реиԥш иаргьы ихатәы бџьар имаӡамызт, нас аҷкәынцәа еимырдон».
Руслан Мирод-иԥа Ҭраԥшь иԥшәма Нонна Аиба, иахьа лыԥсҭазаара зегьы лыхшара ирзылкуеит. Уи иб-зиаҵәҟьаны илдыруеит абыда ахшара рааӡара закәу. Имӡакәаны илҳәеит лыԥшәма иҩызцәа дшырхамшҭуа, Анзор Шамба аԥхьа днаргыланы лассы-лассы имаҷзаргьы ирылшо ала ацхыраара шлырҭо.
Жәеиза ҭаацәара ҳаизыргоит, илгәалалыршәоит ан, Аҟәа Ареспубликатә хәышәтәырҭа азааигәара аԥсцәа шыҵырхуаз ала адырра ҳарҭеит. 10 метрак аҵаулара аҭаны, акьыр рықәԥсаны, аӡәи-аӡәи еиқәҵаны ижын ҳаҷкәынцәа. Аексковатор аарган ажра иалагеит. Аҭаацәа ирдырқәоз ирылганы иргон, ирзымдырқәоз хазы ишьҭарҵон аилкааразы. Лыхнытәи ҷкәынак, иахьа ижәла лгәалашәом Руслан иԥшәма Нонна Аиба, ишьапы ақәыц змаз аҭел ахан. Хымԥада уи акы иацраҳәаны идыргәаҟуан. Ҳара ҳтәы имаҭәақәа рыла ауп дшаҳдырыз,
егьыс иудыруа ҳәа аӡәгьы дыҟаӡамызт. Уи акәхеит Руслан дааганы иаб игәараҭаҿы инышәнап алаҳхуеит.
Русудан Ҭраԥшь лаб данҭахоз зынӡа дышмаҷызгьы, дшылгәаламшәогьы, ҳцәажәара даара хшыҩзышьҭра алҭон. Аԥацәа Рустами Рамази аҩны иҟамызт, ҳаи-цәажәартә изыҟамлеит.
Иазгәасҭарц сҭахуп, ишысҳәахьоу еиԥш, Руслан Ҭраԥшь иԥшәма Нонна Аибеи сареи жьрацәарала ҳшеизааигәоу. Уи ибзиаӡаны илдыруеит аибашьра агәырҩеи ахьааи иацу. Лыԥшәма Руслан идагьы уи аибашьра адәаҿы акырынтә аԥсра аблақәа ирҭаԥшхьаз, аӡәырҩы амцашыра иалзгахьаз лашьа Даур Аиба 26 шықәса дшырҭагылаз аԥсадгьыл ихы ақәиҵеит. Иахьагьы уи иӡбахә џьаргьы иҳәам. Изыхҟьазаалакгьы ас шаҟаҩы рыӡбахә ҳәамкәан иаанхазеи. Иахәҭоуп ҳәа азысԥхьаӡоит инханы иҟоу ҳаԥсадгьыл ахьчаҩцәа рыхьӡ акамыршәразы ажәақәак ҳәазар. Арҭ ацәаҳәақәа ианрыԥхьалак ашьҭахь ари аус иахаҵгылап ҳәа агәаанагара сымоуп. Акомандирцәа, ихьшәам иахьагьы урҭ рсиа Аԥсны атәылахьчара Аминистррахь инаргарц. Изызҳауа абиԥара рзын ари акрызҵазкуа ҭоурыхуп ҳаԥхьаҟа. Ирҳәоит гәырҩак ахала иааӡом ҳәа. АиДаур
Аиба
Сардион Аиба
башьра зегьы кьыс имамкәан далҵит Нонна лашьцәа даҽаӡәгьы. Уи Галактион Чукбар ибаталион аҟны деибашьуан. Аибашьраҿы кьыс змауз ааигәа Нонна лашьцәа руаӡәк амҩатә машәыр иахҟьаны дылцәыӡит Сардик Аиба. Ари даара ихьаа цәгьоуп.
Иахьа зызқәа ҭыԥ Аацы илзхыз Руслан Мирод-иԥа Ҭраԥшь иԥсы ҭынчуп. Уи ихы зқәиҵаз Аԥсны дах-цоуп аӷа, иҭаацәа рхәышҭаара еиқәуп ижжаӡа, инхоит ихьыԥшыму, зхы иақәиҭу аҳәынҭқарраҟны. Акы заҵәык ари аҩнаҭаҟны ҳаԥхьаҟа иаҭаху аҭацаагара ашәа «Радеда» ауп. Нас Анцәа ҳиҳәап, уи илԥха рзылԥхарц Ҭраԥшьаа рашҭаҿ.
Борис Ҭраԥшь диит маи мза 20 рзы Аацы ақыҭан 1953 шықәсазы. Далгеит Приморсктәи абжьаратә школ уахынлатәи аҟәша 1972 шықәсазы. Анаҩс иарратә уалԥшьа дахысуеит Казахсҭантәи арратә хәҭаҟны. Уи қәҿиарала ианихига, аусура далагоит иқыҭа гәакьаҿы. Ҷыдала инапы алаикуеит ачаӡра. Усҟан уажәеиԥш шьаҿацыԥхьаӡа ачаӡырҭақәа ыҟамызт, зынӡа имаҷын. Махәҿа еилҳәала, иԥхӡашала, ҳаҭырла, патула иқыҭауаа дырзааԥсон Борис.
Михаил Ҭраԥшьи Лиуба Мқел-ԥҳаи ирааӡеит хә-ҩык ахшара: Славик, Борис, Ҭенгиз, Толиа, Лиуда. Аԥсуа ҭаацәарак шыҟаз еиԥш инхон-инҵуан ари аҭаацәара. Араҟа аҳра ауан аԥхьаӡа иргыланы аҳәатәеиқәшәара, аилибакаара, уи иамоу ақьабз.
Раԥхьатәи Аԥсны ахада Владислав Арӡынба аԥсуа телехәаԥшрала данықәгыла «Шәнеибац, Шәнеибац,
БОРИС МИХАИЛ-ИԤА
ҬЕНГИЗ МИХАИЛ-ИԤА
ҬРАԤШЬАА
20.05.1953 ш. – 24.08.1992 ш.
25.03.1949 ш 13.04.1992 ш.
АИШЬЦӘА ЕИҚӘДЫРХОН РХӘЫШҬААРА
Шәнеибац аԥсуаа рыҷкәынцәа, уажәы ауп ианаҭаху агәаӷьра, шәеиха амарџьа, ҳадгьыл амца акит» ҳәа ииҳәаз. Абас ажәақәа заҳаз Аацаа, зегьы реиԥш идәықәлеит еибашьра. Урҭ ирдыруан Аԥсадгьыл иазкыз ажәа закәыз. Ан Лиубагьы дныҳәа-ныԥхьаны Анцәа шәысзихьчааит ҳәа ашҭа инҭыҵыз лԥацәа дрықәныҳәон.
Зыжәлари зыԥсадгьыли бзиа избоз аԥсуа патриот иашақәа, аишьцәа Ҭраԥшьаа дәықәлоит Аацаа рхатә-гәаԥхаратә гәыԥ ахь.
Борис иашьа Ҭенгиз Ҭраԥшь диит 1949 шықәсазы Аацы. Далгоит Аацытәи абжьаратә школ. Игәамбзиара иахҟьаны арратә уалԥшьа ахгара аҟынтә ихы дақәиҭыртәеит. Игәабзиара шуашәшәыразгьы Гена Карданов игәыԥ далан. Уи арҵабыргуеит аԥсуа телехәаԥшра адырраҭара «Ахаҵарамҩа» акадрқәа.
Ҭенгиз Ҭраԥшь иԥшәма Индира Џьанба, шьҭрала Лых-нытәиуп, акы змыхьыз еиԥш лхы лыԥхьаӡон лрыцҳара ҽа рыцҳарак ацымлазҭгьы. Дызшаз длымиххьан иишаз. Лгәыӷрақәа зегьы изылкуан игәзырҳагаха дызхәаԥшуаз, лгәыӷрақәа ҿызцәаз лԥа Анрик. 18 шықәса ирҭагылаз Ҭенгиз иԥа Анрик Ҭраԥшь ииаҵәахә кыдшәоит амҩатә машәыр иахҟьаны. Уи иаб иџьынџь иациҵартә изыҟамлеит.
Август 23, 1992 шықәса. Аацытәи ахеиқәырхаратә, ашьҭахь ахԥатәи абаталион ҳәа ахьӡ зауз, 25-ҩык Аацаа рыҷкәынцәа еидызкылоз агәыԥ. Командирцәас иҟан усҟан «Аԥсны Афырхацәа» ахьӡ заухьаз Лиосик Цыгәбеи, Витали Смыри. Гәымсҭа аҟәара ихтәалан, ҳаибашьцәа, ирымамызт ахыҵакырҭа, аҭабиақәа рыҟаҵара иахьым-ӡацызт. Аӷа хәымга мышқәак рыла Аԥсны инапаҿы иааигарц иӡбеит, аха ус мариала доурышьҭуазма ҳаԥсадгьыл аиқәырхаҩцәа, урҭ ус иузыршәаӡомызт.
«Шьыжьнаҵы ахәлара ирымнахаанӡа ҳаӷа ҳахьтәаз ҳҭыԥқәа дрылахысуан. Борис Ҭраԥшь ҳааигәа аҵла дамҵатәан, зегьы игәыиҽанаҳҵеит хәыҷык днаскьаны ихы ихьчарц», игәалаиршәоит «Аԥсны Афырхаҵа» Лиосик Цыгәба. «Усҟан Борис ҳара дҳахӡыӡаауа дҳалабжьон, иҳаиҭон агәҽанызаара».
«Агәымшәаразы» амедал занашьоу аибашьҩы Алик Мархолиа иҳәалон: «Уара ухы гәаҭала, сара ақырҭуа ихы сазгаӡом ҳәа ҿааиҭуаны еиԥш, ҳагәҭаны иԥжәоит аминаршәга иаанашьҭыз артҟәацга. Азныказы иҟалаз сзымдырит, адгьыл зегьы ҵысит. Иԥсыда ҳәа схы сҩахазар, ашьа иҵакьысо дкажьын Борис Ҭраԥшь. Борис изшьапык шьҭан, егьи ишьапы ацәа акәын изкыз. Иара иакәзар акгьы ҟамлазшәа дыҩхықәтәалеит, ишьапқәа дрыхәаԥшуа. Иаразнак Борис даасгәыдсыҳәҳәалеит.
«Инырҵәатәуп ҳаӷацәа, шәымшәан, шәхьамҵын, сышьны уца, уара акы умыхьааит»,-ҳәа дсыҳәон иԥсы дақәԥо. Иаразнак адәы дықәганы Гәдоуҭатәи арратә госпиталь ашҟа ддәықәаҳҵоит. Уи аҽны Борис еиԥш ахәра заузи ишьызи рацәан, излауаз ала урҭ адәы иқәаагон. Иаҳбаз ахлымӡаах ашьҭахь ҳаибашьцәа еиҳагьы ргәы еибафо ҳаӷа иахь ирымаз ацәымӷхара еиҳа иӷәӷәахон. Ҳара аибашьцәагьы ҳамч ҩбанатәит, ҳаиднакылеит». Абас ргәаладыршәоит Борис Ҭраԥшь иҩызцәа иахьа.
Борис Ҭраԥшь даныхәыҷыз инаркны агәаӷьра змаз арԥысын, деилҟьан, аҩыза изын зхы иамеигӡоз аӡә иакәын, ҳаицәажәара иациҵоит Лиосик Цыгәба: «Август 16, 1992 шықәса рзы «Ацҳа ҟаԥшь» аҟнытәи ҳцоит Ешыра Аладатәи Гәымсҭаҟа. Аацаа рыҷкәынцәа ҳнеины ҳнықәтәоит аҟәара. Борис Ҭраԥшь данырхәыз аҽны аӷа зынӡа дааԥкны дҳалан. Зурик Хәарцкьиа, Лаша Чкадуа, Рауль Гәыбаз ҳҽааидкыланы аӡы ҳарны аӷа иҭыԥқәа гәаҳҭон, ажәакала ҳаԥшыхәуан. Иҳақәшәаз аӡәырҩы ҳаӷацәа шьны ҩ-автоматк ҳаманы ҳхынҳәуеит ҳҭыԥахь. Усҟантәи аамҭазы автомат ҳара ҳзы даара иҳамҭа дуны иҳаман, акраҵанакуан. Бџьарла еиқәных иҟаз аӷа дҳалахысуан. Уи ҳара ҳамыршәеит. Борис дшәомызт,
изҭан агәы ӷәӷәа. Агәра ганы дыҟан уи изынамгӡаз аус, дызхьымӡаз иҩызцәа ишынарыгӡоз».
Аишьцәа Бориси Ҭенгизи Ҭраԥшьаа иахьа анышә иамадоуп рқыҭан Аацы. Урҭ реиԥш иахьа Аԥсадгьыл зхы ақәызҵаз зқьыла ҳҵеицәа ирыбзоуроуп ҳара ҳиааира, ҳхьыԥшымра.
МАКЬАНА ИХЫСУЕИТ СА СГӘАҾЫ
Макьана ихысуеит са сгәаҿы,
Иҵәуеит анацәа, ахәыҷқәа.
Нахьхьы, иаҳбарҭам ахәаҿы,
Еилагьежьуеит асы, ақәа.
Уа игылоуп сеибашьцәа еиқәных.
Иахьа исзырҩуа сцәаҳәа.
Исызҭаз хьаашәк еизыҳәҳәа
Ибылшар рыхәрақәа ҿаҳәа.
Баныла рымҩа бымч азхозар,
Бцала, бцала, бцала инҵәаӡом!
Сызбода, џьым, иахьа сҭахозар?!
Снаскьеит урҭ рылацш сыхьӡаӡом!
Макьана ихысуеит са сгәаҿы,
Иҵәуеит анацәа, ахәыҷқәа.
Нахьхьи иаҳбарҭам ахәаҿы,
Итәоуп ссолдаҭцәа ақәа рхьыкәкәа.
Лиолиа Тәанԥҳа
Лаврент Шьааиб-иԥа Ҳалбад аҭаацәа барақьаҭ, ахәыҷы рацәа ахьыҟаз изҳаит. Иан Џьуӷьелиа-ԥҳа Қсениеи (Минуца) иаб Шьааиби ирааӡеит ԥшь-ҩык аԥацәеи ҩыџьа аԥҳацәеи. Ахәыҷы рацәа ахьрызҳауаз Ҳалбадаа рыҩнаҭаҟны аҳра ауан ачеиџьыка, иныҟәыргон ақьабзқәа, апату еиқәырҵон.
Август 14, 1992 шықәса. Аԥсадгьыл аԥацәа азгылар акәхеит рыдгьыл аиқәырхара. Аӷа гыгшәыгҵас дақәлеит Аԥсны.
Зыԥсадгьыл аҿаԥхьа зуалԥшьа анагӡаразы, уи аиқәыр-харазы зхы иамеигӡакәа инагылаз арԥарцәа дреиуоуп Аацытәи агәымшәа Лаврент Шьаиб-иԥа Ҳалбад. Диит Аацы 1941 шықәса ианвар 1 азы анхаҩы Шьаиб Ҳалбад иҭаацәараҿы. Уи далгоит Приморсктәи абжьаратә школ 1960 шықәсазы. Иара убри ашықәсан Лаврент дрылгоит амашьына рныҟәцаҩцәа ркурсқәа. Анаҩс, 1964 шықәсазы Казахсҭан ихыигоит иарратә уалԥшьа. Уи ашьҭахь дхынҳәуеит Аԥсныҟа аусура. Дагьалагоит аусура абылра аҽацәыхьчара афонтәи аусбарҭаҟны. машьынаныҟәцаҩыс. Иусураҿы ихы ааирԥшит згәыр-ҵҟәыл бзиаз, ззанааҭ бзиа избоз уаҩны.
ИНАИГӠЕИТ ИУАЛԤШЬА
ҲАЛБАД ЛАВРЕНТ ШЬААИБ-ИԤА
01.01.1941ш. – 25.06.1993ш.
Лаврент Шьааиб-иԥа Ҳалбад дҭаацәаран. Иԥшәма ԥҳәыс Жениа Ҳашыг-ԥҳаи иареи ирыхшеит ԥшь-ҩык аԥҳацәа: Манана, Анжела, Алиса, Оқсана. Аиҳәшьцәа руаӡәк Анжела аҭаацәара даламлаӡацт, егьырҭ зегьы аҭаацәарақәа аԥырҵахьеит. Аҩнаҭа иахьԥшу х-ҩык амаҳәцәа Беслан Қәҭарба, Рома Ӡаԥшьба, Адамыр Џьарсалиа иахьа рхәыҷқәа рааӡараҿы алҵшәа бзиақәа аадырԥшуеит. Ахәыҷқәа аҵара рҵоит Бамборатәи абжьаратә школ аҟны. Беслани, Романи, Адамыри аибашьраан Гәымсҭатәи афронт аҟны иҟан. Аимаҳәылацәа ражәақәа рыла рабхәа Лаврент Ҳалбад даара иқьиаз, ауаҩреи арыцҳашьареи злаз уаҩны ргәаҿы даанхоит. Иԥслак зегьы дырҽхәоит, аха ус дыҟамызт Лаврент.
Аԥсадгьыл ахьчаҩ Лаврент Ҳалбад иахьа иԥҳа Анжелеи уи иԥшәма Жениа Ҳашыг-ԥҳаи ахәшҭаара дмырцәарц ихандеиуеит. Аиҳабы дырхагыламкәан ақыҭараҿы иаҭахыу аџьабааи, ахьымӡӷи, аҭакԥхықәреи иацу дырны, даргьы рхы аҵадырхом.
Лаврент Ҳалбад аибашьраан иусураҿы дааныркылоит, уаҟагьы иаҭахын ауаа. Зықәӡаара ааиз аӷа хәымга ҳақалақьқәеи ҳқыҭақәеи ҵыхәаԥҵәарада арԥжәагақәа анрылаижьуаз, ауааԥсыра реиланхарҭақәа аныбылуаз илшаз маҷым.
Убас ииун 25, 1993 шықәса рзы Афон ҿыц аҩнқәа ааха зауз абылра ишаҿыз Лаврент иҩызцәеи иареи рҭакԥхықәра шынарыгӡоз аӷа иааишьҭыз арԥжәагақәа руак дҭанархоит.
Иазгәасҭарц сҭахуп, Лаврент Ҳалбад иԥшәма Жениа Ҳашыг-ԥҳа лхаҭа аҭаацәа ду дшалиааз. Лгәы рызгәдуун лашьцәа рхәыҷқәа. Лашьа Зыбеи ахшара рацәа раб, иԥшәма ԥҳәыс Ламара Мишьелиа-ԥҳа ахшара аиура дахԥсаауеит. Ахәыҷқәа рааӡараҿы аџьабаа ӷәӷәа рбахьан Зыбеи Ҳашыг иаҳәшьцәа Алла аԥхьа днаргыланы. Аибашьра иалагаанӡа амҩатә машәыр иахҟьаны дҭахоит
Жениа лашьа Зыбеи иԥацәа руаӡәк Заур. Уи арыцҳара азымхакәан аибашьра иҭахоит Зыбеи иԥацәа Романи Баграти Ҳашыгаа. Роман аус иуан аԥсуа радио аколлектив аҟны. Дҭаацәаран. Иԥшәма ԥҳәыс Анжела Тачулиа иахьа дынхоит Аҟәа. Иҭынхеит ҩыџьа иԥҳацәа Кристинеи Сабинеи. Аибашьра иара убас Жениа дылцәалаӡуеит лашьа Зыбеи иԥҳа Милиа лыԥшәма Енвер Ҭырқьба. Милиеи иареи ирыхшеит х-ҩык аԥацәа: Кьагәа, Алхас, Асҭик.
Агәырҩа, еиҭах агәырҩа. Зҿареи зажәреи гәырҩала иҭәу Жениа Ҳашыг-Ҳалбад иахьа лгәырҩақәа зегьы дыриааины, ԥсҭазаарас илымоу лмоҭацәа роуп. Иахьа ани аԥҳаи ҳхәышҭаара еиқәҳархап ҳәа ихандеиуа, ирзеиӷьаҳшьап агәабзиара, агәамч, алшара. Ирыцәцахьоу ирызнымҵыз нырҵааит дара. Хара имгакәангьы Лаврент иԥҳа Анжела Ҳалбадгьы лынасыԥ ҳақәгәырӷьартә Анцәа алшара дахьигӡааит.
Абасала, зусуратә уалԥшьа анагӡараан иҭахаз Лаврент Ҳалбад ахаангьы дырхашҭраны иҟам иҩызцәа, иқәлацәа, дызҭахыз зегьы.
Сымҩаԥгаҩ Наҭела Мархолиа-ԥҳа лакәын. Ҳамҩа хан Аацы ашьха ашьапаҿы инхо Алла Шьершьелиа-Хәарцкьиа лахь. Ашҭа ҳахьынҭалаз ԥшәыма хаҵак еиԥш дычча-ччо ҳа-шҟа иҿааихеит арԥыск. Уи инақәырццакны, «нан, Наҭела, шәааԥсеит шәхаҵкы сцааит, ишәыхьша сара исыхьааит» ҳәа лнапы ыргьежьуа ҳашҟа лҿаалхеит аԥшәма ԥҳәыс.
-Ди, дазусҭада ари ахәыҷы ҳәа санҵаа, Алла Марҷих-иԥҳа, нан, ари сыԥсы ҭакны измоу смоҭа Резо хәыҷы иоуми ҳәа ҿаалҭит. Амоҭа, Ремзик иԥа Резо Хәарцкьиа. Уи иахьа аҵара иҵоит Аҟәатәи алицеи-интернат аҟны. Уаҟа уи иреиӷьу аҵаҩцәа дырхыԥхьаӡалоуп. Уи аԥсшьара мшқәа раан ианду лахь даауеит, нас иани иаби рахь Гәдоуҭаҟа, уаантәи ишкол ашҟа дцоит. Ҳаицәажәараҿы уи исирдырит ашкол далганы аҵара ҵаны, зыхьӡ ихырҵаз иаб иашьа Резо ихьӡ дшаԥсахо. Аҭаацәара даналало хымԥада ачарахь сшааиԥхьо.
Сԥацәа ԥшралеи сахьалеи еиԥшын, аби сареи ҳанҩашьозгьы ыҟан. Сара схаҭа сырҵаҩын, еиҵагылоз абиԥара сааӡон. Еиҵасааӡахьоу абиԥарақәа иахьа Аԥсны анҭыҵгьы рыхьӡ рҳәоит.
ХЬӠЫ ИГАРЦ АУП АХАҴА ДЗИУА
ХӘАРЦКЬИА РЕЗО АЛЫҚЬСА-ИԤА
06.04.1969 ш. – 16.03.1993 ш.
Аҩнаҭа аԥшәма Алықьса Шьмаҭ-иԥа Хәарцкьиа 20 шықәса аус иухьан Тҟәарчалтәи арацәаҵхырҭа №8 аҟны рацәаҵхҩыс. Аџьа аветеран ҳәа ахьӡ ихҵан.
Шәиԥхьыӡ рыгымхааит анацәеи абацәеи агәырҩеи алаӷырӡи иҭазыргылаз ақырҭуа фашистцәа!
Аԥсны жәлар зҭагылаз агәырҩеи ахьаа цәгьеи иза-цәымцеит Алықьса Хәарцкьиеи Алла Шьершьелиа-ԥҳаи рҭаацәарагьы.
Зыхшара иреиҷаҳаны изааӡаз, макьанагьы зызхара аԥсҭазаара иалоу ахаара зымбацыз аишьцәа Резои Ремзики иныҳәа-ныԥхьаны инаскьаргон рани раби. «Шәан дшәыкәахшоуп, шәхы шәмырԥхашьан, иара шәыз-хылҵызгьы, ҳаԥсуара шәмырԥхашьан, хьӡы игарцоуп ахаҵа дзиуа, иахьоуп Аԥсынра шәанаҭахыу», ҳәа лгәы еидҳәаланы инаскьалгон ан лԥацәа.
Аишьцәа Хәарцкьиаа еибашьуан хазы-хазы ахыр-харҭақәа рҟны. Аҩнаҭа ахшара аиҳабы Резо Ешыра Аладатәи ахырхарҭа ахԥатәи абаталион далахәын. Диит 1969 шықәсазы аԥсуа ҭаацәараҟны. 1986 шықәсазы Резо далгоит Аацытәи абжьаратә школ. Иара убри ашықәсан амашьына арныҟәцаразы аршаҳаҭга инапаҿы иоуит. 1989-1991 ашықәсқәа рзы иарратә уалԥшьа қәҿиарала ихганы Резо Хәарцкьиа дхынҳәуеит иқыҭа гәакьахь, махәҿа еилҳәала дагьынрывагылоит иҭаацәа, ақыҭа аус аҟны.
Резо Хәарцкьиа иан Алла Марҷих-иԥҳа занааҭла ирҵа-ҩыз лԥа иламзар ҟалозма аԥсадгьыл абзиабара, аԥсуа ҵас, ааӡара бзиа. Уи иман аҟазшьа бзиа аҟәымшәышәра, дрыцҳаишьон ауаҩы.
Аԥсуа ҭоурых аҟны имшы еиқәаҵәаны иаанхоит март 15-16-тәи иманшәаламхаз ажәылара. Иҵааршәыз Гәымсҭа аӡы дырны аӷа иааишьҭуаз ахы даҿалон Резо.
Март 15-16-тәи амш ахцәажәара уадаҩуп. Ари ажәыларақәа зегьы иреицәан, ҳаибашьцәа адҵа ӷәӷәа
раԥхьа ишьҭан. Ари ажәылараҿы дыҟан Резогьы. Аиҿахысра ӷәӷәа хдыртлоит аӷацәа. Амацәаз иҭакыз ҳар аӷа дыцҟьаны дыргарц рҽазыршәоит. Агәыԥ иалаз рахьтә ихәыз рацәан аҟнытә еицәыӡуеит. Резо уаҳагьы аӡәгьы димбеит. Издыруада иԥсы ҭаны инхазаргьы, издыруада уи анаҩстәи илахьынҵа. Имгәыӷкәа иԥсхьада. Алла Шьершьелиа-ԥҳа иахьагьы дгәыӷуеит мышкымзар мышкы ашҭа лԥа дааҭалоит ҳәа.
Алла Марҷих-иԥҳа ҳаиҿцәажәараҿы илҳәеит иахьа лыҩны ахыбра ақәа шкылсуа, ацхыраара шаҭахыу. Сԥа иӡра схы иасырхәар сҭахым, иахьанӡагьы ацхыраара азыҳәан схы еиҭасымҳәац. Гәдоуҭа араион администрациа ахада Валери Малиа ажәа лиҭеит лассы лыҩны ахыбраҿы ацхыраара шлиҭо ала. Иахьа анык леиԥш сылбоит сҭаца Ремзик иԥшәма Ельвира Ҳагԥҳа. Уи ҩыџьа ахәыҷқәа дрануп. Аԥшәма Алықьса Шьмаҭ-иԥа иҷкәын иҭахара даара игәынигон, ицәыуадаҩын аҽамхра. Ҩы-шықәса аиарҭа даман, нас иԥа имҩа днықәлеит.
Наҭела Мархолиа-ԥҳаи сареи ари аҩнаҭа ааныжьны аԥшәмацәа Резо хәыҷы иандуи иареи ҳанынаскьаргоз, исхәыцуаз уи акәын, ан иахьагьы дгәыӷуеит лԥа дхын-ҳәуеит ҳәа.
Резо Алықьса-иԥа Хәарцкьиа иахьа хабарда ибжьаӡыз рсиаҿы дыҟоуп. Издыруада разҟык лымазар агәырҩеи ахьааи иаршлаз аԥҳәыс бырг Алла Шьершьелиа-Хәарҵкьиа.
Диит декабр 8, 1971 шықәсазы Аҟәа ақалақь. Далгоит Ефрем Ешба ихьӡ зху аҩажәатәи (уажәтәи ахәбатәи) абжьаратә школ. Абжьаратә школ дшалгаз еиԥш иарратә уалԥшьа ихигон Ҟазахсҭан атанктә хәҭа аҟны. Иазгәасҭарц сҭахуп Роман Цыгәба «Асоветтә Ар асержант еиҳабы» ҳәа аррамаҵзура дахьахысуаз ахьӡ шихҵаз.
Шьҭрала Аацы ақыҭа, Гәдоуҭа араион иатәу Гаруашьбеи Қьаа-зым-иԥеи уи иԥшәма ԥҳәыс Анна Михаил-иԥҳа Палбеи ирааӡеит х-ҩык ахшара. Аҭаацәараҿы иҟан аԥсуара, апату ақәҵашьа, аԥсадгьыл абзиабара. Уи акәзаргьы ауеит аӷа ишҳам илжжуа данҳақәла, гәыҩбарак ҟамҵакәа ҩыџьа рыхшара Романи Раули абџьар шьҭыхны аӷа изыиҿагылазгьы.
Роман Цыгәба ихәыҷра шықәсқәа зегьы Аҟәа ақалақь аҟны имҩаԥысуан. Аԥхынтәи аԥсшьара мшқәа раан Аацы ақыҭарахь иабду иахь ицалон. Ирандухараны иҟаз, раб Гаруашьбеи данылхылҵуаз дихыԥсааит. Роман аҭаацәараҿы дреиҳабын, уи иашьцәа Раули Рамизи еиҵбацәан.
ХАБАРДА ДЫБЖЬАӠТ
ЦЫГӘБА РОМАН ГАРУАШЬБЕИ-ИԤА
08.12.1971 ш. – 03.11.1992 ш.
Роман Шьроматәи ахырӷәӷәарҭаҟны. Уи ус шакәызгьы Роман далахәын ақалақь Гагра ахы ақәиҭтәра. Уаҟа Зурик Хәарцкьиа данырхә, иара иоуп далызгаз. Иҩызцәа дрылукаартә дгәымшәан, иҟыбаҩ бзиан, инаршә хиан. Уи ақалақь дааӡеит узҳәомызт, идыруан, дагьрықәныҟәон аԥсуа ҵасқәа. Дизааигәан ауаҩы, иҩызцәа рҿы пату иқәын. Дзыҿцәажәоз дынилаҵәа дцон.
Роман иаб Аҟәатәи ашьаҵаӡахырҭатә фабрикаҿ аус иуан. Ран Анна Михаил-иԥҳа лхәыҷқәа аҵара ахьырҵоз ашкол аҟны хәыҟаҵаҩыс дыҟан.
Аибашьра ианалага Роман раԥхьатәи амш азы аӷа диԥылеит «Ацҳа ҟаԥшь» аҟны. Ҳаруаа анхьаҵ ашьҭахь, уи диасуеит Алада Ешыратәи ахырӷәӷәарҭахь Заур Хәарцкьиа напхгара зиҭоз абаталион ашҟа. Роман имырԥхашьеит иаб игәараҭа, иаԥсуара, иашьцәа.
Роман дхәыҷы аахыс ибзианы дидыруан, дицеибашьуан Ҭемыр Тапаӷәуа. Абар уи ҳаицәажәараҿы ииҳәо: «Уи еиҿамск, еилҟьак, зыԥсадгьыли зыуаажәлари рзы згәы былуаз арԥысын. Уи, иҩызцәа аибашьра амцашыра иалигахьан. Инаршә цқьан, икылкааны дхысуан. Исгәалашәоит, ақалақь Гагра ахы ианақәиҭыртә, Роман гәыԥҩык иҩызцәеи иареи, Петиа Лашәриа дназлаз, Шьроматәи ахырӷәӷәарҭахь ииасуеит. Роман дахьыҟазаалакгьы хьаҵшьа змамыз арԥысын. Уи дахыццакуан иаарласны дахьиз-дахьааӡаз Аҟәа аҭарцәра. Иара убри акәзаргьы ҟалап, ажәыларақәа зегьы ихы зрылаирхәуаз», иажәа наигӡон Ҭемыр.
1992 шықәса, ноиабр 3 рзы Каман ахақәиҭтәразы аԥ-суа еибашьцәа имҩаԥыргоз ажәылараан Роман Цыгәба ахәра ӷәӷәа иоуит. Петиа Лашәриа Роман ибӷа дықәҵаны амца шыра иалгара иҽазишәеит. Уи нахыс Роман Цыгәбеи Петиа Лашәриеи аӡәгьы имбеит, ирыздыруам ирлахьынҵахаз.
Аибашьра ианалга, Каман инхоз бырзен ԥҳәыск илҳәеит ҩыџьа ҳаибашьцәа ҩнык аҿы анышә ишамардаз. Иҟаҵан агәаҭара, аха урҭ дара ракәымхеит.
Иахьа Роман Цыгәба хабарда ибжьаӡыз рсиаҿы дыҟоуп. Иашьцәеи иҩызцәеи рымчала, агәҩара ахьрымаз аҭыԥқәа зегьы еимырдеит, аха урҭ аԥшаарақәа иахьанӡа илҵшәадахт. Аамҭа акыр ишцахьоугьы уи аус гәыгәҭажьӡам, аԥшаарақәа еиҭах нап аркуп. Уи агәаҭарақәа сара арҭ ацәаҳәақәа равторгьы акомиссиа салоуп. Имгәыӷкәа иԥсхьада, нас ҳгәыӷлап аҵыхәтәанынӡа. Аԥсҭазаара зегьы гәыӷрала иҭәыми. Ан лгәаҿгьы агәыӷрақәа рышә аартыми иахьагьы.
Иҿахҵәеит Роман Цыгәба дышқәыԥшӡаз иԥсҭазаара. Уи даԥхеит иԥсадгьыл, иҩызцәа, иҭаацәа. Дҭахеит дзыз-гәышьуаз аԥсадгьыл ахақәиҭра аиуаанӡа. Уи дызхьымӡаз нарыгӡеит иҩызцәа.
Аибашьра амцашыра иалаӡыз Роман Цыгәба ҳгәа-лашәараҿы дыҟаз наӡаӡа.
Ааигәа ари аҩнаҭаҿы алԥсаа дҟалеит. Иԥа иҭахара шгәнигоз инарцә мҩа днықәлеит аҩнаҭа аԥшәма, Роман иаб Гыруашьбеи Қьаазым-иԥа Цыгәба. Аби аԥеи арахь изеиқәымшәазаргьы, уахь нарцәыҟа еиқәшәап, џьанаҭ гыларҭас анцәа ишәиҭааит.
Тарас Гәада-иԥа Џьыкырба диит октиабр 1, 1953 шықә-сазы Аацы ақыҭан Гәада Џьыкырбеи Разикәа Ладариа-ԥҳаи рҭаацәараҿы. Далгоит Приморсктәи абжьаратә школ 1971 шықәсазы. 1974-1976 шықәсқәа рзы иарратә уалԥшьа ихигоит Нахичеван ақалақь аҟны. Анаҩс дҭалоит Баҭымтәи ахәҳахәҭратә техникум. Аҵареи аусуреи еилагӡо, аус иуан машьынаныҟәцаҩыс Гәдоуҭатәи абна-хылаԥшра иатәу анаплакы аҟны. Уаҟа аус иуан 1988 шықәсанӡа. Дҭаацәараӡамызт.
1988 шықәса инаркны аусура ҳәа диасуеит Аҟәатәи апассаџьыртә наплакы №2658 аҟны машьынаныҟәцаҩыс.
Тарас Џьыкырба дахьыҟазаалакьы, аус ахьиуазаалакгьы уаҩралеи намысцқьалеи иус дазнеиуан. Уи иман ааӡара бзиа, зыламыс ҳаракыз ԥсуа ҷкәынан.
Иани иаби зыламыси зуаҩреи ҳаракыз, зысас гәашә ҭбааз, шәнеишь-шәааишь ҳәа зарҳәоз ҭаацәаран. Тарас дҭаацәараӡамызт. Аҭаацәара алаларагьы дахьымӡеит.
1989 шықәса инаркны уи аԥсадгьыл аҳәаахьчаразы днагылеит, избанзар, иара изы иԥшьан ажәа «Аԥсадгьыл».
ХАШҬРА ЗҚӘЫМ ТАРАС
ЏЬЫКЫРБА ТАРАС ГӘАДА-ИԤА
01.11.1953ш. – 04.07.1993ш.
Аԥсадгьыл Аԥсны ашәарҭара ианҭагыла раԥхьатәи амшқәа инадыркны абџьар аанкыланы ҳаӷацәа днарҿагылеит. Уи далан Аҟәатәи абаталион, Ешыратәи ахырӷәӷәарҭатә цәаҳәа Аладатәи ахырхарҭаҟны.
Абар астатиа «Зыжәлар ирыцыз аибашьҩы» аҟны, автор Тали Џьопуа Тарас Џьыкырба изкны илҩуа: » …Тарас дыздыруазгьы, дыызымдыруазгьы дрылаҵәон. Аибашьра адәаҿы еимгеимцарак шааиоулак илаф цқьақәа рҿааирхон. Азныказы аибашьцәа иахьыҟоу аархаршҭны ирччон. Аиҩхаақәа ирныҩуаз аччабжь ргәы шьҭнахуан, хара иарԥшуан. «Аччара ахьыҟоу аԥсҭазаарагьы ҟалоит» ҳәа днарахәмарлон иара.
Аибашьра адәаҿы Тарас изааигәахаз, гәыԥк аҿы ицаҟаз Кастро Џьениа, «Агәымшәаразы» амедал занашьоу, ус иҳәеит: «Тарас имшәара ҳаргьы ҳарӷәӷәон. Уи дызусҭаҵәҟьаз еилкааны иҭҵааӡам. Иламыз, илымшоз акгьы ыҟамызт. Деибашьҩы ӷәӷәан, афатә бзиаӡаны иҟаиҵон, ауаҩы игәала дазыӡырҩуан, аус азнеишьа идыруан… Аӡәгьы ҳхаҿы иаҳзаагаӡомызт Тарас ида аибашьраҿы аҟазаара… Иара ихаҭа аҭахара дазыҟаҵан, ҳаргьы уи ҳазыҟаҵо ус ҳаиҳәалон: «сыршьуеит ҳәа ухәыцуа уалагар, ԥхьаҟа ацара уадаҩхоит… Ҳаибашьуеит, нас, аӡәы дыршьыроуп, аӡәы дынхароуп, уи аибашьратә ԥсҭазаароуп…» ҳәа.
Тарас Џьыкырба иеибашьратә мҩа цқьаӡа иҟоуп. Избанзар ихаҭагьы ҩнуҵҟала дыцқьан, дқьиан. Ихы дазхәыцуа адәы дықәызҭгьы, даҽакала ихы мҩаԥигон. Ихы-иҿыҵәҟьа ианыԥшуан уи хьаҵра зқәым амҩа дшану, аиааирагьы аибашьҩы амҩа ишалиго агәра игон.
…«Аибашьраҿы, иҳәеит Кастро Џьениа, ибызшәа хазын, шәарак зцыз арԥарцәа иара дрыҿцәажәон. Дҭахаразы сааҭқәак шагыз Ақаҩба Нугзари иареи маҷк инаҳадҵын, рхы еибыҭаны еицәажәон. Нас Тарас илаф ҟәыӷақәа иманы дааҳалагылеит. Ацәажәаразы иара
зегьы дҳаиҳан. Еснагь иҿыцу ажәабжьк ҳаиҳәон. Уи дазыгәдууны иҳәон иани иаби, иашьа Михеи ирҿиҵааз шырацәаз… уи амш сгәаласыршәар сҭахӡам… 1993 шықәса ԥхынгәы 3 азы агәыԥ аҟны иҳалаҳаз аснариад иаразнак рыԥсҭазаара иалнахит 5 – ҩык… Ахәрақәа зауз ҳрацәаҩхеит. Иҭахаз рхыԥхьаӡараҿы иҟан Нугзар Ақаҩбеи Тарас Џьыкырбеи…»
Џьыкырба Тарас Гәада – иԥа джуп дахьиз, дахьааӡаз, бзиа иибоз иқыҭа гәакьа Приморск. Данҭаха ашьҭахь ианашьан «Агәымшәаразы» амедал.
Афырхацәа ԥсра рықәым. Иҟанаҵы Аԥсынра иҟа-заауеит аԥсуара, ҳҵеицәа иҳацәцаз ргәалашәара.
АИБАШЬРА АШЬҬАХЬ
ЗДУНЕИ ЗЫԤСАХЫЗ РЫХЬӠ КАШӘАӠОМ
МАҶ-МАҶ ИӠЫҬУЕИТ АЦӘАШЬЫ
Маҷ-маҷ иӡыҭуеит ацәашьы.
Иззыбылуа ибомашь лашарак?
Аҵых иацәыӡуеит лшарак.
Аха игом, игаӡом иара ибжьы.
Исыдушәа збоит саргьы харак,
Амрагьы иснаҭомызт ԥхарак,
Маҷ-маҷ иӡыҭуеит ацәашьы,
Шьҭа иамам анҵыра хнырҳәышьа.
Усгьы еиԥшым зегь ҳаԥсышьа,
Иззыгәаӷьуа исгәыдҵаны сшьы.
Ахы заҵәгьы ааԥсеит, иааԥсагәышьа…
Иҭымҟьаз зыԥсеи, изыԥсагәышьа?…
Нас уигьы насываҵа ижәжы.
…Цәашьыкгьы са сзыҳәа убылгәышьа.
Рушьбеи Смыр
«1985 шықәсазы Гәырами сареи ҳаибадыруеит Аҟәа ахәыҟаҵарҭатә курсқәа сахьҭаз. Сҩызцәа Аидеи Каринеи қьырала ауаҭах исыцыҩнан. Уахь днеиуеит сҩызцәа рахь, дара еибадыруан, уи зыҽны сибаз аҽны сымҵарсны сигоит. Анреи анхәареи сызуа даасывагылеит санхәа Бжьаниа-ԥҳа Хьыма. Уи ислырҵаз даара ирацәоуп». Абас лажәа дналагоит Аргәын Гәырам иԥшәма ԥҳәыс Жанна Диаченко.
-Аибашьра иалагаанӡа зхы иақәгәырӷьо иҟаз ҳакәын Гурами сареи. Иҳахшеит ԥшь-ҩык аԥацәа: Вадим, Адамыр, Асҭамыр, Ҭемыр.
Аҭара сыҟан Вадими Асҭамыри сыманы, сан Ҭамара Копалиани л-40 мшы ҳаман. Егьи ианду лыҟны Аацы дыҟан.
Аибашьра иалагеит ҳәа ақыҭа иаалаҩҩит, аха азнаказы ихасымҵеит, нас ҳусқәа шбашаз аусымдыруаз.
Аҭара ақыҭа шәарҭахеит, абомбақәа аларыжьуан. Уахынла аҩныҟа ҳааиуан, ҽынла ахацәа аҭабиақәа иахьыр-ҭатәаз ҳрыцҭатәан. Гәрам Гәымсҭатәи афронт ахь Лиосик Цыгәба ибаталион ашҟа дцеит ҳәа саҳаит. Аӷа ҳауала абомбақәа ҳалаижьуа далагеит.
ИНАИГӠЕИТ ИУАЛԤШЬА
АРГӘЫН ГӘЫРАМ КОНСТАНТИН-ИԤА
01.01.1963 ш. – 27.11.2005 ш.
Ҽнак сашьа агәабжьанытә адырра ҳаиҭоит Аҭара ҳалымҵырц, избанзар ашьыжь ақыҭа иақәлоит ҳәа. Сара сцәа стәымкәан сыҟан. Ауха Аракьаҿы ахәыҷқәа ҳаманы ҩнык аҟны ҳаԥхьоит. Исҭахын Гәылрыԥшьҟа сҭаца Манана Тапаӷәуа-ԥҳа лахь саарц. Хымз дуӡӡа Аҭара сыҟан, сыԥшәма афронтаҿ, ахәыҷы ианду лҟны. Ишԥаҟасҵарыз сдәықәлеит. Дачанӡа шьапыла ҳаауеит, нас Черниговка. Уаҟа мызкаҟара ҳаҟан. Ус исаҳауеит Гәырам верталиотла дҳашьҭаланы Ҭҟәарчалҟа дцарц шиҭахыз.
Сашьа агәыбжьанытә Толик Ленинград «летное училишьче» далгахьан, иҵара иациҵон, аусгьы иуан Қәҭешь. Уи иаҳауеит салаханы сшыҟаз. Толик аверталиот иақәтәаз драцәажәаны Қәҭешьынтәи Адлерҟа сыргоит. Нас уаантәи Аацыҟа. Уажәшьҭа ақырҭқәа иршьхьеит шырҳәоз ҳҭаацәа ҳрыниеит ҳаԥсқәа шҭаз.
Аибашьра ахы инаркны аҵыхәанӡа сыԥшәма Гәымсҭатәи афронт аҟны Лиосик Цыгәба ибаталион аҟны деибашьуан. Ус зны-зынла иналаршәны ҽыԥсахра ҳәа дааилон аҩныҟа. Нас иҭаацәа ҳбаны деиҭацахуан афронт ашҟа.
Гәырам ихаҭа далиааит аҭаацәара ду. Аиҳәшьцәа Маиа, Манана, Марина, Мадлена нцәахәыс дрыман рашьа заҵәы. Манана лыда иахьа зегьы аҭаацәарақәа аԥырҵахьеит.
Аибашьра сара дысцәалаӡит сашьа Алик Диачен-ко. Уи аибашьра раԥхьатәи амшқәа инадыркны абџьар шьҭыхны аӷацәа ирҿагылаз дыруаӡәкыуп. Алик афрон-таҿ ахәра ӷәӷәа иоуит. Даара дгәаҟуан, ирацәаны ашьа ицәцоит. Ахәра аниоу ацхыраара ирҭарц дааргоит Ареспубликатә хәышәҭырҭахь. «Ақырҭуа ҳақьымцәа ац-хыраара ирҭаӡом». Уи лырҵабыргуеит усҟан уаҟа аус зуаз ԥсуа ԥҳәыск, нас лара лхаҭагьы дыбналоит. Алик аԥсцәа ахьышьҭаз (аморг) ахь дыргоит. Уаҟа сашьа иԥҳәыс Манана Тапаӷәуа днеины дгәалҭоит. Алик
дшьын дыргәаҟны, инацәкьарақәа зегьы ԥҵәаны иҟан, ихы-иҿы акәзар иудыруа иҟамызт. Алик дыржуеит Ареспубликатә хәышәтәырҭа ааигәара. Нас, аибашьра ашьҭахь дыҵхны даҳгарц ҳнеизар, дҳамбеит. Уи иахьагьы иҳаздырӡом иԥсыбаҩ ахьагаз. Алик аҭаацәарагьы алалара дахьымӡаӡацызт. Сгәы даара иалоуп аибашьраҿы аџьа-баа ӷәӷәа збаз Алик Диаченко иӡбахә џьаргьы иахьҳәам.
Гәырам Аргәын аибашьраҿы иоуз агәамбзиара иахҟьаны иҽихәшәтәуан акырынтә Гагра иаҳәшьа лҟны. Аха урҭ зегьы лҵшәадахеит. Гагра Марина лҟны дшыҟаз иԥсҭазаара далҵуеит. Лԥа данԥсы ашьҭахь санхәа Хьыма Бжьаниа-ԥҳа лыдунеи лыԥсахит. Уи лԥа длызхымгеит, сабхәа Костиа уаанӡа идунеи иԥсаххьан.
Ааи, дрыԥхеит аб, Жанна длыԥхеит ларӷьажәҩа, иҩызцәа, рҩыза бзиа, аиҳәшьцәа рашьа.
Абар ииҳәо Гарик Ԥачалиа: «Уи аибашьраҿы гәым-шәаҩны ихы ааирԥшит, дҩыза бзиан, еснагь дыԥхьа-гылаҩын. Иахьа даҳхьаԥхаз рыцҳароуп. Ҳгәы далоуп, иҭаацәа данырҭаххашаз, урҭ дрыԥхеит».
Гәырам дызхьымӡаз назыгӡаша иахьа ԥшьҩык аишь-цәа аҩнаҭаҿы иҟоуп. Иԥа еиҳабы Вадим дҭаацәароуп. Уи иԥшәма Мариана Дасаниа-ԥҳа лакәзар длааӡоит ахаҵарԥыс Амир. Уи изҳар еиликаап иабду еибашьратә фырхаҵара атәы. Аҭаца Мариана лаб Борис Дасаниа ҳџьынџь еибашьраҿы дҭахеит.
Аргәынаа рашҭаҿы еснагь игалааит ахәыҷы ччабжьы. Иқәыҩлааит ашҭа Радеда абжьы!
Динау Агәхаа аибашьра ианалага 20 шықәса ихыҵуан. Иаразнак дцоит еиҿкааз Лиосик Цыгәба игәыԥ ашҟа, Гәымсҭатәи афронт ахь. Абаталион аҟны аԥшыхәратә гәыԥ аҟны ԥшыхәҩыс дыҟан. Уи иқәра иузаҵанамкуа ихы бзианы иааирԥшит. Дҭынчын, ацәгьа иҭахымызт, ԥхашьаҩык иакәын. Абас иԥхашьаҩыз абџьар шьҭыхны ддәықәлоит ҳәа згәы иаанагодаз.
СухумГЕС аҭел цҳа аӡы ихын. Ҭамаз Аппба диццоит амҩа ркырц. Аӷацәа ф-ҩык раҟара ыҟан. Аӡәы иԥсы шҭаз дыркуеит, егьырҭ ршьуеит. Динау уаҟа ихы бзианы иааирԥшуеит. Нас иршьқәаз ирхырхуеит абџьар.
Динау иани иаби ирыхшеит ф-ҩык аԥацәеи Ричард, Қьаазым, Динау, Дима, Динарик, Рафик, раҳәшьа Маринеи. Дима дҭаацәароуп.
Аибашьра еибашьроуп. Уазԥшызароуп зегьы. Динау иӡбахә џьаргьы иҳәам, уи даара сгәы иалоуп. Аибашьра зегьы зыхганы, машәырда иалҵыз, нас аибашьра ашьҭахь иҩны азааигәара Динау иашьа Динарики иареи амҩатә машәыр иахҟьаны иҭахоит. «Аибашьра ҳацәцеит ҳамҳәази,
ЧЕРНИК
АГӘХАА ДИНАУ (ЧЕРНИК) САФАРБЕИ-ИԤА
15.10.1971ш. – 19.10.1993 ш.
аҽны шьыбжьон ҳхы шыԥҽыз иаҳбеит. Ари арыцҳара ҳмыхьызҭгьы ҳара ҳҭаацәара акы ҳагыуп ҳҳәомызт», игәалашәоит иашьцәа рҭахара аиашьа Қьаазым.
Раб Сафарбеи Агәхаа иԥацәа машәырла ианҭаха ашьҭахь изхымгакәан инарцәмҩа днықәлеит. Ан Нонна Гәын-ԥҳа макьана лԥацәа рнышәынҭрақәа рҟынӡа дааиртә дыҟоуп.
Ҩыџьа аишьцәа Агәхаа Динауи Динарики рашҭаҿ рыхқәа еилаҵаны рызқәа ҭыԥ ылырхит. Нас уахь иҟоу иалхымзааит!
Аацаа зегьы реиԥш забџьар шьҭыхны ашҭа инҭыҵыз дреиуоуп Анатоли Захар-иԥа Аҩӡба. Ҳқыҭаҿы зегьы Лиова ҳәа ауп дшырдыруа. Уи иқәра шмаҷмызгьы аҩны дзымтәеит. Аибашьра ашықәсан иԥа Леуард Санк-Петербургтәи аполитехникатә институт ахԥатәи акурс аҟны аҵара иҵон. Згәырҵҟәыл бзиаз, аԥсуара бзиа избоз ихы изақәнаргозма уаҟа аанҿасра. Аԥсны аибашьра ҟалеит ҳәа шааиаҳаз еиԥш деихоит иԥсадгьыл ахь. Усҟантәи Апрезидент Владислав Арӡынба азаҵәқәа шааникылозгьы, хьаас иҟамҵакәан абџьар шьҭыхны Лиосик Цыгәба иеиҿикааз ашьха-хысратә рота ашҟа дцоит. Абасала аби аԥеи Анатолии Леуарди Аҩӡаа џьарак еицыҟалоит. Леуард иаҳа иахьыцәгьоу аҭыԥқәа рахь дцо далагеит. Анатоли иқәрахь дыҟан, Леуард дабиԥазаҵәын. Аҷкәынцәа
АБИ АԤЕИ АИБАШЬРА АДӘАҾЫ
АНАТОЛИ
ЗАХАР-ИԤА
ЛЕУАРД АНАТОЛИ-ИԤА АҨӠАА
08.08.1936 ш. – 18.06. 2004 ш.
28.03.1973 ш. – 13.03.2000 ш.
аӡәыр ирабжьаргоит аҩныҟа ицарц, аха уи лҵшәадахон. «Ҳара аҩны ҳазлатәари аԥсадгьыл аныхьчатәу», рҳәон аби аԥеи еицҿакны. Леуард агәеилгара бзиа иман иаб Анатоли иеиԥш. Деилҟьан, издыруамызт ааԥсара.
Абар Рауф Аҩӡбеи Лиосик Цыгәбеи ирҳәо: «Ҳара ҳбаталион аҟны Леуард дхысҩын. Ҳахьцалак аҟәҟәаҳәа дхысуа дҳалан. Усҟан иабаҟаз абџьар меигӡарахда, аха ажәыларақәа рахь ҳанцоз иаҳгоз абџьар акыр иҳахәон. Аби аԥеи Анатолии Леуарди ҳрота имҩаԥнагоз ажәыларақәа зегьы рхы рыладырхәуан».
Леуард Аҩӡба дабиԥазаҵәын, иижәшаз аӡыхь ахы ыҵнамхыцызт. Аҭаацәара алалара дахьымӡаӡеит. Аи-башьраҿы аԥсуаа аиааира анырга ашьҭахь, Леуард дҭалоит Санкт-Петербургтәи акомерциатә колледж. Иҵара далгарц хәыҷык шигыз Леуард аибашьраҿы илалаз ахьҭа ӷәӷәақәа ирыхҟьаны дычмазаҩхоит. Лассы дыргоит ҽыхәшәтәра Урыстәылаҟа, аха урҭқәа зегьы лҵшәадахоит. Уи акәхоит, Леуард идунеи иԥсахуеит 27 шықәса дшырҭагылаз.
Изхымгеит аб Анатоли, иԥа Леуард ицәыӡра. Дук хара имгакәан иԥа имҩа днықәлоит. Ааи, аби аԥеи рлахьынҵа еиԥшхеит. Аха иаҳәшьцәа раби рашьеи зхьымӡаз иахьӡарц рҭахыуп. Урҭ иахьа рхатәы ҭаацәарақәа аԥырҵахьеит.
Анатоли Заабеҭ-иԥа иԥшәма Алшәынба Емма иахьа аџьынџь дахуп, лықәра шмаҷымгьы ауаажәларратә ус лнапы алакуп, аус луеит Аацы ақыҭа администрациа аҟны. Лыԥшәма Анатоли, лԥа Леуард рҳаҭгәынқәа гәыгәҭалыжьуам, дрыхӡыӡаауеит. Акызаҵәык лгәы шьҭызхуа лмоҭацәа роуп.
«Сан илзеиҭашәымҳәан сгәаҟрақәа,
Лара ԥхыӡ илбахьеит.
Џьанаҭ еибаҳҳәап ҳгәаҟрақәа,
Ҳҭаацәеи ҳтәылеи еиқәҳархеит».
Арҭ ацәаҳәақәа Леуард Аҩӡба аҵыхәтәантәи иажәақәа роуп, ианысҵеит ԥсахрада.
УАЗЫҚӘԤОИТ АШАНА
Иалыԥсааит дак сыԥсабара,
Қәрахьымӡак ақыҭаҿ дыржуеит.
Еҳ, угәыԥжәагаха аԥсҭбара,
Сашҭахь еиҭа ухынҳәуеит.
Сгәыӷуан уажәымзар, уажәыҳәа,
Сымҵәыжәҩақәа еиҵыхны сыԥрырц.
Салухит иааиуаз аныҳәа,
Аҵықьҳәа усеихсит сушьырц.
Усеихсит иахьсыхьуаз икылкаан,
Иудыруан иахьҭаҵәҟьаз сыԥсы.
Нас ҿаҳа ҿымҭрак унықәлан,
Аӡын иуршәҭит асы.
Нас, аха сыҟоуп макьана,
Жәытә гәыла сеицамкуа саауеит.
Мчыла уазықәԥоит ашана,
Мчыла иаԥҵоу зегь хәашоит.
Лиолиа Тәанԥҳа
17 шықәса дырҭагылан Сакәа аибашьра ианалага. Ус акәын дызҭахызи иҩызцәеи ишиарҳәоз. Аибашьра ианалага Сакәа Аԥсуа гвардиаҟны арра дахысуан. Аҩны дахьааиз иақәшәоит аибашьра. Нас еилҟьаз, ахаҵа гәы зызҭаз, ипатриотыз ишԥаҟаиҵарыз. Бзиа ибон аиашара. Ушьҭахь аҳәара иаҭәеишьаӡомызт, аԥхьа аиаша аҳәара бзиа ибон.
Аԥхьатәи амшқәа рзы иабаҟаз абџьар. Дцоит Гәым-сҭаҟа Зураб Қәҭелиа командирс дахьыҟаз.
Наҭела Татшь-иԥҳа Мархолиа Даур раԥхьатәи ир-ҵаҩы лоуп, уахь снагарагьы зыбзоуроу лара лоуп. Ан лԥа даныҟам уи изку цәаҳәақәак анылбалак даара лгәы ҟәымшәышәхоит. Саргьы исҭахыуп анацәа ргәы арҟәымшәышәра. Наҭела лажәақәа рыла Даур ԥсыуаҵас иааӡаз арԥысын, иԥсадгьыли ибызшәеи бзиа ибон. Уи ус дыҟан азоуп аибашьрагьы дзацәхьамҵыз. Даур аҵара бзиа ибон, деилҟьан. Ииҳәаз ҳәан, ииуз уаҳа аҟаҵара аҭахӡамызт.
Ҳцәажәара иҽалаирхәуеит аибашьҩы, Даур ибзианы дыздыруаз Радион Қьецба: «Даур дҭәыцны ула дхызар дузхыхуамызт. Дыԥхашьаҩын, ауаҩы дизааигәан.
ИХЬӠ КАШӘАРА АҚӘӠАМ
БАЗБА ДАУР
ХЬЕРСОН-ИԤА
24.10.1974 ш. – 07.10.2001 ш.
Аибашьра ианалага уабиԥазаҵәуп ҳәа дҳархынҳәырц акырынтә ҳалагахьан, аха уи ихахьгьы иааигаӡомызт. Зураб Қәҭелиа ибаталион имҩаԥнагоз ажәыларақәа зегьы иҽрылаирхәуан. Уи иқәра иузаҵанамкуа ихы бзианы иааирԥшуан афронтаҿ».
«Аибашьра ианалага ҳԥа еибашьра дцеит, ҳара иҟаларызеишь ҳәа ацәшәарагьы ҳаманы аҩны ҳахын. Ус џьара лашыбжьык гаргьы ҳлымҳақәа кыдын агәашәахь. Оқсанеи Сусанеи ракәзаргьы рашьа ихӡыӡаауан, аб Хьырсон Қьаамын-иԥа иакәзар гәыла игон», илгәалашәоит Даур иан Лиудмила Платон-иԥҳа Арсиа-Базба. Уи иахьа лыҷкәын дшыҟамгьы ус џьара днеины дааирызшәа уажәы-уажәы агәашәахь дыԥшуан. Аиаҳәшьа Сусана лакәзар илцәыуадаҩхеит лашьа Даур изын ажәақәак аҳәара. Акызаҵәык илҳәаз, ҳаимырԥхашьеит ауп.
Аԥсадгьыл азы аибашьҩы Ремзи Хәарцкьиа иҳәоит: «Аибашьраан Даур аҭабиақәа дырҭатәан. Уаҟа илалаз ахьҭақәа ирыхҟьаны ӷәӷәала дычмазаҩхоит. Ихәшәтәра напы адыркуеит, аха зегьы башахоит. Уи ихы џьаргьы иԥхьаимкит. Абаталион акоманда иҟанаҵоз зегьы наигӡон гәыкала. Иахьа Даур Базба иаб иџьынџьаҿ инышәнап ҟаиҵеит. Иаҳәшьцәа Оқсанеи Сусанеи иахӡыӡаауеит уи иҳаҭгәын. Рани дареи ахәшҭаара дмырцәарц ихандеиуеит».
Даур (Сакәа) Хьырсон-иԥа Базба ианашьоуп «Агәым-шәаразы» амедал №107, 09.09.1998 шықәсазы Аԥсны Ахада В. Арӡынба инапы зну аусԥҟала. Даур ихьӡ кашәара ақәӡам.
Ҭамаз Коӷониа Аацытәи абжьаратә школ далгеит 1981 шықәсазы. Анаҩс иҵара иациҵартә еиԥш изыҟамлеит иԥсҭазаара. Игәамбзиара иахҟьаны уи иарратә уалԥшьа ахгара мап ацәыркуеит. Аибашьра иалагеит ҳәа аниаҳа иаразнак дцоит Гәдоуҭа аштабахь, нас Лиосик Цыгәба игәыԥ анеиҿкааха уи ашҟа, игәамбзиарагьы хьаас иҟамҵакәа иҩызцәа дынрылагылеит.
Аибашьра еибашьроуп. Аӡәы дҭахоит егьи динвалидны дааннажьуеит, аӡәырҩыгьы рыҩнаҭақәа наӡаӡа ашә акуеит, даҽа шьоукыхгьы аибашьра иалиааз ҳҵеицәа рабацәа рцымхәрас инагылоит. Ааи, ус ауп ишыҟоу аибашьра.
Коӷониаа рҭаацәара сара аибашьра ҟалаанӡагьы издыруан. Згәы ҭбааз, зчеиџьыка еснагь ихиаз, аилибакаара ахьыҟаз ҩнаҭан. Аб Шоҭа Коӷониа иакәзар ақыҭа анҭыҵгьы ирдыруа хаҵоуп. Уи Асовет Еидгыла ҳәа ианыҟаз акыр ақыҭа дазааԥсахьан. Аиаҳәшьа Нонна лакәзар ақыҭа Аацы ҳасабеилыргаҩыс акыр шықәса аус лухьан.
Ҭамаз Коӷониа аибашьра иалагаанӡа дзыхьӡаз аҭаацәа алалара ауп. Уи иԥшәма милаҭла дагрыуоуп. Гәдоуҭа араАГӘЕИЛГА
ҬАМАЗ
КОӶОНИА ҬАМАЗ
ШОҬА-ИԤА
09.12.1963ш – 05.09. 1994 ш.
ион «Дружба» ҳәа иахьашьҭоу аҟны лаб дынхон. Лҭаацәаа, аб, аишьцәа зегьы Анцәа ишиҳәара иҟаз ҭаацәаран. Инеза Есиава ус ауп ашәҟәы дшану, аибашьраан лашьцәа рымаҳә Ҭамаз ивагыланы еибашьырц абџьар шьҭырхит. Нас агәылацәа Аԥсны шәалҵны шәца ҳәа идәықәырҵоит. Ҭамаз аибашьраҿы афронт шьаарҵәыра дналагылеит, уи иԥшәма ԥҳәыс Инеза лхәыҷқәа Анжелеи Адамыри лыманы лаб иҩнахьы дхынҳәуеит, инымхарц лаб иҩны ахала.
Аибашьра цон. Ана-ара абомбақәа каҳауан. Ишәар-ҭан. Инезагьы илымдыркәа иҟамызт аибашьра шыхә-маргамыз. Лысабицәа лыманы лассы-лассы бжьык аагар лыла ҭырхаха агәашә ахь дыԥшуан. Лыԥшәма Ҭамаз еиԥш деибашьуан лабхәында Леонидгьы. Аҩнаҭа аиҳабы Уасил иакәзар афронт дацхраауан афатә-ажәтә зҳәаз еиԥш аибашьцәа ирызнеигон. Нас ахәцәа ралгараҿгьы ацхыраара ҟаиҵон. Раб Шоҭа Зиа-иԥа иқәра шмаҷмызгьы иԥа Уасил дивагыланы ахәцәа афронт иалыргон.
Аиашьа Уасил абар иашьцәа Леониди Ҭамази рзы ииҳәо: «Даараӡа исцәыуадаҩуп сашьцәа рзы ажәа аҳәара, иахьа акыр аамҭа шцахьоугьы. Леонид дыԥшыхәҩын Гәымсҭатәи афронт аҟны. Ҭамазгьы Гәымсҭатәи афронт аҿы дыҟан. Леониди Ҭамази ԥшрала ирыцназгоз маҷын. Аҭыԥҳацәа реиԥш ирылан ацқьара. Ҭамаз игәы ԥшқан, Леонид уи шьҭахьҟа ацашьа издыруамызт, уи даҽа ҟазшьан имаз. Ҭамаз абџьар шьҭыхны афронт ахь данца, азныказы оумашәа иаҳбеит. Урҭ акызаҵәык гәҭакыс ирымаз лассы Аԥсны аӷа иалцара акәын».
Иахьа Коӷониаа ари аҩнаҭаҿы ахьӡи ахьымӡӷи знапы иану аҭаца еиҳабы Гәында Иасон-иԥҳа Бебиа абар лабхәындацәа шылгәалашәо: «Сара ари аҩнаҭахьы санымҩахыҵ Леониди Ҭамази хәыҷқәан, ашкол ахь иныҟәон. Аибашьра ианалага ҽнакгьы аҩны итәаны исымбеит. Ус иаабжьаршәны иааргьы рҽааԥсахны еиҭах иҩны рҩызцәа инрышьҭалон. Урҭ ауаҩы изааигәан. Сара еҳәшьаҵас акәын сшырбоз».
Ҭамаз, иашьа Леонид еиԥш, Гәымсҭатәи афронт аҟны имҩаԥыргоз ажәыларақәа зегьы ихы рылаирхәуан. Ус шакәу агәра умгарц залшомызт Лиосик Цыгәба уаниҿ-цәажәалак.
Ҳбаталион аҟны аишьцәа рхы бзианы иаадырԥшуан. Имҩаԥаҳгоз ажәыларақәа зегьы рҿы гәымшәа еибашь-цәаны, еснагь аԥхьа игылан. Насгьы дара аишьцәа дара-дара аихылаԥшра рыман. Леонид данырхә Ҭамаз даара игәырҩон. Уи иабхәараа милаҭла ишагырцәазгьы дрыдгылаӡомызт, урҭ лассы рыхцара акәын игәы иҭаз.
«Аибашьраҿы дҭахоит Ҭамаз иашьа Леонид. Уи данҭаха ашьҭахь, даара игәы каҳауеит. Дмыцәаӡакәан иршон, дгәырҩон. Аҭаацәа зегьы ҳшышьҭаз, ҳгылаанӡа иара Дружбантәи Аацы дааны анышәанҭра дадтәалан», -илгәалалыршәоит аиаҳәшьа Нонна. Лиончик ишықәс 14 мшы шагыз, уи ибаҟа ааганы ақәыргылара дшаҿыз Ҭамаз Коӷониа амҩатә машәыр иахҟьаны дҭахоит. Аҩнаҭаҿы еиҭах иҟалоит арыцҳара. Аиашьа ицәыӡра имцашоуроуп, ҩбаны ианыуцәыӡуа уи ашоура даара иӷәӷәахоит.
Ҭамаз Коӷониа имыӡит иҵәҩаншьап, уи иԥа Адамыр иахьа дҭаацәароуп, ирызҳауеит аԥеи аԥҳаи Николи Никитеи. Анжела лакәзар длааӡоит аԥа Багдасар. Инеза лакәзар лхьаа хызҽуа лмаҭацәа роуп, уи ус шакәу агәра ҳлыргеит ҳаиҿцәажәараан. Нас, иилааит, ирызҳалааит Никольи Никитеи реиԥш иҟоу аҵеицәа зхы иақәиҭу Аԥсынраҟны!
Гиви Гаргь-иԥа Кәыҵниа диит март 26, 1960 шықәсазы Аацы ақыҭан Гәдоуҭа араион анхаҩцәа Гьаргь Сума-иԥа Кәыҵниеи Ҭамара Еснаҭ-иԥҳа Барцыци рҭаацәараҿы.
Аҩнаҭаҿы ахшаара рацәа рааӡеит. Ааӡара, алеишәа, аилибакаара, аизыӡырҩра, ачеиџьыка абарҭқәа зегьы аҩнаҭаҿы ԥҟа-раны иҟан. Анцәа ишиҳәара иҟаз аҭаацәара рыԥсҭазаара аибашьра аԥырхагахартә иҟалеит.
Аибашьра раԥхьатәи амшқәа инадаркны х-ҩык аишьцәа: Гиви, Роман, Баграт абџьар шьҭырхуеит. Аибашьраҿы аишьцәа џьарак еицыҟалартә ирҭахымхеит, избанзар аибашьра, еибашьаран аӡәы ихьуа даҽаӡәы ибаны ирҭахымхеит, аишьцәа изларыӡбаз ала хаз-хазы иҟаз агәыԥқәа рыҽҭарҩит.
Гиви Гьаргь-иԥа Кәыҵниа абџьар имаӡамызт раԥхьатәи амшқәа рзы, усҟан абџьар аиура цәгьан азы Бамборатәи архәҭаҟны дцаны бџьарқәак рыԥшаара илшеит. Нас даауеит Ешыраҟа аминамиоттә взвод аҟны. Аԥхьа командирс дыҟан Зураб Қәҭелиа, комиссарс Хәыма Оҭырба, Гиви еибашьҩын. Гиви аԥсҭазаараҿы зҟазшьа бзиаз, зхы пату ззақәыз хаҵан. Ахәыҷқәа бзиа ибон, иҭаацәа рзын дыбзиан. Ицәымӷын аҩнаҭаҟны
ИМЫРԤХАШЬЕИТ
КӘЫҴНИА ГИВИ
ГАРГЬ-ИԤА
26.03.1960 ш. – 03.05.2009 ш.
ианзеилибамкаауаз. Абыргцәа пату рықәиҵон. Ихшеит х-ҩык ахәыҷқәа. Иԥҳа еиҳабы Мрамза лакәзар лхаҭа иахьа дануп, длааӡоит аԥа. Аиҵбацәа Мзиеи Алхаси ракәзар Аацытәи абжьаратә школ аҟны аҵара рҵоит.
1979-1981 шықәсқәа рзы Гиви Кәыҵниа Асовет Еидгылаҿы арратә уалԥшьа ихигоит аракетатә архәҭаҟны ақалақь Архангельск аҟны. Аԥсуа рԥыс араҟагьы иааирԥшит аҟазшьа бзиеи адырреи. Иарратә уалԥшьа шихыигаз еиԥш уи даауеит Аԥсныҟа. Дук мырҵыкәа аусура далагоит Гәдоуҭатәи аԥсшьарҭатә ҩны «Аԥсны» аҟны (Гудаутский пансионат «Аԥсны» база отдыха промстрой СССР) машьынаныҟәцаҩыс.
Аибашьҩы Гиви Кәыҵниа ицеибашьуаз Рауф Агәмааи Хәыма Оҭырбеи еицҿакны ирҳәоит: «Гиви ԥсабарала иҭынчыз уаҩын, аха аибашьраҿы убас дыӡрыжәны дҟалеит, ԥсуак дҭахацыԥхьаӡа игәы еибафон, аӷа хаха дигәыдлон, ҭынч ҳаатәаргьы иуӡомызт, ҳгәы шьҭызхыша акы лафны иҳаиҳәон».
Кәыҵниаа рҭаацәараҿы аиашьа Баграт аибашьраҿы дҭахоит. Агәырҩа ду зауз ари аҭаацәара ирыхьыз рзымхошәа иҽишьуеит аиашьа Џьамбул. Ас еиԥш иҟаз агәырҩа зызхымгаз ан Ҭамара Еснаҭ-иԥҳа Барцыц иаалырҟьаны лыдунеи лыԥсахуеит. Џьамбул диҭынхоит аԥа Саҭбеи, иахьа Аҟәатәи арратә училишьче аҟны аҵара зҵо.
Рома Кәыҵниа Гиви иашьа иоуп. Абар уи иашьа изы ииҳәо: «Гиви ашәара издырӡомызт, адәахьи аибашьреи изеиԥшхеит. Абырг пату изиқәын. Иман ачеиџьыка, иҩызцәа рзын ихы хиҵәон. Бзиа ибон аишәачара ҳанахатәоз аҭамадара. Иара убас бзиа ибон ашәҟәыԥхьара. Гиви хьымӡӷыс иԥхьаӡон аибашьра ааныжьны абналара. Иара идагьы ус иҟаз рацәаҩын. Ус зны-зынла ҽыԥсахра ҳәа аҩныҟа ҳанаалоз ҳаиқәшәалон. Ҳара ҳахьынхо Алра ԥсыуаауп зегьы, аҩны атәара даара ԥхашьарас ирыԥхьаӡон. Ҽнак аишьцәа ҽыԥсахра ҳәа ҳахьааиз, ҳаиқәшәеит, ҳан рыцҳагьы зегьы ҳаизганы ҳанылба, лгәы иаахәаны «уажәгьы знык сеиқәхеит» лҳәан даақәыԥсынчҳаит».
Аиашьа иҭахара даара игәырҩа хьанҭоуп, ихьанҭоуп иара убас аибашьра зегьы ихганы нас аибашьра ашьҭахь машәырла иҭахара. Аибашьраҿы сҭахоит ҳәа иара ихахьгьы иҟамызт уи. Знык Аԥсны аҭарцәра акәын дызхыццакуаз, иҭаацәарахь ахынҳәра даара ирҭахын. Аҩны изԥшын иԥшәма Фатима Аҩӡ-ԥҳа, х-ҩык ихшара.
Иабаҟаз аибашьра ашьҭахь аԥара, ицәгьан ахныҟәгара. Иман ихатәы трактор «Беларус». Итрактор ала ақыҭа зегьы ацхыраара риҭон. Џьара былтәык изҭарҭәон акәымзар ирымаӡамызт аԥара, ирыцҳаишьон. Урҭ ахҭысқәа иахьагьы иргәалашәоит иҩызцәа, ақыҭауаа. Уи дахьыҟазаалакгьы аҩны-адәны зҳәаз еиԥш еснагь иара иламыс, иҟазшьа рыла иԥсуара ааирԥшуан.
Иахьа Гиви Гьаргь-иԥа Кәыҵниа дшыҟамгьы, раб иҟамзаара рнымԥшырц анреи абреи иацу аџьабаа шылзымариамгьы, дхандеиуеит аҩнаҭа ахьӡи ахьымӡӷи ныҟәго Гиви иԥшәма Фатима Аҩӡ-ԥҳа, Аацы Кәыҵниаа рабацәа рџьынџь дахыуп. Лабхәа Гьаргь Сума-иԥа иакәзаргьы, иԥҳа леиԥш дибоит.
Гиви Кәыҵниа маи мза 3, 2009 шықәсазы иашьа Ромеи иареи шаауаз амҩатә машәыр иахҟьаны дҭахоит. Рома иакәзар усҟан иауз ахәрақәа ирыхҟьаны акыраамҭа ахәшәтәырҭақәа рҟны иҽихәшәтәуан, иахьа дҭаацәароуп. Уи изкыу аматериал даҽа даҟьақәак рҟны ишәыдызгалоит. Аибашьҩы Гиви Гьаргь-иԥа Кәыҵниа ианашьоуп «Агәымшәаразы» амедал. Иҭаацәеи дызҭахыуи имырԥхашьеит. Урҭ ргәаҵаҿ даанхоит еснагь.
Мархолиа Анзор деибашьуан Гәымсҭатәи афронт Витали Смыр ибаталион аҟны. Уи гәымшәаҩык ҳәа дрыԥхьаӡон иҩызцәа. Акырынтә саргьы Мархолиаа рҟнытә иӡбахә саҳахьан.
Аҭаацәа еиқәшәа ҳәа иԥхьаӡан Анзор дызлыҵыз аҩнаҭа. Уи иани иаби Виқтор, ран Шьушьана Аҩӡ-ԥҳаи ирыхшоит хә-ҩык ахшара. Аишьцәа Мераб, Гена, Анзор ҽнакала абџьар шьҭыхны ашҭа инҭыҵуеит. Ажәак еибызымҳәацыз Виқтори Шьушьанеи ҿымҭ анцәа иҳәо инатәеит. Аишьцәа хацәнамырха аӷа инеиҿагылеит. Зыԥсадгьыл агәаҟра иҭагылаз, згәы еибафоз Анзор абаталионаҿ иреиӷьыз аибашьҩы ҳәа дыԥхьаӡан. Уи дрылахәын абаталион имҩаԥнагоз ажәыларақәа зегьы. Далахәын хашҭра зқәым март 15-16-тәи иманшәаламхаз ажәыларагьы. Аибашьра адәаҿы аӷацәеи ҳархәҭеи реиҿагылараан, аҩнқәа шҭадырцәуаз ахәра ӷәӷәа иоуит. Уи иԥсҭазаара далҵаанӡа Наҭела Мархолиа-ԥҳа илеиҳәеит: «Сара Ремзик (Алик) Мархолиа иԥсы схоуп иахьа. Аӷацәа санырхә ашьҭахь урҭ дрышьклахысуа срылигеит, нас иаргьы дырхәит. Гәымсҭа аӡы иҟәаҟә сықәыжьны сыригоит иаргьы дышхәыз. Нас ҳҩызцәа ҳгәарҭоит, ацхыраара ҳарҭоит».
ИРАЦӘАН ИГӘҬАКҚӘА
МАРХОЛИА АНЗОР (ПЫКА) ВИҚТОР-ИԤА
27. 03.1969 ш. – 29.11.2011 ш.
Иахьа Анзор Мархолиа изкны аматериал инеиҵыхны изҩыртә аҭагылазаашьа смоуит. Избанзар иҩызцәа ицеибашьуаз ацәажәара рцәуадаҩхеит, иашьцәеи иаҳәшьцәеи ҳаиқәшәартә рхы дмырманшәалеит. Акызаҵәык уи иӷьаҵәы-ӷьаҵәуа иашьҭалаз Наҭела Мархолиа-ԥҳа лоуп. Уи лажәақәа роуп схы иасырхәаз.
Анзор изнапык ада шимамызгьы аибашьраҿы ихы бзианы иааирԥшит. Уи Аиааира даԥылоит Аҟәа.
Аибашьраҿы илалаз ахьҭа иахҟьаны Анзор агәам-бзиара изцәырҵит. Иԥсҭазаара далҵит ноиабр мза 29, 2011 шықәсазы. Ианашьоуп «Агәымшәаразы» амедал.
«Ҳахшареи ҳареи иҳабаргәызеи ҳәа Анцәа ишиҳәара ҳаҟамзи. Ҭамаз, Ҭенгиз, Замира. Ҳахшара рзын ҳаԥхашьартә ҳаҟамызт. Раби сареи Анцәа ҳиҳәон иҳа-дихьчаларц, аха иаҳзамуит умҳәозар», дынҭгыла-ааҭгыло дсацәажәон Еҭери Жьи-ԥҳа.
-Аибашьра ҳгәаҳҽанӡамкәан иалагеит. Ҳԥацәа Ҭамази Ҭенгизи ашҭа инҭыҵит, ицеит рҩызцәа рахь афронтахь. Ҳара аҭаацәа ҳгәы ҭынчымызт, ҳгәы злаҭынчхозеи ана-ара аҷкәынцәа шьны иааргон. Ҿааихак ҟамҵакәан игон ахысыбжьқәа. Ҳаицәхҟьаны ҳҟалеит, зны-зынла рҽааԥсахны ишгылаз ҿаҵақәак лбааданы, еиҭах иццакы-ццакуа рҩызцәа инарыхьӡон.
Ан Еҭери инлымданы ҿааиҭит аб Арзаабеи.
Дад, иақәгәыӷуадаз ас еиԥш аус, насгьы ҳхала ҳажәымҭыҽха ҳаанхоит ҳәа. Иахьа ԥсҭазаарас иҳамоу ҳмоҭацәа роуп. Урҭ рыла ҳхы ҳҟажоит. Аибашьраҿ дҭа-хоит ҳԥа Ҭамаз. Иҟаҳҵагәышьоз, иҳалшоз. Ҳгәыӷрақәа зегьы здаҳҳәалоз Ҭенгиз иакәын. Иақәгәыӷуадаз аибашьра зегьы ихганы нас амҩатә машәыр иахҟьаны дҭахоит ҳәа. Ҭамаз данҭаха ашьҭахь, ҳгәы шьҭихуан, шәымшәан
АМАИОР ИЧЫН ЗМАЗ
МАРХОЛИА ҬЕНГИЗ АРЗААБЕИ-ИԤА
25.03.1963 ш. – 29.05.2002 ш.
сара сыҟами ҳәа ҳгәырҩақәа ҳхаиршҭырц даҿын. Уи иашьа иҟамзаара шицәуадаҩыз ҳирдыруамызт.
Ҭенгиз Мархолиа 1980 шықәсазы далгоит Аацытәи абжьаратә школ. Анаҩс дҭалоит Аҟәатәи аиндустриатә техникум. Уи қәҿиарала дшалгаз еиԥш иԥхьоит иарратә уалԥшьа анагӡаразы. Амшынтә флот ақалақь Мурманск аррамаҵура данахысуаз уи аԥсуа арԥыс ихы ааирԥшит ааӡара бзиа злази агәырҵҟәыл бзиа змази аӡә иакәны. Уи арҵабыргуеит иҭаацәа иахьа ҳамҭак ирзаҩызаны ирзынхаз Мурмансктәи архәҭаҟнытә акомандир иааишьҭыз ашәҟәы. Уи иахьа рҭаацәатә альбом иагәылоуп. Ари аҩнаҭа саналанагала Ҭенгиз арратә уалԥшьа ихигон. Сара сабхәында иаҳәшьак леиԥш сибон, сшьапы џьара икыдҟьар ҳәа дшәон, ус дыҟамызҭгьы акгьы имыхьыр ҟаларын. Ишԥасҳәари, анышә иагаз иоуп акәымзар аӡәгьы акгьы ихьуам, уи агәалашәараҿы наӡаӡа даанхоит. Даараӡа сабхәарааи сареи аҟәымшәышәреи аилибакаареи ҳабжьоуп. Иахьа иԥшәма Лена лакәзар, уигьы еҳәшьаҵас дысзыҟоуп. Ҳхәыҷқәа агәыбылра рыҵоуп, ҳаиҭанаиааиуеит. Ҽнак еибамбар рзычҳауам, илгәалашәоит аҭаца Шьазина Тәан-ԥҳа.
Мархолиа Ҭенгиз Арзаабеи-иԥа аибашьра ҟалеит ҳәа аниаҳа, иашьцәа днарывагылеит абџьар ааԥшааны. Уи дыҟан актәи авзвод абжьбатәи «мотострелковаиа рота» ҳәа изышьҭаз аҟны.
Ҭенгиз Мархолиа аибашьра ашьҭахь аус иуан Ареспублика Аԥсны ашәарҭадара Аҳәынҭқарратә еимадараҿы. Иман амаиор ичын. Иԥшәма Елена Носковеи иареи ирыхшеит ҩыџьа ахшара Кристинеи Алинеи. Дҭахоит маи мза 29, 2002 шықәсазы амҩатә машәыр иахҟьаны.
Ламысцқьала иааӡаз, агәырҵҟәыл бзиа змаз, агәымшәа зызҭаз, зыԥсадгьыли зуаажәлари ирпатриотыз, аҭынч ԥсҭазаара зҭахыз, аиааира аагаразы зшьа казҭәахьаз, аџьабаа ду збахьаз дреиуан Алик (Ремза) Татшь-иԥа Мархолиа.
Мархолиа Татшь Абзагә-иԥеи Ахба Зоиа (Цица) Иосыф-иԥҳаи ирааӡеит быжьҩык ахшара бзиа. Х-ҩык арԥарцәеи, ԥ-шьҩык аҭыԥҳацәеи. Урҭ рыԥсадгьыл иапатриотцәаны иаԥсуа цқьақәаны иҟан.
Аҭаацәа зегьы иреиҵбыз Алик, ҭаацәала ихӡыӡаауан еснагь. Уи инамӡаша агар дазкуам шырҳәо еиԥш деилҟьан, дхаан, арыцҳашьара илан. Уи даныҩеидас Аԥсны имҩаԥысуаз аполитикатә еибарххарақәа дрылахәын. Алик Аацытәи абжьаратә школ даналга ашьҭахь арратә уалԥшьа наигӡон Казахсҭан ақалақь Семипалатинск. Уантәи даныхынҳә аус иуан Афон ҿыц, нас Аҟәа автоинспекторс, насгьы аҵара дҭан автоинспекторцәа рҵара иахацырҵуоз Аҟәатәи атехникум.
Иара убас 1998 шықәса рзы Гал ииуль азы имҩаԥысуаз ақырҭцәеи аԥсуааи реиҿагылараан, аанда иалагылаз
АԤСАДГЬЫЛ АШӘАРҬА ИАНҬАГЫЛА
ДГЫЛЕИТ ДАӠӘЫКНЫ
МАРХОЛИА АЛИК
(РЕМЗА) ТАТШЬ-ИԤА
04.09.1958 ш.-19.01.1998 ш.
аиха аалԥааны ҳаӷацәа аӡә длаишьҭхьан, аха ишьҭахьала даҽаӡәы ахәра ӷәӷәа ииҭеит. Ааха ӷәӷәа шимазгьы ихы ҿаҳәаны деиҭагьежьны зегь ахьгылаз ижәлар днарылагылеит.
Алик еиԥш иааӡаз изы ишԥалшоз нас даҽакала ихы ааир-ԥшырц. Ижәлари иԥ-садгьыли ашәарҭа ианҭагыла аҽныҵәҟьа иаразнакгьы абџьар шьҭызхыз иреиуоуп гәараҭак еицҭанхоз аишьцәа рыҷкәынцәа: Алик, Зурик, Руфбеи, Нурбеи, Руслан Амархолиақәа.
Нанҳәа 14 аҽны Гәдоуҭа аурысқәа рыштаб аҿы абџьарқәа аарымхны, ауха Аҟәаҟа ицеит Аацаа 14-ҩык рҽааидкыланы еиҳабыс иҟаз Цугба Лиосик Мсураҭ-иԥа инаишьҭаланы. Убарҭ рахьтә 6-ҩык аишьцәа Амархолиақәа ракәын. Урҭ шәхьаҵ ҳәа анрарҳәа, нанҳәа 17 рзы Гәдоуҭантә Ешыратәи афронт ахь иааит. Уаҟа аҟәара инықәтәеит аацаа рыҷкәынцәа аӡәырҩы Алик иашьцәагьы убраҟа ирыцны.
Аӷацәа ртанкқәа хыҵны ианрылалозгьы, ргәы мшәакәа атанк иаҿагыланы аибашьра иалагеит. Аӷа бааԥс иаарласны аԥсуа жәлар дызларылгашаз аӡбара дадхаломызт, аҳаирпланқәа халаҵаны икылкааны дреихсуан. Нанҳәа 18 рзы аацаа ахьтәаз аҭыԥ аҿы арԥжәага рылаҳаит. Убраҟа раԥхьатәи алԥсаа Ҭраԥшь Борис дҭахоит.
Абаталионқәа еиҿыркаауа ианалага, аацаа рыҷ-кәынцәа рҽыршеит. Џьоукы уаҟа иаангылеит. Џьоукы Шьроматәи ашьхахь ихалеит. Алик дызлаз архәҭа Алада Ешыратәи афронт аҿы 3-тәи абаталион 7-тәи арота Смыр Витали командирс дызмаз акәын. Ремза аибашьраҿы иааирԥшыз афырхаҵарақәа ртәы зҳәо икомандаҟаҵаҩцәа еиқәдыршәаз ашәҟәы аҟны иаҳәоит:
Алик ихәыз ишьапгьы цқьа аӷьаха аиуаанӡа Аҟәа ахақәиҭтәра, иара убас Кәыдры иахьеиԥылоз арқәа наҟ-ааҟ, иара убас Егры Аиааира даԥылеит.
Алик иааирԥшыз игәымшәареи ифырхаҵарази ианашьан «Агәымшәаразы» амедал.
Алик иҳәалон: аибашьра зегьы аҿы хашҭра ақәым иаҳхаагаз ахьҭа, аҷыхь, аӡырҩаш, аӷа ихымца ала аҭаԥшра уҳәа ирацәаны, аха сара хашҭра сзақәым Кәыдрытәи архәҭақәа реиԥылара, Амрагыларатәи Амраҭашәаратәи архәҭақәа ҳанеиԥылоз. Наҟ-ааҟ ҳаиҿаԥшуан, џьоук ҵәыуон, џьоукы гәырӷьон ҳахьеибабоз. Ижәла сыздыруам аха Очамчыратәи еибашьҩык Кәыдры ацҳа дықәтәаны дҵәыуон. Убри ахаан исхашҭуам, иҳәон иара. Ахаҵа дзиуа ахаҵараз ауп… Ауаҩы илахь иану дақәшәоит.
Март 15-16-тәи ажәылараан ицырхәыз иҩыза Мархолиа Анзор иҳәалон: Сара Алик иԥсы схоуп, иара илоуп иахьагьы адәы сзықәу. Иԥсы сакәыхшоуп, иеиҵбацәа ҳрыцҳашьаны иара иҽаҿаижьуан. Марттәи ажәылара
Мархолиа Алики Мироди Ԥачалиеи
бааԥсы аан Гәымсҭа иҭыбганы илеиуаз аӡы ҳарны, аӷа ихымца ҳалаланы ҳадҵа анагӡараз ҳнеиуан аминатә дәы ҳақәланы. Ус ҩнык рыцқьаны ҳныҩналеит, уа ҳдәылҵуаны еиԥш аӷацәа ҳақәшахьан амацәаз ҳҭакны. Алик ус ҳаиҳәеит, сара сгыланы шәсыхьчалоит шәара шәца ҳәа! Иара аӷацәа дгыланы дреихсуан, уаҟа напышьашәала ҳаилалеит, иаргьы саргьы ҳархәит аха ҳрылҵит, даргьы бзианы изымцеит. Нас ҳаибакеибашьҭуа ҳдәықәлеит, аҩызцәа ҳаицәхҟьеит, аӷацәа ишаҳгәыдырҵоз ҳара аминақәа ҳархысны, ашьа рацәаны ишсыцәцазгьы умшәан ҳәа сыхәра ҿаҳәаны сырҳәазаны сааигон иаргьы дышхәызгьы. Амш бааԥсын, Гәымсҭа атанк зыруамыз, аха уԥсы уанақәԥшлак ушԥаҟало, сара сызнапык сыхәомызт, иара изшьапык ихәомызт. Гәымсҭа ҳныӡхылеит, зны сицәагон, нас иара даманы ицо, нас самхуа, хыхь аӷацәа ишҳақәрыжьуаз ҳарибаган, аҟәара ҳнықәҳаит, ҳаԥсахәагақәа ҭаны ҳара ҳтәқәа март 18 рзы ҳарбан, ҳаԥсы еиқәдырхеит. Агоспиталь ахь ҳаргеит. Ҳҭаацәа, ҳҭахеит, Алик дҭахеит иԥсыбаҩ ҳауазар ҳәа аишьцәа еицыз Гәымсҭа ирны иааргеит ҳәа ргәы ишҭаз гәырӷьаҿҳәаша рырҭеит. «Ауаҩы дызлаҳәоу дагоит», иҳәон Анзор еснагь, Алик инышәынҭраҿы лассы-лассы дахьааилоз.
Алик аҭынч ԥсҭазаара, ахақәиҭра, ахьыԥшымра игәы-иԥсы, ишьацқьа зқәиҭәаз иԥсадгьыл аус азура далагеит. Уи Аҟәа ақалақь аҿы автоинспекторс дыҟан. Алик дахьыҟазаалак бзиа думбар залшомызт убас Анцәа илаиҵахьан ахаара агәыбзыӷра, аламыс. Зегьы бзиа дырбон. Дыҟамиижьҭеи ҽнак аӡәы иӡбахә имҳәакәа ҟамлацт.
Алик хәыҷык ишьапы данықәгыла, ҿыц аԥсҭазаара игәы азыҳәо, аибашьра изыннажьыз ахәрақәа анӷьа динасыԥхеит аԥсуа ҭыԥҳа еиҿамс 4-тәи акурс астудент географиа афакультет иҭаз Аиба Оқсана Гьаргь-иԥҳа.
Арҭ рҩыџьагьы ирмеигәырӷьоз дарбаныз иҟәбаҟәшәо, даргьы рхы иақәгәырӷьо рыхәҷы ԥшӡа Саманта драаӡон. Оксана аҵареи лыхәҷы лааӡареи еилагӡо еицхыраауа рыԥсҭазаара наргӡон игәырӷьаҵәа…
Нас… ианвар 19, 1998 ш. аӷа ихымца иазымгаз ауаҩы амҩатә машәыр ӷәӷәа дақәшәан дҭахеит.
Иахьа ирызҳауеит иԥҳацәа Самантеи Амандеи иара збара зааӡара дахьымӡаз зхы иақәиҭитәыз иԥсадгьыл аҟны.
Алик иԥҳацәа рыԥсадгьыл иаԥсаны ԥсуала илааӡоит апатриот ран Аиба Оқсана. Раб изгәдуны ицәажәоит, иара дшырзымдыруагьы. Раб дфырхаҵан, фырхаҵарала иԥсадгьыл ихьчон…
Алик Мархолиеи Оқсана Аибеи.
Хаҭала сара ари аҭаацәара сыздыруамызт, дсыздыруамызт иара убас сцәаҳәақәа зызку «Аԥсны Афырхаҵа» Рыжикгьы. Ааи, ус акәын уи ишиарҳәоз сзызҵаауаз зегьы. Ҳфырхаҵа изкны аматериалқәа шеизызгоз еилызкаазгьы зегьы еицҿакны ирҳәоз акы акәын: уи дшан Аԥсадгьыл азын, уи дазыманшәалан аибашьра ҳәа. Ари ауаҩы хаҭала дшысзымдыруазгьы иқыҭа Аацы санаҭаа ақыҭауаа исарҳәаз ажәақәа рышьҭахь убас ацәанырра сауит, ари аҭаацәареи сареи наџьнатә аахыс ҳаибадыруазшәа, насгьы иара Рыжик фырхаҵаҵас сыбла дыхгылан.
Аҟәа ақалақь Картозиа имҩа ду аҩны №3 ауада №19. Араҟоуп дахьынхо Нури Леонти-иԥа иԥшәмаԥҳәыс Черқьезиа Донара Шьоҭа-иԥҳа. Уахь сналыԥхьеит аԥшәма ԥҳәыс. Ашә аҵәҵәабжьы заҳаз иаалыртуеит аԥшӡара иакны, ишәҭышха аинҭәыларамҩа иану, 19 шықәса зхыҵуа Нури иԥҳа Милана Оҭырба. Иахьагьы ашәы еиқәаҵәа ада маҭәа зшәызымҵац Донара сызханеиз, сызҵаарақәа рҭак аҟаҵара лцәыуадаҩны даасҿаԥшит. Аҭӡы икыдыз апатреҭ ашҟагьы днаԥшит, аҳәара даара ицәгьоуп, уи уалагар аҳәара шәҟәыкгьы иазкәам. ДонаРЫЖИК
ОҬЫРБА НУРИ
ЛЕОНТИ-ИԤА
16.06.1962 ш. – 26.09.1996 ш.
реи сареи ҳаицәажәара инагӡаны ианысҵоит, ахә зшьо шәара аԥхьаҩцәа шәоуп.
Нури Леонти-иԥа Оҭырба диит ииун 16, 1962 шықә-сазы Аацы ақыҭан Гәдоуҭа араион Леонти Оҭырбеи Зулиа Гыцбеи рҭаацәараҿы. 1979 шықәсазы уи далгоит Аацытәи абжьаратә школ. 1980 шықәса инаркны 1983 шықәсанӡа уи Асовет Еидгылаҿ иарратә уалԥшьа ихигон хышықәса ақалақь Севастополь амшынтә флот аҟны. Анаҩс уи дҭалоит Аҟәатәи ахәҳахәҭреи ахәыҟаҵареи рзы аучилишьче. Аибашьра Аԥсны иалагаанӡа аус иуан Афонтәи ахәҳахәҭратә ҟәшаҿы еиуеиԥшым аусхкқәа рҟны. Нас иарӷьажәҩа иҳалҳәон:
Рыжики сареи ҳаибадырит Гәдоуҭатәи акультура ахан аҟны акьыԥхьразы акурсқәа рҟны аҵара анысҵоз. Ҽнак ҳаибабеит, уи аҽны ҳаибагеит, уи амш март 29, 1988 шықәса акәын. Нури аӡәгьы иҳәаӡомызт, зегьы Рыжик ҳәа акәын изырҳәоз азын саргьы ус акәын ишиасҳәоз. Ҟазшьала даара дыбзиан, дгәыблыҩын, хара ихәцуаз аӡәын. Даараӡа бзиа ибон ахәыҷқәа.
Аибашьра Аԥсны иалагаанӡа Рыжик усқәак рҵыхәала Урыстәылаҟа дцаны даҟан. Аибашьра ишалагаз шиаҳаз еиԥш уаҟа дахьыҟаз инхоз аԥсуаа гәыԥҩык ицны шьхала мацара Аԥсныҟа иаауеит. Уи аҩныҟагьы ааиха имоуӡакәан деихоит, иҩызцәа рахь дцоит. Сара усҟан ахәыҷқәа сыманы Аацыҟа сыҟан. Иаразнак уи далалеит Витали Смыр игәыԥ. Ноиабр 23, 1992 шықәсазы уи иҽалаирхәуеит Шьроматәи раԥхьатәи ажәылара. Агәыԥқәа ракәын аԥхьа иҟаз, нас абаталионқәа ҟарҵоит. Агәыԥ аҟны Рыжик илшеит аӷа итехника иҟәыбаса ақәҵара. Уи дыгранатомиотчикын. Шьроматәи ажәылараҿы иааирԥшыз агәымшәаразы уи дҟарҵоит агранатамиотчикцәа ргәыԥ аҟны командирс.
Аԥсны аҭоурых адаҟьақәа рҟны наунагӡа ианхалеит март 15-16-тәи, 1993 шықәсатәи ажәыларақәа. Ари ажәылара далахәын Рыжикгьы. Уи Гәымсҭа аӡҵааршә
дырны днеиҿагылеит аӷа. Ари ажәылараҿы иоуит ахәра. Ихәра цқьа ихәышәтәаанӡа ахәшәтәырҭантәи дхынҳәуеит иҩызцәа рахь. Иҩызцәа далырхуеит авзвод аҟны командирс.
1993 шықәса ииультәи ажәыларақәа раан хатә-гәаԥхарала Рыжик аӡы дырны аӷа диҿагылоит. Уи гәҭакыс имаз дара рахь дхьарԥшны, Аладатәи Ешыра аихамҩа азааигәара аӷа рнапаҿы иаагара акәын. Араҟа арота акомандир ахәра иоуит. Ари аҩыза ахҭыс аныҟала Рижик ихахьы игоит аҭакԥхықәра. Араҟа Рыжик иҩызцәеи дареи ирылшеит 7-цырак аӷа итехника абжьыхра, насгьы гәыԥҩык рыԥсы шҭаз иҭҟәаны ргара. Ари ажәылара ашьҭахь Рыжик дҟарҵеит Витали Смыр ибаталион аҟны ихаҭыԥуаҩыс. Сентиабр мзазы Учхоз ҳәа иахьашьҭоу аҭыԥ аҟны иара иҟаиҵаз адҵала иҩызцәеи иареи ирылшеит аӷацәа ижны иахьҭатәаз хысрада рнапаҿы раагара.
Рыжик аибашьра ахьынӡацоз дааины иҽааԥсахны деиҭацахуан акәымзар, уахыкгьы дҳаламтәеит. Уи ихыНурик Оҭырбеи иԥҳа Мадинеи
иԥсы зегьы уахь акәын иахьыҟаз. Иареи сареи 8 шықәса роуп ҳахьеидынхалаз. Иҳахшеит ҩыџьа ахәыҷқәа. Рыжик сара сыдагьы дрыԥхеит иҩызцәа зегьы иқәлацәа. Иара данҭаха ашьҭахь исыхьыз смыхьыр даара зхы иақәгәырӷьо аԥҳәыс ҳәа схы сыԥхьаӡон. Аха ус иҟаимҵеит ҳазшаз. Аԥхьаҩцәа, Рыжик ихәыҷқәа ирызку ацәаҳәақәа ԥыҭрак ашьҭахь ишәыдызгалоит.
Рыжик Аԥсны ҭарцәуа аӷа дахцаны Егры аҳәаа аҟынӡа анеира илиршеит. Аибашьра ашьҭахь ана-ара зҽыҵәахны иҟаз аӷацәа рыԥшаараҿы илшоз зегьы ҟаиҵон. Гал арыцқьаразы уи иџьабаа даара ирацәоуп. Уи иҩызцәеи иареи ирылшеит араҟа х-ҩык аӷацәа икны ргареи, насгьы хыԥхьаӡара рацәала абџьари аџьаԥҳани раанкылара.
Аибашьра анеилга ашьҭахь Рижик аусура далагоит аҩнуҵҟатәи аусқәа Аҟәатәи рраионтә ҟәшаҿы. Апрель мза 1996 шықәсазы уи дҟарҵоит Ареспублика Аԥсны аҩнуҵҟатәи аусқәа рыҟәша ОМОН еиҳабыс.
26 сентиабр 1996 шықәса Рыжик изын иҵыхәтәантәи мшхеит. Имаҵзуратә уалԥшьа шынаигӡоз амҩатә машәыр иахҟьаны уи дҭахоит. Данҭаха ашьҭахь Аԥсны Ахада В. Арӡынба иҟаиҵаз аусԥҟала уи ихҵан «Аԥсны Афырхаҵа» ҳәа ахьӡ ҳаракы.
Акыр иаԥсоу аԥхьаҩцәа! Нурик Леонти-иԥа Оҭырба ихәыҷқәа ирызкны ажәақәак шәсырдырырц шысҭахыз сҳәахьан. Абар уи аамҭагьы ааит. Донара луаз ажәақәа араҟа инымҵәаӡеит. Аибашьра еибашьроуп, уи иацу агәаҟрақәа рацәоуп.
Рыжик дҭахаанӡа мышқәак шыбжьаз сыбаҩқәа ԥыҵәҵәо ацәара сцәуадаҩхо сҟалеит. Иара убри аухагьы иааира сазыԥшны смыцәаӡакәа стәан. Ахәыҷқәа ракәзаргьы акы шаҳԥеиԥшхоз рдыруазшәа иҵәуон. Ус, ашамҭаз санхәԥҳа Сулико дааит. Оумашәа дызбеит, иагьааџьасшьеит лҿаԥшыларагьы. Усҟан Ешба имҩаду аҟны ахатәы ҩнаҿы ҳанхон. Аҩны дааины ахәыҷқәеи
сареи ҳбаны дцахьан. Идыруазшәа уаҳа ҳшимбоз. Сулико илҳәоит дышҭахаз. Уи акәхоит сгәыӷрақәа раԥхьатәи уаҟа иԥҵәоит. Сара сани саби иахьа ихандеиуеит, ԥшь-ҩык аеҳәшьцәа ҳаҟоуп. Аиашьа дҳамаӡамызт азын Рыжик ԥаҵас акәын ишихәаԥшуаз сҭаацәа.
Рыжик данҭаха ашьҭахь ахәыҷқәа даара игәнырго иалагеит, аиҳарак аиҳабы Мадина еснагь папа ҳәа дҵәыуон. Раб хьаас дышсымаз, иаалырҟьаны дычмазаҩхоит Мадина. Хә-шықәса дуӡӡа Урыстәылатәи ахәышәтәырҭақәа ҳарҭан. 12 шықәса зхыҵуаз схәыҷы илыхьыз акьыба чымазара иахҟьаны хынтә аоперациа лзыруеит. Нас аҳақьымцәа имӡакәан исарҳәоит ҳусқәа шбашаз. Абас ала актәи сгәыӷрақәа зыдҳәалаз сарӷьажәҩа дсыԥхоит, аҩбатәи сыԥсы инханы иҟаз сгәыӷрақәа башалтәит 12 шықәса зхыҵуаз Мадина гәаҟ. Аамҭа кьаҿк иалагӡаны абасала ҩ-гәыӷрак сцәыӡит, ҩ-ԥсҭазаарак аеҵәахәқәа кыдшәеит.
Арҭ агәаҟрақәа рышьҭахь ишԥаҟасҵарыз, иахьа ин-цәахәны сызхәаԥшуа сыԥҳа Милана дааӡатәын, аԥхьатәи лԥеиԥш снапы ианын. Аԥсҭазаара ԥсҭазаароуп иара атәы ҟанамҵар ауӡом, уи сара сзаиааиуам. Ус лахьынҵас исымазар акәхап. Милана лакәзар Аԥснытәи аҳәынҭқарратә унивирситет аҭоурых афакультет аҟны ахԥатәи акурс аҿы аҵара дҭоуп. Уи нцәахуҵас уахи ҽни сылақәа ҭырхаха сылзыԥшуп. Сабхәараа ракәзар ирылшо ала ахәыҷи сареи иҳацхраауеит. Иахьа ҳзыҩноу ауадақәагьы урҭ роуп иаҳзаазхәазгьы.
Рыжик иакәзар дабиԥазаҵәӡамызт. Иашьа Анзор дынхоит Гәдоуҭа ақалақь аҟны. Иԥшәма ԥҳәыс Асҭанда Ԥачалиа-ԥҳаи иареи ирааӡеит ҩыџьа ахәыҷқәа. Урҭ рԥа Леуард Аԥснытәи аҳәынҭқарратә университет жәларбжьаратәи аизыҟазаашьа рфакультет аҟны аҵара иҵоит. Лера лакәзар Гәдоуҭатәи абжьаратә школ №1 аҟны дҵаҩуп. Аеҳәшьа Сулико Аҟәа дынхоит. Уи лыԥшәма Заур
Арӡынбеи лареи ирыхшеит Альбинеи Едгари. Альбина иахьа Аҟәатәи аԥтекақәа руак аҟны фармацевтс аус луеит. Едгар иакәзар Аҟәатәи иаарту аинститут атаможниа афакультет далгеит. Аха рыцҳарас иҟалаз аусурҭа имоуит изанааҭ ала».
Абас иҟан Донареи сареи ҳаицәажәара даара угәы ҭызшьаауаз ахҭысқәа ирызкыз луаз жәабжьқәа. Ани аԥҳаи ааныжьны санцоз сышьҭахьҟа исыхон акы. Урҭи сареи ҳаибадыруеижьҭеи акыр ҵуазшәа ражәақәа аԥхара иснаҭоз сшьеи сдеи ирҭалон. Ас еиԥш илылазҵазеи амч, агәаӷьра, схәыцуан ауха, акыраамҭагьы сызмыцәауа сыблақәа хҩаны сышьҭан. Ааи, аиашаз ус ирылшом зегьы. Агәырҩа мцацәа аҽамхра цәгьами.
Аб Нури Леонти-иԥа, амилициа акапитан изы-намыгӡаз шыналыгӡо агәра ганы сыҟоуп уи ицынҵәарах, ан Донара Черқьезиа-ԥҳа лыԥсеиқәырхаҩ Милана Оҭырба. Лаби лаҳәшьеи ирызнымҵыз нылҵааит шәышықәсала. Аԥсадгьыл иазхазааит иабаз ацәгьара, Аԥсынра иҟалааит абзиарақәа рацәаны. Урҭ абзиарақәа рзыԥшызааит Нурик Оҭырба иҭаацәарагьы. Аҩнаҭа агәырҩа ахазыршҭша анасыԥ лиҭааит Милана хәыҷы, ҳанцәахәы ҳазшаз. Зегьы амин шсыцышәҳәо сдыруеит. Нас илзеиӷьаҳшьап агәабзиара, агәамч, ауаҩра, лҵараҿы ақәҿиара бзиақәа, анасыԥ бзиа.
Автор сҟынтә: Ашәҟәы ахыркәшара санаҿыз аламҭалаз еилыскаауеит Нурик Оҭырба иаб Леонти Џьота-иԥа ицәа иалаз ачымазара иахҟьаны идунеи шиԥсахыз.
ИШИЛШОЗ ИХЬЧЕИТ ИԤСАДГЬЫЛ
ОҬЫРБА ЏЬУБЕИ АРУСҬАН-ИԤА
15.05.1951 ш. – 14.03.2011 ш.
Аҟәа ақалақь, Чыкәбар имҩаду аҩны №79. Араҟоуп Џьубеи Арусҭан-иԥа Оҭырба иҭаацәа ахьынхо. Сара, арҭ ацәаҳәақәа равтор Аацытәи аибашьцәа ирызкны ашәҟәы аҩра сшаҿу еилызкааз Џьубеи иԥшәма ԥҳәыс Циала Адлеиба сналԥхьеит уахь. Ҳаидтәаланы ҳалацәажәон ажәытәи аҿатәи, ҳаизааигәазтәыз агәырҩеи ахьааи еицеиҩшо. Уи илдыруан агәырҩеи аибареи иаҵаз ахьаақәа зегьы. Араҟа ианысҵоит Циалеи сареи ҳаицәажәара ахәҭак.
-Аибашьра иалагаанӡа сара Ажәытә ҳабла асувенирқәа ахьыҟарҵоз «Цекавшири» аҟны аус зуан. Уаҟа аус сыцылуан сҩыза бзиа Алина Барцыц-ԥҳа. Џьубеи сареи уаҟа ҳаибадыруеит, нас 1977 шықәса декабр 19 рзы ҳаибагеит. Иҳахшеит х-ҩык: Оқсана, Марина, Асҭамыр. Бзиа ҳаибабо, ҳхы-ҳгәы ҳақәгәырӷьо ҳанхон – ҳанҵуан аԥсуа ҭаацәарак шынхоз еиԥш.
Аԥсны аӷа дақәлеит, ихьчатәын Аԥсадгьыл. Соуп зҳәоз, хаҵаҵас зхы зыԥхьаӡоз иҽыԥхьакны дызтәарызма. Ааи, идәықәлеит х-ҩык аишьцәа Џьубеи, Џьуџьу, Баҭал. Аҟәа ҳаҟан Џьубеи сареи Асҭамыр дҳаманы, Оқсанеи Марианеи Баслахәҟа сҭаацәа рышҟа иҟан. Амш хәыҷык ишәшьын, зны-зынла идыдуазшәагьы саҳауан. Ус ҳгәыла ҷкәын
Ахра Коӷониа дааиуеит «Џьубеи, ақырҭқәа Аҟәа иалалеит», ҳәа ҿыҭуа. Азнаказы иџьаҳшьеит, ихаҳамҵеит, насгьы 1989 шықәса еиԥш иааилалазар иааиқәтәап, ҟаҳҵеит хырҩа аҳамҭеит. Џьубеи, Асҭамыр Ешыраҟа дигоит, нас мышқәак рышьҭахь Аацыҟа. Ҩымш рышьҭахь Џьубеи дааины иааимԥыхьашәаз зегьы еидкыланы иманы афронт ахь дцеит.
Раԥхьатәи амшқәа рзы иабаҟаз абџьар. Гәаҟрала ана-ара бџьарқәак рыԥшаауан ҳаибашьцәа. Ус уарла-шәарла исаҳауеит Џьубеи Гәымсҭатәи афронт аҟны Зураб Қәҭелиа командирс дахьыҟаз деибашьуеит ҳәа.
Сентиабр мзазы аицәажәарақәа ақырҭқәеи аԥсуааи рыбжьара иҟалаз ихы иархәаны, Џьубеи даауеит аҩныҟа салганы сигарц. Ус дшааиуаз Аҟәатәи 12-тәи абжьаратә школ аҟынӡа дааӡахьан еиԥш Сосо Ахалаиа игәыԥ дыркуеит. Имӷаз амаҟала ирдыруеит дшеибашьуаз. Дыргоит Кьалашәыр рыштабахь. Дахьыҟаз, дызҿыз ҭырҵаауа иалагеит. «Атауар сыманы Урыстәылаҟа сцон, аибашьра ишалагаз ансаҳа сааит сыԥҳәыс дызгарц», ҳәа реиҳәоит. Нас ус акәзар умаҟа иумӷоу ар изыртәи ҳәа иарҳәеит. Уи амҩан избеит ҳәа ижьарц далагоит. Амшын аҿықә ахь дыргоит Џьубеи дыршьырц азы. Уаҟа дрықәшәоит иидыруаз гыруак. Дабажәгои ҳәа дразҵаауеит. Уи ҳара иаҳдыруеит иҟаҳҵо ҳәа аҭак ирҭоит. Нас дрыманы аҩныҟа иаауеит агәаҭаразы. Агәылацәа ирарҳәоит ихылаԥшырц, џьаракыр дцозар, иҟаиҵо. Ашьыжь шаанӡа дгыланы дцеит иҩызцәа рахь.
Мызқәак сара аҩны сахын, уажәымзар уажәы еилгоит аибашьра шысҳәоз, аамҭа ықәҳа ацара иаҿын. Сыштәаз акәын сыҩны иҩназ шыргоз. Исгәалашәоит, ҽнак ақырҭқәа ааины сыҩны иҩназ адәылгара ианалага шәаламкьысын ҳәа сыҽсырӷәӷәеит. Аха уи башан, џьарак еизганы ишьҭарҵеит, нас сыбла ҭаа сышрыхәаԥшуаз инықәхәаша ицоит ирыманы. Сықәтқәа зегьы хәыҷыхәыҷла сыла ишабоз ирыманы ицоит. Нас саргьы уаҳа сзыҟози, Гәдоуҭаҟа сцоит.
Ҽнак Џьубеи сареи ҳаиқәшәоит Гәдоуҭа санхәԥҳа Бабулиа лҟны. Дааины дааҳалаԥшны дцоит, ҳаԥсқәа шҭаз гәаҭаны. Аишьцәа Џьубеи, Џьуџьу, Баҭал зегьы еибашьуан, ҳагәқәа ҭынчымызт, џьара шьҭыбжьык гар иаразнак агәашәахь ҳаихон. Ҽыԥсахра ҳәа иналаршә-ҩаларшәны аҩныҟа даауан. Данааилак иҳәалон игәы иаланы зҽыҵәахны иҟаз рыӡбахә. Арахь ҳаҷкәынцәа амлеи ахьҭеи иакыргьы хьаас измадаз дара ақашьқәа ыфо Урыстәыла рҽыԥхьакны итәоуп, абжаҩык араҟа, ҳара аҭабиақәа ҳарҭаԥсит ҳәа. Исгәалашәоит уахык дара аҷкәынцәа зҽыԥхьакны иҟаз аниба дрышьклахысуеит, даргьы шәаҟьаны рыԥсы ргоит.
Џьубеи дрылахәын ииуль 3-4 рзы иҟаз ажәылара «смертники» ҳәа ицоз. Уи ԥшьынтә дырхәит, илан ахы «осколочное», иҟәаҟәан имашьхәылҵ, ихы-иҿы. Илан 56 цыра аԥҽыхақәа. Ҽыхәшәтәра ҳәа Гагра агоспиталь аҟны дышьҭан. Хәыҷык дшыбзиахалак, нас иҩызцәа рышҟа деихон. Џьубеи, иарӷьа нацәкьысқәа ҩба аусура иаҟәыҵхьан. Аибашьра ашьҭахь Гал арыцқьаразы есымша сменала 10-15 мшы ҳәа дцалон. Ҳара ҳахьынхоз ақырҭқәа зегьы ицәшәаны аҩ иҵалон. Џьбуеи ихьӡ анраҳауаз рцәа иҭӡыӡаауан.
Аибашьраан Џьубеи иоуз ахәрақәа ирыхҟьаны агәамбзиара шьҭихуа далагоит. Уи лассы-лассы Гәымсҭа иахьеибашьуаз дцалон, ацәашьқәа наркны саароуп иҳәалон. Уи еснагь имаз ахьаа изымчҳазар акәхап. март 14, 2011 шықәсазы ихы иагәыдҵаны иҽишьуеит. Ианашьоуп «Леон иорден».
ИУАЛԤШЬА НАИГӠЕИТ
ОҬЫРБА АРСЕН ВЛАДИМИР-ИԤА
04.03.1953 ш. – 22.04.2012 ш.
Арсен Владимир-иԥа Оҭырба ахԥатәи абаталион актәи абригада далахәын Зураб Қәҭелиа командирс дахьыҟаз. Бзиа ибон иԥсадгьыл Аԥсны, илан апатриотизмра. Зегьы реиԥш уигьы лассы Аԥсны ҭарцәны аҟалара акәын игәы иҵхоз. Аибашьра дазыманшәалан, ириҭон абжьгарақәа. Аҷкәынцәа ргәы каҳар ҳәа дшәаны алафқәа раиҳәалон. Арсен бзиагьы ибон, дрыхӡыӡаауан ихшара Алхаси Алмасхани. Урҭ рыӡбахә лассы-лассы иҳәалон, игәхьааигон.
Абаталион имҩаԥнагоз ажәыларақәа зегьы ихы рылаирхәуан Арсен. Ҩынтә иоуит ахәрақәа. Учхоз аҭарцәраан ихы ахәра ӷәӷәа аиоуит.
Аибашьцәа Игор Андарбуеи Хәыма Оҭырбеи ирҳәоит: «Еснагь дҳаҟароушәа ихы ҳадкыланы ҳахьцалак дҳацын, аҟазшьа бзиа иман, иҿуҵаашаз рацәан».
Алмасхан иҳәоит: «Саб уаҩы иҟаимҵаз ҟаимҵеит, иԥсадгьылаҿ идыз иуалԥшьа наигӡеит. Сара сазгәдууп уи иҽыԥхьамккәан иԥсадгьыл ахьчаразы даӡәыкны дахьгылаз».
Арсен Владимир-иԥа Оҭырба иҭынхеит ҩыџьа аԥацәа: Алхаси Алмасхани. Алмасхан Аԥсны Аҳәынҭқарра Ахада ихьчара аусбарҭаҿы аус иуеит. Ран Роза Тәан-ԥҳа иахьа аџьынџь дахуп. Раб иҟамзаара даара ргәы днархьуеит
иԥацәа. Уи ааигәа идунеи иԥсахит аибашьра изаанагаз агәамбзиара иахҟьаны.
Шықәсқәак ракәын иҵуаз Ремзик хазы нхара ҳәа Лыхныҟа дааижьҭеи. Уи иԥшәма Альдона Ԥлиа-ԥҳаи иареи ҩыџьа ахшара рааӡон. Рԥа Леон аԥшьбатәи акласс аҟны дтәоуп, рыԥҳа Алина лакәзар аҩбатәи. Ремзик иҩызцәа ражәақәа рыла, ихәыҷқәа игәазхара ишизымбоз ицәа иалашәахьазшәа дрыхӡыӡаауан, иҭахын раԥхьаҟа аҵара бзиа рҵарц. Зԥа дызцәыӡыз, заб, зашьа, зыԥшәма дзыԥхаз, изықәгәыӷуаз зҩыза дызвыршьааз ауаа рхьааа жәала аарԥшра залыршахом. Уи иаҳагьы ихьанҭоуп. Аибашьра амца иацәцаз агәымшәақәа маӡала икылатәаны ианреихсуа уи рыцҳароуп. Ремзик Цыгәба дыздыруаз ԥсуала иааӡаз, аиаша иацәхьамҵуаз ауаҩ қьиа ҳәа игәалашәара лаша рзынхоит. Ремзик Цыгәба данҭаха ашьҭахь, аԥсуа телахәаԥшра адырраҭара «Ахҭысқәа» рзы иазырхиаз аҟынтәи иаагоуп арҭ ацәаҳәақәа. Ажурналист Оқсана Ҭраԥшь-ԥҳа лрепортаж аҟынтә.
ԤСУАҴАС ИХЫ ААИРԤШИТ
ԤАЧАЛИА БЕСЛАН ШЬРЫФ-ИԤА
21.04.1950 ш. 21. 10. 1998 ш.
Даараӡа ицәгьазар акәхап аиашьа изы ажәақәа рҳәара. Иуадаҩуп уи уаҳа дшумбо наӡаӡа дшуцәыӡыз анудыруа. Сара сызҭааз Ԥачалиаа рҭаацәарагьы ус рыхьит. Аишьцәа Руфеҭи Арусҭани рашьа изын ацәажәара рцәуадаҩны иаасҿаԥшит. Ибаҳҳәагәышьои аиашьа итәы цәгьоуп рҳәоушәа акәын ишсыхәаԥшуаз.
Беслан Шьрыф-иԥа Ԥачалиа диит апрель мза 21, 1950 шықәсазы Аацы ақыҭан. Аацы ақыҭан далгеит аа-класск. Анаҩс иҵара хаирҭәаауеит хәылԥалазтәи Агархықәтәи ашкол аҟны. Ашкол дшалгаз еиԥш уи ақыҭанхамҩа инапы алаикуеит. Арратә уалԥшьа ихигоит Ростовтәи атәылаҿацә аракетатә архәҭаҟны.
Август 14, 1992 шықәса. Ақырҭуа фашист Аԥсны данақәла згәы еибафоз, аԥсуара бзиа избоз аишьцәа Руфеҭ, Беслан, Арусҭан ԥачалиаагьы рыбџьар шьҭыхны аӷа инаиҿагылеит. Х-ҩык аишьцәа. Урҭ ҽнак ала ашҭа инҭыҵны Гәымсҭатәи афронт иналагылоит.
Беслан аибашьра раԥхьатәи амшқәа инадыркны Лиосик Цыгәба еиҿикааз ашьха-хысратә баталион аҟны деибашьуан.
Ҳбаталион аҟны зегьы реиԥш Беслан Ԥачалиагьы хара ихәыцуаз, игәымшәаз, ихьамҵуаз еибашьҩын.
Исгәалашәоит, марттәи ажәылараан ҳманшәаламхеит, игәы иалан ирацәаны аҷкәынцәа ахьҭахаз. Март 15-16 аухазы Гәымсҭа аӡы ҳарны Цугуровка ҳхалар акәын. Алашьцареи аиҿахысреи иҟалаз иахҟьаны ауха абнараҿы аԥхьара ҳақәшәеит. Беслан ицоз ҳгәыԥ дрылан, игәалаиршәоит аибашьҩы Феликс Кечев.
«Аԥсны Афырхаҵа» Лиосик Цыгәба иҿыԥшылара иуанаҳәон аибашьра атема алацәажәара шицәуадаҩыз, аха иага ус акәзаргьы дцәажәо иҿынеихеит. «Беслан Ԥачалиа ԥсабарала иҭынчыз хаҵан, мыцхәы ацәажәара бзиа ибаӡомызт. Лассы Аԥсны аҭарцәра дазхьаауан. Аҟәа аҭарцәраан, Учхоз ГАИ азааигәара иашьа Руфеҭ ӷәӷәала дырхәит. Уи ицәыӡуеит ишьапы. Беслан уи даара ихьааигон. «Ишьапы имамзаргьы иԥсы еиқәхеит» иҳәеит аҵыхәтәаны.
Аибашьҩы Беслан Ԥачалиа аибашьраҿы илалаз ахь-ҭақәа ирыхҟьаны агәамбзиара цәгьахо далагеит. Уи иҭаа-цәа изларылшоз ала ихәшәтәра иаҿын, аха изымиааит аԥсцәаҳа. Уи идунеи иԥсахит 1998 шықәсазы ицәа иалаз ачымазара иахҟьаны.
Ааи, идунеи иԥсахит Беслан Ԥачалиа. Уи дызхьымӡаз иахьа иациҵартә днагылеит иԥа Баҭал, ԥшь-ҩык ахшара драбуп, Самсон Ҷанба ихьӡ зху Аҟәатәи аҳәынҭқарратә драматә театр аҟны актиорс аус иуеит.
Ицқьазааит Баҭал Ԥачалиа ихәыҷқәеи иареи зықә-гылоу адгьыл. Ари адгьыл аӷа иалцараҿы ирдыруазааит Беслангьы ихәҭа ӷәӷәа шалагалоу.
«АԤСНЫ АФЫРХАҴА» ВИТАЛИ
СМЫР ВИТАЛИ ҲАЗАРАҬ-ИԤА
12.04.1951 ш. – 01.10. 1997 ш.
Витали Ҳазараҭ-иԥа Смыр аҩнуҵҟатәи аусқәа Гәдоуҭатәи араионтә усбарҭа аиҳабы ихаҭыԥуаҩыс аус иуан. Аибашьра аԥхьатәи амшқәа рзы аус ицызуаз реидкыларала еиҿикаауеит аҟәыҵәа (авзвод). Август 14, 1992 шықәса азы Витали раԥхьа днагыланы Гәымсҭатәи ахыхьчаратә ҳәааҿы дааихьан. Авуст 18 рзы Витали Смыр иҩызцәа иманы илшеит афронт аҳәаа дахыҵны аӷа иҭыԥқәа рахь ацәырҵра. Уаҟа ицеибашьуан Зураб Қәҭелиа, Баҭал Саманџьиа, Даур Агрба, Сандро Цыгәба, Лиутик Бениа, Баҭал Ашәхәацаа, Лерик Кәарҷелиа уҳәа аӡәырҩы.
Аӷа импыҵахаланы иахьимаз аганахь ицәырҵны, амандаринаҭра иалсны километраки бжаки рнаҩс игәарҭеит аӷа итехникеи аӷа ихатә ари. Витали Смыр идҵала агранатамиот ажәҵан аӷа и-БМП ԥырҽит. Изеихсыз иақәшәеит насгьы уи ианԥаны ааигәа игылаз аҩнгьы иаахеит. Уаҟа иҩнан ақырҭуа солдатцәа. Урҭ ргәыҭҟьара иахҟьаны идәылбӷьыжәааит аҩны. Аҩбатәи аснариад акәзаргьы даҽазнык БМП иаахеит, иагьҭҟәацит. Аибашьцәа ишәаҟьаны еибарыҩуа, дара-дара еиҿахысуа иалагеит. Ҳаибашьцәа ирымаз рџьаԥҳаны ианалга, ихынҳәуеит машәыр рықәымкәа рҭыԥахь.
Ҩымз инарзынаԥшуа амилициа рҟәыҵәа (авзвод) аҽарҭбааит ротак аҟынӡа. Арота еиҳабыс далырхит Витали Смыр. Ирота ирыхьчоз рҳәаа ҩ-километрак инеиҵыхны иҟан амшын ҿықә аҟнынӡа.
Амилициа аполковник Смыр Витали диит апрель мза 12, 1951 шықәсазы Аацы ақыҭан. Абжьаратә школ даналга ашьҭахь аус иуан Гәдоуҭтәи ачаӡырҭатә зауад аҿы. Уи ашьҭахь Аҟәатәи ашьаҵаӡахратә зауад аҟны. 1970 шықәса инаркны 1972 шықәсанӡа В. Смыр дахысуан Асовет Ар рҿы аррамаҵзура. Уи данахыс ашьҭахь аус иуан Гәдоуҭатәи абылра-ҽыхьчаратә хәҭаҿы диспетчерс.
1974 шықәсазы Витали Смыр апартиа Гәдоуҭатәи араиком абжьгарала ддәықәҵан Аҩнуҵҟатәи аусқәа рахь аусура ҳәа. 1974 шықәса инаркны 1984 шықәсанӡа Витали Смыр аус иуан Аԥсны АССР Аҩнуҵҟатәи аусқәа рраионтә ҟәшаҿы аиҳабы ихаҭыԥуаҩыс.
1988 шықәсазы Витали Смыр аԥсуа жәлар рпатриоттә-уаажәларратә ҵысра дахьалахәыз азы, ақырҭуа мчрақәа далырцеит Аҩнуҵҟатәи аусқәа рҟнытәи. Аха, уи ашықәс анҵәамҭазы апартиа Гәдоуҭатәи араикоми аџьажәлар рдепутатцәа рнагӡкоми иҟарҵаз аҭахрала Витали дыргьежьын еиҭах иусурахь, иагьааникылоит имаз имаҵура.
1990 шықәсазы днаган аусбарҭа анҭыҵтәи ахьчаразы аҩнуҵҟатәи аусқәа Гәдоуҭатәи рраионтә ҟәша аиҳабыс. Уаҟа уи аус иуан аибашьра иалагаанӡа.
Аибашьра раԥхьатәи амшқәа инадыркны Витали Смыр дгылеит итәыла ахьчаразы. Аибашьра ашықәсан Витали Аԥсны амотошьаҟаратә бригада еиҳабыс диаган.
Аԥсны дыззымдыруада апоет Рушьбеи Смыр. Уи Витали иашьа гәакьа иоуп. Аиашьа ицәыӡра уи даара ихьанҭоуп. Апоети сареи ҳаиқәшәеит. Абар уи ииҳәаз ҳаиҿцәажәараҿы.
Ааи, ииашаны аиашьа итәы аҳәара цәгьоуп. Сашьа итәы салацәажәаанӡа аибашьра ҟалаанӡеи аибашьратә хҭысқәак басҳәарц сҭахуп иҳәан, иажәа дналагеит
Рушьбеи. Рушьбеи сареи акрааҵуеит ибзианы ҳаи-ба-дыруеижьҭеи, Гәдоуҭатәи араионтә газеҭ аҟны аус анызуаз уаҟа иҭыҵуаз аҭӡы газеҭқәа, насгьы имҩаԥаагоз акружокқәеи рҟны сажәеинраалақәа ириашауан. Насгьы уи иԥшәма Заира Мышәба жьрацәарала еибарку лоуп, ҭынхарала дысзааигәоу п.
1989 шықәса аахыс ақырҭцәеи ҳареи аидысларақәа ҳаухьан. Ҽнак Черкесск сҩызцәеи сареи ҳцоит. Уаҟа иҟоу асасааирҭа «Черкесск» аԥхьа ҳалбаауеит автобус. Аҵхгьы акыр ицахьан. Ҳавтобус иамаз асериа қырҭуа сериан. Уи ақалақь аҟны сара ибзианы дыздыруан Черкесск апрокурор ихаҭыԥуаҩ Володиа Ардзинов. Ус иааҳакәшоит гәыԥҩык аҷкәынцәа, иаҳԥҟома ҳәагьы ҿаарҭит, ҳқырҭқәоу џьшьа. Усҟан адырра ҟарҵахьан асасааирҭа ҳаҩнарымҵарц. Ҳусқәа шҽеимхоз анеилыскаа Володиа дызбар сҭахын сҳәеит. Даргьы оумашәагьы ирбеит, азныказы иҟалазгьы рзымдырит. Нас еилаҳкаауеит Володиа Ардзинов иашьцәа шракәыз.
Аибашьра уи ихьанҭоу ажәоуп, аибашьцәа ирызкынгьы аҩра мариаӡам, иажәа иациҵоит апоет Рушьбеи Смыр. Исгәалашәоит аибашьра раԥхьатәи амшқәа рзы ҳнеит Аладатәи Ешыра асалафантә цех азааигәара. Исыцын Ҟәырыҟьба Раиса, Тытышька Орчыҟәба, Франц Мқанба. Франц иахьиԥшаа сыздыруам магәк 45-тәи ашәага змоу сзааигоит. Исыцәдуцәан сшьапқәа еиҿашәаны сканажьуан азын исыхлафуан. Аблиндаж ҟаҵаны иҟан. Ҳахьыныҩналаз амырзакан збоит, арҳәарагьы салагоит. Ус ҳахьыҟаз ахысбжьқәа гоит, уаҟоуп арҭ ацәаҳәақәагьы ахьиз:
Еҳ, аибашьра аибашьра
Шаҟа ишәарҭоузеи
Ауаҩы дынхаҩуп, ауаҩы дааӡаҩуп.
Насыԥ имоуп ауаҩы
Абџьар шьҭыхны идгьыл ихьчартә даныҟала
Ирыцҳароуп уи дахьԥсыуоу азын даныршьуа.
Сашьа Витали сгәы иладууп ифырхаҵаразы. Шьоукы-шьоукы рыԥсы шҭоугьы ԥсык изаҩызоуп. Уи ифырхаҵара сара инарҭбааны сахцәажәаӡом, избанзар уи атәы ажәлар ирҳәахьеит.
Марттәи ажәылара аан дҭахоит саҳәшьа Римма лԥа Герман Лакәиа. Иашьа Баҭал «Аԥсны Афырхаҵа» ҳәа ахьӡ ихҵоуп. Исгәалашәоит Гагра аҭарцәраан Алхас Шьаҟрыли Баҭал Лакәиеи 16-ҩык зыҩназ аҩны шԥыржәаз. Пулемиот заҵәык рыман. Иҳәазаны амандаринҭрақәа рыла инеины аҩны ԥыржәоит. Иааиуаз ацԥхь Баҭал дканажьуеит, ихдыррагьы ицәыӡуеит. Алхас Шьаҟрыл илшеит Баҭал ибылуаз аҩны иалгара.
Иахьа аамҭа акыр шцахьоугьы, Аԥсны шәарҭак иан-ҭагыло хымԥада Витали ԥхыӡла дсымбарц залшаӡом. Уи Гәымсҭа дышҭахозгьы ацәанырра соухьан. Дгәаҭеиуа ԥхыӡла данызба иаԥысҵеит арҭ ацәаҳәақәа.
АҬАК
Иҟоузеи ҳтәылаҿ, ишәцашьоузеи уҳәама?
Ҳаи абааԥс, шәарҭарак гәаҭаны уҳәҳәама?
Сгәыӷрақәа хацзыркыз сымҩа еиҵацалоуп,
Сыбызшәа рыцҳагьы кәакьк икҿацалоуп.
Уҿынаха хәлаанӡагьы ҳашәақуа уаҳашам,
Атәым иахьынҳалаз дагьызлам, дагьашам.
Ҳаԥсадгьыл рхыбуеит уажә аншԥацәа рыла,
Аиашьа даахәоуп, дырҩашьоуп агәыла.
Кәицк ианамыҭәҳәа џьоук амцақәа «еиқәырҵоит»,
Ҟәрышьқәак нырҿыушьыр, ақәыџьмагьы
уҟәырцоит.
Аиҩызцәа нагақәа асал рыбжьацалоуп,
Ахьшьқәа наԥхаҵа аҟәраанқәа хыртәалоуп.
Ахыццышәқәа иҳалыргаз зцыхаӡ иахәаанӡа,
Хәҳахәҭгас ишьҭырхит џьоук ҳахәрақәа ӷьаанӡа.
Зымгәақәа зиааиз ахаҵашәа рзырҳәоит,
Зыламыс зныхахә унымҩаҵас дхьырҳәоит.
Ҳхақәиҭра аныгәжәажәоз жьа-ԥарҟьашәа ибналоз,
«Агәымшәара» ҿыхеит еиқәыибаҵа ианхалоз.
Еҳ, ҳара еснагь ҳазҭиуаз урҭ аҭыԥқәа,
Хырӷәӷәаганы ишьҭырхит иҭымҟьаӡо аҭыԥқәа.
Ажәала мацара урҭ аԥҭақәа хырцоит,
Џьоук наҟ имҩахырҟьоит, џьоук ацҳа еиԥш
инхырҵоит.
Еҳ, сашьа рыцҳа, ара аиаша захьӡугьы,
Амцауп, аиааира уцәагар ишымцугьы.
Дырҩегьых ҳаизымхәыцуа амҩан ҳаанҿасит,
Ҳашьцәа иаҳзыӡхыҵыз наҟ ҳнарыгәҭасит.
Бџьар зымбацыз аҟәҟәаҳәа еиҿахысуеит,
Уи гәазҭарц зыԥхықәу ирымбошәа еилацәҟәысуеит.
Ҳаԥсра рацәахеит ҳара араҟа ҳира аҵкьыс,
Атәымқәа еиҳахеит еиҭа ара ҳара ҳаҵкьыс.
Акгьы ыҟам арыжәтәқәа ирчычазгьы ирыхәо,
Џьоукы-џьоук арҩашьеит ирыларҵо, изыхо.
Ҳажәлар аганахь, амалахь ихьарԥшуп,
Ҳанызхуаз ирыхәлаччо рымҩақәа мҩа-мшуп.
Џьоук цәажәоит: ҳарԥеиԥшыр абажәқәагьы
шәҭоит ҳәа,
Џьмақәоушәа ҳнарыҵатәа ахаҳәқәа ҳхьалоит ҳәа.
Џьоук гәамҵуеит, џьоук лафуеит, џьоук баша
илаҩеиуеит,
Шәеидгыл ҳаиқәшәырха ҳәа ҳбираҟқәа гәаҭеиуеит,
Еҳ, сашьа рыцҳа, шаҟаџьара ужьазеи,
Угәыҭбаара ус баша шаҟаџьара иушазеи?!
Мышкызны иҳахьӡап ҳәа жәҩахырла уаҵагылаз,
Угага аҿаԥхьаҵәҟа ихырхәаны иуԥылаз.
Зны-зынла наҟ инасеҩслоит срымбошәа,
Рыҽхәара уахәома жәеиԥшьаа ицырҟьоушәа.
Иахьгылаша игылом, иахьҵәыуатәу еинырҟьоит,
Хыхь иргәаԥхап ҳәа џьоук рышҳам нархырҟьоит,
Сара снеихагәышьоит уаҩ схьаа имырбаӡакәа,
Скаҳарагьы сгыларагьы схы ламырҟәӡакәа.
Ҭыԥла сырзымҳәынҷеит, малла сырзаамхәеит,
Сиашара зхыхьугьы сыбыз рызҿамҳәеит.
Еҳ, сашьа рыцҳа, ушԥамчыдоу-уаҟа,
Еҳ, сашьа рыцҳа, ушԥагәаҟуа-уаҟа.
Уаҟа ҳазхылҵыз, ҳаикәазааӡаз уаҟа
Ҳашьеиҳаб зхысыбжь ыҟаӡам уаҟа!
Унапала иурҽеиз, ҳшьа иалҵызгьы-уаҟа,
Иуваршьааз уқәлацәа, уҩызцәагьы уаҟа.
Сара абацәа рыгәынқьра сзаҵымгәо саҵоуп,
Сара анацәа рыҳәҳәара сзаҵымгәо саҵоуп.
Исцәыӡыз зегьы-зегь шәыԥсыхаақәа срыҵоуп,
Имиц зегьы-зегь рыҽԥныҳәақәа срыҵоуп.
Исзымҳәацгьы саҵоуп, наунагӡа сгәыҵха,
Схьаақәа удырҵәыуар ҳәа сшәоит сашьа рыцҳа,
…Унышәынҭра сакәшоит...
Рушьбеи Смыр
Шықәсык ауп Славики Виталики ирыбжьысыз. 1996 шықәсазы ҳашьа Славик машәырла ашьха дҭахоит. Приморсктәи абжьаратә школ аҟны директорс аус иуан. Иҭынхеит х-ҩык ахшара. Иахьа ихшара ҳаб иџьынџь иахыуп Аацы. Аибашьраҿы иааирԥшыз ахаҵареи агәымшәареи рзы Витали Смыр ихҵоуп ахьӡ ҳаракӡа «Аԥсны Афырхаҵа» ҳәа. Аибашьра ашьҭахь Витали Смыр Аҩнуҵҟатәи аусқәа рминистр ихаҭыԥуаҩыс дыҟан. Ихҵоуп иҷыдоу ахьӡ «Амилициа аполковник» ҳәа.
Витали Смыр ихьӡ ахҵоуп Аҟәатәи абжьаратә иҷыдоу азанааҭ ҵариурҭа Аԥсны Аҳәынҭқарра Аҩнуҵҟатәи аусқәа рминистрра иатәу. Витали Смыр дҭахеит 1997 шықәсазы имаҵуратә усқәа рынагӡараан амҩатә машәыр иахҟьаны. Анышә дамадоуп иқыҭа гәакьа Аацы.
АԤСАДГЬЫЛ АБЗИАБАҨ
ЦЫГӘБА РУФЕҬ
(ГУЛИК) ТЫЧКА-ИԤА
02.03.1955ш. – 06.10.2011ш.
Цыгәба Руфет (Гулик) Тычка-иԥа диит март мза 2, 1955 шықәсазы. Далгоит Аацытәи абжьаратә школ. Нас дрылгоит Аҟәатәи амашьынаныҟәцаратә курсқәа. Аус иуан Гәдоуҭа апассаџьыртә наплакы аҟны машьынаныҟәцаҩыс. Анаҩс арратә маҵзура дахысуан Североморск амшын аҵаҟа. Иазгәаҭатәуп Руфеҭ аррамаҵура дахьахысуаз изҭаз аӷба аӡы ишхәыҵаз амца шакыз. Уаҟа иҭахоит ирацәаҩны иҩызцәа, иара Анцәа иҟынтә деиқәхоит. Уи даара насыԥ змоу арԥысны ихы иԥхьаӡон. Избанзар, ҩынтәны аԥсра дахыԥахьан, уигьы лахьынҵазар ҟаларын.
«Аԥсны Аџьынџьтәылатә еибашьра ашьҭахь ауп Гулик (Руфеҭ) дзыниаз ахҭысқәа ҳаҳауа ҳаналага, усҟантәи аамҭазы уи маӡан, аӡәгьы аҳәара азин имаӡамызт», игәалаиршәоит иашьа Игор.
Аибашьра ианалага Аацаа зегьы реиԥш забџьар шьҭыхны, зыԥсадгьыл аиқәырхаразы инагылаз аҵеи-цәа дыруаӡәкуп Гулик Цугба. Зажәеи зуси еимадаз, зыԥсадгьыл бзиа избоз, ачеиџьыка змаз, ипатриотыз Гулик изы ажәа аҳәара сцәыуадаҩхеит. Избанзар уи изкны арԥарацәа рацәажәара саналагалак ирцәыуадаҩхон
рҩыза бзиа изын иқәнагахаша ажәа аԥшаара. Гулик игәы акы алазаргьы иуирдыруамызт, ус ҟазшьас иман. Аибашьраҿы аҟыбаҩ бзиеи агәымшәареи ааирԥшит. Смыр Витали напхгара ззиуаз абаталион аҟны еиба-шьҩын. Уи Аладатәи Ешыра ахәра иоухьан, анаҩс Гал араион аҟны.
Аибашьра еибашьран. Аӡәы дырхәуан, аӡәы дыршьуан. Зегьы урзыԥшызар акәын. Ишзымаауаз здыруазгьы гәкажьрак ҟамҵакәан ицон шәарыцара ицозшәа. Ирыман аҟәышра, ачҳара бзиа. Март 15-16-тәи иманшәаламхаз ажәылараан Гулик акырынтә илшеит ахәцәеи аԥсцәеи Гәымсҭа ирганы раагара. Акырынтә ахқәа шкаԥсозгьы мгеимцарак шааиоулак деихон ԥхьаҟа. Аԥсуаа зегьы реиԥш уигьы иҭахын лассы аибашьра еилганы Аԥсны ахы иақәиҭхарц.
Абар еибашьҩык ииҳәо: (уи ижәла сымҳәарц аҳәара ҟаиҵеит). «Гал араион аибашьра ашьҭахь ақырҭ-қәа адиверсиатә гәыԥқәа еиҿыркаауан, ана-ара ицәы-ҵатәазар алшон азы иҳахьчон аҳәаа. Ус ҽнак Гал ахьчараан Даур Оҭырба, Петиа Мажоров, Иура Саман-џьиа ишцоз ақырҭқәа ирылашәоит. Дыршьуеит Иури Саманџьиа. Гулик ибзоурала ақырҭқәа ҳәынҷан, нас аштаб ахь идәықәҵан.
Ҽнак аҩны аҽыԥсахра ҳәа сааит, игәалашәоит аиашьа «Агәымшәаразы» амедал занашьоу Игор Цыгәба. Сан Нара Ажиба (лыдунеи лыԥсаххьеит) иуаҳаны уаама лҳәеит. Изакәыз сзеилымкааит, исаҳаз арбану сҳәеит. Ус сҽааԥсахны сҩызцәа рахь сцоит. Уаҟа еилыскаауеит Гулик дыхәны дшышьҭаз.
Руфеҭ (Гулик) иаб иашьа Алықьса Цыгәба Сталин-градтәи аҩны Павлов ахьчаҩцәа дыруаӡәкын. Уи ихьыӡ ахыуп Аацытәи абжьаратә школи Аацы ақыҭа амҩадуқәа руаки. А. Афанасева авторс дызмоу ашәҟәы «58 дней в огне» аҟны уи иӡбахә ибзианы иҳәоуп.
Аибашьраҿы Гулик иоуз ахәрақәа ирыхҟьаны агәам-бзиарақәа шьҭихит. Уахыи ҽни дартәомызт, даргыломызт. Акырынтәгьы иҽихәышәтәит, аха ихьаа ахгара даара иӷәӷәан аҟынтә ихьаа ицәыцәгьахан ааигәа иԥсҭазаара ҿахҵәоит. Гулик дҭаацәарамызт. Анышә дамадоуп иаб иџьынџьаҿ Аацы ақыҭан. Нас иҭынчзааит Гулик уԥсы. Узызнеиз адгьыл уара узы ибымбылхааит.
ДЗЫМТӘЕИТ АҨНЫ
ЦЫГӘБА ДАУР
ЛИОВА-ИԤА
21.05. 1965 ш. 10.11. 2000ш.
Даур Лиова-иԥа диит маи мза 21, 1965 шықәсазы Аацы ақыҭан. Абжьаратә школ дахьалгаз Лыхны ауп 1982 шықәсазы. Анаҩс Аҟәатәи аиндустриатә техникум дҭалоит, дагьалгоит уи қәҿиарала аргылаҩ изанааҭ иманы. Дзылгаз аҵара ихы иаирхәартә аҭагылазаашьа имоут. Иалагоит Аџьынџьтәылатә еибашьра, иаҭахын абџьар ашьҭыхра.
Даур «Аԥсны Афырхаҵа» Лиосик Цыгәба ибаталион аҿы аԥшыхәцәа ргәыԥ командирс даман. Уи иҩызцәа ицырхрааны аӷа дахьтәаз аҭыԥқәа еилкааны иаауан, уи абаталион аусура арманшәалон. Ажәылара ианцозтәи рыплан заанаҵ еиқәдыршәон. Аԥшыхәцәа русура бзиа иалҵшәан абаталион аихьӡарақәа. Уи ус азуҳәар алшоит.
Ҳаибашьцәа зегьы реиԥш Даургьы аибашьраҿы ихы бзианы иааирԥшуан. Урҭ зегьы ԥышәа дук змаз еиԥш аибашьра иднарҵеит, иԥнашәеит. Уахи-ҽни еиԥшьны еицын ҳаԥшыхәыҩцәа (урҭ зынӡа 21-ҩык ыҟан). Адгәыри Даури, аишьцәа Абыхәаа, Вова Маичаӡе, Мераб Гьериа, Чагә Чамагәуа, Игор, Беслан, Налик, Руслан, Такәа иԥацәа Цыгәаа, Ахра Агрба, Беслан Гәынба, Нодар Силагава. Арҭ аԥшыхәцәа ирылшаз рацәоуп. Ацхи амши дара рзы
еиԥшын. Ақырҭқәа ҭҟәаны иргон. СухумГЕС агараан ақырҭуа генерал дыҭҟәаны даныргаз ҳаԥсуа ԥшыхәцәа ирылшаз рацәоуп. Избанзар урҭ заатәи рыплан ала еиҿкаан агенерал Зураб Мамулашвили иҩызцәеи, нас 15 шықәса зхыҵуаз иԥеи рыҭҟәара. Арратә традициала агенерал инакузаалак иҽрыиҭаӡом, аха уи иԥа дицәшәаны иҽрыимҭар ҟамлеит. Урҭ ари аҭыԥ ҩымш иахаҩон, игәарҭон аминақәа ахьыҵаз. Агенерал иҷкәыни иареи аштаб ашҟа иргоит, -игәалаиршәоит «Аԥсны Афырхаҵа» Лиосик Цыгәба ҳаицәажәараҿы.
Даур Цыгәба иԥшәма ԥҳәыс Самаратәиуп, даԥсуаӡам. Уи лԥа Амир Цыгәба Самаратәи ауниверситет аҟны аҵара иҵоит. Иани иареи аԥхынра иаалоит Аԥсныҟа. Амир ианду Клава Чкотуа-ԥҳа лышҟа. Уи ибзианы идыруеит иаб дыззықәԥоз Аԥсны аҭоурых. Уи Самаратәи иҩызцәа рҿы иаб Даур дихыҽхәартә дыҟоуп.
2000 шықәсазы Даур Цыгәба Самара дахьыҟаз цәгьауцәақәак дҭадырхоит. Иашьцәа а-Цыгәбақәа иахьагьы ирымам ибаҩ. Урҭ агәыӷра рымоуп мышкы зны дырзыԥшаауазар ҳәа. Нас имгәыӷкәа иԥсхьада.
Адгәыри Асҭамыри Лиова иԥацәа еибашьуан рхы иамеигӡакәа. Зны-зынла ԥшыхәрагьы ианцалоз ыҟан. Урҭ сбаталион аҟны иҟан. Зны-зынла аҩныҟа ицаны рҽыԥсахны еиҭах рҩызцәа рахь ихынҳәуан. Абаталион имҩаԥнагаз ажәыларақәа зегьы рхы рыладырхәуан. Урҭ абаталион аҟны бзиа еицырбон, ҳаҭыр рықәырҵон. Иахьа ҳбаталион еихьӡарақәак амазар аишьцәа Даури, Адгәыри Абыхәаа, Асҭамыр Цыгәбеи рыхәҭа ӷәӷәа алоуп. Цыгәаа ҳажәла дмырԥхашьеит, еибашьуан гәыкала,иҳәеит иҳацәажәоз.
Асҭамыр Цыгәба аибашьраантәи игәымшәаразы ианашьоуп «Агәымшәаразы» амедал. Х-ҩык ахәыҷқәа драбуп. Адгәыр иакәзар иашьа диҵамхеит ҩыџьа аԥацәа драбуп.
Даур Лиова-иԥа Цыгәба иахьа дҳалагылам, уи хаҭала даҳцәыӡзаргьы гәыла дышҳацу агәра шәсыргоит иҳәеит Аԥсны Афырхаҵа Лиосик Цыгәба.
Иахьа иара дыҟамзаргьы иус иацызҵо Амир дыҟоуп. Ҳашьцәа ззықәԥоз Аԥсны ҭацәуп, уаҳа Аԥсны ари аҩыза ахлымӡаах ҟамлааит! Ирызҳалааит иазхаҵоу ҳҳәынҭқарраҿы, иҭацәу Аԥсны аҟны аҵеицәа рхыԥхьаӡара! Урҭ рыччабжь иқәыҩлааит Аԥсынра. Даур ианашьоуп Леон иорден. Уи иашаҵәҟьаны иҽаԥсеитәит.
Бжьы шықәса ирықәын Ремзик Цыгәба ахьчара аҳәынҭқарратә маҵзураҟны аус иуеижьҭеи. Уи еснагь ишәарҭоу аҭакзыԥхықәу иус гәыкала дазнеиуан. Иҟалап аҭынч ԥсҭазаараҿы ацкьыс аибашьраҿы иаҳа ирзымариазҭгьы аԥсадгьыл ахьчаҩцәа. Усҟан аԥсра абла еснагь иҭаԥшуазҭгьы ирдыруан изҭахоз, насгьы раӷацәа зусҭцәаз. Абӷархықә ақыҭа аԥсуа ҭаацәараҿы ииз Ремзик Цыгәба ламысцқьала зыжәлари зыԥсадгьыли рымаҵ зуаз аӡә иаҳасабала даанхоит иҩызцәа ргәалашәараҿы. Адгәыр Абыхәбеи Ремзик Цыгәбеи ихәыҷы аахыс еибадыруан. Шықәсқәак арԥарцәа зхы иақәиҭу ақәԥаразы еицырдыруа азыҟаҵаҩ Ӡука Бениа ишҟа иныҟәон. Анаҩс Ремзик аррамаҵзурахьы днарыԥхьоит Урыстәыла. Иԥсадгьыл аҟны аҭагылазаашьақәа рҽырԥсахуеит, Аԥсуа гвардиа еиҿыркаауеит ҳәа аниаҳа, Аԥсныҟа даауеит. Аибашьра ианалага раԥхьатәи аԥышәа «Ацҳа ҟаԥшь» аҟны ауп иахьиоуз. Иазгәаҭатәуп, август 14, 1992 ш. раԥхьатәи ақырҭқәа ртанк злаҭархаз, Ремзик мчыла аӷацәа ирымихыз агранатомиот аснариадқәа рылоуп.
«Ацҳа ҟаԥшь» анаҩс Ремзик Цыгәба Гәымсҭа ахыр-ӷәӷәарҭа аанызкылоз дрывагылан. Ешыра абаталионқәа
АҬЫНЧ
ԤСҬАЗААРА ИҬАХЫН
ЦЫГӘБА РЕМЗИК ХЬЫРБЕИ-ИԤА
07.03.1973 ш. – 22.02.2012 ш.
анеиҿыркаа аибашьҩы гәымшәа егьырҭ иашьцәа Ацыгә-бақәеи иҩызцәеи Амиран Берзениа напхгара зиҭоз абаталион аҟны иҟалеит. Гәымсҭатәи афронт аҟны еиҿыркаауаз ажәыларақәа зегьы дрылахәын Ремзик.
Марттәи ажәылара ашьҭахь Ремзик Цыгәба дызлаз агәыԥ «Анҭица» Лиосик Цыгәба напхгара зиҭоз хаз игоу ашьха-хысратә ротахь диасуеит. Урҭ рнеира ашьҭахь аԥшыхәцәа рхыԥхьаӡара иацлеит. Ремзик иҩызцәеи иареи изныкымкәа қәҿиарала адҵақәа нарыгӡахьан. «Ремзик ихы бзианы иааирԥшуан, дыҷкәына еилҟьан, даара уиқәгәыӷратәы дыҟан…»,игәалаиршәоит Адгәыр Абыхәба.
«Аԥсны Афырхаҵа» Лиосик Мсураҭ-иԥа Цыгәба иҳәоит: «Дсашьан, дсеиҵбын, иира здыруан…Деибашьит ԥсуак дшеибашьуаз еиԥш. Дымшәеит, дмырҳаит…»
Аибашьра аҟны ҳажәлар Аиааира анырга ашьҭахьгьы, Ремзик Цыгәба Аԥсны мрагыларатәи аҳәаа ихьчон. 1995 шықәсазы уи Аԥсны раԥхьатәи Ахада Владислав Арӡынба иусԥҟала Леон иорден ианашьан. Ремзик дрылахәын 1998 шықәсазтәи Галтәи ахҭысқәа. Иҩызцәа дрывагылан 2001 шықәсазы Кәыдрытәи аҩхаа аҟны иҟаз ахҭысқәа раангьы.
-Аҭынчра ҟалеит рҳәан аха, ессымза, ес-ҩымыз рыбжьара жәаба-жәохә мшы ҳамцар ҟалаӡомызт. Еснагь дҳацын, дызлахәымыз операциак ыҟамызт иажәа иациҵон Лиосик Мсураҭ-иԥа Цыгәба.
2005 шықәсазы Ремзик Цыгәба ицеибашьуаз иҩызцәа гәыԥҩыки иареи ахьчаразы аҳәынҭқарратә маҵзура аҟны аусура иалагеит. Аԥсадгьыл ахьчараҟны зхы аазырԥшхьаз аԥшыхәцәа ирдыруан раԥхьа ишьҭаз аҭакԥхықәра. Изныкымкәа аԥсра абла иҭаԥшхьаз инапынҵақәа рынагӡараан уаанӡагьы ацәгьоуцәа рыгәҭакы алзмыршахьаз Ремзик Цыгәба иуаажәлар рҭынч ԥсҭазаара иԥсы ахҭниҵеит. Уи 38 шықәса роуп иниҵаз ари адгьыл аҟны.
Урҭ Ремзик даҳшьуеит ҳәа акәӡам ишыҟарҵаз. Ари Аԥсны бзиарак ҟалар зҭахым роуп иҟазҵаз… Аԥсуа ас дхысӡом…
Ремзик Цыгәба иаб Хьырбеи идунеи иԥсаххьеит. Димоуп ан Лиуда Чкотуа-ԥҳа, аиҳәшьцәа Индиреи Ленеи, иашьа Инал. Аеҳәшьцәа рҭаацәарақәа аԥырҵахьеит. «Аҷкәын дани дхаҵазароуп Аԥсынразы» урҭ еицҿакны ирҳәоз акы акәын.
Шықәсқәак ракәын иҵуаз Ремзик хазы нхара ҳәа Лыхныҟа дааижьҭеи. Уи иԥшәма Альдона Ԥлиа-ԥҳаи иареи ҩыџьа ахшара рааӡон. Рԥа Леон аԥшьбатәи акласс аҟны дтәоуп, рыԥҳа Алина лакәзар аҩбатәи. Ремзик иҩызцәа ражәақәа рыла, ихәыҷқәа игәазхара ишизымбоз ицәа иалашәахьазшәа дрыхӡыӡаауан, иҭахын раԥхьаҟа аҵара бзиа рҵарц. Зԥа дызцәыӡыз, заб, зашьа, зыԥшәма дзыԥхаз, изықәгәыӷуаз зҩыза дызвыршьааз ауаа рхьааа жәала аарԥшра залыршахом. Уи иаҳагьы ихьанҭоуп. Аибашьра амца иацәцаз агәымшәақәа маӡала икылатәаны ианреихсуа уи рыцҳароуп. Ремзик Цыгәба дыздыруаз ԥсуала иааӡаз, аиаша иацәхьамҵуаз ауаҩ қьиа ҳәа игәалашәара лаша рзынхоит. Ремзик Цыгәба данҭаха ашьҭахь, аԥсуа телахәаԥшра адырраҭара «Ахҭысқәа» рзы иазырхиаз аҟынтәи иаагоуп арҭ ацәаҳәақәа. Ажурналист Оқсана Ҭраԥшь-ԥҳа лрепортаж аҟынтә.
АЛЕИТЕНАНТ ҬЕНГИЗ
ԤАНДАРИА ҬЕНГИЗ ВЛАДИМИР-ИԤА
25.03.1971 ш. – 02.03.2012 ш.
Аацы ақыҭа. Шыжьуп макьана. Ана-ара аҵарақәа ашәа рҳәоит. Иаабац аԥсуа қыҭа ԥсҭазаара еилашуеит. Сымҩаԥгацәеи сареи зашҭа ҳҭалаз аӡәгьы адәы дықәны дҳамбеит. Иҭынчран. Ус ҳара ҳашҟа лҿаалхеит маҭәа еиқәаҵәала иҭалаҳаны еилаҳәоу ԥҳәыс қәыԥшк. Уи лареи сареи ҳшеибамдыруазгьы иаразнак издырит дазусҭаз. Лгәырҩеи лхьааи инрыҵаӡ ицон лыԥшӡара. Аԥхьаҩцәа иаразнак еилышәкаазар ҟалап зыӡбахә сымоу дызусҭоу. Ааи, издырит ишеилышәкааз, уи Фатима Ҵкәиа-ԥҳа лоуп, Ҭенгиз Ԥандариа иԥшәма ԥҳәыс.
Февраль 22, 2012 шықәса аҽны Аԥсны Ахада Алеқсандр Анқәаб Гәдоуҭа ақалақь уахьналсуа иҭархаразы зҽырхианы итәаз, атәыла Ахада дзыхьчоз зҭаз амашьынақәа руак ԥжәаны егьырҭ реихсра ианалага, ахьчаҩцәа рмаҵзура уалԥшьа аԥҟарақәа инарықәыршәаны аҿагылара ҟарҵеит. Усҟан иабџьар шикыз дҭахеит Абӷархықәтәи арԥыс Ремзи Цыгәба. Алеитенант Ҭенгиз Ԥандариа ахәра ӷәӷәа иоуит. Иара ахәышәтәырҭахь дышнаргазгьы аҳақьымцәа мчыдан ихәра аҿаԥхьа.
Ари аматериал аҩра саналага, аиаша шәасҳәап даара исцәуадаҩхеит. Схы-сгәы аҵанӡа инеины
сдақәа сылԥсаауан афырхацәа рҩызцәеи рҭахцәеи санрыҿцәажәоз. Фатима дахьсацәажәоз иумдырырц залшомызт уи макьана алаӷырӡ шырху лыблақәа. Ҳцәажәара лхы алалырхәырц лҭахыушәа, мамзаргьы сара сышәхашҭит лҳәозшәа ҳцәажәара ааиԥлырҟьоит зыбжьы газ амаалықь Наала. Наала, заб збара дахьымӡаз Наала Ԥандариа-ԥҳа.
Наџьнатә аахыс ҳаибадыруазшәа иаразнак ҳнеилаҵәа ҳцеит Фатимеи сареи. Ус дҳахҭыгәлоит Фатима ланхәа Татиана Манча-иԥҳа Цәеиба. «Ҭенгиз даара бзиа ибон аспорт, иагьицааиуан хаҭала ақәԥара. Уи Гәдоуҭатәи ахәыҷтәы спортшкол аҟны еицырдыруа Ӡука Бениа иҟны иҽазыҟаиҵон. Уи акырынтә Аԥсны дачемпионхахьан, насгьы Аԥснытәи аҳәынҭқарратә университет афизкультуратә факультет дҭан», илгәалаларшәоит Татиана Манча-иԥҳа.
Ҭенгизи Џьумеи, аишьцәа Ԥандариаа, аибашьра аԥхьатәи амшқәа инадыркны абџьар шьҭыхны аӷа инаиҿагылеит Гәымсҭатәи афронт аҟны. Урҭ дынрышьҭалоит раб абырг Владимир Кәымҷа-иԥагьы. Аб Владимир аибашьра зегьы ихигеит Витали Смыр ибаталион аҟны. Ижуан аҭабиақәа. Аӷа ила ишабоз итрактор ала ирыцқьон амҩақәа. Аишьцәа Ҭенгизи Џьумеи уи аамҭазы «Аԥсны Афырхаҵа» Лиосик Цыгәба ибаталион аҟны иҟан. Аԥсны иақәлаз аӷа хәымга иҿагыланы инаӡеит Егрынӡа. Абар Лиосик Цыгәба ииҳәо: «Ҭенгиз заԥхьаҟа ихәыцуаз, зыхшыҩ ҵаулаз, игәымшәаз хаҵан. Ажәыларақәа зегьы раан ҳаԥхьа дгылан. Ас залымдыррала дахьҭахаз зегьы даара ҳгәы иалоуп. Ҳаӷоу ԥеиԥшцәгьа иоуааит».
Фатимеи сареи ҳаицәажәара иацҵо илгәа-лалар-шәоит: «Асҭанда Баз-ԥҳа сҩыза бзиа лакәын. Уи аус луан Аацытәи абжьаратә школ аҟны. Араҟоуп Ҭенгизи сареи ҳахьеибадырызгьы. Нас лассы ҳанасыԥ еилаҳҵоит.
Ҭенгиз егьа гәала имазаргьы иуирбаӡомызт. Аӡәы игәы нхар ҳәа дшәон, дашьҭан ргәы аҟаҵара».
Ҭенгиз Ԥандариа 2005 шықәса раахыс Алеқсандр Анқәаб хаҭала дзыхьчоз ргәыԥ далан. Алеитенант ичын иман.
Иахьа акы заҵәык сгәы иалоу, исымҳәаргьы сзычҳауам. Аибашьраҿ дҭахар, зегьы ахьҭахоз иаргьы дҭахеит, еибашьроуп сҳәон. Аха аибашьра ҳзыҟазҵаз еибашьрада, ақәыџьмақәа дахьырфаз ауписызхымго. Акызаҵәык сгәы нызкыло исымоу Ҭенгизи Фатимеи ирыхшаз смоҭацәа роуп,лылаӷырӡ илнарҳәом Татиана Манча-иԥҳа.
Аишьцәа Ԥандариаа рыҩџьегьы рыҳәсақәа аеҳәшьцәа реиԥш бзиа еибабоит. Ирылоуп арыцҳашьара.
Аԥсны Аҳәынҭқарра Ахада ихьчара аусбарҭаҿы зегьы ирылшом аусура. Уаҟа аус зуа аԥхьаӡа иргыланы иламыс цқьазароуп. Имшәо агәы изҭазароуп, насгьы иаҭаххаргьы иԥсы ахҭниҵозароуп. Убас иҟаз дреиуан Ҭенгиз Ԥандариа.
Ԥандариаа рышҭа сҭыҵаанӡа Аԥсадгьыл ахьчаҩ иҳаҭгәын аҟны иҿымҭӡакәа сааҭгылеит ҳамҭакы. Анаҩс аԥшәмацәа снаскьаргон, хәыцрашәкы ирызцәырҵыз иаршанханы ишгылаз ашҭа сҭыҵит. Ааи, Ҭенгиз Ԥандариа еиԥш иҟоу афырхацәа рыхьӡ кашәаӡом. Ацәаҳәақәа аагоуп Аԥсуа телехәаԥшра акорреспондент Даур Инаԥшьба исиужет «Ахҭысқәа» рҟынтә.
Акыр иаԥсоу аԥхьаҩцәа!
Уажәы ишәыдызгалоит Ремзик Цыгәбеи Ҭенгиз Ԥандариеи анҭаха ашьҭахь ажурналист Наталиа Шульгина исылҭаз азин ала агазеҭ «Республика Абхазиа» №42  апрель мза 17-18, 2012 шықәсазы «Это были настоящие абхазские парни» ҳәа ахьӡҵан иҭижьыз астатиа. Ианысҵеит ԥсахрада.
АХӘҬА
АԤСНЫ АЏЬЫНЏЬТӘЫЛАТӘ ЕИБАШЬРА (1992-1993 шш.) ИАЛАХӘЫЗ ЗЫԤСЫ ҬАНЫ АИБАШЬРА ИАЛҴЫЗ ААЦАА САШЬЦӘА ИШӘЫЗКУП АНАҨСТӘИ АХӘҬА
АБЫХӘБА АДГӘЫР
ИУАНА-ИԤА
Сара сыԥсҭазаараҿы даара насыԥ змоу ԥҳәысны схы сыԥхьаӡоит. Аԥхьаҩцәа избан ҳәа шәҵаауазар акәхап. Ари сзыхцәажәараны иҟоу арԥыс иахьа зҭакԥхықәра ҳараку, имариам аус инапы алакуп. Иареи сареи ҳаибадырра машәырхеит. Ҳаицәажәараҿы еилыскааит иус икылкааны дшазнеиуа, насгьы иаҭаххар иԥсы шахҭниҵауагьы. Ауаҩы изааигәоу аԥсадгьыл абзиабара злааӡоу, апатриот иаша. Уи ус ауп уаҳа даҽакала узихцәажәаӡом. Сара аибашьра ахҟьа-ԥҟьақәа ирых-ҟьаны ирацәаҩны аишьцәеи аиҳәшьцәеи сырҳаит. Урҭи сареи иахьа ҳахьааибабо «башьа дбыкәыхшоуп» ҳәа ауп ишсарҳәо. Аӡәырҩыгьы аҭацацәа иахьа еҳәшьаҵас ауп сшырбо. Ажәа аиашьа иаҵанакуа даара ирацәоуп. Аеҳәшьа лакәзар уи лылаӷырӡ ахькаҭәаз ашьац ааӡом рҳәоит. Ари афеирымгьы сашьцәа рхыԥхьаӡараҿы рсиа хаирҭәааит.
Адгәыр Иуана-иԥа диит, дааӡеит Аацы ақыҭа. Аб-жьаратә ҵара дшалгаз еиԥш дҭалоит Аҟәатәи апеда-гогигатә институт афизкультура аҟәша (физ. воспитание). Аус иухьеит еиуеиԥшым аҭыԥқәа рҟны.
Август 14, 1992 шықәса. Изгәаламшәода ари амш, арыцхә. Аԥсуаа имшы еиқәаҵәаны наӡаӡа аҭоурых аҟны ирзаанхеит. Аԥсуа милаҭ хыԥхьаӡарала имаҷыз мышқәак рыла иқәхны Аԥсны игарц ӡбаны, ақырҭуа фашист далалеит Аԥсны. Уи ус баша-маша дшышьҭтәымыз дырны инагылеит Аԥсны аҵеицәа зегьы.
Адгәыр Абыхәбеи сареи ҳаицәажәара анысҵоит ԥсахрада, гәаартылатәи ҳаицәажәара. Уи ишицәуадаҩыз аибашьра ахҭысқәа рыхцәажәара, нас ҳаизааибагоит.
Иазгәасҭарц сҭахуп ҳаибашьцәа аӷьырак ахӡыргара ишашьҭам.
-Аибашьра напы асыркит Аладатәи Ешыра ацәа-ҳәаҟны. Аԥхьа сыҟан «Аԥсны Афырхаҵа» Лиосик Цыгәба напхгаҩыс дызмаз ашьха-хысратә рота аҿы. Иабаҟаз абџьар, аџьаԥҳаны. Нас ана-ара ақырҭқәа ирхыхны иаҳгоз рыла ҳаибашьуан. Сара аԥшыхәратә гәыԥ аҟны сыҟан. Ҳгәыԥ ԥхьагылара азиуан Даур Цыгәба. Ҳаиҿахысуан нырцә-аарцә аӷацәеи ҳареи. Лиосик Цыгәба иҳаиҭон адҵа, нас ҳара ҳус наҳагӡон. Анаҩс ҳара ҳус ҳаӷацәа ахьтәоу аҭыԥқәа реилкаара акәын. Аԥшыхәратә гәыԥ еиднакылон 21-ҩык. Ҳаҷкәынцәа рхы аадырԥшуан фырхаҵарыла.
Салахәын ақалақь Гагра ахақәиҭтәра. Командирс дыҟан Зурик Хәарцкьиа. Уи баталион цыԥхьаӡа хҩы-хҩыла ҳалихуан. Еидикылеит 25-ҩык адиверсиатә гәыԥ. Уи Гагра ахы иақәиҭхаанӡагьы ҳаидикылахьан, ҳазыҟаиҵон. Ҳбаза ыҟан Уаз Абаа.
Колхидатәи аҩхаа ахь ҳдәықәырҵоит аԥхьа, нас Гагра ахы иақәиҭаҳтәуеит. Раԥхьатәи ажәылараан дырхәит Зурик Хәарцкьиа. Уи ишьапқәа ахәра ӷәӷәа аиуеит. Изшьапык ҿнахуеит, егьи хнажәоит. Гагра аԥсшьарҭа «Украина» аҟынӡа ҳнеигоит Лаша Ҷкадуа. Уи командирс дыҟан Зурик Хәарцкьиа данырхә. Ааигәа Лаша Ҷкадуа идунеи иԥсахуеит. Нас Мамзышьхантәи шьхала мацара уахыки ҽнаки рыла «Аҽымарда» ҳкылсуеит.
Ҽнак Цугуровка ԥшыхәра ҳәа ҳрышьҭуеит. Ҳаԥхьаҟа ицахьан «Аԥсны Афырхаҵа» Руслан Ҳалбад игәыԥ. Уаҟа аа-ҩык ақырҭқәа иаҳшьызи иҭҟәаны иааҳгази рхыԥхьаӡара наӡоит.
Ноиабр 3, 1992 шықәса. Шьроматәи ахырхарҭа. Лиосик Цыгәба, Ибрагим Иаганов, Шамиль Басаеви ҳацын. Хьыӡҳәала исҳәаӡом, зегьы фырхаҵарыла рхы аадырԥшит. 80-ҩык ирзынаԥшуа ақырҭқәа ҭаҳархоит, иӡыз налаҵаны аԥсуаа 25-ҩык рхыԥхьаӡара наӡоит.
Актәи Шьроматәи ажәылара командаҟаҵаҩын Гиви Агрба.
Аԥсны Афырхаҵа Лиосик Цыгәба илшаз рацәоуп. Хыла иҟаиҵаз аус иабзоуроуп иахьа иҳамоу алшарақәа. Уи еснагь даԥхьагылаҩын. Аибашьцәа ириҭоз адҵа ҟазарыла дазнеиуан, ишәон-изон, нас ҳаԥхьа днагылон. Убас хшыҩла иус дазымнеир иҟаларын иҵегьы аԥсҭбара ҟалар.
Абас аҟароуп Адгәыри сареи еибаҳҳәаз.
Иахьа анцәа ишиҳәара иҟоу ҭаацәароуп. Аныҳәаҩ ихы рыдиныҳәалартә иҟоу, иалкаау, иҷыдоу ҭаацәароуп Адгәыр Абыхәба иҭаацәара. Уи иԥшәма Сырма Мхон-џьиа-ԥҳаи иареи ирааӡоит х-ҩык ахшара: Едгар, Осман, Амра. Едгари Османи аҵара рҵоит Гәдоуҭатәи аԥсуа абжьаратә школ №2 аҟны. Амра макьана дхәыҷуп. Ишысҳәахьоу еиԥш, Адгәыр Абыхәба аус хьанҭа инапы алакуп. Уи Аԥсны Ахада дихьчоит, аусгьы иуеижьҭеи ԥыҭрак ҵуеит. Уи аҵыхәтәаны ицәажәара иалаҵаны иҳәеит: «Ахада ихьчара уи зегьы иаҳуалуп. Уи схы аҟара пату иқәысҵоит. Уи акы анихь даҳзымхьчеит ауп. Сусура иаҭахханы иҟалозаргьы сыԥсы ахҭнысҵоит». Нас шәааи аԥхьаҩцәа шәареи сареи х-ҩык ахәыҷқәа раб изеиӷьаҳшьап агәабзиара, агәамч, аччара, алшарақәа, инапы злаку аус аҟны ақәҿиареи аманшәалареи. Анцәа дузылԥхааит сашьа Адгәыр!
АБЫХӘБА ДАУР
ИУАНА-ИԤА
Иахьа ақыҭаҿы ауп аԥсҭа-заара ахьыҟоу, ақыҭоуп ҳаԥ-сҭазаара злеибарку. Ақыҭа кажьны зегьы ақалақьқәа рахь ицар, нас ишԥаҟало ақыҭа ахаҿра, апроблемақәа.
Ақыҭаҟноуп ахныҟәгарҭа ахьыҟоу. Анхаҩы данықәаарых идгьыл, ишәыр-иқәыр, иуҭра-ҭых, ирахә аныҟала нас уи иуадаҩрақәа маҷхоит.Абарҭ ажәақәа рылоуп Даури сареи ҳаицәажәара ахы злаҳкызгьы.
Сахьиз сқыҭантәи Аацытәи абжьаратә школ салгоит. Уаҳа сҵара иацысҵартә изалымшеит, исыԥхьеит арра маҵзурахьы. Уаҟа асержант еиҳабы ичын аиура сҽаԥсастәит.
Аибашьра ианалага ашықәсан сара Украинантәи, Ивано-Франковскнтәи сарратә уалԥшьа сыхганы саауеит. Ус инақәырццакны аибашьрагьы иалагоит. Аацаа зегьы адрыуҳәа инагылеит абџьар шьҭырхырц, урҭ рыԥхьон Аԥсадгьыл. Саргьы саԥсыуоуп ҳәа схы сыԥхьаӡоит, аԥсуара бзиа избоит. Нас аҩны сҽыԥхьакны сызлатәарызеи. Сҩызцәеи, сашьа Адгәыри ахьцоз сынрышьҭалеит. Ҳара ҳалалоит «Аԥсны Афырхаҵа» Лио-сик Цыгәба ибаталион. Уаҟа издыруаз рыдагьы дара Аацаагьы рацәаҩын. Аибашьраҿы еибадыруа ануцу угәы шьҭухуеит, угәалаҟазаарагьы даҽакала иҟалоит. Избанзар, аибашьраҿы зегьы урзыԥшызароуп. Аԥхьа Гәымсҭа, Ешыра, аспортбаза азааигәара ҳаҟан.
Сара аԥшыхәратә гәыԥ аҟны сыҟан. Уи аԥшыхәратә гәыԥ еиҳабыс дыҟан Даур Цыгәба. Ҳара ԥшыхәра ҳанцоз
аиҳарак уахынла акәын. Иҟаҳҵоз асхемала акәын ҳаҷкәынцәа ажәылара излацоз. Ԥшыхәра ҳцон Шьрома, Одышь, Ахбҩык уҳәа егьырҭ аҭыԥқәа рахьгьы.
Шьроматәи ажәылараан ирацәаҩны иҭахоит ҳаҷкәынцәа, егьырҭ ақыҭақәа рҟынтәгьы иҭахақәаз рацәан. Кәыҵниа Баграт дыҭҟәаны дыргоит, нас дыршьуеит. Роман Цыгәба хабарда дыбжьаӡуеит. Даара ирацәан ирхәқәазгьы. Ҳаҷкәынцәа ишрылшоз ала ԥхьаҟа еихон. Аԥхьа ишәарҭақәан, аибашьраҿы хымԥада ишәарҭахоит. Нас зегьы ҳхықәкы уи лассы Аԥсны аӷа иалцара акәын.
Абџьар акәзар аԥхьа имаҷын, «атрофеи» иаҳгоз даара иҳахәон. Урҭ рхыԥхьаӡараҿы иҟан автоматқәа, МТЛБ, БМП-қәа ракәын иҳамаз (ҳара ҳтәқәа ҭадырхахьан).
Ҳала ишабоз Ҭамаз Аппба дырхәуеит. Аха 2-3 сааҭ ишәарҭан азын Ахалшени ааигәа ҳзымнеит, Двуречие ала вертолиотла дыргоит, аха иԥсҭазаара далҵуеит. Џьон Партанаӡеи Рома Ласариеи Шьрома ирхәуеит. Агәхаа Кьаӷәса (Сапа) иҵаԥжәоит атанк ԥжәага. Уи ихьӡ иахьагьы џьаргьы иҳәам. Иахьа агәамбзиара изцәырҵит.
СухумГЕС агенерал данаҳҳәынҷоз даара ҳаҷкәынцәа рхы бзианы иаадырԥшит. Нас уаҟа дыршьуеит СухумГЕС адиректор. Егьырҭ иаҳҳәынҷақәаз зегьы агенерал дналаҵаны Гәдоуҭа аштабахь иаҳгоит. Агәхаа Динау иакәзар уаҟа ақырҭқәа рацәаҩны дырҿаҳауеит, аха ахы иқәымшәакәан деиқәхоит. Аибашьра иацәынхаз иашьа Динарики иареи амҩатә машәыр иахҟьаны иҭахоит.
Сҭаацәароуп. Сынхоит нхаҩык дшынхо еиԥш. Сыԥшәма Камаҷыҷ Цкәиа-ԥҳаи сареи иҳахшеит ҩыџьа ахшара Мураҭи Мадинеи. Урҭ аҵара рҵоит Аацытәи абжьаратә школ аҟны.
Иахьа Аацаа аӡәырҩы џьаргьы рыхьӡ ҳәам, уи даара сгәы иалоуп.
Ихьшәам урҭ иахьагьы рыхьӡ аӡыргара.
АГӘХАА АСЛАН
ОҬАНДИ-ИԤА
Аслан Агәхаа диит ииун 10, 1954 шықәсазы Аацы ақыҭан анхаҩы иҭаацәараҿы. Уи дахьиз аҭаацәараҿы зынӡа 12-ҩык ахшара рызҳауан. Инхон-инҵуан ԥсыуа ҭаацәарак шынхоз еиԥш.
Аслан абжьаратә школ дшалгаз еиԥш дцоит арра. Уи иарратә уалԥшьа ихигон Дальнии Восток ақалақь Усуриск аҟны. Анаҩс уи аусура далагоит Гагра ақалақь аҟны аргыларақәа руак аҟны. Усҟан ицәгьан ақыҭа аҟнытә ақалақь аҟны аҽҭагалара. Аибашьра иалагаанӡа аус иуан аԥацха «Бзыԥ» аҟны.
-Аибашьра ианалага ҭаацәаныла ашьха «Аӡырҳаԥы» ҳәа иахьашьҭоу ҳаҟан. Ҳазԥшымызт аибашьра ҟалоит ҳәа, ианҳаҳагьы оумашәа иаабеит азныказы. Иаразнак Гәдоуҭа аштаб ахь саауеит. Нас адҵа соуеит ашьха атәы здыруа жәаҩык аҷкәынцәа сыманы Ауадҳараҟа ҳхаларц. Избанзар хатәгәаԥхарала Нхыҵ-Кавказтәи аҷкәынцәа аараны иҟан, урҭ ҳарԥылар акәын. Уахынла асааҭ 12 рзы ҳнеиуеит иахьахәҭаз аҭыԥ аҟны. Иҳаман ачаи аконсервқәеи, рхәы. Ирыцын спецназаагьы 40-ҩык рҟынӡа. Урҭ ана-ара гәыԥ-гәыԥла итәан. Ҳаргьы иҳамаз рхәы шаны ираҳҭон иахьтәаз. Урҭ рхыԥхьаӡара ессааира иацлон ачеченцәа, аҟабардақәа рыла хатәгәаԥхарала иаауаз. Абџьар змаз спецназаа ракәын, егьырҭ ирымаӡамызт.
Аԥхьатәи амшқәа рзы сыҟан Лиосик Цыгәба игәыԥ аҟны. Усҟан абаталионқәа еиҿырымкааӡацызт. ԥыҭрак ашьҭахь апансионат «Ауадҳара» аҟны Гена Сабуа еизигон гәыԥҩык, адесант мтәарц азын. Уи аҭыԥ ҳахылаԥшуан. «Ауадҳара» ҩымз ҳаҟан, нас Шромаҟа, Ака Арӡынба игәыԥ ахь сиасуеит. Исхашҭыз «Ауадҳара» ҳантәаз Нальчик гәыԥҩык ҳцаны бнала мацара абџьар ааҳгон афронт азы.
Салахәын Аҟәа ахы ақәиҭтәра. Усҟан зегьы хықәкыс иҳамаз лассы аӷа Аԥсны иалцара акәын. Ҳаҷкәынцәа гәымшәақәа аԥсра иацәшәаӡомызт. Аӡәы дҭахацыԥхьаӡа аӷа иахь ирымаз ацәымӷахара еиҳагьы иҩбахон. Урҭ аӷа итанк иаҵалон, иаҿалон ахы цаҳә-цаҳә. Зегьы ҳаизыӡырҩуан, аӡәы ииҳәаз закәанын.
Ҳгәыԥ аҿы медеҳәшьцәас иҳаман Света Гәымбеи Лиуда Цәеибеи. Лиуда зегьы лыхьӡшьара «Кәакәала» ҳәа акәын ишларҳәоз. Аӡәырҩы амцашыра иалылгахьан. Аҟәа ҭарцәуа Уарчанӡа ҳнеит.
Исгәалашәоит Шьроматәи хҭыск. Шьромантәи Аҟәаҟа узлалбаауа амҩа 100-метрак аҟара набжьаны машәырла ргәы рҽанӡамкәа аӷацәа ҳрылашәоит. Ҳаҷкәынцәа иаразнак ахысра иалагоит. Сара сыԥшыхәҩын. Уаҟа Марина Амқәаб дырхәуеит. Уаҟа уахыки ҽнаки абна ҳалан, даҳзаагомызт, агоспиталь ахь данырга ашьҭахь лыԥсҭазаара далҵуеит. Иманшәаламхеит лаагара. Аӷа цәҟьарҭас ҳиман. Уи ахҭыс иахьа алацәажәара даара исцәыуадаҩуп.
Ишысҳәахьоу еиԥш Аҟәа ҭарцәны Уарчанӡа ҳнеит. Уаантәи ҳхынҳәны Аҟәа ҳааит. Избанзар ҳаӷацәа ана-ара макьаназы рҽыҵәахны итәан, ишәарҭан. Ахԥатәи амш аҽны Аҟәа араион Басла ахахьы ҳрышьҭуеит ҭыԥқәак ррыцқьаразы. Абна илатәаны ихысуан ҳаӷацәа ишәаны. Уаҟа исоуит ахәра. Сшьапы аԥхьа иларҟәны ихырҵәоит, анаҩс уаҳа аҽамырҽеит азын зынӡа ахҵәара ақәшәоит. Ахәра исоуз азы иахьа аҩбатәи агәыԥ аинвалид ҳәа апенсиа соуеит. Сҭаацәароуп. Сыԥшәма Леила Ҭаниа-ԥҳаи сареи иҳааӡоит ҩыџьа ахәыҷқәа Аринеи Анитеи Агәхаа-ԥҳацәа. Урҭ иахьа ашколқәра иаҵанакуеит.
Иҭахаз ҳҩызцәа еснагь ҳгәалашәараҿы иҳацзаауеит. Урҭ рыԥсқәа ҭынчзарц, рус иацҵалатәуп, иеиҷаҳалатәуп.
АГӘХАА КЬАӶӘСА (САПА)
ОҬАНДИ-ИԤА
Аибашьра ианалага аҽны, август 14, 1992 шықәсазы Аҟәа сыҟан. Аӡәыр иаҳдыруазма аибашьра иалагоит ҳәа. Зегьы ҭынч ҳусқәа ҳарҿын, иаабац ԥсҭазааран. Аибашьра иалагеит анырҳәа сеихеит «Ацҳа ҟаԥшь» ашҟа иҟоу збарц. Уаҟа сылала избеит зегьы. Аӷеи ҳареи ҳаиҿагылахьан, уаҟа ӷәӷәала ахысрақәа цон. Мышқәак рышьҭахь Алада Ешыраҟа ҳцоит. Уаҟа аабатәи аполк ҟалоит, абџьаргьы шәоуеит ҳәа ҳарҳәоит. Ҳахьнеиз абџьар ҳәа акгьы ҳамбеит. Иаразнак сцоит Аацаа рыҷкәынцәа ахьтәаз Лиосик Цыгәба еиҿикааз агәыԥ ашҟа. Усҟан абаталионқәа ҟарымҵаӡацызт, агәыԥқәа ракәын иҟаз. Агәыԥқәа акоманда рзиуан Гиви Агрба.
Ҽнак ҳхаргалоит Цугуровкаҟа. Ҳҽазыҟаҳҵон раԥ-хьатәи Шьроматәи ажәылара. Ҳаицын зынӡа 450-ҩык рҟынӡа. Иҳацын «Шьараҭынаа», ачеченцәа, аҟабардақәа, иара убас Шамиль Басаев игәыԥ. Аиҳарак ҳара ԥшыхәреи ажәылареи ҳанцоз уахынла акәын. Избанзар ҽынла ишәарҭан, ҳахьықәтәаз адәыҟьантаз убон.
Аибашьра анцоз зегьы аӡәк еиԥш ҳаидгылан, иаҳҳәоз акы акәын. Иахьа зегьы рыхшыҩ амал ахь ицеит. Урҭ аӡәырҩы рыхшыҩ ацкьыс иаиааит рымгәа.
Есҽны ажәыларақәа ҳҽырзыҟаҳҵон. Шьроматәи ажәыларазы ҽнак ҳхалт Ахалшениҟа. Ус ҳгәаҳҽанӡамкәа аӷацәеи ҳареи ҳаиҿаҳаит ԥшыхәра ҳахьцаз. Азныказы аӷа дшанхеит, саргьы иҟалаз сзеилымкааит. Дхысырц ивтомат анышьҭихгьы имҟәыҵҟьаны икаҳаит. Аӷацәеи ҳареи иҳабжьаз 7-метрак ракәын. Дара ԥшь-ҩык ыҟан,
иҭҟәаны иганы аштабахь ираҳҭоит. Нас аиҭныԥсахла-рақәа раан ирыԥсахуеит.
Исгәалашәоит Гәымсҭа аҩадатәи ацҳа азааигәара ибзианы аҭыԥ нкыланы дыҟан аӷа. Ҳаргьы аӷа иҳәааҟны ҳтәан. Русик Ҳалбад дҳацны аӷа иҳәаа аҟны ҳаԥсы ӡаны ҳаҟан. Ҳаибашьцәа аамҭа кьаҿ иалагӡаны аибашьышьа рҵеит. Акы иацәшәомызт, иаҿалон аӷа ихы ҳдауаԥшьқәа.
Ҽнак Гәымсҭа ҳаштәаз аҳауахь ихалоит аӷа иҳаирплан. Ҳаҷкәынцәагьы шәарыцаҩ бзиак еишԥш иазышәарыцеит ари аҳаирплан. Ҳашԥшуаз уи хланҵы иҭарҵоит, ишлеиуаз амшын иалаҳауеит. Ари збаз ҳаҷкәынцәа «Ура» ҳәа иҳәҳәоит. Сара сыбжьы рықәсыргоит шәҽеиқәышәк аӷа иҳәааҿы ҳаҟоуп ҳәа. Ажәабжь ҳаиҳәон Кьаӷәса.
Аԥхьаҩцәа, ишәсырдырырц сҭахуп Кьаӷәса Агәхаа дшалиааз аҭаацәа ду. Раб Оҭанди Аид-иԥеи, ран Натариа Манча-иԥҳа Кокосқьериеи ирыхшеит 12-ҩык ахшара. Аибашьра ианалага урҭ рԥацәа зегьы абџьар шьҭырхит, аӡәырҩгьы иахьа инвалидцәаны иаанхеит. Ари аҭаацәара аламыс, аилибакаара, апатуеиқәҵара, ачеиџьыка змаз ҭаацәаран. Раб Оҭанди Аид-иԥа аибашьраан афронт дацхраауан фатәыла. Уи хыԥхьаӡара рацәала арахә шьны аҷкәынцәа рхәы игон. Аҳабла аҿы џьара сасык дааиргьы ари аҭаацәарахь дымҩахырымгар залшомызт. Нас инахатәон аишәа чыс, аҵәца иҭарҭәон иԥхеи-ԥхеиуа аҩы еиқәаҵәа.
Агәхаа рыжәла Аацы ишықәнагалаз еилыскаарц слазҵааит раҳәшьа Вариа Агәхаа-Цәеиба. Абар уи илҳәо: «Аурыси аҭырқәеи еиҿагыланы ианеибашьуаз абжаҩык Нхыҵ Кавказҟа иагеит, абжаҩык Ҭырқәтәылаҟа. Ҳара ҳаб Оҭанди Аид-иԥа ақалақь Хәажәду Черкесск ауп дахьиз. Иан Аацытәиин Ԥачалиа-ԥҳан, Гыд Ԥачалиа иԥҳа лакәын, Шьасиа лыхьӡын. Иџьоушьаша акы ауп, хынтә ахәра ӷәӷәа зауз, аконтузиа змаз, иахьа изакәызаалак ҳамҭак имам. Иара Кьаӷәса иажәақәа рыла аибашьра
анцоз аҳамҭа иоуп ҳәа абџьар шьҭимхит. Уи иуалԥшьа аԥсадгьыл аҿаԥхьа инаигӡеит. «Сара сҳамҭа иахьа сыԥсы ахьеиқәхаз ауп», иҳәоит иахьа. Аҩбатәи агәыԥ аинвалид ҳәа апенсиа иауеит. Кьаӷәса еиԥш иахьа шаҟаҩы ус игәыгәҭажьны иҟоузеи.
Схы нарҳәаны акомандирцәа рахь исҳәо акы ауп. Иахьагьы ихьшәам аҳамҭақәа ҳаибашьцәа ироуртә еиԥш знапы ианҵоу рахь асиақәа наргарц. Уи хымԥадатәиуп.
Ҳара ҳхәыҷқәа рыԥсҭазаара лашарц, урҭ рыԥсы ахҭнырҵеит Аԥсны, уи иахьа ҳаиҷаҳалароуп, насгьы раԥхьа ҳхырхәалароуп Кьаӷәса Агәхаа иеиԥш иҟоу Аԥсадгьыл ахьчаҩцәа.
АГӘХАА ДАУР
ХЬЫМЦА-ИԤА
Ҳара ҳҭаацәара дууп. Ҳани ҳаби ирыхшеит аа-ҩык ахшара, хә-ҩык аԥацәа, х-ҩык аԥҳацәа. Ахәҷы рацәа ахьыҟоу аихылаԥшра ҟамлар залшом, иара ҳаргьы ҳара-ҳара ҳаихылаԥшуан, ҳаизыӡырҩуан. Ҳан Леиба Рита Гәада-иԥҳа, ҳаб Хьымца Маҳмуд-иԥа ахааныз иаҳмаҳацызт ирҳәо ҳааԥсеит ҳәа ажәа, иџьоушьаша џьара итәогьы иубаӡомызт. Еснагь аҩнтәы усқәа дырҿын ҳан, ҳаб иакәзаргьы ҳан дарӷьажәҩаны длывагылан. Урҭ ирымаз аицхыраара иабзоуроуп иахьатәи алҵшәа. Иахьа ҳаҳәшьцәа Кама, Асҭанда, Адица рхатә ҭаацәарақәа аԥырҵахьеит, урҭ рарӷьажәҩақәа Ҭаҭарҟан Бебиа, Абрыскьыл Ачыгәба, Алик Ҵнариа ирывагыланы рхәыҷқәа рааӡоит. Аишьцәа ҳҟынтә Димеи сареи аҭаацәарақәа аԥаҳҵахьеит, егьырҭ макьаназы ус иааиуеит.
Ҳҭаацәара егьырҭ аԥсуа ҭаацәарақәа реиԥш ҭынч нхара ҳаҿын, ҳанхон ԥсуа ҭаацәарак шынхоз еиԥш. Аибашьра ҳара ҳазыԥшымызт, зегьы уск уск ҳарҿын.
Август 14 аҽны аибашьра ианалага, сара Пицунда аурысқәа (ракетная часть) рырхәҭаҟны арра сахысуан. Ус архәҭаҟны жәабжьны иааҳалаҩуеит аибашьра иалагеит ҳәа. Пицунда ауахәама азааигәара акәын аштаб ахьыҟаз, сыҽӡаны уахь сцоит. Иалагеит ашәҟәы аҽанҵарагьы. Нас Гагра адесант ӡхыргоит рҳәан уахь ҳаргоит. Уаҟа мчыбжьык аҟара сыҟан. Исҭахын сҩызцәа Аацаа ахьыҟыз сыҟазарцы, аха сманшәаламкәан сааиуан.
Ҽнак ҳахьыҟаз даауеит Ибрагим Иаганов, нас иара игәыԥ ахь сцеит. Ҩынтәҟа ҳхалоит Мамзышьхаҟа
ԥшыхәра. Уаантәи сцоит Галактион Дбар игәыԥ ахь. Усҟан абаталионқәа еиҿырымкааӡацызт, иҟаз агәыԥқәа ракәын. Ус еилыскаауеит сҩызцәа Аацаа ахьтәаз аҭыԥ, сагьцеит уахь, Витали Смыр игәыԥ ахь. Аацаа санырба игәырӷьеит, егьирахь издыруаз аӡәгьы дыҟамызт, шьҭа сгәы ҭынчын, сқыҭауаа срыцын. Ус ҳҭыԥ ылҳхуеит Алада Ешыра асалафантә цех азааигәара. Ҳахьтәаз ҳҭыԥ цәҟьарсҭан, ҽынла уцәырҵуа иҟамызт. Уахынла ҳалбаауан, насгьы ҳааигәа ижны иҳаман адгьыл, уаҟа акәын аиҳарак ҽыԥхьакырҭас иахьҳамаз.
Март 15-16-тәи амш еиқәаҵәақәа, иманшәаламхаз ажәылара аҽны асиа ҟарҵон. Аҷкәынцәа «смертники» ҳәа идәықәлеит. Урҭ ирдыруан ишзымаауазгьы, аха акгьы иацәшәаӡомызт. Ҳсиа ҟарҵеит 40-ҩык рҟынӡа. Аацаа ҳадагьы егьырҭ ақыҭақәагьы ҳацын. Исгәалашәоит иҳацын иара убас Абӷархықәтәиқәа Бақьелиа Патуткеи Баҭал Аршьаниеи. Баҭал Аршьаниа дабиԥазаҵәын, дҭахоит Аладатәи Ешыра ииуль 3, 1993 шықәсазы. Дҭаацәарамызт. Патутка ус акәын зегьы ихәҷы хьӡы шырҳәоз, ихьӡ хаҭа Заур акәын. Иҭынхеит ҩыџьа аԥҳацәа. «Аԥсны Афырхаҵа» ҳәа ахьӡ даԥсахеит. Аибашьраҿы дҭахоит иашьа Адгәыр. Уи аҭаацәара алалара дахьымӡацызт.
Аҟәа аҭарцәразы ҳдәықәлоит аӡы ҳарны март 16 аҽны. Ақырҭқәа ҳазԥшны итәан, ҳаргьы ацәшәа ҳаман. Абџьар хкыс иҟаз зегьы рыла ахысра иалагоит. Убри аҽны сырхәит. Сааигәагьы амедеҳәшьа дыҟамызт. Ишәарҭан сахьышьҭаз, сшьапы ӷәӷәала ихәын. Ус Аслан Мархолиа аӡы сырганы сааигоит. Ауха цхыраарада сынхоит, адырҩаҽны Афонҟа сыргоит. Уаҟа 15 мшы сышьҭан, нас, сшьапы аҽарцәгьо ианалага, Москваҟа сыргоит. Уаҟа Москватәи 15-тәи ахәшәтәырҭаҿы сшьапы рзеиқәмырхеит. Исцәыӡит сшьапы.
Исгәалашәоит, санырхә аҽны зегьы схыҵны ицеит Аслан Мархолиа ида. Уи иакәымзар иахьа сабаҟазаауаз,
уи иқәра шмаҷызгьы иқәра иузаҵанамкуа деилҟьан. Аҳамҭақәа рыӡбахә анырҳәа, исҳәаз акы заҵәык ауп, аҳамҭа зыҭатәу Аслан иоуп, уи сеиқәырхаҩ даԥсоуп «Аԥсны Афырхаҵа»ахьӡ ҳәа. Сара сҳамҭа уи сыԥсы ахьҭоу ауп. Ииашаны Аслан Мархолиа ахьӡ даԥсахеит. Аибашьраҿы илшаз азын ианашьоуп Леон иорден.
Даур Агәхаа аибашьраҿы иоуз ахәра иахҟьаны иахьа изшьапык шицәыӡызгьы игәы камыжькәан дхандеиуеит. Иҟоу ауадаҩрақәа ариашараҿы деилкааны дицхраауеит уи иарӷьажәҩа Сабина Ладариа-ԥҳа. Илызҳауеит аӡӷаб хәыҷы Даминика. Уи леиԥш ахәыҷқәа рызҳаларц азын ауп Даур иҩызцәеи иареи ргәабзиара изамеигӡаз, абжаҩык рхы зақәырҵаз. Нас иччалааит, ирызҳалааит, зхы иақәиҭу Аԥсны аҟны ахәыҷқәа. Урҭ рыччабжь ықәыҩлааит Аԥсынра!
АГӘХАА ҚЬААЗЫМ САФАРБЕИ-ИԤА
-Аибашьра иалагеит ҳәа шсаҳаз еиԥш Аацаа егьырҭ реиԥш гәыԥҩык сҩызцәа сыцны сцоит Аладатәи Ешыра Гәымсҭатәи афронт ахь. Уаҟа избаз сҩызцәа рацәаҩын, урҭ схы рыдыскылоит. Насгьы Лиосик Цыгәба сара ибзианы дыздыруан, қыҭак ҳаицалҵит. Аибашьра аԥхьатәи амшқәа рзы агәыԥқәа ракәын еиҿкааз, нас ибаталионхоит.
Абџьар акәзар иабаҟаз, имаҷын, аҷкәынцәа еимаҳдон. 920-тәи ахәыҳаракыраҿ Вова Маичаӡе қырҭуак дишьуеит, нас уи иабџьар ихганы сара исиҭоит. Урҭ ақырҭқәа ирцәаҳгоз абџьар даара иҳахәон. Вова Маичаӡе иакәзаргьы илахьынҵа цәгьа-хеит, уи аибашьраҿы ииультәи ажәыларақәа руак аҟны фыр-хаҵарыла дҭахоит.
Срылахәын Павловка, СухумГЕС, Ахалшени рҭыԥқәа рҭарцәра. Жәыларацыԥхьаӡа ҳаҷкәынцәа рхы бзианы иаа-дырԥшуан, ахы иаҿалон, ирыздыруамыз ашәара.
Сгәалашәараҿы иаанхоит СухумГЕС агенерал иԥеи, бџьарла
Дима
Ричард
еиқәных иҟаз иуаажәлари иҭҟәаны ианаҳга. Абриаҟара абџьар рацәаны знапаҿы иҟаз ақырҭқәа ҳнапаҿы раагара цәгьан, аха иара усгьы ҳаҷкәынцәа ирылшоит уи ажәылара хшыҩла амҩаԥгара. Уаҟа аиҿахысра ӷәӷәақәа цон. Павловкантәи шьхала ҳшылбаауаз Ҷанба амҩаду ала иҳаҳауеит Аҟәа аԥсуаа иҭадырцәит, ахы иақәиҭуп Аԥсны ҳәа. Уи ҳара ҳзы игәырӷьара дуун.
Акыр иаԥсоу аԥхьаҩцәа! Иазгәасҭарц сҭахуп Қьаазым Агәхаа идгыланы ишеибашьуаз иашьцәа зегьы, аиҵбы абџьар икыртә дыҟамызт, дмаҷын. «Аибашьраан иҭахар исыбаргузеи сҳәон, ас рыҩны ааигәара машәырла иҭахар аасҭа», лҳәоит быжь-ҩык ахшаара ран Нонна Гәынба. Уа иахьа рыхқәа еилаҵаны ишьҭоуп лашҭаҿ лԥацәа. Аибашьра иҭахар фырхаҵароуп ҳәа илыԥхьаӡон.
Қьаазым Агәхаа иахьа дҭаацәароуп. Иԥшәма ԥҳәыс Оқсана Хәарцкьиеи иареи драаӡоит аԥа Ешсоу. Қьаазым ихаҭа занааҭла дмашьынаныҟәцаҩуп, Аҟәеи Ԥсоуи рыбжьара ихатәы машьынала ауаа мҩаԥигоит.
АГӘМАА РАУФ
ВЛАДИМИР-ИԤА
Арратә уалԥшьа схызгеит Украина ақалақь Чернигов аминамиоттә архәҭа аҟны. Салгеит Аԥснытәи аҳәынҭқарратә университет, афилологиатә факультет 1986 шықәсазы латәарада. 1981 шықәса инаркны аус зухьеит еиуеиԥшым азанааҭқәа рҟны аҩнуҵҟатәи аусқәа рыҟәшаҿы, аучасток аинспектор инаиркны, иахьа уажәраанӡагьы аус зуеит. Аибашьра ианалага аус зуан аҩнуҵҟатәи аусқәа Гәдоуҭатәи рраионтә ҟәшаҿы, амилициа алеитенант аиҳабы ичын сыман.
Аибашьра ианалага аԥхьа Аԥсны Ареспублика аҩнуҵҟатәи аусқәа рыҟәша ахыбра ҳахьчон аамҭала. Ус иааилалазар иааиқәтәап ҟаҳҵеит аԥхьа, нас ус баша ишеилымгоз еилаҳкааит. Ус ақырҭқәа аус ҳацызуаз рыла иҳаҳауеит атанкқәа Очамчыра ишалалахьаз. Ҳаиханы ҳцоит Аҩнуҵҟатәи аусқәа Гәдоуҭатәи араионтә ҟәшахьы. Уаҟа атабельла ашәҟәы иҭаҩҩыз автомат згоит. Сҩызцәа гәыԥҩык сыцны саауеит Гәымысҭаҟа. Салалоит ахԥатәи абатальон Зураб Қәҭелиа командирс дахьыҟаз. Сара сыздыз аминамиоттә взвод акәын. Ҳаҟан 16-ҩык аибашьцәа. Аминамиоттә взвод командирс сыҟан, хаҭыԥуаҩыс дсыман Ваниа Заканбеи-иԥа Оҭырба.
Ҳаибашьцәа жәыларацыԥхьаӡа раԥхьа ҳгыланы амҩақәа рыцқьаны иауҳажьуан. Ҳрылахысуан ақырҭқәа рблиндажқәа, ирылаҳажьуан арҭҟәацгақәа. Урҭ «Ацхыраара лас» ала ианыргозгьы ыҟан.
Учхоз ачаӡырҭа азааигәара ҳашнеиуаз аӷацәа ҳгәарҭоит. Иалагоит ахысра. Уаҟа дҭахоит Агрба Милтон-иԥа (ихьӡ
сгәалашәом). Руфеҭ Ԥачалиа ишьапы ицәыӡуеит. Сҟәаҟәа дықәҵаны, аӡы дырганы дызгоит. Ауха уа ҳаҟан, нас аӷацәа алҵны ицоит. Иара уаҟа дырхәуеит Кәарацхьелиа ҷкәынк, аимадаҩыс иҳамаз (ихьӡ сгәалашәом), нас инарцәмҩа дықәлеит, даҳзеиқәмырхеит.
Аибашьра ахы инаркны аҵыхәтәанӡа дҳацын Бармышьаа Руслан Џьота-иԥа. Иман ахәра ӷәӷәа. Деилҟьан. Ииҳәоз еснагь, лассы Аԥсны ҭаҳарцәуеит, ҳаҩныҟақәа рахь ҳцоит ҳәа акәын. Дқәыԥшын зынӡа, ахьаҵра закәыз издыруамызт. Иахьа аибашьра изнажьыз ахәра агәамбзиара изцәырнагеит. Уи иахьа зегьы ҳгәы иалоуп.
Рауф Агәмаа иахьа аус иуеит Аҩнуҵҟатәи аусқәа Галтәи рраионтә ҟәша аҟны аинспекциа аучасткақәа реиҳабыс (нач. участковой инспекции). Иоухьан аконтузиа, аҩбатәи агәыԥ аинвалид ҳәа дыҟоуп. Зынӡа амилициа аус азыиухьеит 30 шықәса. Аибашьра изыннажьыз агәамбзиара иахҟьаны иахьа Рауф Агәмаа «Пластмас» ҳәа хьыӡшьарас имоуп, уи ус ауп зегьы дшырдыруагьы.
Рауф имоуп ԥшь-ҩык ахшаара. Ианашьоуп Леон иорден.
АГӘМАА ДАУР
РАДИОН-ИԤА
Даур Агәмаа диит октиабр 25, 1969 шықәсазы Аацы ақыҭан. Аацытәи абжьаратә школ даналга ашьҭахь иԥхьоит арра маҵурахьы, уи иарратә уалԥшьа наигӡон Монголиа ақалақь Багану аҟны.
Аибашьра ианалага аҩны Аацы сыҟан. Аибашьра иалагеит ҳәа ажәабжь телехәаԥшрала исаҳауеит. Аҿар зегьы ақыҭа агәахьы ҳаизоит. Нас ҳаргоит Гәдоуҭаҟа, уаантәи Ешыра – Гәымсҭатәи ахырхарҭахь.
Сҩызцәа зегьы реиԥш саргьы даара исцәуадаҩуп аибашьра атәы алацәажәара. Ҳала ишабоз иҳавыршьаауан иреиӷьӡаз ҳҩызцәа. Аӡәы дҭахацыԥхьаӡа ҳдақәа ҳал-ԥсаауан.
Аппба Ҭамаз Каман дсывыршьаауеит. Уи иаразнак иҭаацәа дырзаҳгартә еиԥш изыҟамлеит, избанзар ишәарҭан, аӷа ҳҭыԥқәа цәҟьарсҭас иман. Нас мышқәак рышьҭахь Вова Сардион-иԥа Аҩӡба, Фазлыбеи Оҭырба, Лиониа Оҭырба, нас саргьы снарыцны Ҭамаз Аппба иҭаацәа драҳҭоит. Иара уаҟа Каман дырхәуеит Мераб Гьериа. Рома Ласариа иакәзаргьы ишьапы хжәан, аҽы даҳзақәҵомызт аҟнытә аԥхьа Двуречие ҳәа иахьашьҭоу дааҳгоит, нас агоспиталь ашҟа.
Асҭамыр Агәмаа сашьа иоуп. Уи аибашьра аан 20 шықәса ракәын ихыҵуаз. Зегьы Лиосик Цыгәба иҟны ҳаҟан. Асҭамыр аԥхьа дхәыҷуп рҳәеит, аха имузт дҳаццеит. Аибашьраҿы еилшәара ҳмоуит. Х-ҩык аи-ҳәшьцәеи, ҩыџьа аишьцәеи ҳаҟоуп. Асҭамыр аус иуеит «Черноморенерго» аҟны. Ҳаҳәшьцәа Инга, Фатима, Манана рхатәы мҩақәа ылырххьеит. Иаԥҵоуп рҭаацәарақәа. Ҳан Галина Константин-иԥҳа Бжьаниа иахьа лыхшара дрыхгәырӷьаауеит, уи лџьабаа бзабааны илԥылеит.
Даур Агәмаа ианашьоуп «Кәыдры ахақәиҭтәразы» амедал. Уи ааигәа аҭаацәара далалеит. Иԥшәма Фатима Џьыкыр-ԥҳаи иареи иаб иџьынџь иахыуп, аԥхьатәи рыпланқәа азгәарҭоит.
Аԥсны иҟамлааит уаҳа аибашьра. Ҳашьцәа рхы зқәыр-ҵаз иеиҷаҳалааит иеиҵагылоу абиԥара. Башаӡа ҳҵеицәа ҭахеит рымҳәааит. Рыцәа ҭынчзааит ҳанацәа, ҳабацәа, ҳаҳәшьцәа, ҳхәҷқәа. Аҵеицәа иилааит, ирызҳалааит зхы иақәиҭу атәылаҿы!
АГӘМАА АСҬАМЫР
РАДИОН-ИԤА
20 шықәса схыҵуан аибашьра ианалага. Арезерв ҳасабла иҟаз агәыԥ аҿы сыҟан. Владимир Шьаақьыр-иԥа Аҩӡба командирс дыҟан, нас Мушьни Хәарцкьиа.
Гагра ахы ианақәиҭыртә ашьҭахь ҳаиаргоит Шыц-кәараҟа. Хадара ҳзиуан Витали Ҳазараҭ-иԥа Смыр. Уи даара иӷәӷәаз хаҵан. Абџьар атәы идыруан, дыџьбаран. Аибашьра дазыманшәалан. Данысгәаламшәо сымаӡам. Даҽа ԥыҭҩык ҳамазҭгьы Виталик еиԥш даҽакала ҳҟаларгьы ҟаларын.
Аибашьра аԥхьатәи амшқәа рзы абџьар аиура цәгьан, хәыҷы-мыҷқәак ракәын иҳамаз. Нас хәҷык ҳҽеиқәҳаршәоит, иагьеиҿкаахоит абаталионқәа. Сиалагьы 321-ҩык ҳаҟан. Сара сашьа Даургьы сахьыҟаз дыҟан. Ҳаҩџьегьы Анцәа даҳхылаԥшзар акәхап уи имчала ҳаиқәхеит. Еснагь Даур сылаԥш ихын, сиқәгәыӷуан, сыгәгьы ирӷәӷәон.
Шубара ҳахьтәаз аҭыԥ ԥхьакырҭан, абна ҳалан, иҳахьчон. Ус егьа ицәгьазаргьы ҳахьыҟазаалакгьы, аӡәгьы акгьы иҳәаӡомызт. Амла, ахьҭа урҭ зегьы ҳзеиԥшын. Аибашьра еибашьран, аха аӡәгьы ишьҭыбжь иргаӡомызт. Ҳаҷкәынцәа аӡәы данҭахалак ҳдақәа ҳалԥсаауан, иаҳцәуадаҩын. Усҟан ақырҭқәа рахь иҳамаз ацәымӷхара ессааира аҽарӷәӷәон. Зегьы хықәкыс иҳамаз лассы аӷа иқәцара акәын.
Аибашьра аветеран Хәыма Манча-иԥа Оҭырба абар ииҳәо: «Афон ашкол аҟны ҳшыҟаз (усҟан аамҭала
ахысрақәа аанкылан) ҳахьыҟаз дааиуеит Владислав Арӡынба. «Аацаа сшәыкәхшааит, сара сыбжара зегьы ари ақыҭа аҟноуп иахьсхызга. Шәара шәхымҩаԥгашьеи шәгәымшәареи азы исҳәақәаша рацәоуп ҳаԥхьаҟа», иҳәоит. Владислав Арӡынба ииашаҵәҟьаны лассы-лассы Аацыҟа иан лаҳәшьа Хьырсон Ԥачалиа иԥшәмаԥҳәыс лакәын азын даалон. Данмаҷыз Ааԥсҭа аӡҭалара дцалон.Ампыл дҳацасуан» игәалаиршәоит Хәыма.
Аиааира сҩызцәеи сареи ҳаԥылеит Одышь.
АНДАРБУА ИГОР
САФЕР-ИԤА
Игор Андарбуа сымҩаԥгаҩи сареи аԥшәма ҳәа ашҭа ҳа-нааҭала џьара дцарц дааҳ-ԥылеит. Аԥсуа изын исас дааныжьны џьара ацара иаҭәазма, уи сус уаҵәы сахьӡаргьы ауеит, «бзиала шәаабеит», ҳәа ихы-иҿы еихаччо аҩныҟа ҳааиԥхьеит. Ҳахьыныҩналаз Игор иан аԥҳәыс бырг Џьульета Кәынтыжә-иԥҳа Аргәын асаби игара лырҵысуан. Ҳнеира еиликаазшәа ԥааимбарҵас изхәаԥшуа Данил ибжьы нхиҵа-аахиҵеит, ицәара ишахыԥаз иан илырдыруа. Ҳанеибадырқәа, сымҩаԥгаҩ ақыҭа ахада Рауф Аҩӡба ҳазхааиз анаацәырига азныказы иԥштәгьы аацәгьахеит, иумдырыр залшомызт аибашьра атәы алацәажәара шицәуадаҩыз.
-Иага ус иҟазаргьы шәааира сгәы иаахәеит, иҳәеит Игор.
Ииашаны аибашьраҿы Аацаа рыҷкәынцәа рлагала дууп. Урҭ рџьабаа атәы аҳәара даара ицәгьоуп. Иҭахаз рыҵаҟа сыԥсы ыҟоуп. Урҭ рфырхаҵара атәы ус имарианы узахцәажәом.
Игор Андарбуа диит Аацы ақыҭан 1962 шықәсазы ианвар мза 26 ауха. Аацытәи абжьаратә школ даналга уи иҵара иациҵоит Аҟәа. 1982 шықәсазы далгоит Аҟәатәи ахәыҟаҵарҭатә училишьче. Аус иуан Афонтәи ахәыҟаҵарҭаҿы (общепит) аҟны. 1980-1982 шықәсқәа рзы уи ақалақь Мурманск аҟны ихигоит иарратә уалԥшьа.
Аибашьра хымԥада сазыԥшымызт. Иалагеит ҳәа шсаҳаз еиԥш сҩызцәеи сареи аԥхьа ҳаизеит ақыҭа агәаҟны. Салалоит Витали Смыр еиҿикааз агәыԥ. Виталии
сареи ибзианы пату еиқәаҳҵон. Иԥышәагьы здыруан. Раԥхьатәи ажәыларақәа сыдыскылеит Аладатәи Ешыратәи ацҳа аҟны. Анаҩс ҳаргоит Ешыратәи аспортбаза ашҟа. Уаҟа хымыз ҳаҟан, ҳҽазыҟаҳҵон. Срылахәын марттәи, ииультәи ажәыларақәа, иара убас Аҟәа ахақәиҭтәра. Марттәи ажәылараан харада-барада дыбжьаӡуеит Резо Хәарцкьиа.
Аибашьра еибашьроуп, угәы уҽанызароуп. Аибашьра аӡәы дазшоуп, дазҟазоуп, даҽаӡәы аибашьраҿы аԥсра аблақәа данҭаԥшлак алааԥк даҩызаханы аӷа хаха дижәлоит. Абас иҟаз рԥарцәан, агәы зызҭаз Нури Леонти-иԥа Оҭырбеи Витали Ҳазараҭ-иԥа Смыри. Ргәы шәаӡомызт, шьҭахьҟа ихьаҵӡомызт, еснагь ҳаԥхьа игыланы ицон.
Игори Заури Андарбуаа шҭак еицҭоуп, аанда рыб-жьаӡам. Заур, Игор иаб иашьа иоуп. Уи иԥа Адгәыр Заур иԥа Андарбуа аибашьра ианалага 16 шықәса ракәын ихыҵуаз, хатәгәаԥхарала дцеит еибашьра. Адгәыр иахьа ҩыџьа ахәыҷқәа драбуп. Иахьа ари аҩнаҭа иахьԥшу амоҭацәа жәҩык рҟынӡа рхыԥхьаӡара наӡоит.
Андарбуа Руслан Едик-иԥа, Игор иаб иашьа иԥа иоуп. 17 шықәса зхыҵуаз Руслангьы аҩны дзымтәеит, дцеит еибашьра. Иахьа дҭаацәароуп. Андарбуаа рацәак ҳажәла рацәам ҳабиԥараҿы ҳаибашьуан хә-ҩык.
Ԥандариа-Андарбуа Раиса Ҳасан-иԥҳа дҳахҭыгәлеит. Уи ашҭа ирыцҭоу аҩнаҭа аҭаца ду ҳәа изышьҭоу лоуп. «Нан иахьа анцәа дҳарҵәыуартә ҳаҟам. Ҳҳабла ҳахьынхо Алра ҳәа иашьҭоуп. Араҟа еилых ҟарҵаӡом, зегьы аидгылара рымоуп. Ииашоуп, аибашьра еибашьроуп, аӡәы
Ҭамаз Андарбуа
дыршьуеит, аӡәы дырхәуеит. Аибашьраан ахацәа зегьы наҳхыҵны аибашьра ицеит, быргцәақәак ахәшҭаара ҳаҩнахеит. Аацаа рыҷкәынцәа, иара убас Алреи Приморское рҳаблақәа аибашьраҿы даара аџьабаа рбеит, иахьа џьаргьы рыӡбахә ҳәам. Даараӡа сгәы иалоуп», лгәынамӡара лымҳәар лзымчҳаит Раиса Ҳасан-иԥҳа Ԥандариа-Андарбуа.
Игор Андарбуа иан Џьульета Аргәын-ԥҳаи иаб Сафер Шьрыф-иԥеи ирыхшеит ԥшь-ҩык аԥацәеи аԥҳаи. Урҭ рыхшара Игор, Бесик, Ҭамаз, Руслан аҭаацәарақәа аԥырҵахьеит. Раҳәшьа Мактина лакәзар дҭаацәараӡам, аус луеит Аҟәатәи иаарту аинститут аҟны. Аб Сафер Шьрыф-иԥа ааигәа идунеи иԥсахит.
Иахьа ахьӡи ахьымӡӷи зду, ахәшҭаара ду аԥшәма Игор Андарбуа дҭаацәароуп. Уи иԥшәма ԥҳәыс Наира Хыш-ԥҳаи иареи ирыхшеит ҩыџьа аԥацәеи ҩыџьа аԥҳацәеи: Альбина, Сабина, Данил, Саид. Зегь раҵкьыс аҩнаҭаҟны еиҵбу амаалықь Данил хәыҷы арҭ ацәаҳәақәа ананысҵоз шықәсыки бжаки ихыҵуан, уи иакәын ари Рауф Аҩӡбеи сареи аҩнаҭа ҳанаҭааз хаҵаҵас зыбжьы зыргоз, аԥсуа гара игараз Данил Андарбуа. Нас иҿиалааит, ирызҳалааит Данил иеиԥш гәырҩа змамкәа иҟоу ҳхьыбҿар зхы иақәиҭу Аԥсынраҟны. Уи ахақәиҭтәра рылшеит Игор Андарбуа иҩызцәеи иареи. Нас Анцәа шәихьчааит!
АҨӠБА АДГӘЫР
ВЛАДИМИР-ИԤА
Аибашьра иалааганӡа аус зуан Бзыԥҭатәи аиха-абетонтә зауад аҟны. Аибашьра иалагеит ҳәа шҳаҳаз еиԥш аус зуаз зегьы Валикәа Ҷыҭанаа ивзвод ҳалалеит. Иҳамамызт абџьар, шәақьжәқәак ҳаман акәымзар, раԥхьатәи амшқәа рзы иабаҟаз абџьар. Аӡәы дааԥсар егьи имихуан ашәақь.
Салахәын Гагра аҭарцәра. Гагра аҭарцәраан ирацәаны иаҳԥыхьашәоит атрофеи-автоматқәа. Ҳара ҳзы уи гәырӷьаран.
Гагра ауха ҳаанхоит, аԥсшьарҭа «Украина» аҿы. Нас убраантәи ҳҽеибаркны ҳдәықәлоит ахәылбыҽха.
Аӷа ажәҩан аҟынтә аракетақәа ҳақәрыжьуа иҿааихоит, аха ҳара адгьыл аҵсырҭақәа рҿы ҳааԥшуан. Аҳаирпланқәа абомбақәа ҳалажьны ианцалак хԥа, ԥшьба сааҭ иааӡомызт азын ҳаибашьцәа дәықәлоит Ԥсоу аҳәаахьы.
Аминақәа хьабалак иҵан, ишәарҭан амҩақәа. «Аԥсны Афырхаҵа» Гена Смыр итанк ԥжәоит, иоуеит аконтузиа, ибӷа ашшара шәарҭахоит. Атанк зхала иҭыҵқәаз ыҟоуп, егьырҭ ҭыргоит. Ҳара иҳацын БМП-қәа акы, Қәаҷаб Аслан-иԥа Ҳагба, уи иашьа Фиронгьы. Ҳааигәа игылаз аӷа ипушка ишцоз азатвор амхны иргоит.
Холоднаиа речка игылоу асасааирҭа аԥхьа аӷа ирратә техника ааныжьны дцоит. Абӷархықәтәи арԥыс Андреи Тышькәа-иԥа Шамба уаҟа аӷа ихымҭа дагоит. Ахәрақәа роуоит Валикәа Ҷыҭанаа, Заур Ладариа. Аҽымарда ацҳаҿ ҳашнеиуаз илашьцоит, адәаҟны ҳаԥхьоит. Адырҩаҽны амҩа цқьан, Ԥсоу аҳәаахьы ҳцоит.
Шьроматәи ажәылараан ҳааргоит ԥсырӡха апионертә лагер ахьыҟаз ахыбраҿы мчыбжьык аҟара. Анаҩс саауеит ианвартәи ажәыларазы. Сменала ҳҽаҳшоит, «Аԥсны Афырхаҵа» Лиосик Цыгәба ишҟа сиасуеит. Уаҟа СПГ арасчет еиҳабыс дҳаман Гьаргь Виктор-иԥа Смыр. Ҳрылахысуан ақырҭуа хырӷәӷәарҭақәа. Ахалшени Шромеи рыбжьара амҩа кны ҳтәан. Лиосик Цыгәба аибашьцәа иманы дахыкәшаны Гәыма ала Ахалшени иаауеит. Рациала иҳаиҳәоит аӷа дахьтәаз аҭыԥқәа. «Отвлекающий маневр» ҟаҵаны иҳамаз абџьар хкқәа кны аӷа ҳилахысуан. Иаҳбоит аҩны иҩнатәақәази аблиндажқәа ҟаҵаны иахьҭатәази. Нас Лиосик Цыгәба ивзводқәа руак рыжәлоит шьҭахьла, ргәы рҽанӡамкәа, ачаирҭала. Ҳахьтәаз аҭыԥ Цхарка ахьӡын. Шубарантәи ҳалбаауан.
Смыр Гарик даныршьуаз аҽны март 6, 1993 шықәса апост адачахьынтә Аҩада Ешыра ҳалбаауан. Рациала ҳанцәажәоз «Медведь» ҳахьӡын. Аԥшыхәра итәаз аҷкәынцәа абалаган ҳаҵатәан. Асы ӷәӷәала ишьҭан. Гарики сареи ҳаиватәан. Ана-ара ҳаӷацәа цәырҵуа иалагеит. Ари збаз ҳаҷкәынцәа аԥшыхәыҩцәа аиҿахысра иалагоит. Гарик зегь раԥхьа днеиуеит аҭыԥахь, нас ҿиҭуеит схәуп ҳәа. Ибжьы аниаҳа Смыр Навик уахь дцоит. Уи сызҿиҭуеит адиала уманы уааи ҳәа. Уи дылаҳәаны абалаган аҟны дааҳгоит. Ихәра ӷәӷәан, Гәдоуҭатәи агоспиталь ашҟа дыргарц, амҩа ишықәыз иԥсҭазаара далҵуеит. Салахәын Гәыма, Ахалшени аҭарцәра, насгьы 920-тәи ахәыҳаракыра анапахьы аагара.
Акыр иаԥсоу аԥхьаҩцәа! Ишәсырдырырц сҭахуп Адгәыр Владимир-иԥа Аҩӡба 1989 шықәсазы ақырҭуа ишҳам цәгьақәа анҳалеиҵоз аамҭазы Гагра ԥыҭҩык амлашьра итәаз дышрылаз. Урҭ зынӡа амлашьра итәаз рхыԥхьаӡара наӡон 9-ҩык. Урҭ рахьынтә Максим Маадан-иԥа Барцыц идунеи иԥсаххьеит. Ари ахҭысгьы иаҳнарбоит Адгәыр Аԥсадгьыл ахь имоу абзиабара.
Еиқәысԥхьаӡар сҭахуп иара усҟан амлашьра итәаз егьырҭ рыхьӡқәагьы:
1. Ԥлиа Митра Хабыгә-иԥа
2. Кәакәасқьыр Иликәа Чынчор-иԥа
3. Цколиа Леуа (Лев) Михаил-иԥа
4.Аҩӡба Адгәыр Владимир-иԥа
5. Кациа Витали Николаи-иԥа
6. Барцыц Мақсим Маадан-иԥа
7. Нанба Енвер Иасон-иԥа
8. Цкәуа Ремиз Константин-иԥа
9. Аиба Митиа Мкан-иԥа
Адгәыр Владимир-иԥа Аҩӡба диит август мза 30, 1960 шықәсазы. 1977 шықәсазы далгоит Аацытәи абжьаратә школ. Анаҩс арратә уалӡпшьа ихигон ақалақь Подольск Москватәи атәылаҿацә аҟны.
Адгәыр Аҩӡба дынхоит Бзыԥҭа. Дҭаацәароуп. Уи ихшаз дрылагәырӷьартә дыҟоуп иахьа. Насыԥ змоу, абык иакәны ихы иԥхьаӡоит.
Асиаҿы зыжәлақәа ану ианымлашьуазтәи асахьа
АҨӠБА ВИҚТОР
ВЛАДИМИР-ИԤА
Аибашьра ианалагоз аҽны Аацы сыҟан. Зегьы реиԥш саргьы сзын игәырҩан, ихьаа цәгьан ҳадгьыл аӷа дахьақәлаз. Иаҭахын абџьар шьҭыхны аӷа иахцара. Аԥхьатәи амшқәа рзы иабаҟаз абџьар, аҷкәынцәеи ҳареи еимаҳдон, нас снапаҿы иҟалоит схатәы бџьаргьы. Ешыра ҳаҟан мызкаҟара, Апаллон Шьынқәба хадас дҳаман.
Лассы-лассы ҳҩызцәа ҳавыршьаауан, уи ҳара ҳзын игәырҩа-хьаан. 920-тәи ахәыҳаракыра анаҳгоз даара аидыслара ӷәӷәа ҟалеит. Аҷкәынцәа етап-етапла ҳахәнон. Аамҭак азын ҳафатәгьы хәыҷык еиԥҟьеит. Аибашьраҿы зынгьы амла уакыроуп, зынгьы ахьҭа.
Ииультәи ажәылараан иаалырҟьаны шәеиха амарџьа рҳәеит. Анаҟә хылеит 2-метракгьы уаԥхьа игыло акгьы умбо илашьцеит, ҳахнымҳәыргьы ҟамлеит. Адырҩаҽны ақырҭуа иҭабиақәа ҳарҭатәан. Бырзенк Анастасиади зыжәлаз уаҟа иман адача. Убри имҩала акәын ҳашцоз. Уаҟа аидыслара ӷәӷәа ҟалоит. Иаҳҿагылаз ақырҭуа иацкьыс ирацәан аукраинцәа, қьырала еибашьра иааргаз Ҳзыхьчоз акы заҵәык аҭырас акәын. Иаҳбарҭамызт ҳара ҳтәқәа ахьтәаз. Араҟа Асҭамыр Аҩӡба ӷәӷәала дырхәуеит. Ииультәи ажәылара мариамызт.
Сара Лиосик Цыгәба иҟны сзаанхаз уи ибзианы дыздыруан, қыҭак ҳаицалҵит. Уи ибзианы илшоз идыруан, игәра ҳгон. 1941-1945 шықәсқәа рзы иаб Мсураҭ деибашьуан. Уи иаб икәал илалазар ҟалап. Даҽаӡәызҭгьы иҟаларын иҵегьы аԥсҭбарақәа ҟалар. Ҳгәыԥ аҟны
аԥшыхәратә гәыԥгьы ҳаман. Уи еиҳабыс иамаз Даур Цыгәба иакәын. Уи иахьа дҳалагылам, идунеи иԥсаххьеит.
Исгәалашәоит Шәача аҭышәынтәаларазы аиҿцәа-жәарақәа мҩаԥыргон. Аполитикцәа шәымхысын ҳәа ҳныркылон, иҳабжьон, ақырҭқәа уи рхы иархәаны аҭабиақәа ржуан, атехника дыргылон.
Ианвар 5, Шубара ажәылара иақәкны иҳаман. 2-3 метра асы леит, тракторла амҩа рыцқьаны ҳҭыргоит. Ажәыларақәа зегьы ҳаиҳабацәа иҟарҵаз аплан ала имҩаԥаагон. Насгьы аибашьра абаҳбахьаз, иҳамамызт аԥышәа.
Ноиабр 3 рзы имҩаԥыргоз ажәылара ада Лиосик Цыгәба дзеиҳабыз ашьха-хысратә рота имҩаԥнагоз ажәыларақәа зегьы срылахәын. Урҭ ажәыларақәа зегьы иахьа ԥхыӡк еиԥш ҳрыхцәажәоит. Аҩадатәи Кьалашәыр ала албаара ҳшаҿыз, Аҟәа ҭацәуп ҳәа адырра ҳауит, уи ҳара ҳзы даара игәырӷьаран. Хымԥада ҳгәы иалан ҳгәырӷьара иахьҳацеиҩырымшоз иҳавыршьааз ҳҩызцәа.
Иахьа Аԥснытәи аҳәынҭқарратә университет аҟны аус зуеит, сҭаацәароуп. Сыԥшәма Иветта Какалиа-ԥҳа Аҟәатәи амедецинатә колледж аҟны англыз бызшәа длырҵоит. Иҳааӡоит ҩыџьа ахшара, Леони Саниеи. Урҭ ахәыҷбаҳча «Алашара» ахь иныҟәоит.
АҨӠБА РАУФ
ВЛАДИМИР-ИԤА
Аибашьра ианалага, аиаша шәасҳәап, иҟаҳҵо ҳзымдыруа аԥхьа ҳааилахеит. Нас аусқәа ҳара ишаҳҳәаз акәымкәан ишыцәгьараз анеилаҳкаа Аҟәаҟа ҳаихоит, иашаҵәҟьаны аибашьра иалагама ҳәа. Уаҟа ҳахьнеиз ауаа еилауаҭыруа еилан, даҽа шьоукыхгьы шәақьыжәқәак кны ақалақь иалан. Сашьцәа Аҟәа инхон, урҭ рынхарҭақәа рахь сцоит, аха аҩны аӡәгьы дахымызт. Нас ҳҽеибаркны ҳцоит Ачадараҟа. Уаҟа ҳахьнеиз атанк былны игылан.
Ешыра Аладатәи ацҳахь ҳаиасуеит. Нас Аацаа рҽеидкыланы сменак еиҿаҳкаауеит, Витали Смыр еиҳабыс дҳаман. Нас абаталионқәа аиҿкаара иалагоит Лиосик Цыгәба акоманда ҳаиҭон. Аацаа рыдагьы иҟан егьырҭ ақыҭақәа рҟынтәи аибашьцәа. Аԥхьатәи амшқәа рзы абџьар амамзаара ҳаман, нас, Гагра анҭадырцәы абџьар меигӡарахда иҳауеит.
Еиҳарак исгәалашәоит Шубараҟа БМП, атанкқәа ҳаманы ҳанцоз, амашьына иақәтәаз Нурик Куҷа-иԥа Оҭырба дычмазаҩхеит. Нас уи имашьынахь сиаргоит. Машьынала афронт иаҭахыз зегьы аибашьцәа ирызназгон, џьара сҭацәыр сҩызцәа срывагылон.
Гәыма ҳаныҟаз аснариадқәа сыманы сышнеиуаз, Аацаа рыҷкәынцәа 920-тәи ахәыҳаракыра ихалоит. Ус Лиосик Цыгәба рациала иҳәоит аснариадқәа ахәыҳаракырахь ихазгаларц. Амашьына сахьынҭыҵыз ақырҭқәа аҟәҟәаҳәа амашьына иагәыдырҵоит. Нас амашьына абахә иавасыргылоит, саргьы сеиқәхоит. Ҳмедеҳәшьцәа Жанна Кәыҵниеи Мадина Џьениеи хыхьла абомбақәа рыларыжьуеит, аха еиқәхоит. Нас ҳнеины ҳҭыԥахь иаҳгоит аӡӷабцәа.
Ашьыбжьон ахысра иаҟәыҵуеит, 920-тәи ахәыҳа-ракыраҿ иҟаз ҳаҷкәынцәагьы лбаауеит. Ҳаилгеит ԥсҭбарада. Аибашьра еилгаанӡа нас афронтахь игатәыз, иаагатәыз, афатә-ажәтә зҳәаз еиԥш, асменахь ицоз зегьы мҩаԥызгон. Ҳаибашьцәа зегьы рхы бзианы иаадырԥшуан, урҭ рџьабаа атәы аҳәара даара ицәгьоуп. Ҳҩызцәа иҳавыршьааз иахьагьы сыбла ихгылоуп. Зыԥсадгьыл зхы ақәызҵаз ҳҵеицәа хашҭра рықәымзааит, џьанаҭ гыларҭас анцәа ишәиҭааит. Иҟанаҵ аԥсуара шәыҟоуп шәаргьы.
Рауф Аҩӡба иахьа игәыӷрақәа зегьы здиҳәало иԥҳа Даниела лоуп. Уи аҩны усқәа рҟны лан длыцхраауеит. Аҵара лҵоит Аацытәи абжьаратә школ аҟны. Нас Даниела леиԥш иҟоу ахәыҷқәа зегьы ирзеиӷьаҳшьап ақәҿиара бзиақәа, зхы иақәиҭу Аԥсны аԥсуа идгьылаҿ имшәа-имырҳа ирызҳалааит. Рауф аус иуеит Аацы ақыҭа администрациа ахадас.
АҨӠБА АСҬАМЫР
ВИССАРИОН-ИԤА
21 шықәса схыҵуан Аԥсны ақырҭуа аӷа дақәлеит ҳәа ажәабжь хлымӡаах анааи. Аус зуан машьынаныҟәцаҩыс Гәдоу-ҭатәи автотранспорттә наплакы иатәыз «Икарус» сақәтәан Адлери Афони срыбжьан. Зыҽны сҭыҵыз аусура, уи аҽны аибашьра иалагоит. Адлерынтәи Гагра салсуаны еиԥш, аԥсшьаҩцәа рацәаны исызҭатәан, автобус аҩнуҵҟа аилаҩеиласра ҟалеит. Автобус агараж аҟны инаганы Аацыҟа сцоит. Аацаа рыҷкәынцәа, хәыҷи дуи, абџьар зызкуаз зегьы, аизара иаҿын. Аԥхьа Абӷархықәҟа шәца, ақыҭақәа зегьы уа еизоит рҳәеит. Абӷархықә ашкол аҟны қыҭа-қыҭала аизара иаҿын. Абӷархықәынтәи Гәдоуҭаҟа ҳцоит џьара бџьарк шԥаҳмоури ҳәа. Абџьар ҳәа акгьы ҳԥыхьамшәеит.
Гәыԥҩык аҷкәынцәа ҳҽааибаркны аԥсшьарҭа «Волга» ҳнеит. Уаҟа Владислав Арӡынба днеиуеит. Ақырҭуа дҳақәлеит, ҳаибашьуоу, ҳаҽиаҳҭоу ҳәа еизаз ажәлар дразҵаауеит. Зегьы еицҿакны, иахьеиԥш исгәалашәоит, ҳаибашьуеит рҳәеит.
Аԥхьа агәыԥқәа ракәын иҟаз, нас абаталионқәа еиҿыркааит.
Сара Лиосик Цыгәба ишҟа снеит, избанзар, сҩызцәеи сқыҭауааи зегьы ахьыҟаз саргьы сҟалар сҭаххеит. Насгьы Лиосик Цыгәба иԥышәаз хаҵан, иажәа жәан. Уи еснагь даԥхьагылаҩын. Лиосик азныказы иҽирӷәӷәеит узаҵәуп, узгом, ухынҳәы иҳәеит. Аха саргьы исымуит, аԥсуаа зегьы ҳзаҵәқәами.
Ҳрота аҟны дыҟан Вова Маичаӡе. Уи атехника ибзианы идыруан. Ҽнак дыԥшыхәны дааит. Ибеит ибжьысны игылаз БМП-2 ақырҭуа итехника. Иааганы аус ауртә иаҳзыҟаҵозар аабап, иамур иԥаҳжәап иҳәеит. 1992 шықәса ииуль 30 рзы акәын. Вова саԥхьа дгыланы дцон. Саԥхьа ҭысасран. Иаалырҟьаны шьҭыбжьқәак гоит, нас ҷақ ҳәа даҽак ацнеиуеит, инашьҭарххны ҳабжьара иԥжәоит амина. Уи акәхеит, Вова дашьуеит, сара сшьапы ӷәӷәала иахуеит. Амҩа маншәаламызт, шьапыла ицатәын. Аркади, Ҷыҷын, Алик Цыгәаа, Рамиз Аппба, Леварди Аслани Аҩӡаа уҳәа аӡәырҩы гәаҟрыла сылбааргоит. Цаҟьаран, 3-4 километр бжьазар ҟаларын, аха амҩа ахьҽеимыз иахҟьаны акыр иқәхеит. Нас сыргоит Афонтәи агоспиталь ахь. Уаҟа асколкақәа алырхуеит, нас Гәдоуҭатәи агоспиталь ахь, анаҩсан Гәдоуҭатәи аихамҩатә хәшәтәырҭахь сыргоит. Ахьҭа ӷәӷәа иахҟьаны аинфекциа чымазара ахьуеит сыхәра. Анаҩс Москваҟа сыргоит, ахәшәтәырҭа №59 аҟны сшьапы ахәшәтәра иалагеит. Уаҟа хымз сышьҭан. Санаа Аԥсныҟа аибашьра еилгахьан. Москва сахьышьҭаз Аԥснытәи ҳрацәаҩны ҳашьҭан: Гәынба Мартин, Калмыков Жора, Давтиан Лиова, Мурман Қәҭарба. Телехәаԥшрала иаҳбоит Мархолиак хьыӡшьарас «Хаҷапур» ҳәа заҳҳәоз Аҟәа ача аурысқәа рызшара дшаҿыз. Аԥсны ахы ишақәиҭхаз агәра ҳгеит, хымԥада ҳгәырӷьеит, уи ҳгәырӷьара ҳәаа амамызт. Ҳазблак ччон аиааира ахьаҳгаз, егьи ҳабла ҵәыуон иҳацәцаз ахьҳавагыламыз азы. Ҳҩызцәа рыҟамзаара уи даара игәырҩан ҳара ҳзы.
Асҭамыр Аҩӡба иахьа аҩбатәи агәыԥ аинвалид ҳәа апенсиа иоуеит. Ааигәа динасыԥхеит Асҭанда Чедиа-ԥҳа, Аҩӡаа рыҵәҩаншьап иацызҵо. Нас ирзеиӷьаҳшьап агәабзиара, агәамч, аҭаацәаратә маншәалара.
АҨӠБА АСЛАН
ФАЗЛЫБЕИ-ИԤА
-Иахьеиԥш исгәалашәоит август 14, ахәаша Аацы сыҟан. Аԥснытәи аҳәынҭқарратә университет аҟны аҭоурых-аиуристтә факультет аҩбатәи акурс асыркхьан, ԥсшьара ҳәа ҳаужьын. Аибашьра ҟалеит ҳәа ақыҭа ианаалаҩ, иџьасымшьаӡеит сара. Избанзар аибашьра иалагаанӡа ақырҭқәа аизарақәа, ахымҩаԥгашьақәа иҟарҵақәоз рыла иҩашьомызт акы шаҳԥеиԥшыз. Уи аҽны ақыҭан Аацы-Гәдоуҭа ибжьаз автобус аанаҳкылан ҳаихеит ақалақь ахь. Уаҟа Дбар уажәы ихьӡ зху аҩны – амузеи ахыбра ааигәа иҟоу апарк аҟны ауаа аизара иаҿын. Ҳара ҳабџьардан азын ҳамҭак ҳааиҵахеит. Нас машьынак ҳаԥшаан ақыҭа ҳалалеит ашәақьқәа змаз ирымҳхырц. Абџьар змаз гәыԥҩык Гагратәи ахырӷәӷәарҭахь ицоит, абжаҩык Ешыраҟа.
Жәамш ирзынаԥшуа Гәдоуҭа сыҟан, нас Приморское «Геолог» ҳәа иахьашьҭоу аҭыԥ аҟны ҳааргоит. Уаҟа еиҿкаан асапиортә арԥжәагатә гәыԥ. Иаҳдырҵон аминақәа рыҵаҵашьеи рыԥжәашьеи. Ешыратәи ахырӷәӷәарҭа аблиндажқәа ҟаҳҵон. Даҳхылаԥшуан командирс иҳамаз Галактион Чыкәбар. Уи аибашьраҿ дҭахоит. Галактион ибаталион аҟны сыҟан декабр мзанӡа, анаҩс, Витали Смыр иҟны сҟалоит.
Аибашьра уанақәшәа баша атәара уҭаххаӡом, ажәылара уцар уҭаххоит. Уи аҭагылазаашьа схы иархәаны актәи ашьха-хысратә рота иахагылаз Лиосик Цыгәба ишҟа сиасуеит. Избанзар сара жәылара сыргаӡомызт, ҩ-мзызк ирыхҟьаны: актәи дқәыԥшуп макьана, аҩбатәи,
аибашьра ашьҭахь аҭоурых ҩтәуп ҳәа ҿарԥас иҟарҵон.
Сара аибашьра абазбахьаз, ус киносахьақәак збахьан ауп. Насгьы сара сҽыԥхьасымкит шьоукы-шьоукы реиԥш, иахьа сҩызцәа срылагыланы сцәажәартә сыҟоуп.
Аибашьра атема даара сазҿлымҳауп, иахьа уи аҭҵаара саҿуп. Ииультәи сентиабртәи ажәыларақәа срылахәын. Ииультәи ажәылара уи ажәҩан иалҟьаны имааӡеит, уигьы ԥышәаран ҳара ҳзы. Ииультәи ажәылара планла еиқәыршәаны ишьақәыргылан, даҽа уск ус иузынагӡомызт.
Ажәыларақәа зегьы цәгьан, афронтқәа зегьы рҟны адесант ртәаны ирыман. Аибашьра анцоз иҭахаз раасҭа иахьа аибашьра ашьҭахь машәырла иҭахо рхыԥхьаӡара рацәахо иалагеит. Зегьы-зегьы дҵак-дҵак ҳаман. Двурече, Гәыма ҳахыкәшаны ҳҭалон, «смертники» ҳәа асиа ианҵаны идәықәлон.
Иахьагьы сыбла дыхгылоуп Гарри Смыр дацә-ным-хартә дыхәны данааргоз. Асы шьҭан шьамхахьы Шубара. Ус 500-ҟа метра ҳнеихьан еиԥш, Гарри даҳԥыргалоит. Даара ицәгьан амҩа, 6-километрак шьапыла дгатәын. Гарри ус дцәажәо ииҳәо еилукаауа дыҟамызт. Иара убас ииуль мза, 1993 шықәса, Ахалшени аҭарцәраан ӷәӷәала дырхәуеит Аппба Ҭамаз, уи дагьацәнымхеит. Апулемиот ахы иқәшәоит Рома Ласариа, иахьагьы ишьапы ихь-уеит, усҟан уи дацәынхоит ҳәагьы ҳаҟамызт. Уаҟа «полевой госпиталь» ыҟан, дызбарц саныныҩнала, Рома Ласариа абааԥс аҷкәынцәа шәымццакын, шәхы шәацклаԥш иҳәеит, сара хәыҷык сыццакцәеит. Уи ихы амацара акәмызт иихәыцуаз ҳаргьы дҳахӡыӡаауан.
Ажәыларақәа зегьы анеиҿсырԥшлак, сара сзын марттәи ажәылара даара ицәгьан. 222-ҩык аҷкәынцәа ҭахоит, 17-ҩык рҟынӡа хабарда ибжьаӡуеит. Ушеидтәало, минуҭқәак рыла ауаҩы дуцәҭахоит. Аибашьра апсихологиала уахәаԥшуазар, ҩнуҵҟала ҳазыҟаҵазар ҟалап, ма
уара уишьуеит, мамзаргьы уара душьуеит ҳәа. Аибашьра иара ажәа иаҳәоит, ауаа ҭахоит, аха урҭ зхаҭахо умдыруеи. Убри азын хәыҷык ҳгәы наҳкылоит. Урҭ ус баша иҭахар, изҿыз аус нармыгӡар, нас акәын баша иҭахеит анаҳҳәоз.
Аҟәа агара хымш шагыз дҭахеит саб иаҳәшьаԥа, 19 шықәса ирҭагылаз Ардашьын Саманџьиа. Сара сахьыҟаз иара убас дыҟан сашьа Алхасгьы. Зегьы срызхәыцуан аибашьраҿы, срыцәшәон акы рыхьыр ҳәа, аха ари Ардашьын сыгәгьы дҭамызт акы ихьуеит ҳәа. Фырхаҵарак ҟасымҵеит, уи зегьы иаҳуалԥшьоуп аԥсадгьыл ахьчара. Аибашьраан еивагылаз ауаа иахьа еиуеиԥшым амзызқәа ирыхҟьаны еицәыхьшәашәахеит, имҩахҟьаз ҟалеит.
Сара аибашьраҿы аиааира шаҳгоз агәра ганы сыҟан, аха уи аиааира сахьӡоит ҳәа сыҟамызт. Сгәы даараӡа иалоуп иахьа иҳавагылам, иҳавыршьааз ҳҩызцәа. Агәырӷьареи алахьеиқәҵареи ацын аиааира. Аиааира аҟалара хымԥада сгәы иахәеит, алаӷырӡ уи иҭахаз ирызкыуп.
Аслан Аҩӡба иахьа Аԥснытәи аҭоурыхҭҵааратә (АбНИ) аҟәша аиҳабыс аус иуеит. Дҭаацәараӡам. Аҭоурых анаукақәа дыркандидатуп.
АҨӠБА РОМАН
ЗАКАН-ИԤА (ЗЫКЬА)
-Ҳани ҳаби ирыхшеит ԥшь-ҩык ахшара, х-ҩык аԥҳацәеи сареи. Ҳаб Закан иԥсҭазаара далҵхьеит, ҳан Зинаида Ми-хаил-иԥҳа дтәанчаҩуп, 80 шықәса дырҭысхьеит. Ҳани ҳаби ҳрааӡеит аӡәы иҩнашә ҳахмырԥшылакәа. Зегьы за-нааҭк-занааҭк алхны аус ҳуеит, ҳҭаацәа ныҟәаҳгоит.
Август 14, 1992 шықәса. Аибашьра ҳазԥшымызт, ҭынч ԥсҭазаара ҳаланы ҳхы-ҳгәы ҭынчны Аацаа аҿар аџьма шьны, крыф-крыжәуа аӡаҿы ҳаштәаз иҳарҳәоит ақырҭуа Аԥсны дақәлеит ҳәа. Азныказы ихаҳамҵеит. Аха ихаумҵар уабацо, ақырҭуа игәы ҭҳәаны итанкқәа иманы Аҟәа далалеит. Уи мышқәак рыла аԥсуаа зегьы нырҵәаны Аԥсны итәитәырц гәҭакыс иман.
Ҳафатә иҳамҵаз уаҟа инкажьны, уи згәалашәодаз, Гәдоуҭа аштаб ахь ҳаихоит. Абџьар змаз зегьы цоит, ибџьардаз ҳаанхеит. Ус Аладатәи Ешыра ацҳа азааигәара ҳҭыԥ ылхны ҳаатәоит аибашьра аԥхьатәи амшқәа. Аԥхьа Лиосик Цыгәба иҟны ҳаҟан, нас уи ашьхаҟа дцоит игәыԥ иманы, ҳара Зураб Қәҭелиа иҟны ҳаанхеит. Аацаа рыдагьы ҳара иҳацын Абӷархықәаа, Лхаа рыҷкәынцәагьы. Адҵа ахьынӡаҳамаз уаҟа ҳтәан, нас Афон ашкол ахыбрахь ҳаргоит. Уаҟа абригада еиҿыркаауеит, хадас Витали Смыр дынҳаҭаны. Витали аибашьра иазҟазаз иакәын, еснагь ҳаԥхьа дгылан, дгәымшәан. Уи еиԥш имаҷуп ахацәа иахьагьы. Иара еиԥш агәы зызҭаз даҽа хацәақәак ҳамазар, аиаша шәасҳәап, ҳусқәа ԥхьаҟа ицон.
Салахәын Учхоз арыцқьара. Аӡы арра цәгьан. Нурик Оҭырба игәыԥ ацҳала ицоит Учхозҟа. Ихәызи ишьызи
рхыԥхьаӡара маҷӡамызт. Учхоз хымшҟа ҳаҟан, нас Маиак ала Аҟәаҟа ҳдәықәлоит. Ҳахьцоз иҳацын СПГ, ихьанҭан аха ада ԥсыхәа ҳамамызт. Ешырантәи Кинопрокатҟа ҳхысуан. Аҟәа ирласны иҭаҳарцәуеит. Иҳаҳауеит ГИСХ ақырҭқәа аштаб рымоуп ҳәа. Ҷанба амҩаду ала ҳхалоит, уаҟа зегьы ршьхьан.
Аибашьраан медеҳәшьас дыҟан саҳәшьа Рита. Уи лыԥшәма Бориа Ҳагбагьы дҳацеибашьуан, иахьа идунеи иԥсаххьеит. Рита иахьа џьаргьы лыӡбахә ҳәаӡам. Аибашьра ашьҭахь лцәа иалаз ачымазара (лшьа шкәакәахоит) иахҟьаны лыдунеи лыԥсахуеит. Саҳәшьцәа Мананеи Гутереи аҭаацәарақәа аԥырҵахьеит.
СПГ шаҳгоз Адгәыр Оҭырбеи Гулик Цыгәбеи аснаипер илаԥш иҵашәоит. Аха лыԥхала ҳаиқәхоит. Минамиотла аиҿахысраан имаҷны аконтузиа соуит, аха уи шәарҭам.
Апозициаҿы дысцәыӡуеит Гулик Цыгәба. Уи ԥсык дишьҭан, нас ижәла шизымдыруазгьы, дыԥшааны иашьа дииҭоит.
Сара сабиԥазаҵәын азы, аԥхьа сырмышьҭырц иалагеит сҩызцәа, аха аԥсуаа зегьы ҳзаҵәқәан, нас еибашьуадаз.
Аҟәа ҭарцәны Егрынӡа ҳнеит. Уаҟоуп Мрагыларатәи афронт аибашьцәеи ҳареи аиааира ҳахьаԥылаз.
Роман Аҩӡба занааҭла дагрономуп. Уи далгеит ГИСХ қәҿиарала. Иԥшәма Ҷолариа-ԥҳа Анелеи иареи ирыхшеит х-ҩык аԥацәа: Анрик, Бадра, Баграт. Иԥшәма Анела аус луеит Гагра КБРЦ. Уаҟоуп иахьынхо Аҩӡаа рҭаацәара. Дрымоуп амоҭа Никита.
Иахьа схатәы џьабаала аус зуа Роман Аҩӡба ицзааит еснагь ақәҿиарақәеи аманшәалареи.
АХАҴАМԤҲӘЫС
ФЕНИА
АҨӠБА ФЕНИА
МИХАИЛ-ИԤҲА
Фениа Михаил-иԥҳа Аҩӡба диит декабр мза 28, 1942 шықәсазы Аҟәа араион Ешыра ақыҭан. Лықәра ианаҵанак дрышьҭуеит ашкол ашҟа. 1959 шықәсазы уи далгоит Абӷар-хықәтәи абжьаратә школ Михаил Шьрын-иԥа Цәышба ихьӡ зху. Анаҩс лҵара иацылҵоит Баҭымтәи азанааҭ-техникатә техникум аҟны. Атауар-еиқәыршәаҩ ҳәа азанааҭ лыманы дхынҳәуеит 1965 шықәсазы. Уи лџьатә биографиа излаҳәо ала аусура далагоит ахәҳахәҭыҩ еиҳабыс Сухумпродторг иатәыз адәқьан аҟны. Араҟа уи инеиԥынкыланы 50 шықәса аус луит. Фениа Аҩӡ-ԥҳаи сареи ҳаиқәшәара мап ацәылымкит, избанзар ҳаибадыруеижьҭеи даара акрааҵуеит. Ҳаицәажәара анысҵоит хәҭа-хәҭала.
-Аибашьра ианалага сара Аҟәа сыҟан. Усҟан Аҳабла ҿыц аҟны Чалмаз имҩаду аҟны игылоу аабатәи аҩнаҟны сынхон. Ус лымҳаҭасны исаҳауеит аибашьра иалагеит ҳәа. Сҽааибыҭаны иаразнак ауниверсам ашҟа сеихеит. Уаҟа сахьнеиз ҳаҷкәынцәа еилауаҭыруа еилагылан. Инеимда-ааимдо аҭаҭын иахон. Уи аҩыза аҭагылазаашьа анызба аӡәы шәсыцны шәаала ақалақь аҟнынӡа иашьикк аҭаҭын шәысҭоит ҳәа расҳәеит. Ус таксик ааҳадгылеит, уахь сҿанынасха дсышьҭаланы атакси дынҭаԥалеит Сириантәи иааны иҟаз Зиуар Чычба. Исаҳауеит асасааирҭа «Абхазиа» аԥхьа аҷкәынцәа аизара иаҿуп, даҽа џьоукых «Ацҳа ҟаԥшь» аҿы итәоуп аӷа иаамышьҭразы ҳәа.
Таксила Зиуари сареи ақалақь аҟынӡа ҳнеит. Ақалақь аҟны шамаха аӡәгьы дубомызт, иҭацәын. Ана-ара ахысбжьқәа гон. Аус ахьызуаз адәқьанахь ҳнеиаанӡа Леон имҩаду аҟны игылоу абанк аҿаԥхьа аидарамҩангага машьынак ааҳԥылеит, атрофеи мацарала ирҭәны ақырҭқәа ишааргоз. Амашьына дақәгылан автомат кны ҷкәына қәыԥшк. Ус Зиуар амашьына ацара ишаҿыз дыҩхаԥалан аҷкәын ивтомат ааимхны дылкаԥеит. Зиуар аибашьраан дҭахоит. Ус ахысрақәагьы еиҳа ирацәахо иалагеит. Усҟан еилаҳкааит ари шыхәмаррамыз, аӷа ус баша дшымцоз. Суазыруа ақалақь саалахеит. Ус сшыԥшуаз аӷа итанкқәагьы имшәо-имырҳауа ақалақь алалара иалагеит. Аԥсны аҩнуҵҟатәи аусқәа рминистрра ахыбрахь еихо иалагеит ҳаӷа итанкқәа. Сыла ишабоз ҳаԥсуа бираҟ шәыр-шәыруа иҩалбааганы ақырҭуа бираҟ ахакнарҳауеит. Аԥсуаа изларылшоз ала ақалақь иалҵны ацара иаҿын. Гәлацәас исымаз абжеиҳараҩык дара рмилаҭ ракәын азы ишәарҭан, рыгәрагара, насгьы урҭ ртанкқәа ҳәазо ҳақалақь иалалахьан. Уахынла иааҳалалон, ҳалбааргон иҳазҵаауан, ҳҭырҵаауан. Ус шаҟантәи аԥсра сахыԥахьаз. Ҽнак сгәылацәа сыцәгьа рҳәеит, шьҭа еилыскааит сусқәа шбашаз, салымҵыр ақалақь ишхәарҭамыз. Сгәыла Белла Сангәылиа-ԥҳаи сареи аџьармыкьахь ҳаиццалон, ача, апамидор уҳәа афатәқәа ааҳгалон. Ҳгәылацәагьы ус акәын ишырдыруаз аџьармыкьахь ҳцоз џьыршьеит. Хыма-ԥсыма Аладатәи Ешыра ацҳаҟны ҽынла ҳааит. Уаҟа ақырҭқәа апост рыман, ҽынла уаҟа игылан, уахынла иӷьычуа иалан ақалақь. Урҭ рҭыԥахь иаанӡа Беллеи сареи ҳшьамхы ҳҽаҳаргеит.
Аибашьра цон, ашьаарҵәыра иалагылан ҳаҷкәынцәа. Сқыҭауаа зегьы абџьар шьҭырхит. Сашьа Толик иԥа Аслан диманы еибашьра дцеит. Иҟасҵозеи сара ԥҳәыск аҩны стәаны, иагьысыӡбеит ирхәыз аӡәы далганы цхыраарак исҭаргьы, иара ус аштаб сацхрааргьы акыр иаԥсоуп
сыӡбан, сдәықәлеит афронтахь. Ус снеит Афонтәи агәыԥ Гиви Смыр дахьыҟаз ашҟа. Афонтәи аԥшьбатәи абаталион ҳәа нас ахьыӡ зауз аҟны комиссарс сҟарҵоит. Сгәы ҭынчымызт ҳаҷкәынцәа зегьы хырхарҭак акәын ирымаз, урҭ унзыдгылалак зегьы ирҳәоз лассы Аԥсны аҭарцәра аӡбахә акәын. Сҩыза бзиа Мзиа Беиа-ԥҳа аԥхьа дгылан лабџьар кны акы дыннамкыло. Ҳаҷкәынцәа ракәзар уи ҩызара, аиаҳәшьара лзыруан, лара ргәы шьҭылхуан. Уи лареи сареи ҽнак ҳаиқәшәоит, нас ҳхалоит Каманҟа. Срылахәын Каман, Шрома, Аҟәа рхы ақәиҭтәра. Шрома имаҷыз ахәра сауит аха, уи хьаас иҟасымҵеит, избанзар ҳаҷкәынцәа рнапқәеи ршьапқәеи рымаӡамызт, ахәра, ӷәӷәақәа роухьан, сара амаҷ азын акы сҳәо сыҟазма.
Шьрома ахы ианақәиҭаҳтә ашьҭахь дҵас иҳаман Аҟәантәи инеиуаз атанкқәа раанкылара. Ҳаҷкәынцәа ирылшеит аӷа итанк аԥжәара. Ус ахҭыс аныҟала ишәаны уахь уаҳа ихамлаӡеит. Урҭ ирымаз абџьар хкқәа зегьы рыла ахысра хдыртлеит. Ҳаргьы ҳҭыԥ аанҳмыжьыр ҟамлеит. Мзиа Беиа, сара, Даур Амаба ҳаицны ҳдәықәлеит ҳҩызцәа рахь, урҭ ҳныжьны ицеит, иахьыҟыз ҳаздырӡомызт. Ус ҳааигәа гәыԥҩык ақырҭқәа еиқәных ицон, Даур ахысра далагеит. Ҳаанхеит ҵлак адацқәа змаз аҟны, царҭа ҳамамкәан. Уаҟа ҳтәоит ԥыҭрак. Даур саԥхьа ҿааиҭит: «Фениа, сара ақырҭқәа ҳакәшар схы рысҭом» ҳәа. Арахь ҳпатронақәа зегьы нҵәахьан, ҳазқәымшәо акы ыҟам ҳәа акака патрона ҳхазы иаанҳажьит. Ус ишыҟала здырхуада, зегьы ҳалацәа нҭааит. Ҳанааԥш, уи шаҟаамҭа ҳацәаз здыруада дҳақәшәоит Мирод Гәажәба. Ҳҳәазаны мацара ишҟа ҳнеиуеит уи ҳааигәыдиҳәҳәалоит, нас ҳамҭак ҳаатәоит. Мирод Гәажәба уинахыс уаҳагьы дсымбеит, аибашьраҿ дҭахоит.
Ҳахьыҟаз аҭыԥаҿ иаҳбоит арациа. Нас агенерал Дбар ишҟа сцәырҵуеит. Уи иахьагьы ибжьы сгәы иқәыҩуеит, сыбжьы дырны шәабаҟоу ҳәа дыҳәҳәоит. Усҟан Аԥсны
Ахада Владислав Арӡынба адҵа ҟаиҵахьан ҳрыԥшаарц ма ҳаԥсы ҭаны, ма ҳабаҩқәа ҳашԥсыз зырҵабыргуа. Уи иарҳәеит аӷацәа ҳаҭҟәаны ҳаргеит ҳәа.
Ана-ара ҳаҷкәынцәа ихәны икажьыз дыубарын, ацхыраара зҭахыз, ишьны ишьҭазгьы рацәан. Мзиа Беиа ацхыраара зҭахыз дырхагьежьуа агәыр рылаҵаны рыхәрақәа ҿаҳәо лҽырхьылгӡон. Ус ҷкәынак Мзиа ҳәа ибжьы иргеит: «Шәара Мзиа ахы дшамго агәра ганы шәыҟоума» ҳәа дырхыхәмаруан ҳаибашьцәа. Мзиа лхаҭа ахәра ӷәӷәагьы лоуит афронт аҟны. Уи иахьа «Аԥсны афырхаҵа» ҳәа ахьӡ лҽаԥсалтәит. Уи лыԥшәма Борис Инаԥшьба аибашьраҿ дҭахоит, данҭаха ашьҭахь ианаршьоит Леон иорден. Мзиа лџьабаа башамхеит, уи лԥа Омар иакәзар Нижегородтәи иреиҳаӡоу арратә анџьныртә командаҟаҵаратә училишьче қәҿиарала далгеит. Иахьа аус иуеит абџьар ҵәахырҭатә техника ҳәа азанааҭ ала. (База хранения вооружения техники).
Фениа Михаил-иԥҳа Аҩӡба лашьа, ишысҳәахьоу еиԥш, Толик иԥа Аслани еицеибашьуан. Аслан аибашьраҿы иоуз ахәрақәа ирыхҟьаны, аибашьра ашьҭахь идунеи иԥсахуит. Аб Толик, иԥа иҭахара игәы иазымчҳазт иԥа имҩа дықәлеит. Аслан Лаҭа анҭадырцәуаз аконтузиа иоухьан.
Иахьа ахаҵамԥҳәыс Фениа Аҩӡ-ԥҳа дтәанчаҩуп, уи 70 шықәса дырҭагылоуп. Аҩбатәи агәыԥ аинвалид ҳәа дыҟоуп. Иланашьоуп Леон иорден.
Анатоли Аҩӡба
Аслан Аҩӡба
АҨӠБА ХЬЫЦКӘЫР
ШЬААДАҬ-ИԤА
-Аибашьра иалагеит ҳәа шса-ҳаз еиԥш сеихоит аԥхьатәи ам-шқәа инадыркны Гәымсҭаҟа Лиосик Цыгәба ишҟа. Раԥхьатәи амшқәа рзы иабаҟаз абџьар. Саб Шьаадаҭ иҭынханы исыман «аурыс карабин» уи шьҭыхны ауп аибашьрахь сышцаз. Гәым-сҭа ацҳа инаркны амшын аҿы-қәынӡа иҳахьчон, мшынла аӷа дыӡхыҵыр ҳәа ҳшәон.
Ԥыҭрак ашьҭахь ҳаргоит Аҩадатәи Ешыра афронтахь. Гагра ақалақь анҭадырцәы ашьҭахь ҳхалоит Каман, Ахалшени, Шубара. Арҭ ақыҭақәа рҭарцәра мариамызт, ицәгьан. Иара ҳаргьы иҳамамызт аԥышәа. Аха узлагалак аус иара аҽыунамырбар ауӡом. Ахалшени анҭаҳарцәуаз атанкқәеи БМП-қәа ирацәаӡаны икажьны ицоит ҳаӷацәа. Ус трофеик анҳаулак, ҳара ҳзын гәырӷьаран.
Ахалшени Шубареи рыбжьара, СухумГЕС ргаанӡа ҽнак аԥхьа ақыҭа дрыцқьоит. СухумГЕС агаразы аӡәгьы дҭамхаӡеит, избанзар иманшәаланы рыҽҳарҭоит. Итҟәа-ны иааҳгоз сара соуп амашьына аԥсҟы зкыз, Гәдоуҭатәи аштаб ашҟа иганы ирызҭаз сҩызцәеи сареи, агенерал дназлазгьы. Аб дҭаҳкыр ҳҭаххеит, аха ахәыҷы даанымгылт, иаб дицны дцоит. Нас ахәыҷы Афонтәи Џьынџьолиа ҷкәынак диҭнырԥсахлоит.
СухумГЕС анаҳга ашьҭахь ҩ-ӡык ахьеилало, гәыԥҩык иаҳгаз адәы иқәыртәаны иҳаман. Ҳара уаҟа аштабгьы ҳаман. Иҭҟәаны иҟаз аҭоурых здыруаз аӡәы иакәзар ҟаларын, иҳацәажәоит Аԥсны аԥсуаа ишыртәу, дара Қәҭешьынтәи ижьаны ишааргаз.
Ахалшени агараан, амҩа иахьымҩахыҵыз, агранатамиотчик игәаиҭоит Аппба Ҭамази, иҳацыз урыс
ҷкәынаки. Урҭ уаҟа иҭахоит. Аӷацәа ааигәа аштаб рыман. Ҽнак хәлаанӡа рыштаб ҳалахысуан, идәылҵуазар ҳәа. Нас идәылҵуеит рпатронақәа нҵәазар акәхап. Ҳаз-ларылахысуаз ашоура рыжәнаҵазар акәхап. Урҭ зегьы 15-ҩык ыҟан, уаҟа иаҳшьуеит.
Ҳаҷкәынцәа аӡәы дыхәны дшааргалак иаразнак ҳмедеҳәшьцәа ацхырара рырҭон, нас Афони Гәдоуҭеи ргоспитальқәа рышҟа идәықәырҵон.
Ҳара аханатәгьы иаҳдыруан аиааира ҳара ишаҳтәыз. Ҳгәы еибафон аӡәы дҭахацыԥхьаӡа. Хьаҵшьа ҳамамызт, ҳцон ԥхьаҟа, ус ҟаҳамҵар иҟазҵодаз, ҳара ҳаԥшәымацәан.
Аԥснытәи аҳәынҭқарратә университет ала Кьала-шәырҟа ҳалбаауан. Иҳаҳауеит Аҟәа ҭадырцәит ҳәа. Ҳгәы-рӷьара ҳәаа амамызт, зегьы ԥхьаҟа ицон.
Аибашьра ашьҭахь иналаршә-ҩаларшәны Шәан-тәылаҟеи Гали ррыцқьаразы ҳаргалон. Исгәалашәоит Шәантәыла абомбақәа рыларыжьуа ианалага зегьы ықәҵны ацара ишалагаз.
Сара аибашьраҿы чынк соурц сымцеит. Ихьчатәын ҳадгьыл, иаҭаххаргьы ҳадгьыл ҳаԥсы ахҭнаҳҵон.
Хьыцкәыр Аҩӡба дҭаацәароуп. Уи иԥшәма ԥҳәыси иареи ирыхшеит ҩыџьа аԥацәа, Раули Ричарди.
БАЗБА ГАРРИ
ЗАКАН-ИԤА
-Аибашьра иалагаанӡа Санкт-Петербург сыҟан, акоммерциа снапы алакын. Телехәаԥшрала исаҳауеит аибашьра ишалагаз, Аԥсны аӷа дшақәлаз. Ус Жора Базба КГБ аҿы аус иуан, аҭел сизасуеит иҟоу аиаша аилкааразы. Уи исеиҳәоит ҽеи шыҟамыз. Сҩыза Авто Сурманиӡеи сареи Ԥсоу аҳәаахьы ҳаауеит, аха уаҟа аҳәаа аркын азы Черкесскҟа ҳцоит. Уа ҳахьнеиз арахь аара зҭахыз аҷкәынцәа рацәаҩхеит, шьхала мацара Аԥсныҟа ҳаауеит.
Аԥсны сахьааиз саб иашьа Шулиа Базба дырхәуеит, Шәачаҟа катерла ддәықәырҵоит, сара Ешыраҟа сааит. Кәтышьха ҳаҟан. Сара схалеит Афон-Ешыратәи Гиви Смыр инапы аҵаҟа иҟаз агәыԥ ахь. Аҷкәынцәеи ҳареи ҳҽаҳԥсахуан. 24-ҩык ҳаҟан, урҭ мызқәак акоманда рысҭон. Нас Афонҟа ҳаргоит.
Гагра анҭадырцәы ашьҭахь БМП аремонт азыруеит сашьцәа. Нас Есмелиаа аишьцәа Гурами Рамази, Аслан Базбеи десант ҳасабла ҳаҟан. Кәтышьха ацалафантә цех ахахьы ҳтәан ҩ-гәыԥк ҳаҽшаны. Нас Фазлыбеи Аҩӡба атанктә батальон анеиҿикаа атехника зегьы уахь игоит. Ҳаргьы уахь ҳаиасуеит. Командирс дҟаҳҵоит Радик Бармышьаа (БМП-қәа). Ҳара адесантцәа зегьы иара иахь ҳцоит. Рауль Базба механикс дҳаман, Валера Сымсым (наводчикс) БМП ала дхысуан.
Марттәи ажәылараан хыхьла ҳцоит. Ашамҭаз шәаангыл ҳәа ҳныркылоит. Аҩадатәи Ешыра ацҳа ихыу аҟны ҳтәан ацхыраара рыҭаразы. Ус ақырҭуа иааишьҭыз аснариад ахәра снаҭоит, исоуеит аконтузиа. Сыбӷа
иақәшәоит, аԥҽыха дуқәа алырхуеит, ахәыҷқәа аанхоит. Иахьанӡа ахьаа сымамызт. Аха уажә ааигәа иаалырҟьаны ахьаа ӷәӷәа сызцәарҵит. Сымҩа хан Краснодарҟа. Избанзар Агуӡера сԥырҟоит осколкақәа ирыхҟьаны. Иуашәшәырхеит сгәабзиара. Уажәы Краснодарнтәи аоперациа ҟаҵаны сааит, аха лассы исыԥхьараны иҟоуп ахԥатәи аԥҟарахьы.
Аибашьраҿы сашьеи сареи ҳаицеибашьуан. Шаҟа ицәгьоузеи иузааигәоу дануԥхо. Гал сменала ҳаҷкәынцәа ирыхьчон. 29 октиабр 1993 шықәсазы ианрықәла хә-ҩык ҳаҷкәынцәа ҭадырхеит. Арҭқәа зегьы иахьа ԥхыӡҵас ауп ишысгәалашәо. Избанзар аконтузиа сымоуп, акы ахьыҟасҵо схашҭуеит.
Иугәаламшәо, игәныумкыло арбану аибашьраҿы. Ванџьашь ҷкәынак «Маканакьи» хьыӡшьарас ҳасабла иаҳҳәон. Кәтышьха (Ахьацара) ҳәа иахьашьҭаз ҳтәан. Ана-ара ахысбжьқәа гоит. Аҷкәынцәа ҭахоит, ампыл асраха ихҭашәоит. Ҭаха ҳаимҭо далагеит ампыл ҳасып ҳәа. Уаангыл сҳәан имуит. Ус иаалырҟьаны аҟәҟәаҳәа иҳаларҵоит. Аснариадқәа ана-ара иԥжәоит. Ҳаҷкәынцәа аӡгьы акгьы имықәшәеит анцәа имчала, ҳампыл еиҟәнажәоит. Уи даара иџьаҳшьеит. Уажәы санхәыцлакь оумашәа избоит.
Ҩыџьа аишьцәа, Агәынбақәа иснаиперцәан, рыхьӡқәа сгәалашәом Аҭыԥқәа рыԥшаауан. Ҽнак зны сшәырхыс ҳәан искуеит. Ус ақырҭуа ҳахьтәаз дҳалахысуа далагеит, аха уаантәи сгара иахьӡахьан.
Аибашьра анеилга Аиааира сахьаԥылаз Егры аҳәааҿы ауп. Нас Тҟәарчалҟа сцоит, уаантәи Мықәҟа ҳҩызцәа иҭахаз рҳаҭгәынқәа рахь. Мышқәак уаҟа сыҟан, нас Аҟәаҟа саауеит.
Аԥсны ари аҩыза ҟалаанӡа аҭаацәара салалахьан, сыԥшәма милаҭла абаза ҭыԥҳауп, Атлесба Елена. Иҳахшеит х-ҩык ахшара. Ҳахшара реиҳабы Залина иахьа лхаҭа ҩыџьа ахәыҷқәа дрануп, Аҩӡаа дырҭацоуп.
Иана лакәзар лыԥҳа длааӡоит, Адлеиаа дырҭацоуп. Зегьы ҳазхәаԥшуа аҵәҩаншьап ҳԥа Саид иахьа Аҟәатәи иаарту аинститут аҟны аекономикатә факультет дастудентуп. Аамҭала еилеигӡоит Аҟәатәи амилициа ашкол аҟны аҵара.
БАЗБА ЛЕОНТИ
ЛАДИКӘА-ИԤА
Август 14, 1992 шықәса. Уи амш аҽны Аацы ақыҭан сара аус ахьызуаз, аколнхара «Аацы» ахантәаҩыс сахьыҟаз иҳаман аизара. Ақыҭа нхамҩа аиҵыҵразы аус хкқәа ҳрылацәажәон. Ус жәабжьны ақыҭа иаалыҩит, ақырҭуа дақәлеит Аԥсны ҳәа. Ҳаизара нкажьны аԥхьа ҳаихеит Гәдоуҭаҟа. Уаҟа агәыԥқәа аизгара иаҿын қыҭацыԥхьаӡа. Араион аҟнытә Зураб Смыри сареи дҵас иҳаман ажәлар реизгара, урҭ аибашьра шалагаз ажәабжь рызнагашьа аҽақәыршәара. Зураб Смыр усҟан ақыҭа хадас дыҟан, аамҭала иааныимыжьыр амуит, дцоит афронт ашҟа.
Бамбора аурысқәа архәҭа ахьрымаз ҳцаны иаҳгоит 17 автомат. Ҳара Аацаа ҳаиԥш иҟан иҵегьы ақыҭақәа рҟнытә аҷкәынцәа. Ус ҳаауеит Гәдоуҭа лесхоз ҳәа иахьашьҭоу. Уаҟа Валери Қыбеи-иԥа Аиба инапы ианын аотриадқәа реиҿкара, нас урҭ афронтқәа рышҟа рдәықәҵара. Уаҟа сара командирс сыҟан. Аҷкәынцәа гәыԥҩык ҳаицны ҳаауеит «Ацҳа ҟаԥшь» ашҟа. ԥыҭрак ашьҭахь ВИЕМ ҳганы ар ҳдыртәоит. Уаҟагьы рацәак ҳнымхеит, ақалақь аанҳмыжьыр ҟамлеит. Ҳахьыҟаз икҿахарсҭан, ус аинформациагьы ҳауамызт. ВИЕМ-тәи Афонҟа ҳаргоит. Уаҟа ԥыҭрак ҳаҟан, ҳҽазыҟаҳҵон, иҳагыз-иҳабзаз гәаҳҭон. Афонынтәи Ешыра аспорт база ашҟа ҳаауеит, жәыларак ҟалар ҳәа ҳҽырхианы.
Ешыра ҳшыҟаз аиҳабыра рҟнытә адҵа ҳауит лассы Аацыҟа ҳцарц ақыҭа ахадеи сареи. Уаҟа ақыҭа ҭамцәырц азын иаҭахын ақыҭа аҟынгьы аусура, иаанхаз абыргцәа ргәы ашьҭыхра. Зураб Смыри сареи аамҭала ақыҭахь
ҳаауеит. Ҳара ҳқыҭан ҳасабеилыргаҩ хадас дҳаман Бориа Ҷанба. Аибашьраан ихы бзианы иааирԥшит, уи афронт аҟны еимадаҩыс дыҟан. Бориа аибашьраҿы дҭахоит.
Аибашьра анцоз аиҳабыра зегьы ахьтәаз Гәдоуҭа акәын. Аԥсны агәеисра ахьцоз Гәдоуҭа ақалақь аҟны акәын.
Зураб Смыри сареи ақыҭеи афронти акыр еилаҳагӡеит, нас ҳцоит ҳҩызцәа аибашьцәа рахь. Сара «Аԥсны Афырхаҵа» Лиосик Цыгәба еиҿикааз ашьха-хысратә рота ашҟа сцоит. Сара аиаҵәа кыдсымԥааит, зегьы ҳагәҭакы акы акәын, лассы аӷа Аԥсны иалцара. Аҷкәынцәа даара аџьабаа рбеит. Афронт аҟны амлагьы ахьҭагьы уакыр ауп, ус ауп ишыҟоу.
Исгәалашәоит Бориа Ҭраԥшь дыхәны данаарга. Ус ҿиҭуеит: «Леонти, ухаҵаӡами, сумшьуа» ҳәа. Ӷәӷәала ахьаа иман. Уи Аацаа раԥхьатәи ҳалԥсаа иакәын. Иара убас наӡаӡа сгәалашәараҿы иаанхоит Лаҭа иҭархаз ахәыҷқәеи аҳәсеи зҭаз аверталиот аҟнытә аԥсыбаҩқәа Гәдоуҭа ианларга. Иара убас Ареспубликатә хәшәтәырҭа азааигәара зыԥсы шҭаз, зыхәдақәа даҷла ихәырны, зшьапқәа рыла иқәшьны иржыз. Урҭ ауаҩы ихашҭран иҟаӡам. Бџьарла азныказы ҳмаџьанан, нас ақәыларақәа раан иаҳгаз абџьари атехникеи даара иҳахәон. Афатә акәзар ақыҭа ӷәӷәала иҳацхраауан.
Срылахәын марттәи ажәылара, Цугуровка, Аҟәа рҭарцәра. Марттәи ажәылараан Атәылахьчара Аминистрра аҟнытә адҵа сыман арезервтә отриад еиқәыршәаны исымазарц. Ажәыларақәа зегьы рҟны ҳаҷкәынцәа зегьы аџьабаа ду рбеит. Дара ирзеиԥшын ахьҭа, амла, амшцәгьа уҳәа.
Аибашьра ашьҭахь ахныҟәгара даара ицәгьан, аха ҳҭаацәа рныҟәгаразы иҳалшо зегьы ҟаҳҵон. Иахьа снапы злакыу атуризм ауп. Иара убас схатәы «Газель» ала аус зуеит. Сыԥшәма ԥҳәыс Емма Арӡын-ԥҳаи сареи иҳахшеит
ҩыџьа ахәыҷқәа. Селма ахԥатәи акласс аҟны аҵара лҵоит, Николь лакәзар афбатәи акласс аҟны Гагратәи абжьаратә школ аҟны аҵара лҵоит. Сынхоит Гагра. Ахәыҷқәа ран дыҩнԥҳәысуп, лхәыҷқәа рааӡараҿы илылшо ҟалҵоит.
БАЗБА ЏЬАМАЛ
ВАЛЕРИ-ИԤА
Сиит Аацы ақыҭан, иара уаҟоуп абжьаратә школ сахьалгазгьы. Сқыҭан абжьаратә школ сшалгаз еиԥш сҭалоит иреиҳау аҵараиурҭа.
Томсктәи аполитехникатә университет аҟны аҵара сҵон аибашьра ианалагоз ашықәсан. Уаҟоуп аибашьра ишалагаз ахьсаҳазгьы. Аԥсныҟа ааразы иаразнак сманшәаламхеит. Избанзар сыстудентын, иабаҟаз аԥара. Сгәаҟуан, сааны сҩызцәеи сашьцәеи срывагылар сҭахын. Гагра аадыртит ҳәа ианрыларҳәа саргьы сеихеит Аԥсныҟа. Иаразнак Гәымсҭатәи афронтахь сеихоит, сҩызцәеи сқыҭауаа ахьыҟаз саауеит. Абџьар схатәы сымамызт, нас сменала аҩныҟа ицоз исдыркуан. ԥыҭрак ашьҭахь схатәгьы сырҭоит.
Аибашьраҿы исгәалашәо ахҭысқәа рацәоуп. Сгәа-лашәараҿы иаанхоит сентиабртәи ажәылара. Ари ажәылараҿы исоуит ахәра. Аԥхьатәи ацхыраара сырҭоит ҳмедеҳәшьцәа Виолетта Томосиани Манана Дбари. Анаҩс Гәдоуҭатәи агоспиталь ахь сыргоит. Сыхәра рацәак ишәарҭамхеит, анцәа дысзылԥхеит, ԥыҭрак ашьҭахь сҩызцәа рахь схынҳәуеит. Ҳаӷацәа сышьҭахьала исеихсуеит. Уи гәазҭаз Рыжик Оҭырба аҭабиа дахьҭатәаз аграната ргәыдиҵоит. Агранатақәа ыршәуа амҩа ирыцқьоит, Рыжик арота командирс дыҟан. Иахьагьы санхәыцлак, сыԥсы аиқәырхара изыбзоуроу Рыжик Оҭырба иоуп.
Аибашьра анцоз еиԥш аидгылара ҳамазарц сҭахуп. Аилибакаареи Аԥсны жәлар аԥеиԥш бзиеи рымазарц сҭахуп.
Аԥсны аибашьра анеилга, аӷа данықәаҳца ашьҭахь сҵара ииазгоит Аԥснытәи Аҳәынҭқарратә университет ашҟа. 1999 шықәсазы ихсыркәшеит сҵара анџьныр-механик изанааҭ соуит. Маиак иҟоу архәҭа аҟны аус зуеит.
БАЗБА ЛАМАРА
АРТИОМ-ИԤҲА
Аацытәи аԥсадгьыл ахьчаҩ-цәа ирызкны ашәҟәы аҩра анаԥ-шьызга, хымԥада иҭахаз рыдагьы Аԥсны ахьчаразы злагала ӷәӷәаны иҟоу, иахьа ргәамбзиара хәыҷык иуашәшәырзаргьы исҭаххеит Аԥсадгьыл ахьчара анаҭахха, зашьцәа инрывагылаз ажәа ҟәымшәышәқәак рзыскырц. Абар даргьы: ҳҭыԥҳацәа ԥшь-ҩык аҭыԥҳацәа: Фениа Аҩӡԥҳа, Индира Малиаԥҳа, Римма Ҳалбадԥҳа, Ламара Базԥҳа. Арҭ аҭыԥҳацәа зегьы ибзианы издыруан аибашьра ҟалаанӡа Индира Малиаԥҳа лыда. Индирагьы аибашьра дыснардырит. Аҭыԥҳацәа зегьы аӡәаӡәала срықәшәеит. Исарҳәеит урҭ аибашьратәи еиуеиԥшым ахҭысқәа. Абар Ламара Базԥҳаи сареи ҳаицәажәараан еилыскааз:
Занааҭла Ламара Базԥҳа дырҵаҩуп. 1980 шықәсазы далгоит Аԥснытәи аҳәынҭқарратә университет афило-логиатә факультет, аԥсуа бызшәеи алитературеи рфакультет. Уи аус лухьеит еиуеиԥшым аус хкқәа рҟны. Афонтәи аекскурсиатә наплакы аҟны хәышықәса инарзынаԥшуа аус луит екскурсиа мҩаԥгаҩыс, нас администраторс. Афонтәи ацентратә туристтә база ҳәа изышьҭаз аҟны уаагьы лыхәҭа алалгалахьан. Усҟан директорс дыҟан Ахьиба Иосиф Маадан-иԥа. Иара убас аус лухьан Афонтәи ақалақьтә Совет аҟны аҟәша аиҳабыс.
-Аибашьра иалагаанӡа лҳәеит Ламара, сан дыԥсын аиқәаҵәа сшәын, ус шамаха џьаргьы снеиӡомызт. Телехәаԥшрала Владислав Арӡынба иқәгылара сахәаԥшит аибашьра ишалагаз, Аԥсадгьыл ахьчараз дышрыԥхьоз ҳҵеицәа.
Аресторан «Аҷара» аҟны аԥсуаа еизоит иҳәан уахь дцоит Владимир Кас-иԥа Аиба. Сшаҵәы-шаҵәуа ауадақәа саарыҩнахеит азнаказы. Нас сусурҭатә уада сындәылҟьеит, амҩан скасы еиқәаҵәагьы сцәыӡуеит. Усҟан ус агәаанагара сыман аибашьра ицо зегьы абџьар рымазароуп, амедицина аус рдыруазароуп ҳәа. Уахгьы-ҽангьы хәыцрас исымаз знык афронт ашҟа ацара акәын. Славик Базба сиҳәоит сигарц, насгьы избалак зегьы сырхьынҳалон аибашьрахь ҳәа. Ҽнак игәы анԥысҵәа акәхап, ашьа лбар дшәоит игәахәзаап, Зураб Володиа-иԥа Аргәын саашьҭихын Аладатәи Ешыра афронт ашҟа сигоит. Уаҟа зегьы сырбаны ушьҭахьтәи сааигоит. Уи аамҭазы Афонтәи аԥсшьарҭақәа рҟны зыԥсы зшьоз аԥсшьаҩцәа еиқәыршәаны втобусла идәықәаҳҵон.
Аԥхьатәи амшқәа рзын сҩызцәеи сареи иаҳҭаххеит «Голос Америки», «Радио Свободы», «Би-би-Си» уҳәа рахь аҭел ҳасырц. Уаҟатәи аҭелқәа ҳҩыза ҷкәынак иман. Ҳнеиуеит Афонтәи аиҿцәажәарҭаҟны, лассгьы аицәажәара азин ҳарҭоит. Ҳҩыза ҭелла дахьцәажәоз даҿахо далагеит. Убри аминуҭ азы сылаӷырӡ сҿыкьасо ицо иалагеит. Аҭел ааимԥааны урыс бызшәала исҳәоит ақырҭуа фашист Аԥсны дшақәлаз. Убысҟак сыбжьы дуун, усҟан исҳәаз сажәақәа ԥыҭҩык ираҳаит ҳәа сгәы иаанагоит. Уи ус шакәу иахьа агәра сгоит.
Афонтәи «Ацхыраара лас» аҟны ирацәаҩны ахәцәа ааргеит ҳәа жәабжьны исаҳаит. Ирымсхуеит ахалаҭ шкәакәа, сумка хәыҷыкгьы сыман. Рацәак ишәарҭамыз уаҟа ацхыраара раҳҭон, ишәарҭаз «Ацхыраара лас» ала Гәдоуҭатәи агоспиталь ахь идәықәҳҵон.
Ҽнак Ешыра Гәрам Шьоуа иҟны снеит. Ибҭахыи араҟа бара бмедеҳәшьӡам иҳәеит. Нас Ешыра арратә ԥсшьарҭахь сахьнеиз, ашьашьмаҭрақәа бмыӡәӡәозар ибсырҟаҵои иҳәоит. Ауха уаҟа саанхоит Гәрам ишыиҳәаз еиԥш, ашьышьмаҭрақәа сыӡәӡәеит. Адырҩаҽны ари
аԥсшьарҭаҟны медеҳәшьас иҟаз Таниа Хаценко ды-ҳәҳәоит Ламара бсыцхраа ҳәа. Ахәцәа рацәаны иааргеит. Иааргаз ҷкәынак ихы аԥҽыха алан, игәы хәын. Фантанла ашьа гыланы ицон. Аурыс ҳақьым ахәы ацхыраара ииҭарц далагоит. Убысҟак аилагьежьра ҟалоит аҷкәын иеиқәырхараз, аха изалымшеит уи еиқәырхара. Иахьагьы ихьааганы сыҟоуп аҷкәын ижәла ахьсзымдыруа (исгәалашәом).
Ажәыларақәа зегьы рҟны ҳаҷкәынцәа рхы бзианы иаадырԥшуан, ишәаӡомызт, аӷа ихымца иаҿалон. Ианвартәи, марттәи ажәыларақәа раан ҳаҷкәынцәа амедеҳәшьцәа ҳцар рымуӡеит.
Исгәалашәоит ииуль 4, 1993 шықәса Ахбҩык иҭар-хаз авертолиот. Уахь анеира шәарҭан, ҳахьыҟаз ажур-налистцәа аӡәгьы дызнеиӡомызт. Ҳалбаауеит аӡа-хьы Лиуда Леибеи сареи. Уаҟа ахәцәа рыхәрақәа аус рыдаҳулоит. Ахбҩык. Ахәылбыҽха асааҭ быжьба. Ахысра ӷәӷәа ҟалеит. Ҳаҷкәынцәа амҩа иацәхҟьалаз, аӷа иҭҟәаны игоит. Рациала Ремзик Хәарцкьиа иҳәоит Гагратәи абаталион аҷкәынцәа ацхыраара иаауеит ҳәа. Убасҟан лыбжьы саҳауеит, лышҟа снеирц Фениа Аҩӡ-ԥҳа. Сара сшәаны сыҳәҳәон, избанзар Гаграа ааир иршьыр алшон.
Гәазаа ҷкәынак ишьапы ихҵәаз аҵла иқәхеит, иара дшьаарҵәыраха дыҟан. Иахьагьы ибжьы сгәы иқәыҩуеит, «саҳәшьа, бсыцхраа» ҳәа. Ахә ихәра рыцқьаны, иҿаҳәаны ихьаа зыртәаша агәыр иласҵоит. Ус инапы данысҵоит ҳҩыза ҷкәынак (ихьӡ аҳәара сҭахым), ахәы дкажьны ицоит. Хҵәыран аҭыԥ, иманшәаламызт. Лиудеи сареи иаҳулак дылбааҳгоит. Ус аверталиот иблыз аҟнытә дааигоит ҷкәынак Гена Ҟәланба. Гена гранатамиотчикын. Аҷкәын агәыр иласҵарц сҭаххеит. Уи убас дыблын агәыр аҭыԥ сзыԥшаауамызт. Ус дахьблыз агәыр изыҟасҵоит ихьаа хызҽыша. Илшеит амҩан аҳәара аверталиот шкарыжьыз Ахбҩык, иҵегьы ахәцәа шыҟоу. Рациалагьы
исаҳауеит иҵегьы ҳаҷкәынцәа хәны ишыҟаз. Нас излеилыскааз ала, уи иԥсҭазаара далҵуеит Москватәи ахәшәтәырҭақәа руак аҟны, ижәла Кәаӡбаиа акәын.
Марттәи ажәыларааан дҭахоит Дима Папба. Уи иахьа џьаргьы ихьӡ ҳәаӡам.
Гена Ҟәланба сҩыза бзиа иакәын. Згәы цқьаз, аиҩызара пату ақәызҵоз ҷкәынан. Ҽнак ҳаҷкәынцәа рыԥсы ршьарц Афон «Водопад» ашҟа илбааргоит. Уи акәша-мыкәша аӷа далахысуан. Ус Гена иаҳауеит аснариад абжьы, иҟалоит аҳауатә гәҽанҵарагьы. Ҳаԥхьа игылаз аҵла аҵаҟа ҳкаижьуеит Гена, иҽаҳхажьны ҳихьчоит. Анцәа имчала ҳааигәа игылаз аҵла иаахоит аснариад, аӷьыра зегьы иара ишҟа игоит. Абасала Лиуда Леибеи сареи Гена Ҟәланба ҳаиқәирхоит.
Исгәалашәоит даҽа хҭыск. Шьрома иалсны ицо аӡахьы ҳалбаауеит. Сара сеимаақәа сышьхны аӡы сҭалоит, сшьапқәа ӡыфаны иҟан. Лиудагьы аӡы дырырц дшаҿыз лавтомат аалыхҟьан аӡы дагахьан, Гена аӡы далыигоит, автомат аӡы иагоит.
Кан Габуниа – шьҭрала Лыхнытәиин. Ихы ӷәӷәала ихәын. Бениа Ҭемыр дыҳәҳәон араҟа ахә дыҟоуп ҳәа. Ҭемыр даун азы ҳашьҭыхны акәын ҳшааигоз Кани сареи. Аԥхьа Гәдоуҭатәи агоспиталь ахь даҳгоит, нас Уфаҟа дыргоит. Ааигәа Кани сареи ҳаиқәшәеит. «Уара аибашьраан ухы рхәит, алаба зуки, ушьапы иахьи» ҳәа сиазҵааит. «Усҟангьы сшьапы хәын, ахы сылан, исымҳәеит акәымзар», ҿааиҭуеит Кан. Саргьы иџьашьаны сышихәаԥшуаз аҭак сзыҟамҵакәан саанхоит.
Иахьа аинвалидцәа аибашьра иалахәыз ахылаԥшра иҵегьы рымазарц сҭахуп. Ицәгьамызт лассы-лассы урҭ рхы ишамеигӡаз иргәаладыршәалар, уи хәыҷык аԥсадгьыл ахьчаҩцәа ргәы арҟәымшәышәуан.
Апоет Рушьбеи Смыр игәалашәоит: «1993 шықәса март 30 ауха УазАбаа апоет Енвер Ажьибеи сареи ҳаидтәаланы
ҳашцәажәоз, лак абжьы ныҵакны ауура иалагеит». «Ҳаи, абааԥсы, ари ууцыԥхьаӡа ҷкәынак дҳацәҭахоит, уажәы изықәшәодах?» даауазыруеит абаталион аҟны медеҳәшьас иҟаз Ламара Баз-ԥҳа. Уаҟоуп арҭ ацәаҳәақәа ахьииз.
Ихьанҭоуп угәыҵха,
Узҭынчымхеит, мап.
Уула уара рыцҳа,
Уи уԥсы ааивнагап.
Сара мчык сызцәырымҵит,
Сара нцәак дысҭам.
Аӡәгьы аԥсра сызиқәмҵит.
Аӡәгьы аԥсра ихәҭам.
Нас, иухьзеи, аҵх?
Ҳгәалақәа ҿаҳәа!
Ах, Сасрыҟәа игәашьамх!
Саҭанеи лдоуҳа!
…Ԥхарак анунымԥшуа,
Аџьныш дааигәахоит.
Удгьылаз уаныршьуа,
Ужәҩангьы хаҳәхоит.
Нас уула рыцҳа,
Даҽак умчым сла.
Узбылуаз угәҭыха,
Дунеи иарҳала.
Саргьы исылшом уаҳа,
Аха унсыжьуам, мап.
Судтәалан аҳәҳәыҳәа,
Суцҵәуа сыршап.
Згәы меиҭаԥакәа еибашьра идәықәлаз, аԥсадгьыл аныхьчатәха зхы иамеигӡоз аҭыԥҳацәа зегьы фыр-ԥҳәызбацәоуп. Нас Ламара Баз-ԥҳа лҩызцәеи лареи ирзеиӷьаҳшьап агәабзиара, агәамч, алшара дуқәа.
Ламара иланашьоуп «Агәымшәаразы» амедал.
БАЗБА РУДОЛЬФ
ВИҚТОР-ИԤА
Ари ахаҵа ԥшӡеи сареи ҳаибадырит аибашьра ашьҭахь Аҟәа. Анаҩс Абӷархықәаагьы маҳәыс дҳауит. Ҟазшьала иҟәымшәышәу, ԥшрала ихазыноу, зҭаацәа рзы иразу хаҵоуп. Аибашьра ашьҭахь, иашьаҵас исоуз рыгәҭа дгылоуп. Уи узидгылаз азы мап уцәикуам, иаҳәшьак леиԥш пату сықәиҵоит.
Рудик Базба аамҭа ҭацәы ԥшааны, уи иусуратә кабинет аҟны ҳаиқәшәаны ҳаицәажәартә еиԥш аҭагылазаашьа сзаԥиҵеит. Абар ҳаицәажәара аҟнытә цыԥҵәахажәак.
-Аибашьра ианалагаз Аԥснытәи аҳәынҭқарратә университет афилологиатә факультет ахԥатәи акурс аҟны аҵара сҵон. Сҩыза ҷкәын Ҳагба Баграти сареи иҳаҳауеит аибашьра иалагеит ҳәа. Нас асааҭ 12 реиԥш ҳаргьы ҳаҷкәынцәамзи, ахысыбжьқәагьы уамашәа иаабо ҳалагеит. Ҭынчран, џьара еибашьрак ҟалоит ҳәа згәы иаанагодаз. Аԥсшьаҩцәа ракәзар амшын иҭан, рыԥсы ршьон. Ажәакала ақалақьтә ԥсҭазаара еилашуан. Ус апроспект Аиааира ашҟа ҳцоит, нас иҟақәаз анаҳба, досу ҳахьынхақәоз ақыҭақәа рахь ҳаихоит. Иабаҟаз абџьар, ҳабџьардан. Адырҩаҽны Аҟәантә џьара бџьарк ҳзыԥшаауазар ҳәа ҳаауеит Аладатәи Ешыра «аабатәи аполк» ахьтәаз. Уаҟоуп раԥхьа атанкқәа ахьаҳбаз. Нас Бамборатәи архәҭаҟны абџьар шәоуеит ҳәа ҳарҳәоит, аха уаҟа ҳманшәаламхеит, нас Баграт Ҳагбеи сареи ҳамҩақәа хазхеит.
Приморск резерв ҳасабла ҳаизгара иалагеит. СУ-25 аҳаирплан иаҳхаԥрааны Гәдоуҭа шыҟоу ицон.
Иаҳхаԥрааны ихынҳәны ианаауаз абомбақәа ркажьра иалагон. Ҳауала абомбақәа анҳаларыжьуаз иаҳбон дара ахьҭатәақәаз, избанзар зынӡа илаҟәны ихын. Убасҟаноуп ианеилыскаа ари аус шбашамыз, аибашьраҵәҟьа ишалагаз, лассгьы еилымгар шалшоз.
Шыцкәараҟа ҳаиаргоит Приморскнтәи. Уаҟа марттәи ажәыларанӡа ҳаԥшны ҳтәан. Ажәылара аныҟала гәыԥқәак рышьҭуеит, ҳара резерв ҳасабла ҳааныркылоит.
Зураб Қәҭелиа игәыԥ иалаз марттәи ажәылараан иҭахоит ирацәаҩны аҷкәынцәа. Урҭ ҳгәы иалан, иҟаҳҵара ҳзымдыруа ҳааилахон. Иара убас дҭахоит Џьамал Базбагьы. Уи данҭаха ашьҭахь сцоит Лиосик Цыгәба ибаталион ахь. Исҭаххеит сгәылацәа ахьыҟаз сҟаларц. Срылахәын Шромеи Ахалшени рҭарцәра. Иара убас ииуль 4, 1993 шықәсазы СухумГЕС аҟны агенерал Зураб Мамулашвили дыҭҟәаны игара.
Аибашьраҿы ҳаибашьцәа амшцәгьеи ахьҭеи амлеи рзеиԥшын. Акы иааннакылаӡомызт. Урҭ уахынла мацара акәын ианԥшыхәлоз. Аԥшыхәцәа ҳаԥхьа игылан, ҳара рышьҭахь. Ахалшени уахынла иҭаҳарцәит. Уахынла ҳамцар ақырҭқәа ана-ара икылатәан, ишәарҭан.
Исҳәарц исҭаху, абџьар аганахьала уи аԥхьа аиура цәгьан, нас ҳбаталионаа ирырҭоит. Ачеченцәа, аҟабардақәа бџьарла еиқәных иҟан. Ҳарҭ уи оумашәа иаҳбон. Ҳаргьы етап-етапла ҳдәықәырҵон. Афатә ажәтә азы ҳабзиан. Ақыҭауаа ҳхылаԥшуан, иҳагыз-иҳабзаз зҳәаз еиԥш, абыргцәа хылаԥшра ҳарҭон.
Ииультәи ажәыларақәа раан агәамбзиара шьҭыскаауа салагеит. Аҭабиақәа рҟны исылалаз ахьҭақәа ирыхҟьаны аамҭала сҽысхәышәтәыр акәхеит.
Аибашьра анеилгагьы Рудик Базба Гал аҳәаақәа рыхьчараҿгьы илагала ҟаиҵахьеит.
Рудольф Базба иахьа ухы идуныҳәалартә дыҟоуп. Иԥшәма Нанули Хьыцкәыр-иԥҳа Ҵәыӡбеи иареи ирыхшеит ҩыџьа аԥҳацәа Алинеи Амреи. Алина Аԥснытәи аҳәынҭқарратә университет аиуристтә факультет аҟны аҵара лҵоит, Амра Аҟәатәи 15-тәи абжьаратә школ аҟны аҵара лҵоит.
Рудольф Виктор-иԥа Базба иахьа Аҟәа ақалақь аҩнуҵҟатәи аусқәа рыҟәша аиҳабы ихаҭыԥуаҩыс аус иуеит, амилициа аподполковник ҳәа ачын имоуп. Нас изеиӷьаҳшьап агәабзиара, иусураҿы ақәҿиара бзиақәа, аҭаацәаратә маншәалара.
БАЗБА ЕДУАРД
РАДИОН-ИԤА
-Аибашьра иалагеит. Шәеиха анырҳәа гәыԥҩык аҷкәынцәа ҳҽеидкыланы Гәдоуҭатәи аштаб ахь ҳцоит. Уаҟа ԥшьымш ҳаҟан, нас Аладатәи Ешыра ацҳахь ҳааргоит. Аԥхьа абаталионқәа ыҟаӡамызт, агәыԥқәа ракәын еиҿыркаауаз. Аԥсны Афыр-хаҵа Лиосик Цыгәба еиҿикааз ашьха-хысратә рота салан. Ешыра ҩымзҟа ҳаҟан. Анаҩс Одышьҟа ҳцоит. Одышь ҳахьнеиз бырзенк, Анастасиди зыжәлаз дахьынхоз иҩны аҟны ҳаԥхьон. Ҳаицын зынӡа 40-ҩык рҟынӡа аҷкәынцәа. Уахынла уаҟа ҳаԥхьон, ҽынла ақыҭақәа ҳрылан. Гәыма, Двухрече, Сухум ГЕС рҟны ақырҭқәа ҭҟәаны иаагоит. Иҟан дара рхала рҽанҳарҭозгьы, даҽа џьоукыхгьы рыҽҳарҭар рҭахӡамызт. Лиосик Цыгәба ҳқыҭа датәын, аԥышәа бзиа иман, убри азоуп уаҟа сзаанхазгьы. Ҳаицрымшәо ҳаицын Рауф Аҩӡба, Ҭемыр Ԥачалиа.
Ианвартәи, марттәи, ииультәи ажәыларақәа сры-лахәын. Сыла ишабоз ацҳа аҵаҟа Борис Ҭраԥшь арԥжәага иҳаларыжьыз ишьапы ҿнахит. Уи ишьапы ҿоуҳәо иҟаӡамызт, Афонтәи агоспиталь аҟны дыԥсит. Уи Аацаа раԥхьатәи ҳалԥсаа иакәын. Иара убас сыла ишабоз Ҭамаз Аппба дыршьит. Ахәра ӷәӷәақәа роуит Иура Ԥандариеи Рома Ласариеи. Гәыма ҳанақәла ақырҭқәа ԥыҭҩык ҳшьит, гранатақәак ҳгоит амзар абџьар ҳәа уаҟа акгьы ҳмоуит. Дсыцын Цыгәба Руслан. Афатәла ҳабзианы ҳаҟан, насгьы ақыҭа ибзианы иҳацхраауан, амла ҳадмыркит. Аформа акәзар аштаб аҟны иҳарҭон.
Сара сгәанала Аҟәа агара мариаӡамызт, ицәгьан. Иуҳәар алшоит мчылаҵәҟьа иаҳгеит ҳәа. Ақырҭқәа агәы
рызҭаӡамызт, рыбџьарқәа кажьны ицон, ақалақь алҵра иаҿын. Иалаханы иҟаз иаҳԥылозгьы ҳшьуан. Аиааира амш аҽны Аҟәа ҳалсны ҳцоит Егрынӡа. Уаҟа мчыбжьык аҟара ҳаҟан, нас асмена еиҿаҳкаауеит, сменала ҳцалон ақырҭқәа адиверсиатә гәыԥқәа еиҿыркаауаз аиԥҟьаразы.
Иахьа ақыҭаҿы сынхоит. Адгьыл сықәаарыхуеит. Аԥсҭазаараҿы абзиарақәа зегьы ахьеилашуа ақыҭа аҟны сыҟоуп. Сыԥшәма Диана Бениа-ԥҳаи сареи иҳахшеит х-ҩык ахәыҷқәа. Ҳаԥҳацәа Мадинеи Есмеи рхатәы ҭаацәарақәа аԥырҵахьеит. Ҳԥа Аслан иакәзар иԥшәма Оқсана Акабеи иареи ирааӡоит Никеи Никитеи. Ҳара ҳмоҭацәа ҳрызгәдууп. Уаҳа анцәа иҟаимҵааит аибашьра. Еснагь ахәыҷы ччабжьқәа галааит аԥсуаа рыҩнаҭақәа рҿы!
БАЗБА РУМЗИК
ҚЬААМЫН-ИԤА
-Аибашьра раԥхьатәи амш-қәа инадыркны Гәымсҭатәи ахырхарҭаҟны сыҟан. Аԥхьа амшын аҿықә ҳахьчон, нас Шыцкәара ҳааргоит. Витали Смыр еиҿикааз агәыԥ аҟны сыҟан. Витали Гәымсҭатәи афронт командаҟаҵаҩыс даныҟарҵагьы уи ихатәы машьынаныҟәцаҩыс сигоит. Аԥхьа «Нива», нас «УАЗик» ныҟәысцон. Витали зегьы иблала ибаны иахьа шәынтә ибаталионқәа дрыкәшаны драцәажәар акәын. Нас зегьы гәаҭаны данаалгалак «уҳ гәышьа» ҳәа иҽааиқәикуан ҳамҭакы. Витали уицны уахьцо иумбо арбаныз, аха уи ишәоз агәы изҭаӡамызт. Уахынла лашарада ҳныҟәон. Дахьцозаалакгьы сара сицын.
Уазабаантәи Аҩадатәи Ешыра аштабахь ҳаалбаарц, апост аҟны ҳкылсыр акәын. Ус рациала иԥхьоит аштаб ашҟа. Ишҳаихсуаз ҳалбаауеит машәыр ҳмыхькәан. Витали Смыр итәы аҳәара даара ицәгьоуп. Ҳара зыԥсы ҭам зегьы ибзианы ҳрыхцәажәоит, аха Витали ицназгоз ахацәа маҷуп иахьа. Иахьа уи иԥсы ҭазҭгьы ишԥаҟаларыз аԥсҭазаара.
Ешыра арратә ԥсшьарҭаҿы игылан «санитарный поезд». Уаҟа ахәцәа алганы ианнаҳгалак амедеҳәшьцәа ацхыраара рырҭон. Даара ихьаа дууп ҳажәлар рзын аӡәы иҭахара, ҳаибашьцәа уи даара игәныргон. Вова (Дрота) Ԥандариа тракторла амҩақәа рыцқьо дҳашьҭан. Уи иԥацәа Ҭенгизи Џьумеи афронт аҟны аӷа ихымца иаҿагылан. Аибашьраан акгьы рмыхькәа анцәа имчала еиқәхеит. Ҭенгиз Аԥсны Ахада иҭархаразы иҟарҵаз ацәгьоураан иоуз ахәра иахҟьаны иԥсҭазаара далҵит. Уи иахьа иҩызцәа ҳзын иааха ӷәӷәоуп.
Базба Румзик дҭаацәароуп. Ихшара Анзор, Дима, Кама рхатәы ҭаацәарақәа аԥырҵахьеит. Иԥшәма Фатима Полиаки иареи ақыҭан аџынџь иахыуп. Ихандеиуеит. Амоҭацәа рааӡараҿы ацхыраара рырҭоит.
БАЗБА КАНБЕИ
ЛАДИКӘА-ИԤА
-Аибашьра ишалагаз еиԥш абџьар зызкуаз зегьы ҳаизеит ақыҭа агәҭаны. Анаҩс Гәдоуҭатәи аштаб ахь ҳцоит. Уахь дҳацны дцоит Лиосик Цыгәбагьы. Уи иахьҳаиҳәоз ҳцон. Ҳшеицыз зегьы ҳцоит Аладатәи Ешыра амшын аганахьала. Уаҟа аҭыԥ ылхны ҳтәоит. Акомандир адҵа ҳаиҭон, уи ҳара инаҳагӡон. Актәи ашьха-хысратә рота ҳәа иҟарҵоит. Аԥхьа Уаз абаа ҳахәноит, ԥшыхәра ҳцаны аҭыԥқәа гәаҳҭоит. Нас Ахалшениҟа ҳцоит. Уаҟа ҳшыҟаз ауп Шьрома раԥхьатәи ажәылара ишалагаз. Нас аамҭала ҳхьамҵыр амуит.
Ашьха-хысратә рота имҩаԥнагоз ажәыларақәа схы рыласырхәуан, ҳаҷкәынцәа ракәзар хьаҵрада рыдҵақәа нарыгӡон. Ирыздыруамызт ашәара закәыз.
Сыла ишабоз ирхәит Ҭамаз Аппбеи Рома Ласариеи. 920-тәи ахәыҳаракыраҿы дыршьит Вова Маичаӡе.
Ҳҭыԥ ахьыҟаз шьхаран, насгьы уахь амашьына знеиӡомызт. Ахәра зауз иаразнак ацхыраара иоуртә изыҟалаӡомыз. Урҭ шалҳгалак идәықәаҳҵон Гәдоуҭатәи агоспиталь ашҟа. Амедеҳәшьцәа руаӡәк Мадина Џьениа лакәын, егьи лыхьӡ сгәалашәом.
Ибзианы исгәалашәоит СухумГЕС агенерал иҷкәыни иареи насгьы уи дзыхьчози рытҟәара шыҟалаз. Агенерал иҷкәын дицәшәоит азоуп уи иҽызҳаиҭаз. Акыраамҭа ҳаиҿахысуан, нас иҽҳаиҭоит. Лиосик Цыгәба аҷкәынцәа ицырхрааны ҳ-хада Владислав Арӡынба иахь даҳгоит, уи настәи илахьынҵа сыздыруам.
ГАБНИА АЛИК
ҬААСИН-ИԤА
-Аибашьра ишналагаз еиԥш Приморски (Геолог) ҳәа иахьашьҭоу аамҭала ҳтәан. Анаҩс Ешыратәи афронт ахь ҳцоит. Сҩызцәеи сареи уаҟа аблиндажқәа ҟаҳҵон. Ажрақәа жны ҳҩызцәа рус ҳарманшәалон. Анаҩс Шыцкәараҟа ҳаауеит. Шыцкәара аԥсшьарҭа инаркны, амшын аҿықәынӡа иаҳҷаԥшьон. Аӷа Аԥсны дақәлаанӡа машьынаныҟәцаҩыс аус зуан. Гәдоуҭатәи автотранспорттә наплакы иатәыз «Газик» аштаб-уаа исырҭаз адҵала, Гәымсҭатәи афронт иаҵанакуаз абаталионқәа рахь абџьар, аџьаԥҳаны, иара ус акыр рҭаххар машьынала ирзызгон. Ус зны-зынла аҩныҟа ҽыԥсахра ҳәа саауан. Аҷкәынцәа усгьы асменақәа еиҿыркаахьан. Ҳҩызцәа аӡәы дырхәыр ма дыршьыр ҳдақәа ҳалԥсаауан, цәгьала игәнаҳгон. Зураб Қәҭелиа ибаталион аҟны иҟаз зегьы шамаха ҳаибадыруан. Уи зус иазҟазаз имшәо агәы зызҭаз хаҵан. Ааигәа Зураб идунеи иԥсахит.
Иахьа ақыҭа садҳәалоуп. Саб иџьынџь сахыуп. Сашьа еиҳабы Вирон уигьы аибашьра далахәын, дынхоит Гәдоуҭа, ахәҷы рацәа драбуп. Аеҳәшьцәа зегьы аҭаацәарақәа аԥырҵахьеит. Сҭаацәароуп. Сыԥшәма ԥҳәыс Џьульета Ҳаг-ԥҳаи сареи иҳааӡоит ԥшь-ҩык ахәыҷқәа.
ГАБНИА ЗАУР
АҚСЕНТИ-ИԤА
Аибашьра ишалагаз еиԥш аԥхьа Гәдоуҭаҟа ҳаихеит сҩызцәа гәыԥҩыки сареи. Иабаҟаз абџьар, иҟаҳҵо ҳзымдыруа ҳааилахеит. Нас Гәдоуҭатәи агоспиталь ахь ҳрышьҭуеит, абџьар змамыз уаҟа ҳаҟан. Ахәцәа раагарҿы иҳалшоз ҟаҳ-ҵон, нас уахынла агоспиталь ачымазыҩцәа ҳахьчон. Уаҟа жәамш ҳаҟан. ԥыҭрак ашьҭахь ҳаихоит Гәымсҭаҟа. Ешыра аспорт база азааигәара аштаб ахьыҟаз ҳнеиуеит. Витали Смыр иеиҿикааз амилициа авзвод салан. Уахьынтәи Шыцкәараҟа ҳааргоит. Гәымсҭатәи афронт зегьы командаҟаҵаҩыс дҟарҵоит Витали Смыр, абаталион командирс Зураб Қәҭелиа. Иҳахьчон Шыцкәареи аԥсшьарҭеи. Март 15-16 рзы «Амимозатә қәаҵа», асалофантә цех ала аӡы ҳарны Аҳабла ҿыц ахь ицо аихамҩа ахьыҟоу аплатформахь ҳнеиуеит. Иманшәаламхеит ажәылара, ҳхынҳәуеит шьҭахьҟа. Ҿыц ҳаизыргоит Афонтәи ашкол аҟны. Еилдыргон иԥсыз, инхаз. Иҳарҭоит ар рымаҭәа, иара убас аршаҳаҭгақәа.
Ҳара ҳавзвод еиҟәыршоит х-ротакны. Сара актәи арота аҟны сҟалоит. Арота командирс дҳаман Аԥсны Афырхаҵа Ҷыҷыкәа Анатоли-иԥа Мархолиа.
Исгәалашәоит ииуль 3-4 рзы Ешыра Алада аихамҩеи амашьынамҩеи рыбжьара имҩахҟьагоу ашьҭыбжь ҟа-ҵаны ԥшь-вагонк шәахысны шәымцан рҳәоит. Анаҩс Гречко идачала Учхоз ҳаауеит. Аацаа ҳадагьы иҳацын Пицундаа, Аҟәаа. Учхоз ҭарцәны Аҟәаҟа ҳхалоит. Ахысбжьқәа заҳаз ақырҭқәа рабџьар кажьны алҵра иаҿын. Насгьы БТР-қәа аанрыжьуан, уи ҳара даара иҳахәон. Учхоз ирацәаҩны ишьны икажьын ҳаӷацәа.
Ацҳа ҟаԥшь аҟны ҳаиқәшәоит ҳҩызцәеи ҳареи. Нас Баӷмарантәи амҩахь ҳцоит. Аиааира ҳаԥылеит Мрагыларатәи афронт аибашьцәеи ҳареи Егры. Исанашьоуп «Агәымшәаразы» амедал.
Заур Ақсент-иԥа Габниа жьрацәарала исзааигәоу иоуп. Дҭаацәарам. Издыруада сажәақәа данрыԥхьалак игәы ԥшааны иан абырг лыԥсы ахьынӡаҭоу ҭацак дылирбар. Зегьы иаҳҭахыу уи акәгәышьоуп. Нас Габниа Заур Ақсент-иԥа иашҭа иҭыҩааит «Радеда» ашәа абжьы!
ГАБНИА ВАЛЕРИ
(ВИРОН) ҬААСИН-ИԤА
Вирон Габниа диит октиабр мза 13, 1962 шықәсазы Аацы ақыҭан, Гәдоуҭа араион. Иқыҭан абжьаратә школ дшалгаз еиԥш уи иԥхьоит Асовет арратә уалԥшьахь. Ирратә уалԥшьа ихигоит ақалақь Москва. Уи дшалгаз еиԥш дхынҳәуеит Аԥсныҟа.
Габниаа рҭаацәарагьы егьырҭ аҭаацәарақәа реиԥш еснагь асасдкылара иазхиан. Аҩнаҭаҿы ф-ҩык ахшара рызҳауан, х-ҩык аԥацәеи, ԥшь-ҩык аԥҳацәеи. Инхон-инҵуан ԥсыуа ҭаацәарак шынхоз еиԥш. Аб Ҭаасин Габниеи ан Лара Аргәын-ԥҳаи рыхшара иреигәырӷьо ишыҟаз иаалырҟьаны идунеи иԥсахуеит рԥа еиҳабы Виталик. Ани аби рзы ари ааха дуун. Иҟалаз ҟалеит, Анцәа иаанхаз ҳзихьчалааит ҳәа уахгьы ҽынгьы иныҳәон. Аҩнаҭаҿы, ахәыҷы рацәа ахьрызҳауа еснагь аҳәатәхаҵара ҟамлар ауӡом, хәыҷи дуи зегьы аишәа чыс ианахатәоз урмеигәырӷьар залшомызт.
Сзыхцәажәараны иҟоу арԥыс аибашьра ианалага Аацы дыҟан. Ақыҭаҟны ари аҩыза ажәабжь анраҳа аизара иалагеит. Абар Валери ихаҭа ииҳәо:
Аиаша шәасҳәап, аибашьра иалагеит ҳәа ажәабжь ансаҳа азныказы ихасымҵеит. Ихасҵа-ихасымҵа ақы-ҭан аизара иалагеит саԥсыуоуп ҳәа зхы зыԥхьаӡоз зегьы. Аԥхьа ҳцоит Гәдоуҭа аштаб ахь, ҳцоит џьара бџьарк ҳзыԥшаауазар ҳәа, аха уаҟа ҳманшәаламхеит. Аамҭала ҳааргоит Приморское «Геолог» ҳәа иахьашьҭоу аԥсшьарҭахь. Мышқәак рышьҭахь ҳамҩа хан Гәымысҭаҟа, уаҟа иҟан сашьа Алики, саб иашьа иԥа Заури, урҭ ахьсыцызгьы хәыҷык исыхәон. Иара убас еибашьуан саб
иашьа иԥацәа Руслани Асҭики Габниаа. Асҭик марттәи ажәылараан дҭахоит, дҭаацәараӡамызт, 21 шықәса дырҭагылан. Руслан иахьа Анцәа ишиҳәара дыҟоуп, имоуп аа-ҩык амоҭацәа. Иԥҳацәа Зита, Инга, Саида аҭаацәарақәа аԥырҵахьеит. Саида дшәаҳәаҩуп, джурналиступ, уи Екатерина Бебиаԥҳа дылҭацоуп. Илызҳауеит Саниа хәыҷы. Рԥа Аинар иакәзар, Аԥсны аҩнуҵҟатәи аусқәа рминистрра аҟны аус иуеит, акапитан ичын имоуп.
Гәымысҭа ҳахьыҟаз сҩызцәеи сареи аҭабиақәа ҳжуан, иҳарманшәалон аибашьцәа. Ԥыҭрак ашьҭахь Шыцкәараҟа ҳаауеит, аԥсшьарҭа ааигәара ҳҭыԥ ҟаҳҵоит. Аԥсшьарҭа инаркны амшын ахықә аҟынӡа иҳахьчон. Сашьцәа Алики, Заури сареи ҳалан Зураб Қәҭелиа игәыԥ. Аибашьра аԥхьатәи амшқәа рзы агәыԥқәа ракәын иҟаз. Акоманда ҳазҭоз Витали Смыр иакәын. Март 15-16 амимозатә қәаҵа ала асалафантә цех аҟны ҳааины аӡы ҳарны Аҳабла ҿыц ахь ицо аихамҩа ахьыҟоу аплатформахь ҳкылсуеит. Иманшәаламхеит ажәылара, ҳхынҳәуеит аамҭала. Нас Афонтәи абжьаратә школ аҟны ҳаизыргоит, ҳаилдыргеит инхаз-иԥсыз. Иара убри аҽны уаҟа исырҭаз ар рымаҭәа сшәысҵеит, снапаҿы исырҭоит аршаҳаҭга. Нас ҳаиҟәыршоит х-ротакны, ҳрота командирс даман Ҷыҷыкәа Анатоли-иԥа Мархолиа.
Ибзиаӡаны сгәалашәараҿы инхоит ииуль 3-4 рзы имҩаԥысуаз ажәыларақәа, Аацаа рыдагьы убас иҳацын Ԥицундааи Аҟәааи рыҷкәынцәагьы. Салахәын иара убас Аҟәа аҭарцәра. Ҳхысыбжьқәа заҳаз ақырҭцәа рабџьарқәа кажьны «деда» ҳәа иҩны ицон. «Ацҳа ҟаԥшь» аҟны ҳаиқәшәоит ҳҩызцәеи ҳареи, ԥыҭҩык Баӷмаранҟа ҳцоит. Сҩызцеи сареи Аиааира ҳанаԥылоз иҳацлеит Мрагыларатәи афронт аибашьцәагьы Егры аҳәааҿы, иара убраҟа Гена Смыр аԥсуа флаг шәыршәыруа икнаиҳауеит.
Вирон Габниа иахьа Анцәа ишиҳәара дыҟоуп, дынхоит Гәдоуҭа ақалақь аҟны. Дхандеиуеит ихатә џьабаала,
абылтәы иҭиуеит. Быжь-ҩык ахшара драбуп: Хатуна, Ҳауида, Ариханда, Мадонна, Миранда, Асҭамыр, Николь Габниаа ирызҳауеит ари аҩнаҭаҿы. Аҩнаҭа аԥшәма дырӷьажәҩаны дивагылоуп Лыхнытәи аҭыԥҳа Виолетта Аншба. Нас ари аҭаацәа ду ирзеиӷьаҳшьап аҭаацәаратә ҳәоуеиқәшәара, аманшәалара.
КӘЫҴНИА РОМАН
ГЬАРГЬ-ИԤА
Шықәсқәак уажәаԥхьа иҭыҵыз сышәҟәы «Шәыцәа ҭынчыз, сашьцәа» иагәылоу афырхацәа ирызкны амате-риалқәа анеизызгоз Рома Кәыҵниеи сареи ҳаибадырит. Уи иареи сареи ҳаибадырра машәыршақә иҟамлеит. Асиаҿ исымаз Рудольф Ҳаџьымба иаҳәшьа Инга Рома иԥшәма ԥҳәыс лоуп. Урҭ рыԥсҭазаара шеиларҵаз ԥыҭрак ашьҭахь салацәажәоит. Уажәы араҟа ианысҵоит Рома аибашьратәии хҭысқәак. Ианысҵоит ҳаицәажәара ԥсахрада.
Занааҭла смашьынаныҟәцаҩуп, 28 шықәса инарзынаԥшуа амашьына аԥсҟы скуп. 1990 шықәсазы Урыстәылантәи «Камаз» аахәаны иаазгоит. Аибашьра иалагаанӡа уахь сыҟан. Аԥсны аибашьра иалагаанӡа хәымз шыбжьаз сусура ааныскылоит.
Аибашьра ҟалаанӡа Бамборатәи архәҭаҿы ҳархысуан аибашьра иазкыз акурсқәа. Уаҟа ҳаибабоит Мушьни Хәарцкьиеи сареи. Исыцын Бориа Ҭраԥшь, Игор Цыгәба, Вова Оҭырба. Урыс фицерк имҩаԥигон аҽазыҟаҵаратә курсқәа. Уаҟа иҳауз адыррақәа аибашьраҿы даара иҳахәеит. Аԥсны раԥхьаӡа акәны аԥсуа гвардиа анеиҿыркаа, иалалақәаз среиуоуп. Аацы сыҟан. Аҽны ишоуран азы исыӡбеит Ааԥсҭаҟа аӡахьы сылбааны сҽыскәабарц. Ус, сыԥшызар, сашьа Баграти Шурик Оҭырбеи ааит сахьыҟаз. Баша уҽукәабоит, Рома, аибашьра иалагеит, ақырҭуа дҳақәлеит ҳәа ҿаарҭуеит. Азныказы даҽаӡәы дҳабашьырц дааз џьысшьеит, избанзар ақырҭқәа шәон, урҭ ахаҵа игәы рызҭаӡамызт. Ишԥаари
ҟасҵеит. Ус хыма-ԥсыма аҩны ҳааины сҽаасыԥсахын, ҳаихеит Аҟәаҟа.
«Ацҳа ҟаԥшь» аҟны ауаа рацәан, ҳаргьы ҳнапы ҭацәны ҳааит. Араҟа избаз ашьҭахь еилыскааит ари шыхәмаррамыз, ишеибашьраҵәҟаз. Абџьар скымызт азы аԥхьа сааит Алада Ешыраҟа. Усҟан командирс дыҟан Зураб Смыр, нас ԥыҭрак ашьҭахь дҟалоит Лиосик Цыгәба. Раԥхьа агәыԥқәа ракәын иҟаз, нас абаталионқәа еиҿыркаауеит. Ҳара зегьы аибашьцәа ҳаибаркны ҳазмаз Витали Смыр иакәын. Аҷкәынцәа зегьы бзиа дырбон, аибашьразы анцәа иишаз аӡәы иакәын. Уи дааины дааҳалаԥшуан, нас ҳгәы ашьҭыхра далагон. Витали Смыр еиԥш иҟаз дмаҷын. Ҳгәыԥ аԥхьа Алраа ҳамацара ҳакәын иҟаз, ҳхыԥхьаӡарагьы 25-ҩык рҟынӡа инаӡон, нас ессааира иацлон. Усҟан иабаҟаз хыԥхьаӡара рацәала абџьар, аџьаԥҳаны. Ус ҳаԥсы шҭоу рдырыртә иналаршә-ҩаларшәны ҳхысуан.
Ҳгәыԥ аҟны дыҟан аибашьҩы Рома Гыцба. Уи даара деибашьҩы бзиан. Иареи сареи инеимда-ааимдо уахынла ҳҷаԥшьон. Рома уахык дамхацәеит, «иҟауҵои, Рома, ушԥацәои», анысҳәа, дыхәмарны ҿааиҭоит, «умшәан урҭ агәы рызҭаӡам иааиртә, ишәоит», иҳәеит. Ашьҭахь Рома Гыцба аибашьраҿы дҭахоит. Даара ԥшралеи сахьалеи еиҿкааз ҷкәынан. Иахьагьы дысгәалашәоит. Ҽнак трафеик МТЛБ игоит, аибашьраҿы ахәцәеи аԥсцәеи алыргон.
Ԥыҭрак ашьҭахь сиасуеит аҩбатәи абаталион ашҟа, комбатс дыҟан Амиран Берзениа. (Аибашьра ашьҭахь амҩатә машәыр иахҟьаны дҭахоит Амиран).
Сара аибашьраҿы миниорс сыҟан. Ҽынла аныҟәара цәгьан, избанзар ҳаӷацәа рыснаиперцәа ана-ара иқәтәан, ҳгәарҭон. Ҳхала иҳаԥшаауан ақырҭуа иҭыԥқәа, нас аминақәа ыҵаҳҵон. Сара аминақәа рыҵаҵара сазшан. Исыцхраауан Гәрам Берулааи абазин ҷкәынак Стас захьӡызи. Стаси Гәырами аҭыԥқәа сдырбон, нас сара
иҵасҵон. Ҳусура зегьы Амиран Берзениа идҵала акәын ишымҩаԥаҳгоз. Ҳаӷацәа Аладатәи Ешыра аевкалиптқәа ахьыҟоу аминақәа ыҵарҵахьан, ӷәӷәала ишәарҭан. Аҷкәынцәа сыцырхрааны машәырда иҵысхуеит, аха уи ыҵысхаанӡа амина даҽа ҭыԥк аҟны иҵарҵаз ҳаҷкәынцәа шахаԥжәаз адырра соуит. Анзор Ҭраԥшь (Рембо ҳәа хьыӡшьарас измаз) дахаԥжәоит, уаҟа деиқәхоит аха Гагратәи ажәыларақәа руак аҟны дҭахоит. Миша Гындиа иакәзар хәҭа-хәҭала деидаҳкылоит. Ихәда иахаз ахәдахаҵа аҵла аҟны иаанхоит, нас Амиран Берзениа иҭаацәа ириҭоит.
Ҳҭыԥ ҳахьтәаз «Евкалиптовая роща» даара ишәарҭан. Аӷа инапсаргәыҵа ҳанушәа ҳаибон. Даҳхылаԥшуан Аслан Ҳалбад. Амшцәгьақәа раан ҳамаҭәақәа аныбааӡалак, иаҳшәыхны иҳарҩон, нас еиҭа ишцәаакыз иаҳшәаҳҵон.
1992 шықәса октиабр мза 10 Цугуровка, имҩаԥгаз, аха иманшәаламхаз операциахеит. Ажәыларақәа иры-лагаанӡа аӷацәа дыҭҟәаны дыргоит Сергеи Жьиба, нас дҭахоит Ешыра. Беслан Ферзба иакәзар уаҟа иааникылоит БМП-1, Т-55 атехника хьанҭа. Иман 13 цыра арԥжәагақәа. Уаҟа иҭирҟьоит. Араҟа Зурик Џьынџьуа, Беслан Ферзба, Рудик Ҳаџьымба рхы бзианы иаадырԥшуеит. Иаадырԥшит агәымшәара, рпатронқәа зегьы уаҟа иҭадырцәуеит. Зегьы 40-ҩык ҳаҟан, ҳҽаҳшеит. Ҳааигәара 700-метра набжьаны аҩнқәа рҟны ақырҭқәа аштаб рыман. Ҵаҟатәи амҩала Руслан Ҳалбади Зурик Дасаниеи маӡала ақырҭқәа ирыжәлоит. Аҟәатәи ахырхарҭала ақырҭқәа халоит ирацәаҩны, шә-ҩык рҟынӡа. Раԥхьа, ҳахьтәаз ихалоит аӷа итанк Т-55. Бесик Ферзба деихсны иҭаирхоит.
Автоматқәа еиԥымҟьарада иҭҟьон, агранатаршәцәеи, аснаиперцәеи ракәзар, ҳахьтәаз аҭыԥ еихсуан иааиԥмырҟьаӡакәан. Иманшәаламхаз ажәылараҿы даара аџьабаа рбеит ажәылара иалахәыз зегьы. Ҳәарада,
Рудик Ҳаџьымбеи Зурик Џьынџьуеи иҟарҵаз оумашәа иџьоушьаратәы иҟан. Ашамҭазы ахысра иалагаз ашьыбжьон асааҭ хԥанӡа ажәылара цон. Ҳаиҿахысуан. Ирацәаҩангьы иҭаҳархеит.
Акыр иаԥсоу аԥхьаҩцәа. Иазгәасҭарц сҭахыуп Рома Кәыҵниа ицеибашьуаз Рудольф Ҳаџьымбеи иареи реибадыршьа шыҟалаз, нас урҭ шеиуацәахаз.
Рудольф Ҳаџьымбеи сареи ҳаибадырра убас иҟалеит. Ешыратәи Аҩадатәи ашкол ахыбраҿы гәыԥҩык аибашьцәа ҳаиқәшәеит. Ҳанааицәажәаҵәҟьа, еилыскааит Рудольф дышуаҩы ҟәымшәышәыз, зышьҭахьҟа ихьамҵуаз, шәарак ззымдыруаз, уи адагьы ауаҩра шилаз. Акырынтәгьы аҩныҟа Аацыҟа дызгахьан. Рудольф даара бзиа ибон алафҳәара. Иахьа даара имаҷзар ҟалап уи еиԥш иҟоу ахацәа.
Ишысҳәаз еиԥш, Рудольф алафҳәара бзиа избоз аӡәы иакәын. Ҽнак лафшақә ус сеиҳәеит: «Абри аибашьра ҳаибганы ҳзалҵыр, иаҳәшьа бзиак дсымоуп дусҭоит, уара уаҳәшьа сара ԥҳәысс дызгоит» ҳәа.
1993 шықәсазы амҩатә машәыр иахҟьаны Гәдоуҭатәи агоспиталь аҟны Питертәи аҳақьым сԥиҟоит. Ирыԥ-сахуеит сшьапы ашшара. Нас, «аибашьра цоит сара ара сышԥатәоу?», сҳәан сшьапы хәыҷык ианбзиаха афронтахь сеиҭацоит. Шьапыла аныҟәара ансцәыуадаҩха, сиасуеит «Аԥсны Афырхаҵа» Фазлыбеи Аҩӡба итанктә баталион ашҟа.
Ишаҳҳәахьоу еиԥш, аибашьраан Рудольф Ҳаџьымба лафшақә акәзаргьы ииҳәаз ажәа наигӡеит Рома Кәыҵниа. Рудольф Ҳаџьымба данҭаха ашьҭахь, анышә дахьамадоу Арасаӡыхь ақыҭан, иҳаҭгәын иахаиргылеит абаҟа. Ԥшьышықәса анҵы ашьҭахь, ԥҳәысс дигоит Рудольф иаҳәшьа Инга. Даара зҳәоу еиқәшәаны инхо ҭаацәароуп Ромеи Ингеи. Ирааӡоит ҩыџьа анцәахшақәа, Анрики Альбинеи. Анрик аспорт бзиа ибоит, хаҭала ақәԥара. Аԥсны
дачемпионхахьеит. Ианаршьахьеит 19 медал. Альбина лакәзар ажәеизатәи акласс аҟны аҵара лҵоит. Бзиа илбоит ашәаҳәара. Амузыкатә школ ахь дныҟәоит, аҵара бзианы илҵоит. Альбинеи Анрики аҵара рҵоит Аҟәатәи актәи абжьаратә школ аҟны.
Исгәалашәоит, сҩызцәеи сареи ҽнак Цугәровка аӷацәа амацәаз ҳҭаркит. Хаха-хымш амҩа сықәын. Уахынла акәын санныҟәоз, ҽынла ишәарҭан. Издыруан аӷацәа срылашәар ҽеи шыҟамлоз азын сыԥсы ӡаны сыҟан. Ус сааигәа қьалак ыҟан, ҳара ҳтәқәа ракәз џьшьа снеиуеит иахьтәаз. Аплан итәаны иахон, афҩы цәгьала исаҳауеит. Сганаҿы ҵәа ҵлак гылан, ақәа кыдҵәаны илеиуан. Анцәа сиҳәон ақәа аҟәымҵырц. Ақәа хкәар издыруан аҵәа рфарц ишааиуаз. Нас, ианылашьца сдәықәлеит. Ус сшааиуаз ҳаҷкәынцәа иԥсны иахькажьыз снархагылоит. Еиԥхьтта иахькажьыз, џьарак еизганы аԥсцәа сахьрылатәаз мчы дук сызҵысит. Сара сзыцәшәоз аминақәа ракәын. Ақырҭқәа иԥсаҟьаны абна илан сырҿаҳар ҳәа сшәон. Џьара-џьара рыбжьқәагьы ахьсаҳауаз ыҟан, џьаргьы аҭаҭын иахьахауаз збон. Ус Гәымсҭа сылбаауеит сыԥсы сыманы, уаҟа дсықәшәоит Алим, Агрба Гиви-иԥа. Аӡы шәызмыруеи анысҳәа, аӡы дууп уагоит рҳәеит. Сара знык ианақәыск, аҩныҟа схы ансырха хәыҷык исԥырхагахазаргьы аӡы сырит.
2008 шықәсазы салахәын Кәыдрытәи аҩхаа аха-қәиҭтәра. Араҟа Аҟәатәи штурмовои баталион аҟны гранатамиотчикс сыҟан. Иахьа сынхоит Аҟәа ақалақь Тоннельнаиа амҩаду, аҩны 20 аҟны. Сусқәа зегьы рҟны аԥыжәара сзылуеит сарӷьажәҩа Инга. Сара ақыҭа садҳәалоуп, изласылшо ала избоит сашьа Гиви ихәыҷқәа, насгьы саб абырг санибалакгьы даҽакала игәы ҟалоит. Ахьӡи ахьымӡӷи закәыз дырны аҩнаҭа дахыуп сҭаца, Гиви иԥшәма Фатима Аҩӡ-ԥҳа. Саҳәшьа Анжела лакәзар ҩыџьа ахәыҷқәа дрануп, дынхоит Москва.
Абас иҟоуп аибашьратәи уи ашьҭахьтәи иԥсҭазаара Роман Гьаргь-иԥа Кәыҵниа. Ари аҟара ахьааи агәырҩеи зхызгаз, шықәсык аҩнуҵҟала аҩнаҭа х-кәыбак дәылзгаз иахьа асҟак амч илазҵазеи, мшәан, ҳәа сихәаԥшуан сыла ҭраа Роман дахьсацәажәоз. Ааи, ииашаны агәырҩа даиааит уи, нас ус ауми аԥсуа хаҵа ишихәҭоу. Ихьаақәеи игәырҩақәеи ихазыршҭыша агәырӷьарақәа иашҭаҿы иҟалааит ҳәа сиҳәоит Анцәа. Изаҳауагьы агәра ганы сыҟоуп амин шсыцышәҳәо.
КЕЧЕВ ФЕЛИКС
ЛЕУАРСА-ИԤА
Аԥхьатәи амшқәа рзы аибашьра ишалагаз еиԥш напхгара зиҭоз Џьума Чирикбаиа Гагратәи абатальон аҟны сыҟан, Гагра ақалақь ахы иақәиҭыртәаанӡа. Салахәын иара убас Ганҭиади аҭарцәра.
Гагратәи афронт аҟны Арасаӡыхь ҳәа иахьашьҭоу, ақырҭқәа еиҭах ажәылара ахьыҟарҵаз дырхәит ҷкәынак (ижәла сгәалашәом), иара убас аҟабардақәеи ачеченцәеи. Ауха ажәылара ҟаҳҵоит, ахәыҳаракыра ҳгарц.
Ианвартәи ажәылараан саауеит Аԥсны Афырхаҵа Лиосик Цыгәба еиҿикааз ашьха-хысратә рота ашҟа. Уаҟа Аацаа рацәан, ҳаргьы резерв ҳасабла ҳаҟан.
Салахәын март 15-16 рзы иҟаз ажәылара. Гәымсҭа аӡы ҳарны Цугуровкаҟа ҳцар акәын. Амҩан алашьцара ҳахьӡоит, иҳақәшәоит ауха абнараҿы аԥхьара. Акоманда ҳарҭоит, ҳдырхынҳәуеит.
Аҟәа ахақәиҭтәра даара ицәгьан. Ҳара резерв ҳасабла ҳашрымац ҳрыман. Ирацәаҩны иҭахоит ҳаҷкәынцәа, иара убас ахәцәагьы рацәан. Ҳара зегьы хықәкыс иҳамаз Аԥсны аҭарцәра акәын. Уи рылшеит ҳаԥсадьыл ахьчаҩцәа.
Аибашьра ашьҭахьгьы адиверсиатә гәыԥқәа ақырҭқәа еиҿыркаауаз иахҟьаны лассы-лассы ҳцалон Галҟа. Ҳархылаԥшуан ҳамҩақәа, иҳахьчон аҭыԥқәа. Урҭ ана-ара ицәыҵатәазар ауан.
Иахьа аибашьра еилгеит, иҭарцәуп Аԥсны. Ҳанхоит, ҳанҵуеит. Ҳҿар иахьа ираҳаҭны ицәартә иҟоуп. Иҭахаз ҳгәалашәараҿы иҟазаауеит еснагь.
Сҭаацәароуп. Сыԥшәма Заде Диана Гагратәи аԥсуа школ аҟны рҵаҩыс аус луеит. Дҳамоуп аԥа Ҭемыр. Еилазгӡоит ақыҭеи ақалақьи. Ақыҭа уадҳәалазароуп. Ақыҭаҿоуп иахьа ҳаԥсуа традициақәа аҳра ахьыруа. Уаҟоуп аԥсҭазаара ахьеилашуа.
КУРТ-ОӶЛЫ РАУЛЬ
СЕРГЕИ-ИԤА
-Аибашьра ианалага аԥхьа агәыԥқәеи аротақәеи ракәын иҟаз, сара Руслан Зарданиа иротаҿы сыҟан. Нас, абаталионқәа анеиҿыркаа, Витали Смыр ишҟа сиасуеит. Витали иареи сареи қыҭак ҳаицатәын адагьы, издыруан аԥышәа шимаз, дзакәыз, ԥхьаҟа ада шьҭахьҟа дшымцоз агәра ганы сыҟан.
Агәыԥ имҩаԥнагоз ажәыларақәа зегьы схы ры-ласырхәуан. Срылахәын ианвартәи, марттәи, аҩбатәи ииультәи ажәыларақәа. Марттәи ажәылараан «смертники» ҳәа ицоз рсиаҿ сыҟан.
Раԥхьа ицәгьан абџьар аԥшаара. Еимаҳдон автоматк жәаҩык аҷкәынцәа. Нас марттәи ажәылара ашьҭахь бџьарла ҳаиқәдыршәеит аштаб аҟны.
Ианвартәи ажәылараан Алада Гәымсҭатәи ацҳа аҵаҟа сшьапы ахы ақәшәеит. Ииультәи аан акәзар сыбӷа иақәшәоит. Аҟәа аҭарцәра салахәӡамызт, избанзар сы-хәны Гәдоуҭатәи агоспиталь аҟны сышьҭан.
-Иарбан хҭысқәоу еиҳа аибашьраҿы зегь реиҳа иугәалашәо ҳәа санизҵаа, Рауль иааркьаҿны аҭак ҟаиҵеит абас: «Аибашьра еибашьроуп, аӡәы дҭахоит, аӡәы дырхәуеит. Иугәалашәақәо даара ирацәоуп. Шьҭахьҟа анырҳәоз шьҭахьҟа ҳцон, ԥхьаҟа анырҳәоз ԥхьаҟа ҳцон. Сара сҳамҭа, сыԥсы ҭаны аибашьра сахьалҵыз ауп. Ианвартәи ажәылараан Ешыраа рыҷкәынцәа аӡы ирны ицаны аӷа ихырӷәӷәарҭақәеи изыҩнатәаз аҩнқәеи агранатақәа агәыдырҵон. Ацҳа аҵаҟа ихәны ишьҭаз далганы дигарц дшаҿыз апулемиотчик дгәеиҭоит, иаразнак иԥсырҭа иарбаны идәықәиҵаз дахәнатәуеит Руслан Ешба. Ҳдақәа ҳалԥсаауан ҳҩызак данҳаԥхалак.
Аибашьраҿы аԥышәа ҳамаӡамызт азын ауп ҳжәы-ларақәа зыманшәаламхаз. Аҟәа аҭарцәра рацәак ицәгьамызт ҳәа сгәы иаанагоит. Избанзар аӷацәа алҵны ацара иаҿын. Рабџьарқәа кажьны ицон. Уи ҳара даара иҳахәон.
Аԥшыхәыҩцәа иҳамаз ргәыԥ хадара азызуан, нас ҳара иҟаҳҵоз асхемала еиҿаҳкаауан ажәыларақәа.
Џьуџьу (Анзор) Оҭырба ҿаҭахьас иқәиҵахьан аибашьра еилгар Ингәыр ацә ганы ишишьуа ҳәа. Уи иҿаҭахьы наигӡоит.
Исгәалашәоит аибашьра ашьҭахь Ешыратәи ерманы хәҷык диит. Ииз ахәҷы Џьуџьу (Анзор) «Аиааира» ихьӡиҵоит. Анзор иаб Арусҭан Ешыраҟа дцаны ахәыҷы дибахьан. Еибадыруеит ахәыҷы иҭаацәеи иареи. Фы-шықәса анихыҵ, Аиааира машәырла амашьына дашьит. Ари ахҭыс Ешыраа рыдагьы зегьы ргәы днархьит.
Ииуль 4 рзы сырхәит. Уи аҽны Џьуџьу апулемиот «трофеиныи» иман, иашьа Баҭал иҭаны, иара ихатәы машьынала афатә афронтқәа ирызшаны дхынҳәит. Уи БМП ахьзымнеиуаз иара днеиуан. Уи дахьӡон афатә азшара, ахәцәеи аԥсцәеи ралгара.
Аҟәатәи агарнизон аҟны ҳшыҟаз Анзор Галнтәи даауеит, уԥсы хәыҷык иааиҭак нас уцап ҳәа иасҳәеит. Аха имукәан дыццакы-цакуа дындәылҵны дцоит. Ԥыҭрак ашьҭахь Анзор дҭахеит ҳәа ҳаҳауеит. Дагьнаргоит Аҟәатәи аҩбатәи ахәшәтәырҭахь. Уаҟа саҳәшьа Индира аус луан, аха Анзор дудырратәы дыҟамызт азын дҩашьеит. Дҟәаҟәан ӷәӷәала.
Ҳбаталион еицыз зегьы аибашьра анеилга Егры ҳцеит. Мрагыларатәи афронт аибашьцәеи ҳареи ҳаиԥылоит.
Егры Аԥсуа бираҟ ахашәыршәыруа иахакнеиҳауеит Аԥсны Афырхаҵа Гена Смыр.
КӘАРҶЕЛИА ЛЕРИ
НУРИ-ИԤА
Лерии сареи ҳаибадырра машәырхеит, уи Ареспубликатә аҳәынҭавтоинспекциа ахыбра аҟноуп аус ахьиуа. Уи иареи сареи ҳааилаҵәаны сызханеиз аус напы асыркит. Ҳаицәажәара анысҵоит иааркьаҿны.
-Аибашьра ианалага сара аус зуан аҩнуҵҟатәи аусқәа Гәдоуҭатәи рраионтә ҟәшаҿы ППС милиционерс, аха аԥсшьара ҳасабла сыҟан. Ус аҩны телехәаԥшрала исаҳауеит ақырҭуа Аԥсны дақәлеит ҳәа. Иаразнак сҩызцәақәаки сареи Бамборатәи архәҭаҿы иҟаз асклад аҟны гәаҟрыла иаҳгоит абџьар. Витали Ҳазараҭ-иԥа Смыр еиҿикаауеит ҳара ҳусуҩцәа злахәыз авзвод. Авзвод аҟны ҳаҟан аибашьцәа 20-ҩык, нас ҳхыԥхьаӡара ессааира иацлон.
Ҳвзвод аҟны иҟаз аибашьцәа зегьы рхы бзианы иаадырԥшуан, атанк иагәыдлон, ахымҩас иазнеиуан шәарак рымаӡамкәан. Ҳара раԥхьа авзвод ҳәа акәын ҳшыҟаз, ишысҳәахьоу еиԥш, нас ҳаидгылон 5-тәи абаталион еиҿаҳкааит. Март 15-16-тәи ажәыларақәа рышьҭахь 3-тәи абаталион 1-тәи абригада Гәымсҭатәи афронт ҳәа иҟарҵоит. Ҳбаталион командирс дҟалоит Зураб Қәҭелиа, абаталион акомандир ихаҭыԥуаҩс Аслан Дгьебиа, аштаб аиҳабыс Олег Чалмаз, комиссарс Руслан Оҭырба, абаталион атыл аиҿкаара дадгылт Оҭар Оҭырба.
Салгеит Харковтәи автомобилтә институт. Сҭаа-цәараоуп. Сыԥшәма Аида Ҳалуашь-ԥҳаи сареи иҳааӡоит ҩыџьа ахәыҷқәа. Урҭ аҵара рҵоит Приморсктәи абжьаратә школ аҟны. Аус зуеит Ареспублика аҩнуҵҟатәи аусқәа Рминистрра иатәу Ареспубликатә аҳәынҭ-автоинспекциаҿы. Амилициа аганахьала 1990 шықәса аахыс аус зуеит. Хагәышь Налики сареи аиуара ҳабжьоуп. Аус иуан Гагратәи аҩнуҵҟатәи аусқәа рраионтә ҟәшаҿы. Убри иоуп сара ари азанааҭ ахь схьазырԥшыз.
Аибашьраҿы зегьы уазԥшызар акәын. Ишәарҭан ҳархәҭақәа зегьы рҿы, уи аӷа цәҟьарҭас иман. Даараӡа иаҳцәуадаҩын ҳҩызцәа анҳавыршьаауаз. Марттәи ажәылараҿы дҭахоит ҳҩыза Мераб Бениа. Иара убас иаҳцәуадаҩхеит Лиутики Мераби Бениаа, Баҭал Ашәхәаҵаа рцәыӡра.
Ремшук Хьыцкәыр-иԥа Смыр шәагала дмаҷын, аха даара амч змаз, имшәоз, иӷьеҩыз хаҵан. Ианашьоуп Леон иорден, аҭабиа ҳахьҭатәаз ақырҭқәа идыршәуеит арԥжәага. Аха иԥымжәеит. Азныказы зегьы ҳаԥштәқәа ҳаԥсахит. Арԥжәага шьҭыхны шьҭахьҟа ақырҭқәа иргәыдиҵоит. Ремшук ииультәи ажәыларақәа раан аԥсцәеи ахәцәеи шалигоз аӷа иааишьҭыз аснариад изшьапык ҿнахуеит.
Ҳбаталион ажәыларақәа имҩаԥыргоз зегьы схы рыласырхәуан. Исоуит хынтә ахәра, сшьапы ахәра ӷәӷәа аиуит ҩынтә, нас схы иаиуит ахәра. Ахәшәтәырҭа аҟны хәыҷык сшаабзиахалак сҩызцәа рахь, афронт ахь сеихон. Иахьа аинвалидцәа ироураны иҟоу апенсиа мап ацәыскит, избанзар схы сахәартә сыҟоуп, снапи сшьапи еибгоуп. Иҟоуп ҳҩызцәа зшьапқәа зцәыӡыз. Урҭ хымԥада ирыхәҭоу рацәоуп. Исанашьоуп Леон иорден.
Марттәи ажәылара сгәаҿы иаанхоит. Аԥсуаа ҳада-гьы хатәгәаԥхарала иааны иеибашьуаз Нхыҵ Кавказаа налаҵаны 70-ҩык ҳаҟан. Ҳара аԥхьа ҳгылан ҳахьԥшәымацәаз азы, дара ҳашьҭан. Марттәи ажәы-лараан амацәаз ҳҭаркуеит ҳаӷацәа, даргьы убас амацәаз иҭаҳкуеит. Ажәылара хымԥада иацын ашәара, избанзар ҳаҷкәынцәа ҭахар ҳәа ҳшәаны ҳреиҷаҳауан.
Исгәалашәоит иара убас Аладатәи Ешыра ацалафантә цех азааигәара атанкқәа шаанкылахаз. Уи аҳәара даара имариоуп, аха уанақәшәалак иҟаумҵар ҟалаӡом. Избанзар аԥсадгьыл ашьаарҵәыра иҭагылан, ана-ара ҳаҷкәынцәа ҭахон. Ҳара ҳҭахар ҟалар шалшоз шаҳдыруазгьы, ҳцон ԥхьаҟа.
Кәыркәатәи аоперациахь ҳара дҳаԥхьагылан Ҷыҷыкәа Мархолиа. Аиҿагыларҿы ихәын абаталион анапхгаҩы Зураб Кәҭелиа, Зурик Саманба – абаталион анапхгаҩы ихаҭыԥуаҩи, Ҷыҷыкәа Мархолиа-арота анапхгаҩы. Аплацдарм аанкыларазы ҳара имҩаԥаҳгеит аа-еиҿахысра ӷәӷәак. Аиҿагыла алагамҭазы ацҳа ҳаҩны ҳанықәс, ҳара иаалырҟьаны атышақәа ҳарҭаҳаит, уи ақырҭцәа иржыз акәын. Уи атыша ҳара акыр иҳахәеит. Уи атыша ҳҭаланы, ԥыҭҩык армарахьи арӷьарахьи ҳаҽшаны ԥыҭк ҳнаскьеит амшын аганахь. ԥыҭҩык аибашьцәа сраԥхьагыланы сара сцон арӷьарахь. Ҳара ҳгәыԥ иҭанархеит ахырӷәӷәарҭақәа ҩба аӷа иитәыз, артҟәацгақәа рылажьны. Ахԥатәи аҭархара ҳҽаназаҳк, иҳацәҭахеит ирацәаҩны аибашьцәа. Убарҭ иреиуоуп: Хьымца Оҭырба, Нурбеи Мархолиа. Ашьҭахь иҳаӡбеит аӷа ипозициа ҳҽагәылаҳхаларц, аха урҭ иҟарҵаз аҿагылара ӷәӷәа, артиллериала ахархәара ирыхҟьаны, ҳара иаҳзынамыгӡеит ари адҵа. Ақырҭцәа ишиашаз ҳпозициа иалахысуан. Сара сшьапы хәын. Цәгьаԥсышьала исылшеит ацҳа сықәсны ҳара ҳтәқәа рахь аиасра. Амедицинатә цхыраара ашьҭахь сеиҭахынҳәырц сыӡбеит, аха иалымҵит. Усҟан Рома Оҭырбеи, Дык Кетиеи, иаҳаулакгьы хыхь апозициа иацәхыкны ҳхалан, ахәылбыҽханӡа ихьаҵуаз ҳҩызцәа ҳрыцхраауан, ирхыкны ҳхысуа.
Аибашьра аилашыра аҭыԥ аҟнытә Заур Саманба далигеит актәи авзвод аиҳабы Гулиа Муха.
Зарандиа Р. агәыԥ «Ветерок» напхгара зиҭоз ажәыларатә баталион салахәын. Агәыԥ анапхгаҩы
данҭаха ашьҭахь салалеит Алик Лазба ирота агәыԥ. Уи аамҭазы абаталион апозициаҿы амшын аҿықәахь иҟан. Уи иалахәын еиҳарак аибашьцәа Лыхнааи Калдахәарааи рҟнытә. Џьаргьы имцаӡакәа рҽиҭныԥсахло ахырӷәӷәарҭа аҿы рыԥсы ааиҭарклон.
Кәыркәа мзазы 1993 шықәса ажәылараан аибашьцәа ирыларҳәеит аҿагылара ӷәӷәа шыҟало, убри аҟнытә еибашьра ишцатәу хатәгәаԥхарала, Гәымсҭа ирны афронт ацәаҳәа иахьажәлатәу азы.
Саманба Заур Кондраҭ-иԥа 3-тәи абаталион, 1-тәи абригада Гәымсҭатәи афронт абаталион акомбат ихаҭыԥуаҩс дыҟан, «Аԥсны Афырхаҵа» ҳәа ахьӡ ҳаракы иҽаԥсаитәит. Абар уи аибашьра ахҭыс шигәалашәо: «Ҳбаталион иалаз аҷкәынцәа зегьы ихьшьыцбақәан. Ирыздыруамызт ашәара закәыз. Зегьы еибадырқәоз ҳакәын. Аӡәы ҳалахь еиқәҵаны ҳаатәаргьы руӡомызт, ҳгәы шьҭызхыша акы рҳәон. Лԥсаак данҳаулак, дара рхатәы хьааны ирыдыркылон. Ҳаҷкәынцәа зегьы ақыҭа иалҵыз ракәын, урҭ зхәы иаҭәҳәаны изфоз уаан, акәты рыцҳашьаны ахы хызымҵәоз, аибашьраҿы имыхьтәқәаны иааҟалеит. Урҭ аԥсра иаԥылон хаҵаҵас. Исгәалашәоит, иахьагьы сыбла ихгылоуп иҳавыршьааз ҳҩызцәа: Сандро Цыгәба, Зураб Бақьелиа, Хьымца Оҭырба, Вахтанг Бганба, Витали Базба, Игор Матуа, Русланбеи Кәыҵниа. Иҭахаз рымчала иахьа анцәа ишиҳәара ҳаҟоуп, Аԥсны иазеиӷьасшьоит аҭынчра, аԥшӡара. Аԥсынра иқәыҩлааит ахәыҷы ччабжьы».
ҚЬЕЦБА БОРИС
ШӘАРАХ-ИԤА
Уажәы сзыхцәажәараны иҟоу аԥсуа хаҵа хаҭала дсыздыруамызт, аха уи аибашьраан иӡбахә бзианы исаҳахьан Гәымсҭатәи афронт аҟны. Аацытәи аибашь-цәа рфырхаҵара иазкны ашәҟәы аҩра саҿуп ҳәа аниасҳәа, даараӡа ахшыҩзышьҭра аи-ҭеит. Ҳаиқәшәаразы аамҭа ԥаҳҵәеит, снеиԥхьеит аҩныҟа Афон, Развилка ҳәа иахьашьҭоу. Ҳаицәажәара аԥхарра, аилибакаара аҵан. Уи иԥшәма ԥҳәыс Нанули Цкәуа-ԥҳа ԥсуаҵас сымаҵ аура лҽазылшәон. Ҳаицәажәара анысҵоит ԥсахрада.
-Аибашьра ианалага аԥхьа Гәдоуҭа, амшын аҿықә ҳахьчон, нас аамҭала ҳаиаргоит Гәдоуҭатәи агоспиталь ашҟа. Исгәалашәоит Гәдоуҭа аԥсшьарҭа «Черноморец» ауадақәа руак аҟны дааиуеит наркоманк ҟабардак, излаҵаны иҟаз. Уаҟа ауада иҩнагылаз Саша Бардодым автоматла дишьуеит, анаҩс уаҟа иҟаз аҳақьымцәа зегьы сшьуеит ҳәа далагоит. Ихы аҭыԥ иқәҟьаны иҟан, сахьӡеит автомат имхны аражок амхра. Нас палатак аҟны дышьҭаҳҵоит. Ус гәыԥҩык ҳаҷкәынцәа ааиуеит агоспиталь аҟны, 20-ҩык раҟара, анаркоман ишьҭаланы. Иааиз дрыцын Адлеиба ҷкәынак, егьырҭ зегьы ҟабардақәан. Анаркоман дахьыҟаз анеилыркаа, мчыла идырҳәоит Саша Бардодым дшишьыз. Саша уи хатәгәаԥхарала иааны иҳавагыланы иеибашьуаз иакәын. Агоспиталь аҟны ҟабардантәи иааз аԥҟаҩы ҳақьымк иазҵаауеит изаҳуеи ари ҳәа. Уи иреиҳәоит иширԥхашьаз, наҟ дышәшьы ҳәа. Аҷкәынцәа ддәылганы дыргоит, автоматла дыршьуеит. Агоспиталь азааигәара анышәынҭрақәа рыҟны дыр-жуеит.
Аиаша шәасҳәап раԥхьатәи амшқәа рзы абџьар, аџьаԥҳаны аиура цәгьан, нас зегьы хәҷы-хәыҷла ҳнапаҿы иҟалеит. Трафеи ҳасабла иҳаузгьы рацәахеит.
Сара салалеит ахԥатәи абаталион, актәи абригада. Уи Гәымсҭатәи афронт иатәын. Раԥхьа еимадаҩыс (связист) сыҟан. Абаталион аҟны еиҭакны ҳҷаԥшьон. Нас сиаргоит старшина баталиона ҳәа, анаҩс авзвод акомандир-аиқәыршәаҩыс (обеспечение). Ҳбаталион амаҭәа, аҩыҭәа, ажәтә, зҳәаз еиԥш зегьы аибашьцәа акгьы рыгымхарц азы анапынҵа сыман. ( Старшина роты 3-го мотострелкового батальона, сержант, командир взвода обеспечения ҳәа снапы ианыз рацәан).
Аамҭала ҳбаталион, Ешыра аспортбаза аҟны итәаз, Афонтәи ашкол ахыбрахь ҳаиаргоит. Абџьар рацәаны ҳнапаҿы иҟан. Издыруада шәарҭак ҟалар, ҳаӷацәа абџьар ргар ҳәа ҳшәаны иҵәахны иҳаман. Нас ҳабџьар ҳахьыҟаз ииаҳгоит. Ҳбаталион аҟны иҳаман жәаҩык ахьчаҩцәа, абџьар зыхьчоз. Командирс дҳаман Зураб Қәҭелиа, комиссарс Руслан Оҭырба.
Ҽнак Шыцкәара ҳаштәаз дааиуеит ҷкәынак, Ԥлиа Шамиль Хәсеин-иԥа иакәушәа ҟаҵаны, аинформациақәа риҭон ҳаӷацәа. Нас иара данцалак, ақырҭқәа ҳалахысуан ҳахьтәаз. Уахынла дааиуан, ҽынла дыӡуан. Нас еилаҳкаауеит уи ақырҭқәа рзы аус шиуаз, насгьы Шамиль Ԥлиа иԥа шиакәмыз. Аштаб ахь дганы драҳҭоит.
Афатә ҟазҵоз ҳаман, ҳхәы ҟарҵон. Афатә акәзар иаҭахыз зегьы рыла ҳаиқәдыршәон, аҳәынҭқарра ҳац-храауан.
Ҳаӷацәа шаҟаҩы рҽырҩашьаны, рыуацәа рҟны рҽы-ҵәахны итәаз аҳәара цҳгьоуп. Инаҳкылоз, адокумент змамыз иганы Гәдоуҭа амилициа ираҳҭон.
Ҳбаталион аҟны зегьы еибашьыҩцәан, ишәаӡомызт,
ахы иаҿалон, игәымшәақәан, аха зегьы иаарылукааратәы иҟан Мархолиаа рыҷкәынцәа. Урҭ зегьы ҩажәаҩык рҟынӡа еибашьуан. Иара убас Ваниа Абыхәба иԥацәагьы, Ԥандариа Вова иакәзар дбыргын, аха аҩны дзымтәеит аексковатор дақәтәан, аблиндажқәа ҟаиҵон.
Сара сашьцәа Витали, Гарик, Радион аибашьра ашьаарҵәыра илагыланы еибашьуан. Сашьа Гарик иакә-зар ихшыбаҩ ахәра ӷәӷәа аиухьан, Радион иакәзар Лиосик Цыгәба иҟны снаиперын.
Аибашьра еибашьроуп, зегьы урзыԥшызароуп. Аибашьраҿы угәы шьҭнахуеит уара иутәу аӡәы дануцу. Сара сахьеибашьуаз абаталион аҿы деибашьҩы гәымшәаны дыҟан Цкәуа Руслан Роман-иԥа. Уи аиба-шьраҿы илшаз рацәоуп.
Ҳцәажәара лхы алалырхәуеит Борис иԥшәма Нанули Цкәуа-Қьецба.
-Ҳҭаацәараҿы ԥшь-ҩык ахшара ҳрыхшеит ҳани ҳаби. Ҳаб Роман Мақьҭаҭ-иԥа амилициараҿы аус иуан, асержант еиҵбы ҳәа ачин иман. Аибашьра ҟалаанӡа Аҟәа қьырала ауада ҳаҩнан. Азин иман атапанча аныҟәгара. Ҽнак аус ицызуаз агыруаки иареи аԥсуара еимакны аимак-аиҿак роуит. Саб итапанча ҭигеит агыруа дысшьуеит ҳәа, уи аԥсуара азы иҽишьуан. Ахԥатәи дрыбжьаԥаланы еиҟәихуеит. Убри аус иахырҟьаны саб аусура дамырхуеит 1964 шықәсазы, 38 шықәса ирҭагылаз ҳаб игәнигазар акәхап, иаалырҟьаны идунеи иԥсахуеит. Имариазма ԥшь-ҩык ахшара абыда рааӡара. Аҟәа ахәыҟаҵарҭа 32 аҟны хәыҟаҵаҩыс аусура даладыргоит ҳан Сончка Цымцба. Иҳарҭоит Лашәриа имҩаду аҟны ҩ-уадак змаз ахыбра. Мархолиа Лиосик, Миша Барцыц абыда ахәыҷқәа лааӡоит ҳәа илыцхраауан. Ус хар ҳамамкәан, аӡәы ишә ҳахмырԥшылакәа ҳшыҟаз, иалагоит Аџьынџьтәылатә еибашьра.
Згәы еибафауаз, аԥсуара азы зхы зҭиуаз аҩны изтәозма, ахацәа наҳхыҵны ицеит еибашьра. Сашьа еиҳабы
Џьумбер аԥсуа телехәаԥшраҿы машьынаныҟәцаҩыс аус иуан. Борис (Енвер) ҳәа иаҳҳәон аибашьра ҟалаанӡа, Бабышьра дынхон. Аибашьра ианалага дзалымҵыкәа ақырҭқәа дҭакны дрыман. Ишәарҭан ацара. Нас агыруак иидыруаз амҩа ахә ҳәа ахьы иҭаны, Баҭымҟа дигоит. Баҭым дтәазаауазма, уахьынтәи Новороссискҟа дцоит. Ҳара дҭахеит ҳәа ҳаԥшын. Иԥсы ҭаны даанхоит ҳәа иҟадыз. Борис Новоросиискнтәи даауеит гәаҟрыла Аԥсныҟа. Дынрывагылоит иҩызцәеи иашәцәеи ахьеибашьуаз.
Ҳцәажәара иациҵоит аԥшәма Борис Қьецба.
Сабхәында Руслан аԥхьа ианшьа Мирон Цымцба Гагратәи абаталион далан, нас сара сахь даауеит. Учхоз ала, Аҟәаҟа ицоз дрылан Руслангьы. Уаҟа ахәра иоуз иахҟьаны Гәдоуҭатәи агоспиталь дҭашәоит. Руслан аимадара дазҟазан. Иара дахьынӡаҟамыз ҷкәынак ирҭоит аимадара, аха уи мап икуеит. Нас Руслан ирҭоит. Аџьаԥҳаны, автомат рҟәаҟәа иқәҵаны шьапыла мацара ицон. Аџьабаа ӷәӷәаны ирбон. Изгәалашәодаз амла, ахьҭа, ҳаибашьцәа ахы иаҿагылан. Убри аҟара аџьабаа ибон Руслан, дызҵаз аидара хьанҭан азы хык сықәшәандаз ҳәа дгәамҵуан. Иахьа џьаргьы ихьӡ арбам, баша акгьы ҟазымҵаз еиԥш даанхеит деиҭаҳәамкәан. Руслан, ишысҳәахьоу еиԥш, иан луадақәа Лашәриа имҩаду аҟны аибашьра ҟалаанӡа ирымаз Аҟәа ақалақь Администрациа имырхуеит. Ажәакала, ицәыӡит, уи илымшеит урҭ рҿагылара. Аус иуеит Аҟәатәи атраллеибусттә наплакы аҟны ныҟәцаҩыс. Ҩыџьа ахәыҷқәа драбуп.
Нанули луаз жәабжь иацылҵарц иааимылдоит лыԥшәма Борис. «Сашьа еиҳабы Џьумбер 2004 шықәсазы идунеи иԥсахит. Сашьа ида адунеи иқәсхуеи иҳәан, 2005 шықәсазы иҽишьуеит сашьа Борис (Енвер). Сара сгәы иаанагон уи еиҳа дыӷәӷәоуп ҳәа. Сашьцәа ҳаб данԥсы аиашьарагьы абрагьы ҳзыруан.
Борис Шәарах-иԥа Қьецба иашьцәа зегьы еибашьуан. Урҭ ҳаԥсадгьыл аҿаԥхьа ирыдыз ауалԥшьа нарыгӡеит. Витали ианашьоуп «Агәымшәаразы» амедал, Гарик иакәзар ахшара рацәа драбуп, аибашьра аан ахәра ӷәӷәа иоуит. Радион Лиосик Цыгәба иротаҿы снаиперцәан.
Қьецаа раҳәшьа Фатима аибашьра аан Гәдоуҭатәи агоспиталь аҟны аус луан. Лыԥшәма Бениа Раули лареи ԥшь-ҩык ахшара рааӡоит. Аҟәа амузеи аҟны аус луеит. Лыԥшәма Шьалуа Ҳашбеи лареи ҩыџьа ахәыҷқәа рааӡоит.
Бориси Нанули Қьецаа иахьа рыхшара уреигәыр-ӷьаратәы иҟоуп. Урҭ зегьы уск-уск рнапы алакуп, русқәа рықәҿиоит. Андуи абдуи ракәзар амоҭацәа ирызгәдууп, ианаатәо хьаак рымазаргьы рхьаа рхазыршҭыша акы иалацәажәоит. Еиҳаракгьы абзиара ауп зыӡбахә рҳәо.
ҚЬЕЦБА РАДИОН
ШӘАРАХ-ИԤА
-Аибашьра ҟалаанӡа Аҟәа сынхон. Аус зуан ПМК-20 ҳәа иахьашьҭаз машьынаныҟә-цаҩыс. Уаҟа аус ҳациуан агыруак нџьныр хадас. Ҽнак уи ус ҳаиҳәоит: «Ҳақәӡаара аамҭа ааит, ақырҭқәа аауеит шәаргьы шәыршьуеит, ҳаргьы ҳҵыхәтәы дырцәоит» ҳәа.
Ақырҭуа фашистцәа Аԥсны иалалеит ҳәа анҳаҳа аиашазы аԥхьа сааиҵанарӷәӷәеит. Изҭахымдаз аҭынч ԥсҭазаара, аха Аԥсадгьыл ашьаарҵәыра ианҭагыла, ҳгылт абџьар шьҭыхны. Иаразнак сеихоит сашьцәа, сҩызцәа ахьынхақәоз, аха аӡәгьы данысымба сеихоит Гәдоуҭаҟа. Дҳацын усҟан Аацы ақыҭа Администрациа хадас иҟаз Зураб Смыр. Мызкаҟара амшын аҿықәқәа ҳахьчон, нас Гәдоуҭатәи агоспиталь ашҟа ҳаиаргеит. Уаҟа ахәцәа ҳадаҳкылон, ҳархылаԥшуан.
Раԥхьатәи амшқәа рзы зегьы ҳабџьардан, сара централкашәа акы сыман. Ус Қарҭынтәи даауеит апап Илиа аҩбатәи. Уи иҭахын Пицундеи Лыхни руахәамақәа дырҭааны иԥшьарц. Иара дзыхьчоз рыбџьар рымаҳхит. «Трех линеика» ҳәа изышьҭоу. Уи акәын ҳзықәгәыӷуазгьы.
Раԥхьа Витали Смыр игәыԥ аҿы Ешыра аспорт база ахьыҟаз ҳтәан. Нас ҳаршоит ҩ-гәыԥкны. Урҭгьы Аацаа ракәын. Уи Лиосик Цыгәба икоманда акәын, саргьы уахь сиасит.
Аибашьраҿы иуҳәаша рацәоуп. Урҭ рахьынтә акык-ҩбак алскаауеит.
Март 15-16-тәи ажәылара аныҟаз, ҟабарда ҷкәынак Аҟәа далаханы дыҟан. Ииулак Аҟәа далсны, шьхала мацара Шубара азааигәара дааит, иара уаҟа ԥыҭҩык ақырҭқәа ишьуеит. Нас аӡы дырны Шубара аԥсуаа рыҷкәынцәа ахьтәаз даауеит.
Даур Абыхәба ҽнак амҩақәа гәаиҭарц даауан. Амҩан ҷкәынак диԥылоит, азнаказгьы иааицәымыӷхоит Даур. Ухыс уқырҭуазар ҳәа ҿыиҭуеит Даур, егьи, мап, сҟабардинуп иҳәоит. Нас игәаҭаразы ҳкомандир Лиосик Цыгәба иахь даҳгоит. Аҟабарда аҳәара ҟаиҵоит аштаб ахь даҳгарц. Уаҟа Владислав Арӡынба дгәыдикылоит, уԥсы ҭоума ҳәа диазҵаауеит. Уи ҳара иџьаҳшьоит.
Шубара, Аԥсны иалҵны ицақәаз ҳабызшәа здыруаз ашәанцәа ԥсышәала иацәажәо, джьаны Смыр Гарик дыршьуеит.
Ҳәашьа амаӡам, иахьагьы хашҭшьа сымаӡам Адгәыр Абыхәбеи Вова Маичаӡеи рхымҩаԥгашьа. Ԥшыхәра ицон, урҭ еилыркааз аҭагылазаашьа рхы иархәаны, акомандирцәа ишьақәдыргылон ажәыларатә планқәа. Вовеи Адгәыри игәымшәақәан, еилҟьақәан. Вова Маичаӡе аибашьра дҭахоит фырхаҵарыла.
Иахьа аамҭа акыр ицахьеит, аамҭа шцахьоугьы, иуҳәаша шырацәоугьы исцәыуадаҩу амоментқәагьы ыҟоуп. Иацысҵар сҭахуп, иахәҭоуп ҳәагьы азысыԥхьаӡоит Толик Ԥачалиа, Вазбер Аҩӡба, Аркади Смыр, Толик Аҩӡба ҽыла ахәцәа шалыргоз. Уи ҳара даара иҳахәон. Абаталион имҩаԥнагоз ажәыларақәа зегьы срылахәын.
Аиааира саԥылоит Аҟәа Ахақәиҭра ашҭаҿы, уажәы Владислав Арӡынба ихьӡ зху амҩаду аҟны игылоу ахыбра аҟны. Ҳара ҳнеиаанӡа ҳаҷкәынцәа Аԥсны абираҟ шәыр-шәыруа иахадыргылахьан. Уи шьала иҿыхыз бираҟын.
Радион Шәарах-иԥа Қьецба иахьа дынхоит Аацы ақыҭан. Еиуеиԥшым азанааҭқәа имоуп. Аԥхын аԥацха «Ааԥсҭа» ахәыҟаҵараҿы аус иуеит, аӡын Аацы ачаӡырҭаҿы ача иӡуеит. Уи ауп хныҟәгарҭас имоу. Дҭаацәароуп. Иԥшәма ԥҳәыс Изольда Анқәаб-ԥҳаи иареи ирыхшеит
ҩыџьа ахәыҷқәа, Сырмеи Амири. Урҭ Аацытәи абжьаратә школ аҟны аҵара рҵоит.
Радиони Изольдеи ирзеиӷьаҳшьап агәабзиара, агәамч, аҭаацәаратә маншәалара.
МАРХОЛИА ҶЫҶЫКӘА
АНАТОЛИ-ИԤА
Ҷыҷыкәеи сареи ҳаибадыруеижьҭеи акыр ҵуеит. Ҳахьааибабогьы ушԥаҟоу, сышԥаҟоу, башьа дбыкәахшааит ҳәа ауп ишсеиҳәо. Уи иареи сареи ҳаиқәшәара аамҭа анааи сиҿцәажәеит иусурҭатә ҭыԥ аҟны. Аԥхьаҩцәа ишәсырдырыр сҭахуп Аԥсны Афырхаҵа Ҷыҷыкәа Анатоли-иԥа Мархолиа диит ииун 11, 1960 шықәсазы Аацы ақыҭан анхаҩы иҭаацәараҿы. Далгеит Аҷандаратәи абжьаратә школ. Анаҩс арратә уалԥшьа ихигон Приморск атәылаҿацә, аҳабла Пограничныи аҟны. 1980 шықәсазы уи Аԥсныҟа дхынҳәуеит асержант еиҵбы ичын иманы. 1986 шықәсазы далгоит Астрахантәи амилициа ашкол. Иара уи ашықәсан аусура далагоит Аԥсны аҩнуҵҟатәи аусқәа Афонҿыцтәи аҟәша амилициа аҟны аучасткақәа рҟны инспекторс.
Аибашьра ианалага Ҷыҷыкәа Анатоли-иԥа ҭынч аҩны дымтәеит. Ишьҭихит абџьар, иаҭахын аԥсадгьыл ахьчара. Аибашьра раԥхьатәи амшқәа инадыркны уи дырҿагылеит ақырҭуа мпыҵахалаҩцәа. Дхәын, иман аконтузиа.
Ҷыҷыкәа далахәхеит Аҟәа ақалақь «Ацҳа ҟаԥшь» аҟны аӷацәа хаха рҿагылара. Анаҩсан Ҷыҷыкәа Анатоли-иԥа далахәын Афонтәи агәыԥ, Гәымсҭатәи аӡиас аԥшаҳәа ахырӷәӷәарҭа ҳәаақәа рыҟаҵара, уи аамҭакала Гәдоуҭа ақалақь ашҟа еихоз аӷа ир хацәнымарха ирҿагылаз ар дрыланы деибашьуан.
Ианвар мза 1993 шықәсазы акапитан Мархолиа Ҷыҷыкәа диаргоит ахәбатәи абаталион абжьбатәи арота авзвод анапхгаҩыс. Далахәын ианвар 5-6 рызтәи ажәыларатә операциа. Аамҭа кьаҿк иалагӡаны уи илшеит аибашьцәа гәымшәақәа ргәыԥ аӡрыжәра. Март 15-16, 1993 шықәсазы Ҷыҷыкәа Анатоли-иԥа ивзвод дрылагыланы Гәымсҭа аӡиас аҿықә аанкылан иҭаирхеит аӷа ихымца ҭыԥ, уи алагьы егьырҭ агәыԥқәа ириҭоит ацхыраара, Аҟәа ахақәиҭра зыгәҭакыз ԥхьа ицаразы. Абри аиҿахысра ӷәӷәа аан Ҷыҷыкәа Анатоли-иԥа дицәҭахеит аибашьраҿы иарӷьажәҩаз иҩыза гәакьа Бениа Мераб. Аибашьратә дҵа анагӡараан Мархолиа Ҷыҷыкәа ивзвод ирылшеит аӷа ихырӷәӷәарҭа ацәаҳәа иахыкәшан аҭархара, ахысырҭақәа рыҵҟьара, аруаа ршьра. Иазгәасҭарц сҭахуп Ҷыҷыкәа иеибашьратәи инапхгаратәи ҟазшьақәа даҽаӡәы ишиламҩашьоз. Аибашьра ишаҿыз авзвод ирыкәшоит. Уи гәеиҭаԥарак ҟамҵақәа илиршеит иаарыкәыршан аҿагылара аҽазырхиара, нас аӷа еиҳа дыԥсыҽуп ахьигәахәуаз арҭҟәацгақәа ргәыдҵо аӡәы (Демерчиан М. Л.) ида ԥсҭбара ҟамлакәа ивзвод аиқәырхара. Аибашьраҿы ҳасабтәы иҟаз нагӡаны, ихәны иҟақәаз (Л. Кәарҷелиа, Л. Оҭырба, В. Базба) алигеит. Аоперациа лҵшәала иахьымҩаԥигаз азы иоуит аибашьратә чын «амаиор» ҳәа, дагьыҟарҵоит абыжьбатәи арота акомандирс, дықәдыргылеит Леон иорден ианаршьаразы.
1993 шықәса, Гәымсҭа. Аибашьратә цәаҳәаҿы иҟалаз аҭаылазаашьа иахҟьаны Ҷыҷыкәа Анатоли-иԥа ирота иаиуит адҵа Гәымсҭа аӡиас ирны ижәларц аӷа, Аҳабла ҿыц, Ешыра аладатәи ацҳа, аихамҩа ацәаҳәа, аҭҵааратә нхамҩа (Учхоз) аӷа имырхырц, убри иаҷыданы Аҟәа агаразы ижәылоз егьырҭ агәыԥқәа ацхыраара рыҭаразы.
Хатәгәаԥхарала еибашьуаз рсиа, акомандир ишихәҭоу еиԥш, напхгара азиуан хаҭала иара, Ҷыҷыкәа Анатоли-иԥа. Уи ахаан ирхамшҭуа аҵх азы арота иалаз зегьы хаҭа-хаҭала ирзеиҭеиҳәоит рҿаԥхьа иқәгылоу аҭакԥхықәра ду атәы, иагьгәеиҭоит хаҭала дшазхиоу досу. Уи
аусмҩаԥгатә ашьҭахь аӷа иааишьҭуаз ахымца «аград» иаҿагыланы ацара аҭахын. Усҟан игәгьы иаанагеит, ас аҭагылазаашьаҿы адҵа анагӡара залымшар ауеит ҳәа. Иалшаӡаргьы уи иахҭынҵахо аԥсҭазаарақәа рацәахоит ҳәа, аха ахәыцха аамҭа абаҟаз, хаҭала ахаҵара аарԥшуа иҩызцәа драԥхьагыланы ахаха ддәықәлеит. Раԥхьа ацҳа иара дықәсуеит, иагьеиҿахысуеит аӷацәеи иареи. Арҭҟәацгақәа рыжәҵо иҭаирхеит ӷәӷәарыла ирыхьчоз ахырӷәӷәарҭа адзот, аӷацәагьы быжьҩык рҟынӡа.
Мархолиа Ҷыҷыкәа напхгара зиҭоз арота ирылшаз џьашьахәын. Иаадырԥшуан агәымшәара ӷәӷәа, ахамеигӡара, убас ала иагьынарыгӡеит рҿаԥхьа иқәгылаз аҳасабтә. Аиҿхысра ӷәӷәаҿы ахы иқәшәеит Ҷыҷыкәа Анатоли-иԥа, иоуит аконтузиа. Урҭқәа ирыхҟьаны Аԥсны ахақәиҭтәраз аҵыхәтәантәи амшқәа дызрыламхәхаӡеит.
Ифырхаҵареи имаз аибашьратә дисциплина ҳараки, аибашьра ацашьа ахырхарҭеи рдырразы, иԥсадгьыл ахақәиҭтәразы иааирԥшыз афырхаҵареи рзы Мархолиа Ҷыҷыкәа Анатоли-иԥа ихҵоуп «Аԥсны Афырхаҵа» ҳәа ахьӡ ҳаракы. Дзеиҳабыз арота иалахәыз 75-ҩык рахьынтә 25-ҩык Леон иорден роурц азы рыхьӡ ҳәан.
Амилициа аподполковник ачын иҽаԥсеитәуеит. Дҭаацәароуп. Иԥшәма Илона Ҭырқь-ԥҳаи иареи ирааӡоит ҩыџьа ахәыҷқәа Алисеи Алмаси. Урҭ иахьа ашколқәра иаҵанакуеит, Аҟәатәи ажәабатәи абжьаратә школ аҟны аҵара рҵоит. Иахьагьы Ҷыҷыкәа ажәлар рымаҵ иуеит, уи аус иуеит Аԥсны аҩнуҵҟатәи аусқәа рминистрра иатәу аԥышәарақәеи ашәҟәы аҭагалареи рыҟәша аиҳабыс. Нас изеиӷьаҳшьап агәабзиара, агәамч, инапы злаку аус аҿы ақәҿиарақәа, аҭаацәаратә маншәалара.
МАРХОЛИА РОМАН АНАТОЛИ-ИԤА
Аԥсадгьыл апатриот Роман Мархолиа аибашьра ҟалеит ҳәа аниаҳа иҩызцәеи иашьцәеи Мархолиаа реиԥш, днагылеит Витали Смыр еиҿикааз агәыԥ ахьыҟаз Гәымсҭатәи афронт аҟны. Ԥыҭрак ашьҭахь Роман еиликаауеит аибашьра раԥхьатәи амшқәа инадыркны Колиа Еныкь ишеидикылоз аҷкәынцәа. Роман амшын дазҟазан. Аԥсны иамаз амшын Еиқәа афлот маҷ ахь деихоит. Хыхь ишаҳҳәахьоу еиԥш, Колиа Еныкь еиҳабыс даман аӷба. Капитанс дыҟан Воински Алықьсандр Алықьсандр-иԥа. 30-ҩык еидызкылоз аҷкәынцәа ргәыԥ иаадырԥшыз рацәоуп. Иалыргон ахҵәацәа, иааргон ахәцәа. Иара убас имҩаԥыргон ар. Ақалақь иалаханы иҟаз аԥсуаа ӡхыганы иааргон Маиак аҟнытәи. Уаҟа аӷба амшын ихдыргылон ауаа ралгаразы. Ари збоз ақырҭқәа ирылахысуан абџьар хкқәа рыла.
Абар иара Роман ихаҭа ииҳәо: «Амш, арыцхә сгәа-лашәом. Тамшь адесант артәара салахәын. Амш бааԥсын, ақәа леиуан, илашьцан. Ҳаҷкәынцәа Тамшьааи Очамчырааи даара аџьабаа рбоит. Урҭ амҩа дрыцқьоит, адесант ҳартәартә аҭагылазаашьа ҟарҵеит.
Икылкааны аӷа иҭыԥқәа ҳрылахысуан, ҳнапаҿы иааҳгон иӷбақәа. Уахынла ҳаналахалак иааины иҳа-лахысуан, нас ҳаргьы аҭак раҳҭон. Ҳара дҳацын уажәтәи ҳхада Алеқсандр Анқәаб. Уи ҳгәы ирӷәӷәон. иара убас уахь лассы днеиуан раԥхьатәи Ахада Владислав Арӡынба. Уи идҵала ауп Тамшь ақыҭа адесант шыӡхыҵз. Зегьы ҳаибга ҳаизҩыда ҳадҵа наҳагӡеит.
Даараӡа агәымшәара ааирԥшит ҳкапитан Воински. Иара убас имҳәакәан сызрывсуам иҳацқәаз аҷкәынцәа: Ремзик Чепиа, Гиви Дасаниа, Џьамал Дбар убас аӡәырҩы. Аӡәырҩы аҷкәынцәа рыхьӡқәа схашҭит. Иҟан иара убас ихәызгьы рацәаҩны.
Аиааира амш саԥылеит Аҟәа. Иахьа сҭаацәароуп, х-ҩык ахшара Мараҭ, Алан, Елизавета срабуп. Алан Аҟәатәи аԥшьбатәи абжьаратә школ аҟны аҵара иҵоит. Аркадии Елизаветеи ахәыҷ баҳча «Алашара» ахь иныҟәоит. Сыԥшәма Луиза Ҭар-ԥҳа лакәзар Жәлар Реизара апарламент аҟны аус луеит. Лусура лҽахаршәланы ахәыҷқәа рааӡара лҽазылшәоит. Уи ҳбызшәа, ҳҵас, ҳқьабз, ажәакала аԥсуала илааӡоит.
МАРХОЛИА РУСЛАН
ТАҶ-ИԤА
Август 14, 1992 шықәса. Ақыҭа ус усгьы инҵәаӡом. Август мзазы ишыжәдыруа еиԥш, ақыҭа аԥсҭазаара еилашуеит. Аибашьра ҟалоит ҳәа сазԥшымызт. Ажәабжь телехәаԥшрала исаҳауеит. Ари аҩыза агәыҭшьаага анҳаҳа сҩызцәа сыцны Аҟәа ВИЕМ шыҟоу ҳцоит. Ауха атанкқәа аауеит ҳәа ҳарҳәоит, урҭ раамышьҭразы уаҟа ҳҭыԥ ылхны ҳаатәоит.
Аԥхьатәи амшқәа рзы зегьы ҳабџьардан, аиурагьы цәгьан. Бамборатәи архәҭа аҟынтәи иаҳгоит бџьарқәак. Ҳаизоит сҩызцәеи сареи Аҟәа асасааирҭа «Риҵа» акаҳуажәырҭаҟны. Аамҭак ҳдәықәырҵоит Гәдоуҭаҟа, анаҩс абџьар зкызи изкымзи зегьы ҳнаганы Ешыра аихамҩа азааигәара ҳдыртәоит. Иҳахьчон амшын аҿықә акәша-мыкәша. Ашьышьыҳәа аибашьышьагьы ҳҵон. Иабаҳбахьаз абџьар, атехника, аибашьра. Иҳацын абџьар зынӡа изымкыцызгьы, қәрала имаҷызгьы.
Ҳгәыԥ Гәымысҭатәи афронт командирс дыҟан Зураб Қәҭелиа. Ҳара Аацаа ҳадагьы абаталион иалан амилициаа ргәыԥ, Абӷархықәаа, Џьырхәаа, Оҭҳараа рыҷкәынцәагьы. Иара убас ҳгәыԥ ахь Шәачантәи даауеит Шьулиа Џьгәаҭан-иԥа Базба ихатәы автомат иманы. Уи ҳара ҳгәы шьҭнахит. Ҳгәыԥ аҟны авзвод акомандир ҳәа сыҟан. Сашьцәеи сареи џьарак ҳаибашьуан, урҭ ахьсыцыз нцәахәык еиԥш исԥхьаӡон, ҳаиқәгәыӷуан. Ҳара ҳажәлантәқәа Мархолиаа зынӡа 20-ҩык рҟынӡа ҳаибашьуан.
Ииуль 3-4 рзы имҩаԥгаз ажәылараан ҳгәыԥ ааха ӷәӷәа аиуит, ахәцәеи аԥсцәеи рацәахеит. Иаҳцәуадаҩын
ҳҩызцәа анҭахоз, ианҳавыршьаауаз. Ари ажәылараан дысцәыӡуеит сашьа Нурбеи. Иахьагьы сгәы иҵәымыӷны исзалоуп уи снапы наихьшьны анышә дасҭартә аҭагылазаашьа ахьсмоуз. Избанзар Нурбеи дызгашаз ахы иқәшәоит, сара сырхәуеит, Афонтәи агоспиталь аҟны сшышьҭаз сашьа анышә дамардоит.
Сыхәра хар амамкәа ианыҟала схынҳәуеит сҩызцәа рахь. Ҳаӷацәа ҳҭыԥқәа цәҟьарҭас ирыман, ахҩахара даара ицәгьан. Иналаршә-ҩаларшәны даҳзаалон Емма Хәаџьаа-ԥҳа, Аԥснытәи ателехәаԥшра акорреспондент. Уи лыдагьы уахь уаҳа аӡәгьы дықәымлеит. Мгеимцарак шааҟалаз еиԥш ҭыхымҭақәак ҟалҵон. Урҭ аҭыхымҭақәа даара имаҷуп. Иахьагьы џьаргьы машәыршақә исымбацт. Аиаша уҳәар еиӷьми, Аладатәи Ешыра Гәымсҭатәи афронт ҳгәыгәҭажьын, ишәарҭан азы иҭырхӡомызт. Срылахәын абаталион имҩаԥнагоз ажәыларақәа зегьы.
Ахаангьы сымцацызт, Егры ацҳагьы сықәымлацызт. Агәра гангьы исыман аибашьра анеилгалак уахь хымԥада сышнеиуаз. Аҟәантәи шьапыла Егры ацҳанӡа ҳнеит, иҳацын атехника, хымш амҩа ҳақәын, нас уаҟа иаангылашаз рҭыԥ иқәҵаны ҳхынҳәит.
Руслан Мархолиа аибашьраҿы иааирԥшыз игәым-шәаразы ианашьоуп Леон иорден. Арҭ сцәаҳәақәа ананысҵоз дҭаацәараӡамызт. Нас изеиӷьаҳшьап анасыԥ бзиа, аҩнаҭа зырлашаша аҭаца.
МАРХОЛИА ЛЕОНИД
АКАКИ-ИԤА
Аибашьра ианалага, аиаша шәасҳәап, аԥхьа ихаҳамҵеит. Нас ажәабыжьқәа иҳаҳаз ала ҳусқәа шҽеимыз анеилаҳкаа, ҳаихеит Аҟәаҟа «Ацҳа ҟаԥшь» ашҟа. Ҩымш «Ацҳа ҟаԥшь», нас Аладатәи Ешыра ацҳа ахахьы ҳҭыԥ ылаҳхуеит. Хымш уаҟа ҳаҟан. Ус еиҿыркаауа иалагеит агәыԥқәа. Аацаа рыдагьы уахь инеит егьырҭ ақыҭақәа рҟынтәгьы аҷкәынцәа. ԥыҭрак ашьҭахь Аладатәи Ешыра ацҳа азааигәарахь ҳалбааны аблиндажқәа ҟаҵаны ҳаатәоит. Абџьар акәзар аԥхьа иабаҟаз, хәҩык автоматк акәын иҳамаз. Еиҿыркааит асменақәа. Аԥхьа дҳаман Витали Смыр командирс, нас Зураб Қәҭелиа дҟарҵоит. Избанзар, Витали Смыр Гәымсҭатәи афронт абаталионқәа зегьы акомандаҟаҵаҩыс дҟарҵоит. Ахԥатәи абаталион актәи абригада Гәымсҭатәи афронт комиссарс дыҟан Хәыма Оҭырба.
Ианвартәи иманшәаламхаз ажәылараан, Витали Смыри сареи ӷәӷәала ахьҭа ҳалалоит. Арахь асы шьамхахьы илеит, ҳаҷкәынцәа ракәзар аџьабаа рбеит. Агәаҵәыхь сыхьуеит аамҭала афронт аанысмыжьыр ҟамлеит, избанзар агоспиталь сҭашәоит.
Агоспиталь ашьҭахь исоуз сгәамбзиара иахҟьаны сиасит 82-мм аминамиоттә злоу агәыԥ ахь. Арԥжәагақәа еиқәыршәаны аӷа иҭыԥқәа рахь икаҳажьуан. Уи арԥжәага 4 километрак ицон. Ҳара иҳаман аԥшыхәыҩцәа. Бинокльла игәарҭон, ҳара ираҳҭоз аинформациала акәын ҳар жәылара ишцоз. Аминамиоттә 82, АГС, СПГ-9 рҿы командирс дҳаман Рауф Агәмаа. Хә-ҩык ахьаҭахыз хҩык ҳаҟан, ҳазхомызт. Ақәыргылаҩ иқәиргылон, сара
аӷа иҭыԥқәа срылахысуан. Ажәакала сацхон. Ҳахьтәаз ақырҭуа икылкааны дхысуа даналага, ҳҭыԥ ҳаԥсахуеит, ԥыҭк ҳласкьаны ҳтәоит.
Ҳара ҳажәла Мархолиаа 20-ҩык рҟынӡа еибашьуан. Урҭ рахьынтә иҭахоит Ҭамаз Арзаабеи-иԥеи, Нурбеи Таҷ-иԥеи. Ахәра ӷәӷәақәа роуит Руфики Русики Таҷ иԥацәа, Ҷыҷыкәа Анатоли-иԥа Мархолиаа.
Сгәалашәараҿы иаанхоит ииультәи ажәылара. Ҳбаталион иалаз «смертники» ҳәа ашәҟәы рҽанҵаны ицон, уи аамҭаз егьырҭ архәҭақәа ашьхақәа ргара иаҿын. Урҭ «отвлекающий маневр» ҟаҵаны, аӷа даҽаџьара дхьарԥшны ԥхьаҟа идәықәлоит. Ҳсолдаҭ ирдыруан ихнымҳәыр шыҟалозгьы, аха ԥхьаҟа ицон хатәгәаԥхарала. Гәымсҭа аӡы нырцә ҳаибашьцәа 27-ҩык рҟынӡа ҭахоит. Уаҟа анышә иамардоит. Нас аиҿцәажәарақәа раан (перемирие) аныҟала, аԥсцәа ыҵхны, еилырганы, досу рҭаацәа ираҳҭеит. Урҭ злаҳдыруаз рымаҭәақәа рыла акәын.
Аибашьраҿы ахҭысқәа рацәахоит. Урҭ зегьы хашҭра рықәым. Иара убас иахьагьы сгәы иҭымҵәо иаанхеит Ачадара Гречко имҩала хымш иалаханы иҟан Анзори Алики Мархолиаа. Урҭ уахынла мацара аӡы ирны ҳаибашьцәа рахь инеиуеит. Урҭ шнеиуаз аӷа дахьтәаз ирылашәоит. Аблиндаж иҭатәаны иахьеиҿахысуаз Алик ишьапы ахәра аиуеит. Анзор инацәкьарақәа руакы хнаҵәоит.
Салахәын сентиабртәи ажәылара.
Аладатәи ацҳала Учхоз ҳааины ҳцоит Маиакҟа, уажәы Адлеиба имҩаду ахьыҟоу. Нас ҳцоит «Ацҳа ҟаԥшь» ашҟа. Ҳбаталион ҳшеицыз Егры ҳнаӡоит. Уаҟа ҽнак ҳаҟан, нас баталион цыԥхьаӡа еизганы аҳәаа ахьчаразы ҳхынҳәит ҳашьҭахьҟа.
Мархолиа Леонид Аркади-иԥеи иԥшәма Света Быҭә-ԥҳаи иахьа рыхшара иреигәырӷьаратәы иҟоуп. Рхатәы џьабаала идыргылаз адәқьан аҟны аус руеит. Рааԥсара рхазыршҭыша амоҭацәа рызҳауеит.
Леонид ианашьоуп «Агәымшәаразы» амедал.
МАРХОЛИА АЛХАС
ВАЛИКӘА-ИԤА
Аибашьра иалагоит ҳәа сазыԥшымызт. Ақыҭа ҷкәынцәа рыла ари аҩыза ажәабжь гәыҭшьаага ансаҳа, гәыԥҩык Аацаа ҳҽааибаркны ҳцоит Аладатәи Ешыра аспортбаза азааигәара. Уаҟа ҳҭыԥ наҳкылоит, салалоит Витали Смыр иеиҿикаауаз аԥхьа игәыԥыз, нас ибаталионхаз. Аибашьраҿы ҳара аԥышәа абаҳамаз, Витали аԥышәа змаз иакәын, қыҭак ҳаицатәын. Угәы шьҭнахуеит уара иутәу аӡәы данубо.
Ҳахьтәаз аспортбаза азааигәара ҳаӷацәа лассы-лассы арԥжәагақәа ҳаларыжьуан. Ҳауала акәзар ҵыхәԥҵәарада иаҳхагьежьуа иаҳхан авертолиотқәа, иҳалажьны ицон, ицоит шаҳҳәоз еиҭах игьежьуан. Арԥжәагақәа иҳаларыжьуаз иахҟьаны исоуит аконтузиа, сарма лымҳа иахьагьы иаҳаӡом. Сара сеиԥш ус шаҟаҩы ирыхьда.
Аҟәа аҭарцәра иалагаанӡа апозициаҿы сменала ҳҽаҳаԥсахуан. Нас Аҟәа аҭарцәра салахәын.
Ҳбаталион акомандир Витали Смыр бџьарла ҳаибиҭеит. Уи уаҳа зҭахымыз хаҵан. Шьҭахьла ацара издырӡомызт, уи ҳаԥхьа дгыланы дцон. Дахыццакуан Аԥсны аҭарцәра. Иахьа уи фырхаҵаҵас сгәалашәараҿы даанхоит. Витали Смыр еиԥш иҟоу ахацәа иахьа ԥыҭҩык ҳамазҭгьы, ҳаԥсҭазаара шеиӷьхоз агәра ганы сыҟоуп.
Исгәалашәоит, Аҟәа аҭарцәразы Учхоз ала ҳбаталион дәықәлоит. Ҳаицын 200-ҩык рҟынӡа аибашьцәа. Учхоз шәарҭан. Избанзар ақырҭқәа уаҟа акәын аштаб ахьрымаз. Иӷәӷәан техникала, абџьар хкы рацәа дара ирыман. Шьыбжьонынӡа аиҿахысрақәа цон. Нас уаантәи
Аҟәаҟа ҳаихоит. Аҟәа аҭарцәра мариаӡамызт. Иҭахоит аҷкәынцәа рацәаҩны, ахәрақәа заузгьы маҷым. Иҭахоит Аацаагьы. Иҟан аснариадқәа иашьызгьы.
Сара дсыцеибашьуан сашьа Аслан. Ианашьоуп Леон иорден. Иареи сареи ҳҽеиҭҳныҳаԥсахлон, баталионк аҿы ҳаицыҟан. Сашьа дахьсывагылаз сгәы арӷәӷәон.
Иахьа сҭаацәароуп. Сыԥшәма Анжела Анқәаб-ԥҳаи сареи иҳааӡоит хҩык ахәыҷқәа Кристина, Михас, Салима. Аҵара рҵоит Аацытәи абжьаратә школ аҟны. Аус зуеит Аҟәатәи аргыларақәа руак аҟны.
МАРХОЛИА АСЛАН
ВАЛИКӘА-ИԤА
Аибашьра иалагеит ҳәа ахьсаҳаз ақыҭан ауп. Азныказы 1989 шықәса еиԥш иааилалазар иааиқәтәап, ҳәагьы згәы иаанагақәазгьы ҟалеит. Сашьа Алхаси сареи иаразнак ҳаихеит Шыцкәараҟа. Араҟа аԥсуаа ҷкәынцәа аизара иаҿын агәыԥқәа еиҿыркаарц. Ҳахьааиз Аацаагьы ирацәаҩны иҳаниоит. Ҳара иҳацын иара убас Мархолиаа рыҷкәынцәа жә-ҩык. Шыцкәарантәи ҳдәықәырҵоит Ешыра аспортбаза ашҟа. Алхас аамҭала Приморск (Геолог) ҳәа иахьашьҭоу дыҟан. Уаҟа анџьныр-сапиорттә занааҭ ддырҵон.
Ешыра ҳҽырзыҟаҳҵон ажәыларақәа. Абџьар зымкыцызгьы абџьар анапаҿы аагаразы иддырҵон. Сара Асовет арратә уалԥшьа сахысуан Свердловсктәи аобласт ақалақь Кьишма, адивизиа-танктә полк аҟны. Уаҟа абџьар зеиуахкы уҭаху зегьы ахархәара аԥышәа сыман. Сара уи аибашьраҿы исыхәеит. Витали Смыр абаталион зегьы акоманда ҟаиҵон, ҳара командирс дҳаман Зураб Қәҭелиа, комиссарс Хәыма Оҭырба.
15-16-тәи марттәи аоперациа аан Ешыра асалафантә цех ала аӡы ҳарны жәылара Аҟәаҟа ҳцар акәын. Аӡы, ишышәдыруа март азы иҵааршәуп, насгьы уи иаӷьын, ҳагар шалшоз шаҳдыруазгьы ҳцон. Аӡы ҳаныр иҳашьаз амагәқәа аӡы ирҭаз каҳҭәеит, аха иҳарбартә аҭагылазаашьа ҳамамызт аҟнытә еиҭах ишыбааӡаз иҳашьаҳҵоит. Ус ақырҭқәа Аҟәантәи ҳгәарҭоит, аҟәҟәаҳәагьы иааҳаларҵоит.
Сгәалашәараҿы иаанхеит Даур Агәыхаа данырхә амш. Аҟәантәи аҟәаҟәаҳәа иҳалахысуан. Апулемиотчик
5-45 ала дихәуеит. Ӷәӷәала ахьаа иман. Ҳҭыԥахь даҳгарц азы акыр бжьан. «Сара усгьы сыԥсуеит, уара ухы уахә», ақырҭуа сигар аҵкьыс аӡы сҽасҭоит», иҳәеит. Аӡы сырны сцар акәын, аӡы иҽеиҭар ҳәа сшәаны ишьаз имагә снапы ҭарԥаны искит. Даур иланы дыҟан, амчгьы иман. Ҳааигәа машьынак былны игылан, уаҟа аҷкәынцәа ахы рҽацәырхьчон. Нас иааиз Лхаа рыҷкәынцәа сыцырхрааны аӡы сырны сҟәаҟәа дықәыжьны изулак Аҩадатәи Ешырала дыхәнызгеит. Раԥхьатәи ацхыраара аблиндаж аҟны ирҭоит. Ихьаа зыртәашаз агәыр изыҟаҳҵоит. Ауха џьаргьы даҳзымгакәа уаҟа даанхоит. Ашамҭаз даҽа х-ҩык ахәцәагьы Афонтәи агоспиталь ашҟа изгоит. Даур аибашьраҿы ицәыӡит изшьапык.
Ииуль 3-4 рзы «смертники» ҳәа хатәгәаԥхарала асиа зҽанҵаны ицаз рхыԥхьаӡараҿы сыҟан. Аҳаракырақәа рҭарцәразы «отвлекающий маневр» ҟаҳҵоит Гәымсҭа аӡиас акалҭан, аихамҩеи амашьынамҩеи рыбжьара. Иара уаҟа ауп ҳаҷкәынцәа аӷьырак ахьҭаршьыз.
Ҳбаталион, иара убас имҩаԥнагаз Аҟәа аҭарцәразы ажәылара салахәын. Учхоз ала ҳдәықәлоит. Иаҳҭахымызт аҩны еихагылақәа бжьаҳхыр, аха ианамуазгьы арҭ-ҟәацгақәа ргәыдаҳҵон.
Аибашьраҿы зегьы урзыԥшызароуп. Еснагь сгәы сҽанын, сашьа Алхас иӡбахә абасаҳари ҳәа сыԥшын. Аибашьраан исоуз ахәра иахҟьаны Гәдоуҭатәи агоспиталь сҭашәоит. Саныхынҳә ашьҭахь Аҟәа аҭарцәразы ҳдәықәлоит. Сшьапы ахәра аӷьара хәыҷык шагыз исзымычҳазт сҩызцәа срыхьӡеит. Имариамызт Аҟәа аҭарцәра. Аҷкәынцәа аџьабаа ӷәӷәаны ирбеит.
Иахьа Аслан Мархолиа аус иуеит «Абхазавторесурс» аҟны. Дҭаацәароуп. Иԥшәма Агнесса Кәыҵниа-ԥҳаи иареи ирааӡоит ҩыџьа ахшара Саиди Лашеи. Аслан аибашьраҿы иааирԥшыз афырхаҵара ахә ршьеит аиҳабыра. Ианашьоуп Леон иорден. Аҩбатәи агәыԥ аинвалид ҳәа дыҟоуп.
МАРХОЛИА ЗУРИК
ТАТШЬ-ИԤА
Саргьы аибашьра ианалага Аацы аҩны сыҟан. Ари аҩыза ажәабжь хлымӡаах, аибашьра ишалагаз анҳаҳа аҩны ҳазтәозма, гәыԥҩык сҩызцәеи сареи ҳҽааибаркны Гәдоуҭаҟа ҳцоит. Уаҟа ишьҭаҳхуеит бџьарқәак, нас Гәымсҭатәи афронт ахь ҳцоит. Аштаб аҟны бџьарла ҳаибиҭон Аслан Дгьебиа. Агәыԥ командирс дыҟан Зураб Қәҭелиа, аштаб аиҳабыс Олег Чалмаз, комиссарс Руслан Оҭырба, абаталион акомандир ихаҭыԥуаҩыс Заур Саманба.
Ибзианы исгәалашәоит марттәи иманшәаламхаз ажәылара. Аӡы ирны ицоит гәыԥҩык аҷкәынцәа «смертники» ҳәа. Ҳара аҩбатәи агәыԥаа ҳзымцеит, избанзар иҳацәшеит, аӷа ацәҟьарҭаҿы ҳаҟан. Ҳаҷкәынцәа зегьы ажәыларақәа рхы рыладырхәуан. Ҽнак «отвлекающий маневр» ҳзыҟарҵоит, ҳаргьы уи ҳхы иархәаны Шрома иҭаз ҳар лбааганы Гәымсҭа ацҳа аҵаҟа идыртәоит. Уи аҽны 18-ҩык ҳаҷкәынцәа ҭахоит, уаҟоуп иахьҭахаз Мархолиаа ҩыџьа Нурбеи Ҭамази. Ҳаҷкәынцәа аӡәы дҭахацыԥхьаӡа ҳдақәа ҳалԥсаауан, ҳгәы еибафон.
Афронт аҿы, аиаша уҳәар еиҳа еиӷьми, амла ҳакуа ҳаҟамызт, ақыҭа ҳацхраауан. Уи афатә аазгоз иаҳхылаԥшуаз, абыргцәа ыҟан. Иахьагьы сыбла ихгылоуп иҳавыршьаауаз ҳашьцәа, ҳҩызцәа аӡәырҩгьы ҳнапала еиқәаҳкуан. Урҭ рҭаацәа инарыҭаны ҩаԥхьа афронт ахь ҳаихон, абжаҩыкгьы аҵыхәтәантәи рымҩахь рынаскьагара ҳахьӡомызт. Аҳәса ракәын ҳанхарақәа ирхыз, зхы иахәоз, егьырҭ зегьы ашьаарҵәыра илагылан. Ҳахьыҟаз
ишәарҭан азы ажурналистцәа знеиӡомызт, ус уарла-шәарла Емма Хәаџьаа-ԥҳа Аԥсуа телехәаԥшра акорреспондент лакәымзар аӡәгьы ҳаигәалашәомызт.
Аԥсны ахы ианақәиҭаҳтәа Мрагыларатәи афронт аҟны иҟази Гәымсҭатәи афронт ирылахәыз аибашьцәа ҳаиқәшәоит Егры. Ҭоубагьы аауеит уаҳа ҳадгьыл атәым дшықәҳмыжьло.
Иахьа Зурик Татшь-иԥа Мархолиа анцәа ишиҳәара инхо хаҵоуп. Уи дықәаарыхуеит иаб иџьынџьаҿ. Аҩнаҭа ду ахьӡи ахьмӡӷи зду иара иоуп. Ақыҭа аусқәа рыхкқәа рҟны ԥызара изылуеит уи иԥшәма Замира Ажьиба. Урҭ ирыхшеит х-ҩык ахшара. Рԥацәа руаӡәк Дауҭ Аԥсны ашәарҭадара амаҵ азиуеит, анаҩстәи Даҭо иакәзар, Волгоград ақалақь аҟны арратә академиа аҟны аҵара иҵоит. Рыԥҳа Ариханда лакәзар, Аҟәатәи Иаарту Аинститут аҟны дыстудентуп. Ианашьоуп «Агәымшәаразы» амедал.
МАРХОЛИА АХРА
СЕВА-ИԤА
-Аибашьра ианалагоз ашықәсан 16 шықәса схыҵуан. Аԥсадьыл амца акит, аӷа дақәлеит, абџьар шьҭыхтәуп анырҳәа, хьаҳәа-ԥаҳәада абџьар шьҭысхит. Уи суалԥшьа акәын. Шыцкәара Мархолиаа ахьтәаз азнаказы срыдрымкыларц иалагеит. Избанзар зегьы среиҵбын, сабиԥазаҵәын. Акыргьы Мархолиаа рыҽԥыршәеит сдыргьежьырц, аха иалымҵит. Уаҟа асмена ҟаҳҵон. Абџьар Ешыра аспорт база аҟны исырҭоит.
Ажәыларақәа аныҟалоз Зурик Мархолиа сцар иуӡомызт, ухәҷуп ҳәа. Нас идмырбакәан асиа ҳҽанаҳҵон, ицоз ҳрышьҭаланы ҳцон. Асиа ианаԥхьалак нас ҳанырхуан.
Салахәын Сентиабртәи аҵыхәтәантәи ажәылара. Еснагь уи сыԥсҭазаараҿы иаанхоит.
Кьалашәыр ацҳа азааигәара автоматла исеихсит, исоуит ахәра ӷәӷәа. Схы иақәшәоит ахы. Иаразнак амедеҳәшьа Мадина Дасаниа ацхыраара сылҭоит. Исылаз ахқәа сылырхит аоперациа сызуны, нас Афонтәи ауахәама аҟны сышьҭан. Хәыҷык сшыбзиахаз сҩызцәа рахь сеиҭацахуан. Иҭахаз ҳҩызцәа рацәаҩын, ҳҩызцәа ҳавыршьаацыԥхьаӡа еиҳагьы ахы ҳаҿалон. Даур Базба, Мархолиа Алхас, Игор Базба аԥсцәеи ахәцәеи ҳаицхырааны иалҳгон.
Аҟәа срыхьӡоит сҩызцәа аиааира, ааира ааигәахон. Егры ацҳаҿоуп уи сахьаԥылаз.
Иахьа аамҭа акыр ишцахьоугьы аибашьра атема даназхәыцуа оумашәа иџьеишьоит ас еиԥш ачҳара илзыршаз, агәаӷьра илазҵаз Ахра.
Ахра Мархолиа дҭаацәароуп. Иԥшәма Кама Баз-ԥҳаи иареи драаӡоит аԥҳа Вероника. Ианашьоуп Леон иорден, аҩбатәи агәыԥ аинвалид ҳәа дыҟоуп.
Аԥсуа ҩнаҭақәа рҟны еснагь иқәыҩлааит ахәыҷқәа рыччабыжь!
МАРХОЛИА МЕРАБ
ВИҚТОР-ИԤА
Диит ииун 18, 1964 шықәсазы Аацы ақыҭан, иара убра абжьаратәи ашкол далгеит қәҿиарала. 1983-1985 шш. рзы. Арратә маҵзура дахысуан Днепропетровск азааигәара, Кривои Рог ақалақь аҿы, занааҭла машьынанаҟәцаҩуп.
Гагратәи «Абхазстрои» (АТП №2) аҟны аус зуан. Беиа Борис Камыгә-иԥа директорс дҳаман. Уаҟа аус зуаз зегьы ҳаԥсуаан.
Аибашьра ианалага сҩызцәа срыцны «Ацҳа ҟаԥшь» ашҟа сааит. Агуӡерантәи ауаа ааргараны иҟан, ҳаԥшны ҳтәан уахык. Адырҩаҽны ВИЕМ афиникулиор ашҟа ҳдәықәлеит. Ҳгәыԥ 30-ҩык рҟынӡа ҳаҟан, хадарагьы ҳзиуан Лиосик Цыгәба. Абџьар аурысцәа ргарнизон аҟнытә иааргоит. ВИЕМ ахьынтәи Гәымсҭа ҳар ахьтәаз ҳнеиуеит. Ақырҭқәа ракәзар, ауниверсам аԥхьа аҩны еихагылақәа рҟны рҭыԥқәа аанкыланы итәахьан. Ҳгәыԥ ҳҽеиҩаҳшоит, гәыԥҩык Шубараҟа ицоит, егьырҭ Гәымсҭа ҳаанхоит Витали Смыр игәыԥ аҿы.
Аладатәи ацҳа аҟны ҳаҷкәынцәа «смертники» ҳәа ашәҟәы рҽанҵаны ицон. Урҭ шыхнымҳәуаз шырдыруазгьы шьҭахьҟа ицомызт. Ииультәи ажәыларақәа раан иҭахоит Нурбеии Ҭамази Мархолиаа. Ахәрақәа роуит Руфик, Ҷыҷыкәа, Руслан, Аслан Мархолиаа. Зынӡа 20-ҩык Мархолиаа ахы иаҿагыан. Ахра Мархолиа 16 шықәса ракәын ихыҵуаз. Иҟан иара ҭаацәаныла иахьеибашьуазгьы. Аибашьра раԥхьатәи амшқәа рзы абџьари аџьаԥҳани ҳацәмаҷын. Афатә азын ҳхы ҳахашшаауа ҳаҟамызт. Иара амлагьы ҳгәалашәо ҳаҟамызт. Аибашьра ашьҭахь
амҩатә машәыр иахҟьаны иҭахоит Алики Ҭенгизи Мархолиаа. Аибашьраҿы иоуз ахәрақәа ирыхҟьаны ааигәа иԥсҭазаара далҵит Анзор Мархолиагьы.
Мераб Виктор-иԥа Мархолиа ианашьоуп «Агәым-шәаразы» амедал. Дынхоит Аацы иаб игәараҭаҿы.
МАРХОЛИА ҶЫҶЫКӘА
ВИҚТОР-ИԤА
Абжьаратә ҵароуп Ҷыҷыкәа дзылгахьоу. Арратә уалԥшьа ихаигоит Хабаровск. Уи ибзианы идыруан аибашьра закәыз, иаҵанакуаз. 1937-тәи ашықәсқәа рзы харада-барада ахара идҵаны иабду иашьа Ебырҳам Камшьышь-иԥа дыбжьадырӡхьан.
-Аибашьра ианалага аҷкәынцәа зегьы реиԥш саргьы хықәкыс исымаз, Аԥсны аҭарцәра акәын. Ҩыџьа ахьыҟаз аӡәы шәаангыл рҳәон, насгьы азаҵәқәа шәгьежьыроуп, ҳәа дгылеит Витали Смыр. Уи игәыԥ аҟны иҟаз зегьы хылаԥшра бзиа ҳаиҭон. Иара ҳаԥхьа дгыламкәан шьаҿакгьы ҳнаишьҭуамызт, аӷьырак иара иакәын инызкылоз.
Сара усгьы ажьы скын азын Алик Мархолиа дысхыхәмарны иҳәон, уара уцәа жәпоуп, ахы увсны изцом, машәыршақә ахы уқәшәар усзаагаӡом ҳәа. Анцәа имч ала иахьа сыԥсы ҭоуп, Алик Мархолиа амҩатә машәыр иахҟьаны аибашьра ашьҭахь дҭахоит.
Афронт аҿы Аацаа ҽнакгьы амла ҳамкит, ақыҭа афронт иацхраауан. ԥсеивгарак шааҳаулак хыма-ԥсыма аҩны ҳааины ҳҽыԥсахны ҳҩызцәа ҳҽырхьаҳагӡон. Аацаа рыҷкәынцәа рҟынтә раԥхьатәи лԥсаан Борис Ҭраԥшь, анаҩс дҭахоит иашьа Ҭенгизгьы.
Сара срылахәын ианвартәи марттәи ажәыларақәа. Шаҟараан аӷацәеи ҳареи ҳаиҿаԥшуа ҳаанхахьази. Хьҭан. Иҵааршәын Гәымсҭа аӡы. Аӡы измырыз аӡәырҩы аӡы ишьҭнаԥаауеит, аха аӡәгьы ахьаҵра игәы иҭамызт. «Рыжик» ус акәын ҳашишьҭаз Нури Оҭырба, уи агәыԥ хадара азиуан. 15-20-ҩык рҟынӡа ҳҽеихшаны ҳцон.
Аиааира амш саԥылеит Октиабр 5, 1993 шықәса Егры аҳәааҿы. Зыԥсы ҭаны аибашьра иалҵыз зегьы ҳаицын. Хашҭра рықәымзааит ҳҩызцәа иҳаԥхаз зегьы.
Акыр иаԥсоу аԥхьаҩцәа! Имҳәакәа сзавсуам Мархолиа Ҷыҷыкәа Виқтор-иԥа ихы-игәы дшақәгәырӷьоз ааигәа дызҭахызи иареи ргәы ҿызкаауаз арыцҳара ҟамлазҭгьы. Амҩатә машәыр иахҟьаны иԥсҭазаара арахәыцқәа ҿахҵәеит иԥазаҵә. Уи иижәшаз аӡыхь ахы ыҵнамхӡацызт. Аҭаацәа ироуз ауаҩы ихамшҭуа агәырҩа сара арҭ ацәаҳәақәа равтор ирыцеиҩысшоит.
МАЛИА ИНДИРА
КӘЫНҴАЛ-ИԤҲА
Индира Малиа-ԥҳаи сареи ҳаибадырра машәырхеит. Уи ҩыџьа ахәыҷқәа дрануп. Лџьатә биографиа даара иҭбаауп. Далгеит Шәачатәи амедецинатә ҵараиурҭа амед-еҳәшьа изанааҭ лыманы. Аибашьра иалагаанӡа аус луан Гагратәи аԥсшьарҭа «Украина» аҟны медеҳәшьас. Индира ԥсабарала дыԥҳәыс ԥшӡоуп, лылагәыҭбаақәа еснагь иччоит, акы лгәы иалазаргьы иулырдырӡом. Сызнеиз анеилылкаа азнаказы илцәымӷхеит, аха иага ус иҟазаргьы бызҵаарақәа рҭак аҟаҵара сылсыршап лҳәеит.
-Аибашьра ианалага аԥхьа Ҟәланырхәаа ргәыԥ аҟны сыҟан, нас Гиви Смыр комбатс дахьыҟаз Афонтәи аԥшьбатәи абаталион, аҩбатәи агәыԥахь сиасуеит. Ҽнак асменахь ҳцоит Ԥсоуҟа, ирацәаҩнгьы ҳаицын. Аҳәса рҟнытә сара сыда Рита Ажьибагьы дыҟан. Ус аҷкәынцәа ирҳәоит рҩыза Гена Ҟәланба Оҭҳара иныдгылан дыргарц ргәы ишҭоу.
Индира «Ҟәланба» ажәла анылҳәа иааџьасшьеит. Избанзар Ҟәланба ажәла Аԥсны имаҷуп, нас рыжәла аҭоурых ҭысҵаарц сҭаххеит.
Гена Ҟәланбеи сареи асменаҿы ауп ҳахьеи-бады-рызгьы, нас аибашьра ашьҭахь ҳаԥсҭазаара еилаҳҵоит.
Аҟәыланбақәа ранду д-Пап-ԥҳан. Аҟәланба иҟнытә длыман аԥа Гьедлач. Данеибаха, лԥа длыманы Аҷан-даратәи Абӷаџьаа хаҵа еибак диццоит. Абӷаџьаа дицә-ԥсхьан аԥа. Ас еиԥш ахҭыс аныҟала а-Пап-ԥҳа лԥас дҟаҵаны Аҷандара Абӷаџьаа ачара изыруеит. Аҟәыланба
ҷкәын даақәгылеит д-Абӷаџьааны. Гена иаб Сардион абри даара игәы иалан, ажәла аԥсахра игәы иҭаикуеит. Ус џьара аишьцәа ацәгьеи абзиеи рҿы иахьааилагылоз Аҟәланбақәа ааит рҳәон. Гена иаб Сардион архив шьҭихуеит, аха уи дахьымӡакәа идунеи иԥсахит. Гена Ҟәланба архивла илиршоит рыжәла архынҳәра. Аибашьра иалагаанӡа ус ажәла Ҟәланба ибзианы издыруан. Избанзар, Витали, Ҷыҷыкәа Гагра ансамбль аҟны аус еицаҳуан. Уахь днеилон Генагьы, аха уи иареи сареи аԥсшәа ҳабжьамызт, лгәалалыршәоит Индира.
Аибашьра ианалага, -Индира лажәа иацылҵоит,мызкы аҟара Гагра салахоит. Абаталион аҟны сахьнеиз аԥсуаа рыдагьи ирацәан ачеченцәа, аҟабардақәа. Исгәалашәоит ҳаҷкәынцәа рхымҩаԥгашьақәа. Урҭ зегьы гәҭакыс ирымаз ирласны Аԥсны аҭарцәра, акәын. Исгәалашәоит сыбла ишабоз сашьа Даур дырхәит Шьроматәи ноиабыртәи ажәылараан. Иара убас Даур далахәын
Гена Ҟәыланба
ианвартәи иманшәаламхаз ажәылара. Аҵыхәтәаны ахәра аниоу , Москваҟа дыргоит ҽыхәшәтәра. Иахьагьы амш аҽанеиҭанакуа ахьаақәа изцәырҵлоит.
Ноиабртәи ажәылараан дҭахоит ҳҩыза гәакьа Рамиз Џьениа. Уи аснаипер ихымҭа дзацәымцеит. Нодар Шьаҟрыл дыхәны дахьышьҭаз аӷацәа дыҭҟәаны дыргоит.
Камани Шромеи еимаздо ацҳа азааигәара хыбрак ыҟан. Уи ахыбра аӷацәа икылкааны еихсуан, ишәарҭан уахь анеира. Аснаипер иакәзар ҿааихак имамызт, иахьабалак дхысуан. Иара уаҟа игылан БМП бжьысны, уаҟа Кобахьиа ҷкәынак дыхәны дышьҭан. Исцәыуадаҩхеит иалгара, азныказы сшанхоит. Рита Ажьиба ацхыраара ҳалҭоит. Ихәра ҿаҳәаны ихьаа зыртәаша агәыр изыҟасҵоит. Рита лакәзар лшьапы рхәуеит. «Индира» ҳәа аӡәы ибжьы саҳауеит, сааԥшызар сашьа Дауҭ Малиа дыхәны дызбоит. Уи ибӷа ӷәӷәала ихәын. Ус ианызба сҽамсхит, хәҷыкгьы сымч ааизшәа збеит. Дауҭ автомат 5-45 ала акәын дшырхәыз. Уи ихдырра ицәыӡуеит. Шубара иҳацыз аҳақьым Анзор Гоов раԥхьатәи ацхыраара ииҭоит. Ахысра ианалагоз ҳҽаанаҳкылон. Ишааҭынчхалак ԥхьаҟа ҳаихон.
Индира Малиа иахьа дынхоит лаҳәшьа лыҩны аҟны, лхатәы ҵакырҭа лымам. Аҳәынҭқарра аҟынтә акәзар цхыраара лымам. Уи лыԥшәма Гена Ҟәланба 29 ианвар, 2010 шықәсазы иԥсҭазаара далҵуеит. Аибашьраан иоуз ахәрақәа ирыхҟьаны ихьуеит акьыба чымазара. Аха ихы дашьҭамлеит ианаамҭаз азын дрыԥхоит иҭаацәа, иҩызцәа, иԥсадгьыл. Аԥсадгьыл ахьчаҩ, агәыҳалал, аиҩызара азы зхы зҭиуаз, ҩыџьа ахәыҷқәа раб Гена Ҟәланба иахьа иҩызцәа дыргәалашәоит, ибзиангьы иӡбахә рҳәоит.
Индира Малиа аибашьраҿы ахы даҿагыланы ҳаҷ-кәынцәа ахәра зауқәаз амца иалганы, рыхәрақәа ҿаҳәаны агоспитальқәа рахь идәықәылҵон. Уи хыԥхьаӡара ра-цәала ҳаҷкәынцәа рыԥсы еиқәлырхеит.
Гена иԥшәма Индира ибзиаҵәҟаны илдыруеит абыда ахәыҷқәа рааӡара иацу ауадаҩрақәа. Уи иахьа лымч-лылшара зегьы рзылкуеит урҭ рааӡараҿы, саҵамхандаз, сыԥхамшьандаз ҳәа дхандеиуеит. Индирагьы лымчқәа ҩбахарц азын арҭ ацәаҳәақәа равторгьы илзеиӷьысшьарц сҭахуп агәабзиара, агәамч, лнапы злаку аусқәа рҿы ақәҿиара бзиақәа. Мадинеи Саидеи Ҟәланбақәа иахьа раб Гена аибашьратәи ифырхаҵарақәа рзы илаҽхәартә иҟоуп, имырԥхашьеит. Ран Индира Малиа-ԥҳа лакәзар, уи дфырԥҳәысуп. Лхәыҷқәа рааӡара лҽахаршәланы азеиԥш ус лнапы алакуп. Уи аус луеит Маҷаратәи акультура ҩны аҟны директорс. Индира иланашьоуп Леон иорден.
МАЛИА ИГОР
ТАҶ-ИԤА
Игор Малиа далгеит Аҟәатәи аҳәынҭқарратә педагогикатә институт М. Горки ихьӡ зхыз. Аус иухьан Аацытәи абжьаратә школ аҵара аҟәша аиҳабыс, нас директорс. Инеиԥынкыланы бжьы-шықәса ашкол аҿы аус иуит. Афон ақалақь иатәу ԥсшьарҭак аҟны аус иуан инструктор хадас. Усҟан еиҳабыс уи даман Ахьиба Иосиф Маадан-иԥа. Игори сареи ҳаиқәшәеит Аацы иаб игәараҭаҿы. Сызҵаарақәа рҭак ҟаҵо абар уи исеиҳәаз:
1978 шықәса аахыс Аҟәа ҳаизалон амитингқәа ҳрылахәын, ақырҭқәа ҭаха ҳарҭомызт. Убри азын еснагь ацәшәа сыман аибашьра иалагар ҳәа. Аԥсны аӷа дақәлеит, атанкқәагьы ҳәазо идәықәлеит анырҳәа, аиаша шәасҳәап азныказы иаасцәымӷхеит. Аԥхьатәи амшқәа инадыркны Витали Ҳазараҭ-иԥа Смыр иеидикылаз агәыԥ ахь сааит. Аԥхьа агәыԥқәа ракәын еиҿкааз, нас абаталионқәа. Араҟа аиҳарак Аацаа ракәын иҟаз, убри азы саргьы исҭаххеит сҩызцәа срыцзарц. Насгьы, Витали Смыр аԥышәа бзиа змаз, игәымшәаз ԥхьаҟа ицоз аӡәы иакәын.
Абџьар аԥхьа ицәгьан аԥшаара, аха нас хәыҷы-хәыҷла иҳаԥшаауеит абаталион анапхгарагьы иҳарҭоит.
Сентиабртәи ажәылара 16-17 рзы адзотқәа ԥхьаҳцоит Аҟәаҟа, ҳара ҳаангылоит. Аӷа ҳахьтәаз аинформациақәа аниоулак ҳҭыԥқәа дрылахысуан, нас ҳаргьы аҭак ҟаҳҵон. Меигӡарахда абомбақәа ҳаларыжьуан. Аснаиперцәа уҽырцәухьчар акәын, избанзар урҭ ана-ара рҽыҵәахны итәан. Сыла ихгылоуп, дара рышҟа ҳниасын, ҳрота
акомандир Нурик Оҭырба адамба ҭаҳарцәыроуп ҳәа адҵа ҳаиҭеит. Ус ҳаштәаз «ԥхьаҟа» иҳәан акиноқәа рҿы «Рембо» дшаабахьоу еиԥш иҿынеихоит, нас ҳаргьы ҳнаишьҭалоит. Ешыра Аладатәи ацҳа аҿынтәи амшын аҿықәанӡа ҳнеит. Иҳалшеит ацәаҳәа арыцқьара. Аԥхьа агранатқәа ҳаршәуан, нас ҳдәықәлон. Ақырҭқәа ргәы ҭрысны амшынахь икылсуан. Урҭ рхы ахьынахоз ицон. Ус иҭҟәаны иаҳгақәаз ҟалеит. Аҭабиақәа рҟны Бганба ҷкәынак (ихьӡ сгәалашәом) дҭахоит. Учхоз ахәра роуит Иура Ласариа, Паразиа ҷкәынак (ихьӡ сгәалашәом), нас уи Гәылрыԥшь дҭахоит. Ҳаҷкәынцәа реиԥш ҳаргьы аибашьра збахьаз ҳәа аӡәгьы ҳаҟамызт. Раԥхьа ицәгьан, ахысбжьы змаҳацыз рацәаҩын. Аха урҭ зегьы убас рхы бзиан иаадырԥшит, уи ҳәашьа сзаҭом.
Сизааҭгылар сҭахуп Џьуџьу (Анзор) Арусҭан-иԥа Оҭырба. Баталионцыԥхьаӡа ҳхәы неигон ахқәа шкаԥ-созгьы. Еимгеимцарак шааиоулак абџьар кны ҳаԥхьа днагылон. Деилҟьан, илан арыцҳашьара. Жәыларацыԥхьаӡа дҳацын. Џьара ҳалахь еиқәны ибар иуӡомызт. Илаз аҟыбаҩ азы оумашәа даабон. Иқәымызт ааԥсара. Аибашьра ашьҭахь инапынҵақәа рынагӡараан дҭахоит. Ихҵоуп «Аԥсны афырхаҵа» ҳәа ахьӡ.
Сентиабр 30 аҽны Егры ҳнеит, уаҟоуп аиааира ҳахьаԥылаз. Мчыбжьык ашьҭахь, еиҭах Галҟа Витали Смыр ҳаигоит. Аштаб Оқәым иҳаман. Уаҟа мчыбжьык ҳаҟан, избанзар, Қобалиа ир шьхала иаауеит ҳәа аинформациа ҳаман. Уахынла рыҩнқәа ирхылоит ҳәа. Араҟа дыршьит Саманџьиа Иура. Ҿҭны «шәыҽҳашәҭ» ҳәа ҳарҳәон. Уаҟа дырхәит Гулик Цыгәба, ҳаргьы ԥыҭҩык ҳшьуеит.
Игор Малиа иахьа ихы дақәгәырӷьоит, уи иԥшәма Инна Аџь-ԥҳаи иареи ирыхшеит ԥшь-ҩык ахшара. Рыԥҳа Рафида далгеит Аԥснытәи аҳәынҭқарратә университет атәым бызшәа афакультет. Ҳамида лакәзар Краснодартәи амедецинатә академиа далгеит, лҽазыҟалҵоит аординатура ахь ацара. Ҳанифа АГУ аҭалара лҽазыҟалҵоит, аиҵбы Омар, аҩнаҭа аҵәҩаншьап, Аацытәи абжьаратә школ аҟны аҵара иҵоит.
Аԥшәмацәа абзиараз ҳәа раҳәан ашҭа санҭыҵуаз сазхәыцуан, ахшара рацәа ршьапы иқәыргыланы, ақыҭа аус аҿгьы анхара дугьы ҟаҵаны ирылзыршазеи ҳәа. Ааи, агәаԥхара ауп иҟоу, ауаҩы ианигәаԥха илшаша рацәоуп. Уи Инна Аџь-ԥҳаи Игор Малиеи ирылшеит.
МАЛИА ГИВИ
ДИКРАН-ИԤА
Ари ахаҵа зынӡа мап ацәикит аибашьра атема алацәажәара. Нас данықәсцалаӡа ибымуазар ҩажәак басҳәап иҳәеит. Абар зынӡа иааркьаҿны ҳаицәажәара.
-Аибашьра ианалага 37 шықәса сырҭагылан. Ус ақыҭа иаалаҩҩит ақырҭуа итанкқәа иманы Аԥсны далалеит ҳәа. Ҳаргьы гәыԥҩык аҷкәынцәа ҳҽааидаҳкылан Гәдоуҭа аштаб аҟны ҳнеит. Уаҟа мышқәак ҳаҟан, нас ҳцоит Ешыраҟа ҳҩызцәа аацаа ахьыҟаз. Шыцкәара авзвод командирс дыҟан Игор Малиа.
Ҳаҷкәынцәа ажәылара ианцоз ахысра ҳалагон ақырҭқәа ирықәкны, нас ҳара ҳаҷкәынцәа амҩа раҳҭон. СПГ еиҭоугартә иҟан, х-ҩык аҷкәынцәа ҳаицны иаҳгон. Ҳбаталион аҿы иҟан Малиа Олег, уи иԥа Андреи, Даур Оҭырба, Гулик Цыгәба. Еибашьуан хьаҵрада.
Исцәуадаҩуп Гулик Цыгәба ихцәажәара. Игәымшәаз, ахы иаҿалоз Гулик, Гәымсҭа ацҳа дықәсны дцаны аҷкәынцәа ааигон. Егьа ахысра ыҟазаргьы дымцар иуӡомызт. Дыбжьаӡуеит Резо Хәарцкьиа, Хьымца Оҭырба, Мархолиаа рыҷкәынцәеи ҭахоит. Урҭ ахааназ иаҳхашҭуам.
Иахьа Аацы ақыҭан ахатәы чаӡырҭа аасыртит, уи ауп хныҟәгарҭас исымоу. Сҭаацәароуп, иҳахшеит х-ҩык ахшара. Адамыр Аҟәатәи иаарту аинститут аҟны аҵара иҵоит. Амандеи Дауҭи Аацытәи абжьаратә школ аҟны аҵара рҵоит.
МАЛИА ВАЛИКӘА
ҚЬААЗЫМ-ИԤА
Сара аибашьра иалагаанӡа Пицунда сынхон. Избон ақырҭ-қәа рҟазшьақәа зеиԥшраз, аи-зарақәа еиҿыркаауан, абџьар-қәа ҵәахны ирыман. Убри азын ҽыхьчарак аҳасабала, абџьар азнеишьа сҵон схала.
Аибашьра ианалага аҽны Пицунда Администрациа ахыб-раҟны аурысқәа, аерманқәа, аԥсуаа уҳәа ҳрацәаҩны ҳаидгылан. Ус иааиз шьоукы иҳарҳәоит Аҟәа ақырҭқәа алалеит ҳәа. Витиа Цыгәба, Уасил Цымцба, Славик Гәымба уҳәа ҳҽааибаркны цхыраарак ҟаҳҵарц Аҟәаҟа ҳаауеит. Усҟан Гагра адесант ӡхымҵӡацызт.
«Ацҳа ҟаԥшь» аҟны ҳахьааиз аԥсуаа, абџьар змаз рҽырхианы игылан, измамыз ҳнармышьҭит. Ауха Аҳабла араион ҿыц аҭшәарсҭақәа ҳахьчон.
Ашьыжь иҳаҳауеит Гагра адесант ӡхыҵит ҳәа, иагьыҳаӡбоит уахь ҳгьежьны ҳцарц. Пицунда ҳанлеи еилаҳкаауеит Гагра аибашьра ишалагаз, Колхида акәзаргьы ақырҭқәа иргахьан. Сара сыҟан Пицундатәи абаталион аҟны. Аӷа Пицунда даламларц азы ацҳа ԥжәатәын. Сменала ацҳа ҳахьчон.
Блаб Жора ивзвод амшын ахықә зегьы рыхьчон. Жора дҭахоит Гагра ауниверсам ааигәара. Данҭаха ашьҭахь ианаршьеит Леон иорден.
Нхыҵ-Кавказнтәи иаауа иалагеит Шамиль Басаеви Ибрагим Иаганови рбаталионқәа абџьарқәа рыманы, Риҵа ианнеилак ҳарԥыланы иааҳгон. Ҳаргьы ҳгәы дырӷәӷәон.
Гагра аҭарцәра, Холоднаиа речка аиасра цәгьан. Шьхала мацара агәыԥқәа ҳашьҭуеит. Ицәгьан, аха
иҭаҳарцәуеит. Араҟа Аркади Цыгәба ахәра иоуеит, даанхоит ҳәагьы ҳаҟамызт. Иахьа уи динвалидуп.
Хыԥхьаӡарала исгәалашәом, аха ирацәаҩны Гагра иҭахоит. Гагратәи амилициа аҟны аус зуаз аиҳараҩык дара ракәын. Ишьын ирацәаҩны, Цандрыԥшь ишьҭан. Абџьаргьы атрафеи ҳԥыхьашәон.
Гагра ахы ианақәиҭыртә, Ԥсоу аԥсуа бираҟ ахадыргылоит. Ақырҭқәа ртанкқәа аус шауаз 10 танкк кажьны ицоит, нас аԥсуа танкистцәа иргоит.
Ԥсоу абираҟ хашәыршәыруа ианахаҳаргыла нахыс издыруан аиааира ҳара ишаҳтәхоз.
Исгәалашәоит даҽа хҭыск. Алаҳаӡы априборқәа ҟарҵон, амшын ихыланы ицоз зеьы узырбо, аҟәара рыхьчон. Уаҟа еиҿкаан аԥшыхәратә гәыԥ, Бориа Ласариагьы еиҳабыс дыҟан аԥшыхәцәа рҟны. Амшынтә флот раԥхьаӡа акәны дара роуп иаԥызҵаз. 3-сменакны ҳаҟан уаҟа. Иаҳтәымыз аӷба ҳбар рациала рықәҿаҳҭуан. Аҭак ҳарымҭар иштәымыз ҳдыруан.
Аҩадатәи Кьалашәыр ала албаара ҳшаҿыз рациала иҳаҳауеит Аҟәа ҭадырцәит ҳәа.
Раԥхьатәи амомент азы ҳгәырӷьара ҳәаа амамызт, ҳгәырӷьеит, ахысрагьы ҳалагеит, аха нас ҳҽеиқәаҳкит иҭахаз раҳаҭыр аҟынтә. Салгеит Аҟәатәи аиндустриалтә техникум 1969 шықәсазы. Сыԥшәмаԥҳәыс Алла Ҳаразиа-ԥҳаи сареи иҳахшеит ҩыџьа ахшара Манчеи Марлени. Манча ателехәаԥшра «Абаза» аҟны арежиссиорс аус иуеит. Марлен иакәзар аибашьра ашьҭахь Лиосик Цыгәба ибаталион дрыцны дрылахәын Гелаев Кәыдрытәи аҩхаа аҟынтә иқәцара, аҭарцәра. Иахьа аус зуеит «Аладатәи аргыларатә компаниа» иатәу аргылараҿы прорабс.
МАЛИА ВЛАДИМИР
РАЖЬДЕН-ИԤА
Арратә уалԥшьа схызгон Днепропетровск, Украина. Уаҟа ауп иахьсаҳаз стәыла ақырҭуа фашист дшақәлаз. Иаразнак Аԥсныҟа сеихеит, аӷа дахцаны Аԥсны еиқәырхатәын.
Аибашьра иалагаанӡа сҭаа-цәеи сареи Аацы ҳанхон, нас нхара ҳәа Тҟәарчалҟа ҳцоит. Аибашьра зегьы сан Баранова-Малиа Елизавета Уасил-иԥҳа аблокада иҭакыз Тҟәарчал ақалақь аҟны дыҟан.
Ахалшени аҭарцәраан схы ӷәӷәала ахәра аиуит. Аԥсны Афырхаҵа Лиосик Цыгәба иаразнак Гәдоуҭатәи агоспиталь ахь сишьҭит. Мышқәак рышьҭахь сыхәра аӷьаха аиуаанӡа схынҳәуеит афронт ашҟа. «Алента шкәакәа ихы иакәыршаны иҩызцәа данаҳба, оумашәа дџьаҳшьеит. Вовка аибашьраҿы деилҟьан, дгәымшәан, еснагь аԥхьагылара бзиа ибон», игәалаиршәоит аибашьҩы Даур Ԥкьын.
Лиосик Цыгәба исеиҳәеит ибзианы уҽыхәшәтәы, аха исымукәа сцоит ԥхьаҟа.
Афронт аҟны Лиосик Цыгәба иакәын акоманда ҳаз-ҭоз. Имаз аԥышәа ихы иархәаны уи илшаз рацәоуп аибашьраҿы.
Сара сахьиз Омск ақалақь аҟны ауп. Аибашьра ҟалаанӡа Аԥсныҟа ҳааит нхара ҳәа, аԥсшәа аҳәара сцәыуадаҩуп, избанзар схәыҷра ашықәсқәа ахьымҩасыз Урыстәыла ауп, насгьы сан милаҭла доурысуп.
Аибашьраҿы иухамшҭуа, иугәалашәақәо рацәоуп. Исгәалашәоит ҳҩыза Гарик Смыр дынҳавыршьааз. Амашьына зхаломызт, акыр сакасала дааҳгеит. Уи данҭаха
аҽны Гәдоуҭатәи агоспиталь аҟны ҷаԥшьаҩыс аус луан иаҳәшьа Манана. Иаҳцәыуадаҩын башьа дҭахеит ҳәа лаҳәара. Аԥхьа дхәуп ҳҳәеит, аха лара еилылкааит шымцыз. Аиаҳәшьа лгәы ианырхьан лашьа дышлыԥхаз.
Исгәалашәоит, иара убас ахәра ансоуз дышьны саԥхьа дышьҭан Ҭамаз Аппба. Нас уи дыргеит вертолиотла Гәдоуҭатәи агоспиталь ахь. Ҳара ҳгәыԥ ауп Аҟәа ГЕС аҟны агенерал дыҭҟәаны дызгаз. Уи инкылара маншәалахеит, избанзар иҷкәын дицәшәеит.
Исҳәарц сҭахуп ҳкомандир Лиосик Цыгәба изын ажәақәак. Уи аԥышәа бзиа змаз хара ихәыцуаз командируп. Аҷкәынцәа дрыцны аԥхьа иԥшыхәуан, нас акәын ажәылара ҳанцоз. Еснагь ҳаԥхьа дгылан. Уи имаз аԥышәа акыр иҳахәеит аибашьраан. Иара ҳбаталионгьы алԥсаа маҷын. Лиосик еиԥш иҟоу анцәа Аԥсынра иагумырхан. «Аԥсны Афырхаҵа» ахьӡ дагьаԥсоуп.
Актәи Шьроматәи ажәылараан, хабарда даҳцәыӡит Роман Цыгәба. Уи иахьагьы хабарда ибжьаӡны иҟоу рсиа аҟны дануп. Уигьы даара сгәы иалоуп. Аҵыхәтәаны ишьапы анырхә Петиа Лашәриа иҟәаҟәа дықәжьны дыригоит. Рыҩџьегьы иахьагьы рыхабар ҟамлеит.
Сара сашьҭам ахӡыргара, абџьар шьҭыхны аӷа сиҿагылазар уи сыԥсадгьыл ауалԥшьа анагӡара акәын. Уи сацәхьамҵит. Иаҭаххаргьы сыԥсы ахҭнысҵоит.
Сара стәыла Аԥсны ауп. Уи сазгәдууп, сагьеиҷаҳауеит. Сџьынџьуаа араҟоуп рҳаҭгәынқәа ахьыҟоу, саргьы араҟа сыԥсыроуп. Уи сара исуалԥшьоуп.
Иахьа аус зуеит «Аԥсныргылара» аҟны, аҩнқәа рхыбрақәа ҟасҵоит, сҭаацәароуп. Сыԥшәма Анна Тколенко сареи иҳахшеит ҩыџьа ахәыҷқәа Баграти Џьони. Урҭ Аҟәатәи 12-тәи абжьаратә школ аҟны аҵара рҵоит.
МАЛИА САРДОВ
ДАВИДИԤА
-Ақыҭан ажәабжьны иааҳалаҩит аибашьра ҟалеит, абџьар змоу ишәыманы шәеиха ҳәа. Еиқәшәаз зегьы Ешыра аспортбаза, ҳаиаргоит. Витали Смыр еиҿикааз амилициаа ргәыԥгьы уаҟа иҟан. Зынӡа 90-ҩык рҟынӡа ҳхыԥхьаӡара наӡон. Нас ҳҽаҳшоит, сара ашьха-хысратә баталион Лиосик Цыгәба еиҿикааз ашҟа сиасуеит.
Уазабаа, Шрома апостқәа ҳахьчон, нас уаантәи Ахбҩыкҟа ҳхалеит. Иҟан иҵегь абаталионқәа. Шьроматәи ажәыларахь ҳашцоз ҳдыргьежьуеит. Уа ҳанықәҵ ԥыҭраамҭак Гәдоуҭа амшын аҿықә ҳахьчон. Ашьхантәи ачеченцәа анлыбаауаз рхәы ҳгон. Абџьар шьҭыхны сҩызцәа срыцын, ԥхьаҟа ацара акәын гәҭыхас иҳамаз. Сыҽрыласырхәит абаталион имҩаԥнагоз ажәыларақәа зегьы.
Сара исыман схатәы шәарыцагатә шәақь, 16-тәи акалибр ҳәа изышьҭоу. Аԥышәа аԥхьа аӡәгьы иҳамамызт, нас хәыҷы-хәыҷла ҳашьцылоит. Аштаб аҟнытә акоманда ҳарҭон, ҳара уи наҳагӡар акәын. Шәца рҳәар ҳцон, шәгьежьы рҳәар ҳгьежьуан.
Афатә аԥхьа Ешыра иҳамаӡамызт, нас машьынала Аацы сцаны иаазгон, ақыҭа ҳацхраауа иалагеит. Сара арота аҟны старшинас сыҟан. Мчыбжьқәак ачуанқәа рыла афатәқәа ҟаҳҵон, нас аштаб аҟнытә фатәыла ҳаиқәдыршәо иалагеит.
СухумГЕС анаҳгоз аӷацәа рацәаҩны иаԥыраҳхит, урҭ зегьы агәы рызҭаӡамызт. Каман авертолиотқәа тәан. Уаҟа
иҟан амедицинатә пункт. Раԥхьа ацхыраара рырҭон, нас Гәдоуҭатәи агоспиталь ахь идәықәырҵон. Исгәалашәоит Гаграҟа ҳашцоз машьынак абылра ишаҿыз ҳбоит. Ибылуеит 11-ҩык ақырҭқәа, иара убас Лыхнытәи Лазбак абылра даҿын, Гәынбакгьы дыблыр ҟалон, Дәырԥшьтәиин, иҳалшоит урҭ амашьына рыҭгара, аха рыԥсҭазаара иалҵуеит. Иахьагьы урҭ сыбла ихгылоуп. Ирацәан иҳавыршьааз ҳҩызцәа.
ҬАРИА АНАТОЛИ
ХӘАШЬЫҬ-ИԤА
Аибашьра ианалага сықәра шмаҷмызгьы аҩны сзымтәеит. Аацаа 60-ҩык раҟара ҳҽааибаркны ҳцоит Лиосик Цыгәба иахь. Ԥыҭрак уа сыҟан. Иабаҟаз абџьар, уи аиура цәгьан. Лиосик Шьромаҟа дрышьҭуеит, ҳара ишәаҳҭо абџьар ыҟам рҳәан, бџьарда ҳаанхеит. Ԥыҭҩык аҷкәынцәа гьежьуеит абџьар рыԥшаарц. Саргьы Ешыра бџьарк сыԥшаауеит, ус сахьааиз Витали Смыр «абри ала уеибашьуама» ҳәа сшәақь наҟ иныкнаҳан автомат аасиркуеит.
Шыцкәара раԥхьатәи амшқәа рзы ҳауала иҳаларыжьыз артҟәацгақәа ирыхҟьаны исауит аконтузиа. Аҩбатәи аконтузиа сауит Шрома аҭарцәраан. Сышьҭан Гәдоуҭатәи агоспиталь аҟны, сызхәшәтәуаз аҳақьым Шоҭа Зыхәба иакәын. Маҷк сгәабзиара анҽеиха, сҩызцәа рахь сгьежьуеит.
Аамҭак ахысрақәа аанкыланы аиҿцәажәарақәа мҩаԥысуан. Убри аамҭазы афронт сацхраауан. Гиви Смыри сареи ҳаиҩызцәан. Иара иҿы саннеи, уаҟа сааникылоит, уи дахьцоз саргьы сицын, иара убас уи ибаталион инанагӡоз ажәыларақәа зегьы срылахәын.
Цугуровка аҭарцәраан ауаа рацәаны иҭахоит. Шрома анаҳгоз десантс сыҟан. БМП ала сыҟан, зынӡа 11 цыра БМП ҳаман, иара убас атанкқәа ҩба. Танкла Шромаҟа ҳрышьҭуеит аӷацәа ахьтәаз, урҭ уаҟа иаразнак рҭыԥ иқәаҳҵоит. Механикс дҳаман Рома Гьериа. Аӷа имаз абџьар хкқәа рыла дҳалахысуан, уи техникала дыӷәӷәан.
Шьрома аҭарцәраан иҭахоит Зурик Ҭарба, Чепиа, Ԥсардиа зыжәлаз аҷкәынцәа (рыхьӡқәа сгәалашәом),
излеибашьуаз равтоматқәа ганы рҭаацәа ирысҭоит. Ажәыларақәа зегьы рҿы дҳацын Рафик Аиба («Душман»), уи снаиперын, инаршә хиан, иахьагы дысгәалашәоит.
Аибашьра сара сышбыргызгьы сцеит, избанзар саԥсыуоуп ҳәа зхы зыԥхьаӡо зегьы иаҳуалуп ҳаԥсадгьыл аҿаԥхьа ҳуалԥшьа анагӡара. Аиааира саԥылеит Дранда, уаҟа ҳаиқәшәоит Мрагыларатәи афронт аибашьцәеи ҳареи.
Анатоли Ҭариеи Зина Конџьариеи быргцәоуп иахьа, инхоит Гагра, аҩбатәи агәыԥ аинвалидцәа ҳәа иҟоуп. Рыхшара Игори Маринеи амҩатә машәыр иахҟьаны иҭахоит. Ргәабзиара шыуашәшәыроугьы иахьа ргәы карыжьуам. Нас ирзеиӷьаҳшьап агәамчи агәабзиареи.
АШЬА
ОҬЫРБА РУСЛАН
(ХӘЫМА) МАНЧА-ИԤА
Ашьа сыбла ихгылоуп ашьа
Иқәшыз ацҳа Ешыра ҵаҟа
Ашьа сылагылоуп ашьа
Салагылоуп сҩызцәа рыгәҭа
Аԥсы исхагьежьуеит рыԥсы
Исарҳәарц рҭахыушәа урҭ акы
Аԥсы сакәахшоуп шәыԥсы
Ижәылоз акьеҩҳәа ашәа ҳәаны
Заҟа иуадаҩузеи инынаскьауго уҩызцәа,
Заҟа игәыҭшьаагоузеи рымҩа уаныԥшуа,
Хәыцрак уҭанагалоит уакуам адунеи
Дышьны данузаарго агәымшәа, аҵеи.
35-ҩык аԥсыцқьақәа
Наӡаӡа инышьҭалеит уа
35-ҩык ашьацқьақәа
Ашьаарҵәыра илҵны игылон еиҭа.
Ашьа. Напышьашәыла инеиуаз инархәхәа
Хьаҵра зқәымыз сгәы лшьапқәа кахәхәа
Ашьа изымпыҵашыз аҭыԥҳацәа шәара,
Афырхацәа еиқәызкуаз изуоз урҭ ршьа
Агәы. Заҟа ачҳарызеи агәы.
Заҟа ахы ннакыларызеи иааиуа иццакны.
Агәы сакәыхшоуп шәара шәгәы,
Шәыбаҩқәа гәыдыскылоит есқынгьы.
Ашьа. Сыбла ихыҵуам ашьа
Ихшылаз ашьа Ешыра ҵаҟа
Ашьа. Сылагылоуп ашьа.
Исгәыҵашны ицоит исхьыкәкәа.
Хәыма Оҭырба изкны аматериал аҩра сгәы иҭеи-жьҭеи акрааҵуан. Уи иажәеинраалақәа санырзыӡыр-ҩуаз телехәаԥшрала ацәанырра ду сызцәырҵуан. Ажәеинраалақәа рыҩра зегьы ирылшом, бзиа абарадагьы ԥсабарала Анцәагьы иулаиҵозар ауп. Ус ишоу дреиуоуп зыӡбахә сымоу аԥсадгьыл ахьчаҩгьы. Иахьа агәырҩеи ахьааи иаршлаз ихцәы уанахәаԥшлак, насгьы иара уаниҿцәажәалак, хымԥада зегьы еилыумкаар залшом. Ас еиԥш иҟоу ауаҩы иԥшаара шыуадаҩу еилкаан, аха исҭаххеит ари аҟара аџьабаа збаз ҳаибашьраҿы ажәа ҟәымшәышәқәак изыскырц. Ҳанеиқәшәагьы азнаказы иааџьеишьазаргьы мап имкит.
Хәыма Оҭырба диит маи мза 15, 1954 шықәсазы Аацы ақыҭан. Иқәра ианақәнага иҭаацәа дҭарҵоит Приморсктәи аурыс школ. 10-класск хиркәшоит Аацытәи абжьаратә школ аҟны, 1975-1977 шықәсқәа рзы Хәыма Оҭырба ақалақь Чита аҟны ихигон иарратә уалԥшьа.
-Аибашьра ианалага Аацы аҩны сыҟан. Гәыԥҩык сҩызцәеи сареи Гәдоуҭа апарк аҟны ҳҽеизаҳгеит. Иабаҟаз абџьар, ҳабџьардан зегьы. Ус ажәабжьны исаҳауеит Уры-стәыла иҟоу аԥсуаа абџьар аҳәаа ирызхгом ҳәа. Ашьха атәы бзианы издыруеит азын иагьысыӡбоит шьхала мацара иахызгарц. Аамҭала Чита арра санахысуаз ҳаибадырхьан, ҩызцәа бзиақәасгьы ҳҟеибаҵахьан, абаза жәлар ирхылҵыз ҷкәынак Матков зыжәлаз. Исыӡбеит уахь сцарц, избанзар уи кыр змаз аӡәын, издыруан абџьар шысзааихәоз. Уахь снеиаанӡа дсықәшәоит Дима Иасон-иԥа Аршба. Уи ӷбала ҳаҷкәынцәа рыҽӡаны Урыстәылаҟа имцарц азын ихьчон, иҳахьчароуп ҳара, иагьаҳуалуп
ҳадгьыл ахьчара ҳәа. Ус Адлер «Краснаиа полиана» еизоит ауаа рацәаны. Ирацәаҩны автобуслагьы иааит адыгақәагьы. Срыԥшааит сахьыҟаз, усгьы сабжьаргеит Ҟарачы-Черкесск втобусла 40-ҩык рҟынӡа згарц ԥызара рызуны. Нас шьхала мацара Аԥсынҟа иаазгарц ауаа. Сара хықәкыс исымаз сҩыза ишҟа ацара саҟәырхит. Ҳнаргоит Черкесск ԥсшьарҭа ҩнык аҟны. Уаҟа днеиуеит Алмасбеи Қчач, оумашәагьы ибаны уабаҟаз сабаҟаз ҳәаны ҳаччеит. Ус шьхала мацара Аӡарҳаԥы «Ауадҳара» ҳааит. Уаҟа дҳақәшәоит зырахә зманы итәаз Оҭанди Агәхаа. Иазгәасҭарц сҭахуп аибашьра аан уи иԥацәа еибашьра ишцоз. Иара илшоз ала ашьтәқәа шьны ар рхәы ишьҭуан.
Сентиабр 3, 1992 шықәсазы Владислав Арӡынбеи Ельцини ирыман аиҿцәажәарақәа. Убри аҽны сара снеит Аацаа ргәыԥ ахьтәаз Гәымсҭатәи афронт аҟны.
Хәыма Оҭырба далахәын сентиабртәи ажәылара. Уи ибзианы игәалашәоит сентиабр 19,1993 шықәсазы Ешыра, Учхоз аҩнеихагылақәа рааигәара ицоз аиҿахысра ӷәӷәа. Комиссарс аротаҿы иҟаз сара сакәын, арота командирс дыҟан Нури Оҭырба. Скорострельнаиа пушка ҳәа изышьҭоу зкалибар лаҟәу ахы сықәшәоит. Аӷа ишҳамқәа хьабалак иҳалаиҵон. Учхоз анаҳга нахыс урҭ шәаны ана-ара итәаны ихысуан.
Ус хәыҷык иааҭынчрахеит. Акомбат Зураб Қәҭелиа иаԥхьа сгылан, уаҟа игылаз аҵла иаахоит летаносныи носитель ҳәа изышьҭоу арԥжәага. Уи абжьы километрак аҟынӡа ицоит. Ҳара аамҭала учхоз аштаб ҳаман. Медеҳәшьцәас иҳаман, ҳахьцалакгьы иҳашьҭан Виолетта Матосиан, Ирма Дочиа, Анжела Оҭырба, Мадина Дасаниа, Манана Дбар.
Уи аҽны ахысрақәа ҿааихак рымаӡамызт. Асааҭ 11 реиԥш Хәыма даасыдгылеит-илгәалалыршәоит аме-деҳәшьа Анжела Оҭырба: Игәалаҟазаарагьы рацәак иҽеимызт. Анжела иахьатәиала акыр сақәшәозар
исылашәҵаша сџьыба иҭоуп иҳәеит. Иџьыба иҭан ихьаа хызҽыша «максиган» агәыр. Ҳаӷацәа ҽеиқәкышьа рымамызт, Хәыма иаԥшьигеит дцаны дыԥшыхәны даарц. Саргьы стәала сылаԥш дахьцалак ихын. Аҩны еихагылақәа дрывсырц хәыҷык игын, дахьтәаз аснаипер ибарҭан азын, сыҳәҳәоит уабаҟаз ҳәа. Уаҟа иқәшәаз ахы иахҟьаны ишьапы ҿнажәоит, ацәа акәын изкыз. Нас дҳәазаны метрак аҟара дааиуеит ихала. Ишьапы абыҩқәа зегьы хәаша-хәаша ицеит. Ус Мадина Дасаниагьы дааит агәыр иласҵоит ихьаа зыртәаша, нас амаркатыл ала ихысҵәоит иара ишьапы зкыз ацәа ҳәа. Амаркатыл иахьагьы иҵәахны исымоуп сувенирк еиԥш. Иара «Ацхыраара лас» даҭаны Афонҟа дҳашьҭуеит. Ус ибжьы Хәыма инасхьыигӡеит «сшьапы кабмыжьын» ҳәа. Ишьапы акыр аԥсы ҭан, иахьыскыз иԥхан. Нас ҳҩызцәа ирыманы ицеит Аацыҟа. Уи аҽны дырхәуеит Замира Ҷавҷаваӡе. Хәымеи лареи еиваиан. Уи аҳақьымцәа иреиҳәон сара шәысҟәаҵны Замира шәлыцхраа ҳәа. Уи ӷәӷәала ихәын ллымҳақәа, лрыԥҳақәа. Иахьа Замира аибашьраҿы илоуз ахәрақәа ирыхҟьаны аппаратда илаҳаӡом. Ҳкомбат Зураб Қәҭелиа аибашьра ашьҭахь дҳаԥхеит. Анжела Оҭырба иланашьоуп «Агәымшәаразы» амедал. Уи ҩыџьа ахәыҷқәа дрануп. Аҟәатәи ажәабатәи ашьхаруаа рышкол аҟны рҵаҩыс аус луеит.
Хәыма Оҭырба дҭаацәароуп. Иԥшәма ԥҳәыс Инга Агәмаа-ԥҳаи иареи ирыхшеит х-ҩык аԥацәа: Станислав, Бадра, Павлик. Аԥа Станислав иахьа аргылара азанааҭ инапы алакыуп. Павлик макьаназы дҭаацәараӡам. Агәыбжьанытә Бадра иԥшәма ԥҳәыси иареи рызхарагьы еибамбацызт амҩатә машәыр иахҟьаны данҭахоз. Иҭынхеит ҩыџьа ахәыҷқәа. Андуи абдуи рыхәра ахәырбӷьыц ақәызҵо аԥаимбарцәа.
Хәыма Оҭырба ианашьоуп «Леон иорден».
ОҬЫРБА ЗУРАБ
ШЬАЛИКӘА-ИԤА
Иаалырҟьаны ҳаибадырра ҟалеит Гәдоуҭатәи Администрациа ахыбраҟны. Уи аҽны амш бзиан. Зегьы уск-уск ирҿын. Ажәакала, аԥсҭазаара еилашуан. Иаразнак, ҳанеибадыр ашьҭахь еилыскааит уи ауаҩы дши-зааигәаз, аибашьратә хҭыс ҳаламцәажәозар. Аибашьра атема анышьҭысх иаразнак иҿаԥшыларагьы аҽаԥсахит. Зураб дызбаз уаҳа иацәажәара аҭахӡам, уи иеибашьратә биографиа даара ибеиоуп. Ҳаҷкәынцәа асыс иаҩызаз, акәты рыцҳашьаны ахы хызымҵәоз аибашьраан ахы иаҿалон, хаха ижәылон аӷа.
Аибашьра ианалага Зураб Оҭырба аҩны Аацы дыҟан. Телехәаԥшрала иаҳауеит аибашьра ишалагаз. Хыма-ԥсыма деихоит Гәдоуҭаҟа. Уаҟа раԥхьатәи амшқәа рзы амшын аҿықә рыхьчон. Избанзар ҳаӷа ӷбала дыӡхыҵыр ауан. Зегьы ибџьардан, раԥхьатәи амшқәа рзы иабаҟаз абџьар. Нас Ешыраҟа. Гәымсҭатәи ахырхарҭахь, Лиосик Цыгәба ишҟа иҿынеихеит. Аԥхьатәи амшазы рҽеизыргеит 25-ҩык рҟынӡа, нас есааира иацлон рхыԥхьаӡара. Абџьар змамызгьы шьҭахьҟа ацара ргәы иҭаӡамызт. Уи ҳаргьы ҳгәы шьҭнахуан. Иалагон хатәгәаԥхарала асиақәа рҽанҵара. Ус Лиосик Цыгәба гәыԥҩык иманы ашьхарахь дхалоит. Витали Смыр абаталион командирс даман, аҟәша (взвод) акомандир Зураб Қәҭелиа иакәын.
Аиашазы аибашьраз аԥышәа ҳамамызт аԥхьа, аԥышәеи агәаӷьреи ҳалазҵаз дара ҳаӷацәа роуп. Гәымсҭа,
исгәалашәоит, ҳауала ҳаӷа ҳаирпланла даҳхаԥыруан, насгьы иҳалаижьуан арԥжәагақәа. Инхалоз иаҳбон шаҟа иччоз, уи ҳара ҳгәы ԥнажәон, еиҳагьы ҳамч аҽарӷәӷәӷон. Иҳазкажьуамызт ҳаӷа иҳаирпланқәа. Аибашьраҿы ҳаибашьцәа аӡәгьы ихы деигӡаӡомызт, уи аӷа иқәцара, Аԥсны аҭарцәра акәын урҭ рыгәҭакы. Исгәалашәоит марттәи ажәыларазы шаҟа ҳазыҟарҵоз, аха уи иманшәаламхаз, ишьаарҵәырахаз мшны иҟалеит аԥсуа ҭоурых адаҟьа аҟны. Хә-баталионк иҟаз, х-баталионкны иҟалеит. Нас дҟалоит Зураб Қәҭелиа командирс. Нурик Оҭырбеи Зураб Қәҭелиеи дара еибашьаҩцәа бзиақәан. Нурик Оҭырба «Аԥсны Афырхаҵа» ҳәа ахьӡ ихҵоуп.
Зураб Қәҭелиа иакәзар ааигәа иԥсҭазаара далҵит.
Ажәыларақәа ицоз зегьы рҟны ҳара ҳхы ааҳарԥшратә алшара ҳаман. Аха сгәаанагарала, ацәыӡқәа иҳауқәаз зыхҟьо ҳәа исыԥхьаӡоит аиҿкаара бзиа, насгьы иҳамамызт аибашьра азы аԥышәа бзиа ахьҳамамыз. Убри иахҟьаны иҭахоит ирацәаҩны ҳаҷкәынцәа, ахәра заузгьы иара убас ирацәаҩын. 1993 шықәса ииуль 3-4 рзтәи ажәылараангьы иҭахоит ирацәаҩны.
Зураб Шьаликәа-иԥа Оҭырба иеибашьратә биографиа атәы аҳәара даара ицәгьоуп. Даараӡа ибеиоуп иџьатә биографиагьы. Далгеит абжьаратә школ. Анаҩс арратә уалԥшьа ихигон Тулатәи аобласт аҟны, аҩнуҵҟатәи архәҭаҟны. 1991 шықәсазы далгеит Аԥснытәи аҳәын-ҭқарратә университет афизика-математикатә факультет. Аус иуан аамҭакала Аацытәи абжьаратә школ аҟны аматематика арҵаҩыс. Иара убас Зураб Оҭырба аус иуан Гәдоуҭатәи араионтә ҵара аҟәша аҟны аматематиказы аинспекторс. Иахьа Зураб иҭаацәеи дызҭахыуи иқәгәырӷьартә дыҟоуп. Ажәлар дырхагыланы рымаҵ иуеит, унеишь-уааишь ҳәа зарҳәо хаҵоуп.
Аха иҟоуп аҭаацәа ргәы рзырхьуа, уи Аԥсынразы акыр аџьабаа збахьаз, иҭакԥхықәратә ус шынаигӡоз
Гал иҭахаз иашьа Резо иоуп. Ааи, уи иахьа ицәыуадаҩуп иашьа ицәыӡра, уи иацу ахьаа даара иӷәӷәоуп, аха аԥсҭазаара ус ишоуп. Уи мардуанҵас иҟоуп, зны ухалоит, зны улбаауеит.
Ачадара агаражқәа рааигәара ицон аиҿахысра ӷәӷәа. Аӷа иқәӡаара шааиз дырны, иҳалаиҵон ахы ԥсаҟьаны ҳхырӷәӷәарҭақәа зегьы рахь. Март 16, 1993 шықәса. Зураб иоуит ахәра ӷәӷәа, иақәшәоит ихы. Азныказы дкаҳауеит, ицәыӡуеит ихдырра. Иҩызцәа далганы дыргоит Гәдоуҭатәи агоспиталь ахь. Уаҟа аҳақьымцәа раԥхьатәи ацхыраара ирҭоит, нас Шәачаҟа дыргоит. Уи еибашьратә фырхаҵаразы ианашьоуп «Агәымшәаразы» амедал. Иоуз ахәра иахҟьаны аҩбатәи агәыԥ аинвалид ҳәа аршаҳаҭга имоуп.
Сызҭаз аԥшәмацәа санынаскьаргоз ашҭа агәҭаны Зураб схы наидкыланы ҿаасҭит «аҭаца лоуп ари ашҭа иагу, иухьыз анаԥш-ааԥшышьа уханаршҭма», ҳәа. Саахыхәмарны исырдырит иан абырг шьҭа ҭацак дылирбар шаамҭаз. Аԥҳәысаагара сашьҭамызт, нас аибашьра ҟалеит. Аибашьра ашьҭахь аусура. Аԥҳәыс лыӡбахә саналацәажәа, Зураб ихы-иҿгьы аалашеит, даҽазны санааиуа ари ашҭаҿы «Радеда» ашәа рҳәеит ҳәа саҳар сҭахны ашҭа сынҭыҵит. Издыруада, сажәақәа игәы дырԥшааны ҭыԥҳа бзиак даалыхар. Нас усҟаноуп ари аҩнаҭа еиҭах ианазцәырҵуа ацәанырра бзиақәа. Ашҭеи аҩнаҭеи лашаразы изырлашо Анцәа динасыԥхааит ауаҩ ԥсыцқьа Зураб Оҭырба. Сцәаҳәақәа ирыԥхьо аҭыԥҳацәа аӡәыр шәыҟазар шәымԥшын, шәеиханы аҭел шәысзас, ақьаӷьариараз сыфраҭуп. Мҩамш.
Автор сҟынтә. Ааигәа адырра соуит Зураб Оҭырба иан Нелли Сҭеԥана-иԥҳа Кәачахьиа-Оҭырба лыдунеи шылԥсахыз. Аҭаацәара ргәырҩа рыцеиҩысшоит.
ОҬЫРБА ЗУРАБ
НАЗИР-ИԤА
Зураб Оҭырба абжьаратә ҵара имоуп. Еиуеиԥшым аҭыԥқәа рҟны аус иуан, хаҭала амашьынақәа рремонт ҟаиҵон. Х-ҩык ахәыҷқәа драбуп, ԥсыуа ҭаацәарак шынхо еиԥш дынхоит Зураб. Ақыҭараҿы имаҷым аус, урҭ аусқәа рҟны дарӷьажәҩаны дивагылоуп иԥшәма ԥҳәыс Лена Цыба. Зураби сареи ҳаицәажәара кьаҿын, уигьы аҳәара шыицәымӷыз ақьаад ианысҵеит.
Аацы сгәылацәа исарҳәоит аибашьра иалагеит ҳәа ажәабжь хлымӡаах. Сақәгәыӷуамызт ас иаалыр-ҟьаны ақырҭуа Аԥсны дақәлоит ҳәа. Сызгәык иаҳәон уи дшәаргәындоуп, илшо акгьы ыҟам ҳәа, егьи сгәы аҽеиҩнашон, анаџьалбеит ари ажәабжь иашазар ишьаарҵәырахоит, иҭахо рацәаҩхоит ҳәа уигьы сазхәыцуан.
Аацынтәи иаразнак Гәудоуҭатәи аштаб ахь ҳцоит, уаантәи ҳдәықәырҵоит Шыцкәараҟа Лиосик Цыгәба иахь. Абџьар, аџьаԥҳаны иуадаҩын аԥшаара. Еиҳараҩык аҷкәынцәа бџьардан. Нас аҷкәынцәа еимаҳдон ҳара-ҳара.
Гәымсҭатәи афронт аӷа цәҟьарҭас иман, лассы–лассы иҳалахысуан. Ҳауала акәзаргьы абомбақәа ҳаларыжьуан. Аснаиперцәа ракәзар ишәарҭан, ихысуан икылкааны.
Март жәохә–жәаф, актәи иультәи иманшәаламхаз ажәыларақәа срылахәын. Насгьы сентиабр жәохә рзы Учхоз аҭарцәра, уаантәи Аҟәа аҭарцәразы ажәылара. Сентиабр жәаф аҽны Учхоз ҭаҳарцәит. Нас ҳхықәкы Аҟәа аҭарцәра акәын. Аҷкәынцәа зегьы ибзианы рхы
аадырԥшуан, аӡәгьы дысзалхуам. Исгәалашәоит Нурик Оҭырба дыхәны Гәымсҭа ҳаӷацәа рҟны дыҟан. Асакасала даагоит, иаагара шыцәгьазгьы. Уи аибашьра ашьҭахь инапынҵақәа шынаигӡоз машәырла дҭахоит.
ОҬЫРБА ОҬАР
ЗАКАН-ИԤА
-Аибашьратә мҩа ҳанала-цәажәо наӡаӡа сгәаҿы иаанхоит ииультәи ажәылара. Избанзар, уи аҽны сашьа Хьымца дҭахоит. Ҳаҷкәынцәа ацхыраара рҭахын, «аӡы ирны ацҳа аҵаҟа иҟоуп, шәеиха» ҳәа рациала адырра ҳауит. Уара уашьа дыхәны дыҟан, агоспиталь ахь дыргеит ҳәа Мархолиа Руфик Таҷ-иԥа исаиҳәоит. Иара идыруан Хьымца дышҭахаз, аха саргьы сцар сҭахар ҳәа дшәаны исаимҳәеит. Уи аҽны уи иашьа Нурбеи (Пушкин) дҭахоит. Агоспиталь ахь Хьымца дыргеит ҳәа иаарылаҩит, ус Руфик изиҳәаз уахь сцар сыԥсы ҭаны сшыхнымҳәаз идыруан азоуп.
Сара ахԥатәи абаталион актәи абригада Гәымсҭатәи афронт аҟны акомандир ихаҭыԥуаҩыс сыҟан. Рациала Рыжик Оҭырба адырра ҟаиҵоит ацхыраараз. Уаҟа дырхәит Рушьа Оҭырба. Ахәцәа анҭаҳгоз, уи иԥсы цәгьала еиқәҳархоит. Сашьа Хьымца ицҭахоит Виталии Џьамали Базаа. Ҳаԥсцәа иаразнак иҳауртә изыҟамлеит, 24 мшы рышьҭахь аԥсцәа ҳарҭоит иҟаҵаз аиҿцәажәарақәа ирыбзоураны. Урҭ иудыруа иҟаӡамызт, рыхәдақәа ирхан рыжәлақәа зныз апатронақәа.
Афронт аҟны аԥхьа абџьарла ҳмаџьанан, нас ҳманшәалахоит, аҷкәынцәагьы асмена ҟарҵоит еиҭна-ҳԥсахлон 10-15 мшы.
Хьымца аҭаацәа дҳаиҵбын. Жәылара ҳцацыԥхьаӡа сгәы ҭынчымызт, сицәшәон. Ҳаб 2006 шықәсазы идунеи иԥсахит, иԥа дшигәырҩоз. Ҳан Ирина Аҩӡба-Оҭырба дтәанчаҩуп, лԥа иаамышьҭахь агәамбзиара лызцәырҵит.
Ҳаҳәшьа Еҭери дҭаацәароуп. Уи лыԥшәма Антон Ҭраԥшь Нхыҵ Кавказынтәи абџьар аазгоз дырԥыланы абџьар афронтахь ирзыишон. Уи ашьха атәы бзианы идыруан.
Аибашьра атема алацәажәара сцәыуадаҩуп, сеибашьызар сыдгьыл, схәшҭаара, сҭаацәа еиқәсырхеит. Уи зегьы иаҳуалын. Сашьҭам ахӡыргара.
23 шықәса инеиԥынкыланы амилициа аус азысухьеит Ареспубликатә Аҳәынҭавтоиспекциа аҟны. Исымоуп акапитан ичын. Сҭаацәароуп. Сыԥшәма Хышба Светеи сареи иҳахшеит ҩыџьа ахшара. Ҳаԥҳа Ҭамила аҭаацәара далалахьеит, Тимур иакәзар аргылара инапы алакыуп. Сара абизнес маҷ снапы алакыуп. Исанашьоуп Леон иорден.
ОҬЫРБА ХЬЫРБЕИ
КЫҶА–ИԤА
Ари арԥыс ицәыуадаҩуп аибашьра аҭоурых ах-цәажәара. Аха иага ус акәзаргьы ажәақәак сызҳәа анысҳәа, исеиҳәаз ақьаад ианысҵеит. Абар ҳаицәажәара.
Сеибашьуан Гәымсҭатәи афронт Зураб Ҷыҷка–иԥа Кәҭелиа игәыԥ аҟны.
Срылахәын март жәохә-жәаф рызтәи ииуль хԥа, ԥшьба, насгьы Аҟәа ахақәиҭтәразы ажәыларақәа. Арҭ ажәыларақәа раан иҳацәҭахақәаз рацәаҩуп, ҩынҩажәаҩык рҟынӡа инаӡон, ихәыз рацәан.
Ешыра Аладатәи ацҳа ҳақәсны уахь ақырҭқәа рахь ҳҭалеит. Уаҟа раԥхьа ихәны избаз Ҷыҷыкәа Анатоли-иԥа Мархолиа иоуп. Анаҩс дырхәит Адгур Смыр. Урҭ раамышьҭахь сыжәҩахыр ахы ақәшәоит. Ацхыраара сиҭоит Аҷандаратәи сҩыза Баҭал Лакербаиа. Медеҳәшьцәас иҳаман Мадина Дасаниа, Виолетта Матосиан. Раԥхьатәи ацхыраара ашьҭахь ҳдәықәырҵоит Гәудоуҭатәи агоспиталь ашҟа. Хар змамкәан иҟаз Гаграҟа иргон, саргьы уахь сыргоит, ахәцәа рацәаҩын азын. Сшеиӷьхаз еиԥш сҩызцәа рахь схынҳәуан.
Аԥсадгьыл аиқәырхара зегьы иаҳуалуп, уи еиҳау мчы ыҟаӡам.
Нас ари адгьыл, Аԥсуа идгьыл аҟны уаҳа ахааназы иҟамлааит аибашьра. Аԥсынра иқәыҩлааит ахәыҷы ччабжьы!
Хьырбеи Оҭырба дҭаацәараӡам. Дынхоит Аацы.
ОҬЫРБА ГАРРИ
МИЛТОН-ИԤА
-Аибашьра ҟалаанӡа акомерциа снапы алакын. Сынхон, сынҵуан аԥара акәзар сазрыцҳаны сыҟамызт. Сынхон Аҟәа. Гарик Ҳашыги сареи ҳшеицыз иҳаҳауеит Аԥсны аӷа дақәлеит ҳәа. Азнаказы ихаҳамҵеит, аха уи ргаман. Уи акәхеит, иаразнак сҩызцәеи сареи «Ацҳа ҟаԥшь» ашҟа ҳаауеит. Уаҟа дсықәшәоит Мушьни Хәарцкьиа, сицны сагьцоит. Аԥхьа агәыԥқәа ракәын иҟаз, нас март анҵәамҭазы абаталионқәа еиҿыркаауа иалагеит. Лодочнаиа станциа ҳәа иахьашьҭоу аиҿахысра ҟаҳҵоит. Аснаипер даҳшьуеит, иҩыза даҳхәуеит.
Август 14 аҽны ҳаиқәшәоит Дамеи Кәыҵниеи сареи. Август 17 инаркны Аладатәи Ешыра аҭабиақәа жны ҳарҭатәеит.
Алада Ешыра ацалафантә цех азааигәара ҳаизыргоит. Ҳаштаб ахьыҟаз аӷа цәҟьарҭас иман. Аӷа зеиуа хкы уҭахыу атехникеи абџьари рыла деиқәшәан, дҳалахысуан. Астадион азааигәара абааш (башня) гылан. Еиԥҟьарак шааҟалалак ҽыкәабара ҳәа аӡахьы ҳалбаауан.
Исгәалашәоит ацҳа аҵаҟа Бориа Ҭраԥшь аснариад дашьит, изшьапык ҿнахит. Иара убас изшьапык ҿнахит Ҭаниа ҷкәынак (ихьӡ сгәалашәом) игәгьы иақәшәоит, дыԥсит уаҟа. Даҽа Ҭаниа ҷкәынак аҭабиа дышҭатәаз ахаҳә иқәҳауеит, азныказы дыԥсыз џьаҳшьоит, аха деиқәхоит.
Мушьни Хәарцкьиа аштаб ахь ҳааишьҭит акомандир далаҳхырц. Гәымҭсатәи афронт актәи абригада аҩбатәи абаталион командирс дҟаҳҵоит Аполлон Шьынқәба.
Дырхәуеит зшьапыи згәыи иақәшәаз Русик Зарданиа. Ус аҳауахь ихалоит ақырҭуа иҳаирплан МИ24.
Сара сзанааҭ ала ибзианы издыруан аҳаирплан иахьеихстәыз аҭыԥ, уи аҭыԥ кылкааны сеихсуан.
Сара ажәыларақәа зегьы срылахәын аҳауа ала, уи сара сзаанаҭ ауп. Иара убас АН-24 аҳаирплан ала ҳауала ажәыларақәа рҟны рхы бзианы иаадырԥшуан Нодари Нури Гьерзмаақәа, Зурики Славики Ешбақәа, Анзор Сақаниа, Оҭар Кәыҵниа. Ҳара имҩаԥаагон абџьар, аџьаԥҳаны, аԥсцәеи, ахәцәеи. Иҭахоит ҳҩызцәа Родик Ҭарба, Леонид Ԥкьын. Игор Мозговои, Нодар Самсониа – аибашьра ашьҭахь рыдунеи рыԥсахит.
Аибашьраҿы иухамшҭыша иуԥыло ахҭысқәа рацәоуп. Исгәалашәоит, Тҟәарчалынтәи 5-8 шықәса зхыҵуаз ахәыҷқәа ааргоит. Нас ачақәа ганы ирысҭоит. Ирысҭаз ачақәа рнапаҿы ишыркыц иркын, ирфаӡомызт, избанзар урҭ ача рымфеижьҭеи акрааҵуан Тҟәарчал.
Аҩыза бзиа думазароуп аибашьраҿы. Ахымҩаԥгашьа бзианы издыруа дануқәшәо шәгәы еибарӷәӷәоит. Сурам Горзолиа, Олег Ҳалуашь, Сосо Ҳаџьымба, арҭ еснагь сааигәа иҟан. Смена-сменала аҷкәынцәа цон ҽыԥсахра аҩныҟа. Рҽыԥсахны нас еиҭах ихынҳәуан.
Иахьагьы сгәалашәараҿы дыҟоуп Анзор (Џьуџьу) Арусҭан-иԥа Оҭырба. Уи раб Арусҭан ихылҵқәаз х-ҩык аишьцәа Џьубеи, Џьуџьу, Баҭал еибашьуан.
Аибашьраҿы аишьцәа даара аџьабаа рбеит. Џьуџьу (Анзор) «Аԥсны Афырхаҵа» ҳәа ахьӡ даԥсахеит. Уи ашәара захьӡыз издыруамызт, еснагь хаха аӷа дижәлон. Гәымсҭатәи афронт иаҵанакуаз абаталионқәа зегьы рыфатә рзишон, анаҩс дааины иабџьар кны дааҳалагылон. Ҽнак аибашьцәа афатә рзигар акәын. Аҷкәын амашьына «НИВА» иақәтәаз дшәан дзымцеит, избанзар ахқәа акаԥсара иаҿын. «НИВА» иақәтәаз аҷкәын дылбаацаны ахқәа шиқәԥсоз афатә рызшаны деибгадызҩыда дхынҳәуеит иҩызцәа рахь Џьуџьу. Џьуџьу (Анзор) Оҭырба ифырхаҵарақәа ртәы аҳәара ус имариам.
Баҭал, аишьцәа реиҵбы иакәзар аибашьраҿы аӷа ихымца даҿагылан иашьцәа реиԥш Гәымсҭатәи афронт аҟны. Уи еснагь аԥхьа игылаз ҳҵеицәа дыруаӡәкуп. Урҭ аишьцәа Џьуџьу (Анзор) Џьубеи, Баҭал, рфырхаҵара краамҭа уаҩы ихашҭӡом.
Абас аҟароуп Гарри Оҭырбеи сареи иааркьаҿны ҳцәажәара шыҟаз. Уи иахьа иԥшәма ԥҳәыс Белла Воу-ԥҳаи иареи ирааӡоит х-ҩык ахшара, Мариа, Анна, Георги.
ОҬЫРБА ВИСТАН
ШЬАЛИКӘА-ИԤА
Вистан Оҭырба ихьӡ, аиаша шәасҳәап, уи аҽны адагьы исмаҳацызт, иагьааџьасшьеит. Вистангьы зегьы реиԥш аибашьра атема алацәажәара даара ицәыуадаҩын, аха иара ус егьа иҟазаргьы сызҵаарақәа рацәак имырдуцәакәан рҭак ҟаиҵеит, ианысҵеит ишиҳәаз ԥсахрак амҭакәан.
Салгеит Аацытәи абжьаратә школ. Анаҩс арратә уалԥшьа схызгон Буриатиа, Улан-Уде. Аус зуан Гәудоу-ҭатәи апассаџьыртә наплакы аҟны слесарс, нас машьынаныҟәцаҩыс. Анаҩс ақыҭаҟны срыцхраауан сҭаацәа.
Аибашьра ҳәарада ҳазԥшымызт, нхаҩык дшынхоз ҳанхон-ҳанҵуан, ҳгәы ҭынчын, ҳхы ҭынчын. Иалагеит аибашьра. Уи алагеит ҳәа шҳаҳаз еиԥшҵәҟьа Аацаа рыҷкәынцәа ҳҽеизаҳгеит ақыҭа агәҭа, нас Аҟәаҟа ҳҿынаҳхеит. Салалоит Лиосик Цыгәба напхгара зиҭоз агәыԥ. Аҷкәынцәа смена-сменала ҳҽаҳшон, уи ҳара ҳзы иманшәалан, избанзар ҽыԥсахра аҩнынӡа ҳнабжьыслар ҳалшон. Иҟан Роман Ласариа, Ҭамази, Генеи, Рамизи Аппбақәа, Даурии, Асҭамыри Агәмаақәа, Гарики, Баҭали, Васиеи Оҭраа. Ахәрақәа зегьы ирыман. Ахәра ӷәӷәа роуит Аппба Ҭамази, Коӷониа Ҭамази.
Хымз раҟара ҳаҟан Аладатәи Ешыра ахырхарҭаҟны, нас ҳхалоит Уаз абаа. Уаҟа жәохә-мшы ҳаҟан, уаантәи ҳаргоит Шубара. Уаҟа ҳҽазыҟаҳҵоит Шьроматәи ажәылара. Ахалшени аразвилка азааигәара итәан ҳаӷацәа, уи аԥхьа иаҳгар акәын. Шьроматәи ажәылараан
ҳаихшан хә-гәыԥкны. Шамиль Басаеви, Ибрагим Иаганови ргәыԥқәеи ҳареи ҳаидгыланы ҳаицдәықәлоит. Ҳрацәаҩын абџьар змамыз, ԥсеивгарас иҳамаз атрофеи бџьар акәын. БМП-қәа хԥа ҳаман. Ус ҳашцоз ҳгәы ҳҽанӡамкәа (арыцхәқәа сгәалашәаӡом), БМП-1 УРАЛ ала иааиуаз аӷацәеи ҳареи ҳаиҿаҳауеит. Еицыз аӡәык-ҩыџьак рыԥсы ргоит, егьырҭ зегьы уаҟа иҭаҳархоит. Амҩан ҳашнеиуаз «Нива» амашьынала иаҳԥылоит иаанхаз. Урҭгьы ҳрылгоит. Ҳаҷкәынцәагьы ирацәаҩны ахәрақәа роуит. Ҩажәаҩык рҟынӡа Каман иалсуа аӡы ҳаруеит. Аҳауахь ихалоит аҳаирпланқәа. 920 -тәи ахәыҳаракыраҿ дҭахоит Вова Маичаӡе. Иҭахоит иара убас Гарик Смыр, Баграт Кәыҵниа, Ҭамаз Аппба. Урҭ аибашьра иԥнашәахьан, еилххан, афырҭын иаҩызаз ҷкәыцәан.
Срылахәын Ахалшени, Гума, СухумГЕС, 920-тәи ахәыҳаракыра, Одышь, Ахбҩык, Шрома рҭарцәра.
Абриаҟароуп исеиҳәаз Вистан Оҭырба. Иахьа дынхоит Аацы ақыҭан, иҽрылаирхәуеит ақыҭа иадҳәалоу аусқәа зегьы.
ОҬЫРБА РУШЬА
ФАЗЛЫБЕИ-ИԤА
Диит Аацы ақыҭан. Иқыҭан иоуеит абжьаратә ҵара. Абжьаратә школ дшалгаз еиԥш Рушьа иԥхьоит арра. Иарратә уалԥшьа далганы Германиа, ақалақь Неурепин аҟнытә дхынҳәуеит Аԥсныҟа. Аусура далагоит Ачадара автосервис аҟны.
-Аибашьра ианалага Аҟәа сыҟан. Уҳәан–сҳәанла исаҳауеит аибашьра ишалагаз, нас аҳауахь ихалоит авертолиотқәа. Сҩызцәа срыцны сцоит Гәдоуҭатәи арратә комиссариат ашҟа. Уаҟа Цыгәба Лиосик еизигон аҷкәынцәа агәыԥ аиҿкааразы. Ԥыҭрак Лиосик иҟны сыҟан, нас Витали Смыр ишҟа сиасуеит. Ҳгәыԥқәа еихшан, Витали шә-ҩык рҟынӡа аибашьцәа иман.
Ҳаибашьцәа зегьы агәы зызҭаз арԥарцәан, ирыздыруамызт шьҭахьҟа ацара, урҭ зегьы хықәкыс ирымаз лассы Аԥсны аӷа иқәцара акәын.
Рушьа Оҭырба аибашьцәа зегьы реиԥш ицәымӷын аибашьра атема алацәажәара. Ешыра Аладатәи ахыр-харҭаҿы акәын сахьыҟаз аиҳарак. Ҳаҷкәынцәа зегьы даара аџьабаа рбеит, урҭ ирызку ажәа аҳәара цәгьоуп.
Ешыра, Гәымсҭа ацҳа азааигәара сырхәит ииуль мза ԥшьба, 1993 шықәсазы. Ахәцәа афронт ишалҳгоз гранатамиотла исеихсуеит. Ҭамаз Мархолиа дырхәит, уи дрыманы ишааиуаз, еиҭах аснариад аӷа иҳалаижьуеит Ҭамаз ӷәӷәала дахәит. Дшыргоз амҩан иԥсҭазаара далҵит. Пушкин Мархолиагьы уаҟа дыршьит. Ҳаибашьцәа «Смертники» ҳәа ицаз зегьы аӡәгьы дзымхынҳәӡеит, иҭахоит. Хьымца Оҭырба дыхәны дшааигоз Лазба ҷкәынак (ихьӡ сгәалашәом) дҭадырхоит ҳаӷацәа. Учхоз ақырҭқәа ибзианы рҭыԥқәа ҟаҵаны ирыман, уаҟа ҳаҷкәынцәа ирацәаҩны иҭадырхоит. Араҟа иҟан Бармышьаа, Абӷархықәаа, Лхаа ргәыԥқәагьы.
Рушьа Оҭырба аибашьраҿы иоуз ахәра араҟа изалыршахомызт ахәшәтәра азын Гәдоуҭатәи агоспиталь аҟны раԥхьатәи ацхыраара иҭаны аҳақьымцәа Москваҟа ддәықәрҵоит. Уаҟа акыраамҭа дыҟан. Избанзар ахәра ахьиоуз ихәда, ицәажәарҭа акәын. Акыраамҭатәи аҽыхәшәтәра иабзоураны Рушьа Аԥсны иҩызцәа рахь дхынҳәуеит, ицәажәара шьақәгыланы. Ҭамаз Аппба дҭахоит, Нурик Оҭырба амҩатә машәыр иахҟьаны аибашьра ашьҭахь дҭахоит, Зураб Қәҭелиагьы аибашьраҿы имаз ахәрақәа ирыхҟьаны ааигәа идунеи иԥсахуеит. Нурик Оҭырба дҭаацәаран, ҩыџьа ахшара иман. Лаб данҭаха ашьҭахь иԥҳацәа руаӡәк дычмазаҩханы дыԥсит. Егьи Мадина иахьа лаб ихьӡ даԥсахеит, Аԥснытәи аҳәынҭқарратә университет аҟны аҵара лҵоит. Иҳавыршьаауан иреиӷьқәаз ҳҩызцәа, урҭ рыԥсы ҳацзаауеит, еснагь. Иҟанаҵ аԥсуара иҟазаауеит урҭ ргәалашәара.
Рушьа Оҭырба дҭаацәароуп. Димоуп аԥа Сама.
ПАРТАНАӠЕ ЏЬОН
КОЦИА-ИԤА
Исыцыз сымҩаԥгаҩи сареи ашҭа ҳахьынҭалаз деилҟьа-еилӷәыцәӡа даҳԥылеит аҩнаҭа аԥшәмаԥҳәыс. «Бзиала шәаабеит, шәаҳзаазгазеи» лҳәеит. «Џьон дыҟоума анаҳҳәа, «уигьы уажәы дмааиуеи» ҳәа аҭак ааҟаҵан, иаразнак астол архиара далагеит. Ус иара аԥшәмагьы дааҳахҭыгәлеит. Ҳазнеиз аус анеилылкаа иаразнак иҿаԥшылара иснарбеит ишигәамԥхаз, ицәуадаҩын аибашьра атема алацәажәара. Ҳаицәажәара анысҵоит иааркьаҿны.
-Аибашьраҿы сара иҟасҵаз, изуз ҳәа алацәажәара сцәымӷәуп. Насгьы аибашьра нҵәеижьҭеи шаҟа аамҭа цахьоузеи, аха ажурналистцәа срацәажәаӡомызт. Бара Аҟәантәи бааит, бара боуп уи раԥхьаӡагьы изысҳәо, ҿааиҭит.
-Аацы сҩызцәеи сареи аҟәараҿы ҳантәаз жәабжьны иааҳалҩуеит ақырҭуа Аԥсны дақәлеит ҳәа. Нас Аԥсны Ахада ааԥхьара ҟаиҵоит изылшо абџьар шьҭырхырц. Иаразнак ҳаихоит Гәдоуҭаҟа, уаҟа Акультура ахан азааигәара аҷкәынцәа аизара иалагоит. Бамборатәи архәҭаҿы абџьар гәаҟрала иаҳгеит, уи Алик Мархолиеи сареи аԥхьа еимаҳдон. Ҳнапаҿы иҟаз абџьар шмаҷызгьы, Аладатәи Ешыра афронт ахь ҳцеит. Уаҟа ҳаибадыруеит Ешыраа рыҷкәынцәеи ҳареи. Аԥхьа аԥышәа ҳамаӡамызт, насгьы хәыҷык ҳаидыслазар иааиқәтәап ҟаҳҵеит. Нас атехника ӷәӷәа ҳадаҳгалоит. Аибашьра лассы ишеилымгоз еилаҳкааит, есааира арыцҳарақәа ҳбо ҳалагеит. Ус дҳауеит раԥхьатәи алԥсаагьы, уи Борис Ҭраԥшь иакәын.
Аминамиотла иҳалахысуан икылкааны, ухы ахьыуго ыҟамкәан иҟалеит, аӷа ҳҭыԥқәа кылкааны дхысуан. Арра ҳахьыҟаз абџьарқәа збахьан, сацәшәаӡомызт, знык абџьар снапаҟны ианыҟала иҟасҵоз сымдыруази.
Аибашьра аԥхьатәи амшқәа рзы напылаҟаҵара арԥжәагақәа ҟаҳҵон, афҭилқәа аҭаны ҳахьтәақәоз ишьҭаҵаны иҳаман, насгьы џьара иуго иҟамызт ишәарҭан.
Ҳахьтәаз аҭыԥгьы даара ишәарҭан. Аӷа дахьтәоу гәаҭаны, нас ишьҭахьла ҳизнеиует. Зныкгьы ҳахьыҟаз журналисткгьы дсымбеит, избанзар ишәарҭан, аӷа ҳкылкааны ҳиман. Ҳбаталион иалан Аацаа рыдагьы абӷархықәаа, аҷандараа рыҷкәынцәа.
Уахи-ҽни еиԥшьны абна ҳалан абнауаа реиԥш, иара амҩақәагьы цқьа иҳаздыруамызт. Лиова Аҩӡба иакәын ҳзықәгәыӷуаз, избанзар уи дышьхауаҩын. Ашьха атәы идыруан, амҩақәа ҳирбон, ҳахьтәазгьы иҩны азааигәара акәын.
Шьроматәи раԥхьатәи ажәылараан аацаа ҳадагьы ақыҭақәа рацәаҩны иҳацын, иара убас Шамиль Басаевгьы икоманда ҳалан. Дҵас иҳамаз аӷа итехника ахьыҟаз агәаҭара акәын. Ари аус хьанҭан, ҳазхнымҳәыргьы алшон. Донецктәи урыск хатәгәаԥхарала иааз дсыцын. Уи Шрома анахыс дысцәыӡуеит.
Афатә-ажәтә згәалашәодаз, абна ҳшылаз аҭыԥқәа гәаҭаны ҳаԥсы ҳаманы ҳаауан.
Шьрома ҳаӷацәа аиҿахысра ӷәӷәа ҟарҵеит. Убри аҩыза аҭыԥ азылхны итәан, аҭыԥқәа зегьы убон. Избанзар аҵлақәа зегьы дружбала иԥҟаны икарыжьуеит, рыкәша-мыкәша дрыцқьоит, инеиуа дырбарц. Аӷа дааҟәымҵӡакәан ҳауала амца ҳажәиҵеит. Шьрома аиҿахысрақәа ахьцоз ахәра соуит сыжәҩахыр аҟны, ацхыраара ҳауртә изыҟамлеит, ишәарҭан, зхы иахәаз дцеит, егьи даанхон. Сшьапқәа еибган, насгьы сара аспорт
сазҟазан, убригьы сыхәазар ҟалап. Арахь сыхәра зегьы шьашәыла иҭәхьан. Иҟан Анзор Оҭырба, Ҭамаз Коӷониа, даҽа исзымдыруаз ҷкәынцәақәак. Урҭ «атиагач» ҳақәыжьны Афон ҳааргоит, нас Гәдоуҭатәи агоспиталь ашҟа ҳдәықәырҵоит. Уаҟа Урыстәылантәи иааны иҟаз урыс ҳақьымк аоперациа сзыҟаиҵеит. Уи аҳақьым иҭабуп ҳәа иасҳәартә аҭагылазаашьа смоуит. Хәыҷык сгәабзиара анеиӷьха сҩызцәа рахь сцоит.
Абас иаарҟьаҿны дсызрылацәажәеит Џьон аибашь-рантәи хҭысқәак.
Џьон Партанаӡе Леон иорден ианашьаразы ашәҟәы алагалоуп, аха иахьагьы ус иаанхеит ақьаад аҟны. «Сара сзеибашьыз сыԥсадгьыл азы ауп», иҳәоит Џьон. Ааи, иара ус акәзаргьы ицәгьамызт ари аус иазыхынҳәызар.
Аԥсадгьыл абзиабаҩ Џьон Партанаӡе Гәдоуҭатәи аспортшкол аҿы ахәыҷқәа азыҟаиҵоит. Зхы иақәиҭу ақәԥаразы «СССР аспорт азҟаза» ҳәа ахьӡ ихҵоуп. Имоуп ихатәы спортзал. Иахьа уа аремонт усурақәа мҩаԥысуеит. Иара убас Аацытәи абжьаратә школ аҟны ахәыҷқәа аспорт иазыҟаиҵоит.
Лениградтәи абаҩрҵәыратә институт аҟны аҵара иҵон. Аибашьра аницрас иԥсҭазаара даҽакала иҟалеит.
Ишысҳәахьоу еиԥш, Партанаӡеиаа рҭаацәара ашҭа ҳанҭалоз бзиала шәаабеит ҳәа иаҳԥылаз, милаҭла абаза жәлар иртәу Харцызова Светлана Асқьирбеи-иԥҳа лоуп. Уи лҩыза Зулиа (Баҭал Ԥачалиа) иԥшәма ԥҳәыс ҭацаҩызара длыцын. Аҵара еицырҵон атеатр усзуҩы изанааҭ ила. «Баҭал, ԥсыуаҵас аҭацаҩыза дыҟамкәа ҳцар ԥхашьароуп ҳәа хәдықәҵас иҟаҵаны сааигеит. Адырҩаҽны «ҳҭацаҩыза аԥсуа ҵасла апату лықәҳаҵароуп» рҳәеит. Аҩныҟа ацаразы абилеҭқәагьы аасхәахьан. «Ари аишәачыс астол аҟны дыҟан Пар-танаӡе Џьонгьы, уи сареи ҳаибадыруеит. Уи акәхеит сымҵаирсуеит. Абас ала ҳаԥсҭазаара еилаҳҵоит наӡаӡа»,
илгәалалыршәоит Светлана, Џьон иԥшәмаԥҳәыс, аԥсышәала аҷҷаҳәа дсацәажәо. Ииашаны Џьон Партанаӡе алатареиатә билеҭ дыхәмарит. Ус еиԥш анасыԥ зегьы ирыцааиӡом, Џьони Светланеи иахьа насыԥ змоу ҭаацәароуп. Ирааӡоит ԥшь-ҩык ахшара. Аминеи, Сабинеи, Асҭани Аацытәи абжьаратә школ аҟны аҵара рҵоит. Данаҭ макьана дхәыҷуп, уи ҳахьтәаз ибызшәала дҷырҷыруа дҳацәажәон.
Џьон Партанаӡеи Светлана Харцызовеи реиԥш аԥсуа ҭаацәарақәа рҿы рышҭа иқәҩлааит ахәыҷы ччабжьқәа.
ԤАНДАРИА ЏЬУМА
ВЛАДИМИР-ИԤА
-Аибашьра ианалага ашықәсан сара Аԥснытәи аҳәынҭқарратә университет абиологиеи агеографиеи рфакультет салгеит. Ҳшалгаз ала ахәылԥазгьы ҳахьымӡеит амҩаԥгара.
Август 14 аҽны ҳара аҷкәын-цәа ашьапылампыл асразы Гәдоуҭатәи акоманда «Риҵеи» Очамчыратәи ахәмарцәеи ҳаицыхәмарраны ҳаҟан. Автобус ҳҭатәахьан ус иҳарҳәоит аибашьра иалагеит ҳәа. Нас зегьы иааура ҳзымдыруа ҳаақәхоит. Есааира аҷкәынцәа рхыԥхьаӡара иацло иалагеит. Абџьар шәырҭоит рҳәан ҳааԥшны ҳаатәеит. Хымш рышьҭахь абџьар ԥсахуа, аӡәы аҩныҟа данцоз даҽаӡәы. Сара хаҭала Шьроматәи ажәылараан абџьар «атрофеи» згоит.
Сара Аԥсны Афырхаҵа Лиосик Цыгәба еиҿикааз ашьха хысратә рота аԥшыхәратә гәыԥ аҟны сыҟан. Аԥхьа ҳмаҷын, аха нас ҳрота аҽарҭбаауан, аҽеиҵнахуан. Ҳара иҳацын Аацаа рыдагьы Блабырхәаа, Мгәыӡырхәаа уҳәа ирацәаҩны ақыҭақәа рҟнытә. Дҳацын иара убас Милтон Барцыцгьы.
Ҳара ҳаԥшыхәратә гәыԥ хылаԥшра азиуан Даур Цыгәба. Нас иҳацлоит «Анҭица» агәыԥгьы. Комиссарс дыҟан Анатоли, «Талиаха» ҳәа ахьӡ ҷыда змаз Анқәабк. Талиаха аибашьра ашьҭахь ақырҭқәа иҟарҵоз адиверсиатә қәылараан иԥыржәаз амашьына аҟны дҭахоит. Уаҟа дрыцын Нодик Силагаагьы. Нодик аибашьраҿы ӷәӷәала дырхәит, аха иԥсы нхоит.
Аибашьраҿы зегьы гәаларшәагақәоуп, аха сара сгәалашәараҿы иаанхо хҭысуп СухумГЕС аҟны агенерал иҩызцәеи иареи рыҭҟәара. Уи ихы ҳаиҭартә еиԥш ҳаҷкәынцәа даараӡа рхы бзианы иаадырԥшит. Урҭ иреиуоуп Асҭамыр (Пулиа) Цыгәба, Канбеи Базба, Беслан Цыгәба уҳәа ирацәаҩны зегьы рыхьӡқәа сгәалашәом. Дара ахьтәаз раԥхьала ҳанзымнеи, рышьҭахьала ацаҟьа ҳаҿысны ҳахықәшаны ҳнеиуеит. Нас ҳанырзааигәаха ирылаҳҵоит абџьар хкыс иҳамаз зегьы. Уаҟа ақырҭқәа ҩыџьа ҳшьуеит, ҩыџьа ҳхәит, иаанхаз иҩны аподвал ицәыҵалоит. Ус ҳгәеиҭоит ақырҭуа пулемиотчик, даара аиҿахысра ӷәӷәа ҟалоит, иаргьы даҳшьуеит. Агенерал Зураб Мамулашвили сара соуп иаршаҳаҭга имызхыз, иара аподвал аҟынтә аԥхьа иааиз иоуп. Уи дицәшәон ицыз иԥа 14-15 шықәса раҟара зхыҵуаз. Нас Гәдоуҭа аштаб ахь иаҳгеит, аб даҳгарц ҳаналага, ахәыҷгьы имукәан дцоит. Нас аҷкәынцәа ацхыраара ҳарҭоит, иара уаҟа даҳшьит СухумГЕС аиҳабгьы. Данаҳшь иԥҳәыс дыҩны дааиуеит саргьы сышәшьы ҳәа. Уи х-ҩык лхәыҷқәеи лареи абнара илан. Ҳалкьысӡом, аштаб ахь драҳҭоит. Ари аоперациа аҿы Ҭенгиз сашьа ихы бзианы иааирԥшуеит, ҩыџьа ақырҭуа афицерцәа ҭаирхоит. Дара бџьарла ибзианы еибыҭан. Лиосик Цыгәба ԥшыхәра ҳанцоз адагьы еснагь хылаԥшра ҳзиуан, ҳаԥхьа дгылан. ԥшыхәра ҳцаны ҳанаалак, ҳара иҟаҳҵоз аинформациала ажәылара асхема ҟарҵон. Лиосик Цыгәба хшыҩла иҟаиҵоз аусурала ҳбаталион имаҷны ацәыӡ аиуит.
Зны-зынла ԥшыхәра иҳаццалон Адик Оҭырба иҩызцәеи иареи. Аппба Ҭамаз данҭахоз, Рома Ласариа ӷәӷәала ахәра иоуит.Ҭамаз шьҭахьҟа издырӡомызт, еснагь ԥхьаҟа деихон. Уи ишидыруаз аӷа ихы даҿалон.
Кәыҵниа Баграт иакәзаргьы, уамак ала дшан. Хаҵаҵас акәын ихы шымҩаԥигоз. Ҳаштәоу ашьшьыҳәа дҩагыланы ихала ԥшыхәра дцон. Аӷацәа дышьны дыԥхаӡа дшыҟаз дҳарҭоит. Аибашьраҿы уара иутәу аӡәы дуцзар еиҳа угәы еибарӷәӷәоит. Ганкахьала исҭахын сашьа дахьсыцыз, сгәы ирхаҵон, даҽа ганкахьала сихӡыӡаауан Ҭенгиз. Иара деиҵбын, нцәахәҵас сихәаԥшуан. Аибашьра дуӡӡа ихганы ас иаалырҟьаны залымдаррыла ачарҳәаҩцәа рнапы ҟьашьқәа рыла дахьҭахаз сгәы иалоуп, сдақәа сылԥсаауеит. Ҭенгиз Аԥсны Ахада Алеқсандр Анқәаб иҭархаразы иқәлаз рнапы ҟьашьқәа дҭадырхоит.
Ҽнак ақырҭқәа ртанк бжьысны иахьгылаз ибоит Вова Маичаӡе. Уи атехника бзиа ибон, ԥшыхәра дахьыҟаз иибаз иагу гәеиҭарц диманы дцоит Асҭамыр Аҩӡба. Иахьнеиз ақырҭуа снаипер Вова Маичаӡе дишьуеит, Асҭамыр дихәуеит.
Саб Вова (Дрота) дышбыргызгьы иԥацәа дҳавагылар иҭаххеит, аҩны дзымтәеит. Аҭабиақәа ижуан, ажәыла-рақәа раан амҩақәа ахьыркуаз тракторла ирыцқьон. Исгәалашәоит ақырҭқәа амҩа ркырц ацҳа иқәдыргылаз ртанк тракторла икаижьуеит.
Џьума Ԥандариа иахьа ихатәы џьабаала дынхоит, уи иаб игәараҭа ахьӡи ахьымӡӷи закәу дырны иҽаҵаирхом. Иашьа Ҭенгиз ихәыҷқәа рааӡараҿы илшо зегьы ҟаиҵоит. Урҭ зегьы рҿы дырӷьажәҩаны дивагылоуп иԥшәма ԥҳәыс Мадина Шьоууа-ԥҳа. Ирааӡоит ҩыџьа аԥацәа Амрати Баграти.
ԤАНДАРИА ВЛАДИМИР
(ДРОТА) КЬЫМЧА-ИԤА
Ари ауаҩ иқәра абжа еиҩишахьан аибашьра ианалагоз. Сара сбыргыуп ҳәа дымтәакәан деихоит Аацаа рыҷкәынцәа ахьыҟаз Гәымсҭаҟа. Абар уи ииҳәо.
Витали Смыр ибаталион ашҟа сцеит аԥхьатәи амшқәа рзы. Сара рацәак сылымшаргьы, џьара аӡә дырхәыргьы далызгап сыӡбеит. Ус автомат кны ахы саҿагылартә исылшомызт. Исылшоз Гәымсҭа ҳаруаа ахьтәақәаз рҭыԥқәа рыҟны тракторла аҭабиақәа жны ҳсолдаҭ дсырманшәалон. Аибашьра иалагаанӡагьы сқыҭан атрактор сақәтәан...
Аԥхьаҩцәа ишәсырдырыр сҭахуп Владимир Кьымча-иԥа ақыҭа иџьабаа ӷәӷәаны ишаду. Иахьа аҩнаҭа агәырҩа ду шамоугьы игәы камыжькәа дшыхандеиуа. Аҩнаҭа иамоу агәырҩа сазааҭгыларц сҭахуп даҽа цәаҳәақәак рҿы иҷыдоу аматериал аҟны.
Гәымсҭа «хозрота» ҳәа иҟан, еиҳабысьы даман Толик Голанӡиа. Уаҟа акәын дахьыҟаз зыӡбахә ҳамоу Владимир Кьымча-иԥа Ԥандариагьы. Иазгәаҭатәуп Владимир Кьымча-иԥа иеиԥш аибашьра ахы ишаҿагылаз Лиосик Цыәба ибаталион аҿы ҩыџьа иԥацәа Џьумеи Ҭенгизи.
Аибашьра анеилгагьы Владимир Ԥандариа тракторла амҩақәа рыцқьо ҳаибашьцәа раԥхьа дгылан. Ианашьоуп «Агәымшәаразы» амедал.
ԤАНДАРИА ҬЕМЫР
ВЛАДИМИР-ИԤА
-1985 шықәса инаркны иахьа уажәраанӡа аус зуеит «Сухумприбор» аҟны. Аибашьра хымш шагыз ԥсшьара ҳасабла Аацыҟа сцаны сыҟан. Нас сыгәқәа хәыҷык иҽеимызт азын Гәдоуҭатәи ахәшәтәырҭаҿы сышьҭан. Август 14, 1992 шықәса. Уи аҽны ибзианы исгәалашәоит, хәашан. Телехәаԥшрала Владислав Арӡынба дықәгыланы иҳәеит аибашьра ишалагаз, Аԥсны аҵеицәа ԥхьаҟа дышрыԥхьоз. Уи акәхеит схьаақәагьы иаразнак иахьцаз сымбеит. Аацыҟа сцоит, уаантәи Гәдоуҭатәи аштаб ахь. Ус Абӷархықә ашкол аҟны ҳаизгара иалагеит қыҭацыԥхьаӡа. Лиосик Цыгәба агәыԥ аизгара даналага уахь сиасуеит.
Гәымсҭа аԥшаҳәаҿы аӡы амшын иахьалало сменала ҳтәан аҷкәынцәа. Сентиабр мзазы Зурик Хәарцкьиа аԥшыхәратә диверсиатә гәыԥ аиҿкаара данаалага аҟәараҿы итәаз Ҭамаз Аппбеи, Адгәыр Абыхәбеи, сареи, Зурик Хәарцкьиа иахь ҳцоит.
Аҩадатәи Ешыратәи адачақәа ҳәа иахьашьҭоу ҳтәан. 40-ҩык раҟара ҳгәыԥ ҳхыԥхьаӡарала инаӡон. Уаҟа ҳшыҟаз Гагра ажәылара ианалага ҳгәыԥ уахь ирышьҭит. Усҟан акоманда ҳазҭоз Зурик Хәарцкьиа иакәын. Колхида аҩхаа аҟны Зурик Хәарцкьиа ишьапы ӷәӷәала ахәра аиуеит, Ҭамаз Аппба иакәзар ишьапи игәи ахәра роуеит. Зурик Хәарцкьиа данырхә ашьҭахь напхгара ҳаиҭон Лаша Ҷкадуа. Уаҟа иршьызи ирхәызи рацәаҩхеит. Нас асанаториа «Украина» аԥхьара ҳақәшәоит. Мамзышьхантәи
Холоднаиа речка ҳкылсыр акәын. Ауха шаанӡа амҩа ҳақәын. Иҳацын Шамиль Басаев игәыԥгьы. Ус аҳәааҟынӡа ҳнеиуеит, аԥсуа бираҟгьы ишәыр-шәыруа инахадыргылоит. Сальме ала ақырҭқәа цеит рҳәан ҳрышьҭаланы ҳцоит.
Адырҩаҽны Лаша Ҷкадуа Ешыраҟа ҳирхынҳәуеит. Аҩадатәи Ешыра аресторан аҟны, аштаб аҿы ҳаиқәшәоит. Уаантәи Гәымсҭа ихықәгылоу асалафантә цех ахь ҳаргоит.
Ноиабртәи Шьроматәи ажәылараан Лиосик Цыгәба иротеи ҳареи ҳаицын. Ажәылара хыбгалеит, ҳашьҭахьҟа ҳхынҳәит. Ари ажәылара ашьҭахь ҳгәыԥи Афонаа ргәыԥи Ачадара «зеркало» ҳәа иахьашьҭоу аҭыԥ аҿы уахынла ацҳа ҳақәсуеит, амҩа аҳаркыр акәын, аха ҳдыргьежьуеит. Ус, ацҳа ҳшықәсуаз иҳаихсуеит ақырҭцәа агранатамиот ала, уи амшала Лаша Ҷкадуа изшьапык ицәыӡуеит.
Иахьагьы сгәалашәараҿы иаанхоит Гарри Смыр иҭахашьа. Уи снапаҿы иԥсы ихихуеит. Даара иеилҟьаз, заԥхьаҟа ихәыцуаз ҷкәынан. Иахьагьы ҳанаатәо даҳгәалаҳаршәоит.
Шықәсык инацны ицоз аибашьра ажәыларақәа зегьы еиҿырԥшны иахьа санахәаԥшуа, Гагра аҭарцәра еиҳа имариан ҳәа азысыԥхьаӡоит. Насгьы ҳара уи раԥхьатәи ҳиааира акәын. Иара Аԥсны азыҳәангьы уи аҵакы аман.
Иахьагьы сгәалашәараҿы дыҟоуп хабарда ибжьаӡыз Роман Цыгәба. Дласын, дқәыԥшын. Иани иаби унапы дануп ҳәа сарҳәеит. Сылаԥш, ихын аха дысзымыхьчеит. Уахи ҽни ҳаицын. Роман даныӡ ашьҭахь уи ихаҭарнакыс, ҷкәынс сҟарҵоит.
Аҩадатәи Кьалашәыр ала албаара ҳшаҿыз Аҟәа ахы иақәиҭуп ҳәа ажәабжь ҳаҳаит. Уи ажәабжь ҳаргәырӷьеит. Нас ҳаӷацәа Маҷара ала, Шәантәылаҟа ацара иалагеит, шәыркьымсын ҳәа ҳарҳәеит.
Аибашьра ашьҭахь «Сухумприбор» аус зуаз аԥсуаа зегьы агәыԥ еиҿаҳкааит, еиҳабысгьы дҳаман Вили Бганба,
ихаҭыԥуаҩыс сара. Аԥсны аурысқәа аларгалаанӡа Гал аҳәаа ҳахьчон.
Иахьа аус зуеит аибашьра ҟалаанӡа аус ахьызуаз «Сухумприбор» машьынаныҟәцаҩыс. Сыԥшәма Виолетта Лагәылаа-ԥҳа афирма «Миг» аҟны аус луеит. Ҳахшара Аинари Миленеи Аҟәатәи 4-тәи абжьаратә школ аҟны аҵара рҵоит. Уаҳа Аԥсынра еибашьра ҟамлааит. Ҳара иаҳбаз ҳахшара ирымбааит. Еснагь ҳадгьыл иқәԥхалааит алашара!
ԤАЧАЛИА АЛЫҚЬСА
БИРАМ-ИԤА
-Аибашьра иалагаанӡагьы Аҟәа сҭаацәеи сареи ҳанхон. Аус зуан Аҟәатәи агазтә аппаратура аҟны. Ус ақалақь аҟны сшыҟаз исаҳауеит ақырҭуа Аԥсны дақәлеит, атанкқәагьы Очамчыра ақалақь иалалахьеит ҳәа. Уи акәхеит, сҭаацәа сыманы Аацыҟа сцеит. Сҭаацәа уаҟа иааныжьны сцоит «Золотои берег» абатальон аиҿкара иалагеит ҳәа ахьсаҳаз. Уаҟа сахьнеиз ақыҭақәа рҟнытә аҷкәынцәа аизара иаҿын, ҳхыԥхьаӡарагьы 350-ҩык рҟынӡагьы инаӡеит. Абатальон еиҿызкааз Валикәа Багаҭелиа иакәын азын, иара иакәын хадарагьы ҳзызуаз. Аҷкәынцәа зегьы ҳааизганы Приморское «Геолог» ҳәа иахьашьҭоу ҳааргоит, уаҟа аштаб ҳаман.
«Геолог» мызкы иазынаԥшуа ҳаҟан. Иҳахьчон Гәымсҭа ацҳа инаркны амшын аҿықәанӡа, уи акәша-мыкәшеи. Ҳгәыԥ аҟны ақәыԥшцәа рацәаҩын, ус сара сеиԥш зықәрахь иҟаз маҷын. Азныказы Валикәа Багаҭелиа симышьҭырц далагеит убыргуп ҳәа, аха сара иасҳәеит аҩны сышзымтәоз ақәыԥшцәа ахаацәа зыҟәныз аибашьра адәы иқәҵаны. Нас уаҳа акгьы сеимҳәеит.
Ешыра мызкы ҳтәан, нас Золотои берегҟа ҳааргоит ҩымшҟа шәыԥсы шьаны шәҽааиҭашәкып ҳәа. Аҷкәынцәа смена-сменала ҳусқәа наҳагӡон. Абџьар акәзар аԥхьа ҳмаџьанан, нас ажәыларақәа раан аӷа ицәаҳгоз ҳхы иаҳархәон.
Камани Шромеи рыбжьара ҳҭыԥ ҟаҵаны иҳаман. Уаҟа дынхон Ануа зыжәлаз хаҵак. Уи иԥшәма ԥҳәыс дагыруан, ауахәама аҟны аус луан.
Двуречие ҳәа иахьашьҭоу ҽнак гәыԥҩык аҷкәынцәа срыцны ҳашнеиуаз бџьарла еибыҭаны иҟаз шәаныуак дсықәшәоит. Зегьы деицгәаҳҭаанӡа аҭырасра ыҟан, абна дылаланы дыҩны ддәықәлеит. Азнаказы аҭырасра аҵысра ианалага аҳәақәа абна илаз џьысшьеит. Уи аума дсеихсырцгьы далагеит. Нас, иусқәа шҽеимыз аниба, инапы шьҭихуеит. Сара хаҭала Аҩӡба Васиа дсыцны ашәануа дҳаманы Гәдоуҭа аштаб ахь дганы драҳҭоит. Имаз абџьари агранатақәеи имаҳхуеит, нас Ахалшениҟа ҳаауеит.
Аҟәа агаразы хә-баталионк Ешыра адачақәа рҟны ҳаизыргоит. Уаҟа инеиуеит Владислав Арӡынба, Альберт Тополиан, Сократ Џьынџьолиа. Владислав Арӡынба сшибаз еиԥш сџьеишьеит сықәра ахьмаҷмыз азы. «Саргьы шәаԥхьа сгыланы сцоит», иҳәеит. Ҳара ус иҳамуит. Иахьагьы исгәалашәоит уи иажәақәа: «Зегь акоуп аиааира ҳара иаҳгоит, уи ус шакәу агәра ганы сыҟоуп» ҳәа. Ака Арӡынба ибатальон иманы даҽа мҩак ала дцоит. Абатальонқәа ҳҽаҳшоит. Исгәалашәоит ҳабџьари ҳтехникеи ҳаманы ҳдәықәлоит Шромантәи Аҟәаҟәа. Ауахәама аҟны ҳашнеиуаз БМП деихсны иҭаирхоит Џьамбул Рауф-иԥа Џьопуа. Уаҟа иҭатәазгьы иҩны иандәықәла уаҟа иҭаҳархоит. Аӷа ҳара ҳтанкгьы ҭаирхоит. Иахьагьы уи Шьрома иқәгылоуп.
Шьрома ауахәама азааигәара гәыԥҩык ҳаӷацәа ҳбоит. Урҭ ашәанцәан, аха аԥсшәа бзианы ирҳәон. Ҳжьаны дара рахь ҳаргарц иаҿын. Рациала иҳацәажәон. Ауахәама азааигәара анышәынҭрақәа ыҟан, ауха уаҟа аԥхьара ҳақәшәеит. Валикәа Багаҭелиа данырхә ашьҭахь, Фата Дбар напхгара ҳаиҭон. Уи ҳгәы ҳҽаниҵеит аҩнқәа ҳрыҩнамларц, избанзар аҩнқәа ирыҩнатәазар алшон аӷацәа.
Аибашьраҿы аԥышәа хымԥада иаҭахыуп, насгьы аҽыхьчара цәгьам. Ҳаҷкәынцәа рҽырхьчаӡомызт, ахаха
аӷа ижәларц иалагон. Урҭ гәҭакыс ирымаз лассы Аԥсны аҭарцәра акәын. Шаҟаҩы уи амшала иҳацәҭахазеи.
Шьроматәи ажәылараан сшьапы ахәра аиуеит. Сҩызцәа Гәдоуҭатәи агоспиталь ахь сыргоит. Уаҟа сыхәра ҩыџьа аҳақьымцәа Урыстәылантәи иааз аоперациа сзыҟарҵоит. Медеҳәшьас иҳамаз Инга Габниа-ԥҳа дсыцын. Лассы схынҳәуеит сҩызцәа рахь.
Цугуровка ҳанхалоз Бзыԥҭатәи Ладариак аӡы даҳцәагоит. Иаб Лиова ихьӡын уигьы уаҟа дҳацын. Москва аҵара иҵон, иахьагьы сгәы далоуп уи аҷкәын.
Аҟәатәи алицеи-интернат ала албаара ҳаҿын. Ус ажәабжь ҳаҳауеит Аҟәа ҭадырцәит ҳәа. Уи ҳара ҳзын гәырӷьаран. Ус ҳара иаҳԥылоит аерманцәа рбатальон, нас ҳалбаауеит уажәы Арӡынба ихьӡ зхыу амҩаду ашҟа. Уаҟагьы зҽыҵәахны иҟаз ҳаӷацәагьы ԥыҭҩык ҭаҳархоит. Нас ҳамҩа хан Егрыҟа. Уаҟа ҳахьнеиз ҳаҷкәынцәа аԥсуа бираҟ шәыршәыруа икнарҳахьан.
ԤАЧАЛИА РУФЕҬ
ШЬРЫФ-ИԤА
Макьаназы шьыжьуп. Амш каххаа иԥхоит, ашоура ззымыч-ҳауазгьы ашәшьырақәа рхы ныҵак-ааҵакуа итәан. Аҟәа ақалақь, Чачба имҩаду аҩны №61. Араҟоуп ари аибашьҩы сзыхцәажәараны иҟоу дахьынхо. Сахьынаԥшыз хацәақәак аҩны аԥхьа итәаны акы иалацәажәон. Санынрыдгыла, сзышьҭаз дшысзымдыруазгьы ԥшрала иаразнак иара шиакәыз агәра згеит. Уи аибашьраан иӡбахә бзианы исаҳахьан, аха дсымбацызт. Хаҭала иара шиакәыз сыззааиз анеиликаа аҩныҟа снаиԥхьеит. Аԥхара аҵаҵаны имҩаԥысит ҳаицәажәара. Ианысҵоит ԥсахрада.
-Салгеит Аԥснытәи аҳәынҭқарратә университет, исымоуп афилолог изанааҭ. Сҭаацәароуп. Сыԥшәма Заира Ҷкотуа-ԥҳаи сареи иҳахшеит х-ҩык ахшара. Заира далгеит ГИСХ, илымоуп агроном изанааҭ. Ҳаԥҳа еиҳабы Асида дҭаацәароуп, илымоуп ҩыџьа ахшара, Ернести Садиеи Аҩӡаа. Илымоуп адиплом аекономист изанааҭ. Иахьа аус луеит аимадара «Аквафон» аџьажәлар рмаҵзура ацентр аспециалист хадас. Ҳԥа Асҭамыр иакәзар далгеит Аԥснытәи аҳәынҭқарратә университет. Имоуп ҩ-дипломк, ҩ-занааҭк: аекономист, аиурист. Аус иуеит Аԥсны ашәарҭадара амаҵзураҿы, имоуп акапитан ичын. Ааигәа аҭаацәара далалеит. Уи иԥшәма Алиса Цәыш-ԥҳа аҵара лҵоит Ростовтәи аҳәынҭқарратә агуманитартә университет аҟны. Аҩнаҭа аиҵбы, ихьшәаны аибашьра ашьҭахь ииз Аманда, Аҟәатәи аԥшьбатәи абжьаратә школ 11-тәи акласс аҟны аҵара лҵоит. Лаԥхьаҟа илҭахыуп ажурналист изанааҭ алхра.
Игәнумкыло арбану аибашьраҿы. Сара зегьы реиҳа ихьанҭоу ҳәа исыԥхьаӡоит ақырҭцәа атанкқәа рыманы ианҭала, ҳадгьыл аӷа ишьапы анықәиргыла. Исымҳәар сгәы иауам аиашагьы ауаа ирдырыр сҭахыуп Гиви Агрба акоманда ҟаиҵоит «шәхьаҵ» ҳәа рациала. Уи ибжьы иахьагьы сгәы иқәыҩуеит август 31, 1992 шықәса ааилашәшәуаны еиԥш. Арациа зкыз Рафик Цкуа иакәын. Уа 200-ҩык итәаз зегьы ихьаҵны Гәдоуҭаҟа идәықәлеит. Ҳаанхоит 30-ҩык рҟынӡа аибашьцәа. Гәымсҭа ацҳа инаркны, амшын аҿықәынӡа Лиосик Цыгәба игәыԥ аанхоит, иара убас Мирод Ԥачалиа иеибашьцәагьы.
Ацҳа аҵаҟа итәан Гәдоуҭа «Замостианскаа» рыҷ-кәынцәа. Ихьаҵны иандәықәла зегьы Мирод Ԥачалиа иазҵаауеит иҟаҳҵои ҳәа. Арахь атанкқәа агәгәаҳәа иҭаланы иахьаауа рыбжьқәа гоит. Ахысбыжьқәагьы ааигәаны игон.
Ҳаҩны ҳашцо ҳаршьыр ацкьыс, ҳҭахозар ара ҳҭахааит сҳәан, сҽааныскылеит. Мирод иакәзар автоматла аҟәҟәаҳәа ахысра далагеит. Иҩны ицоз ԥыҭҩык шәхынҳәы ҳәа анрықәҿысҭ азныказы ҩыџьаҟа хынҳәит. Нас еиҭах иҩны ицеит. Ҳаанхоит апозициаҿы. Славик Ҭаниеи сареи атанкқәа рыбжьы ахьгоз ҳцеит. Ешыра, уажәы Владислав Арӡынба дахьжу ибнараны иҟан. Ус иааиуеит ақырҭуа итанк. Ҳара напылаҟаҵара арԥжәагақәак ҳаман акәымзар уаҳа акгьы ҳамамызт атанк ԥызжәашаз. Уигьы амца анаркуан акәын, иԥжәаӡомызт. Славики сареи иҳаршәуеит. Убри абардра зласгәалашәо уаҟа иаватәазаарын Блабырхәатәи аибашьҩы Ԥкьын Нодар иҩызеи (ихьӡ сгәалашәом) иареи. Урҭгьы идыршәит уи аамҭазы арԥжәага. Уи акәхеит атанк амца ацралоит. Иҭыҵит иҭаз, «Гиа моди, Гиа» ҳәа ҿҭуа ааигәа иҟаз иҩны иҩналоит. Нодар Ԥкьын иҩызеи иареи урҭ ирышьҭалоит, иалагоит аиҿахысра иара уа дагьҭахоит а-Ԥкьын ҷкәын.
Арратә ԥсшьарҭаҿы дтәан сашьа Арусҭан. Аҩнаҭаҿы ҳаибашьуан х-ҩык аишьцәа. Арусҭан абџьар имаӡамызт.
Абџьар змамыз аамҭала уахь ирышьҭуан. Уи ауха Арусҭан сара сахь даауеит, иоуеит автоматгьы. Атанкқәа зегьы, иаанханы иҟаз, Кәтышьха ирыман.
Гәымсҭатәи афронт имҩаԥнагоз ажәыларақәа зегьы срылахәын. Марттәи ажәылара ҳцон, аха иҳамаз адҵа ҳаздыруамызт, иҳамамызт аԥышәа. Уи иахҟьеит иҳауз ацәыӡқәа. Ҳара ажәылара ҳанцоз даҽа гәыԥк цараны иҟан, аха ирмышьҭит. Ацҳаи амшыни рыбжьара ҳаҟан. Ҳара ҳгәыԥ еиҳабыс даман Лыхнытәи арԥыс Беслан Гәынба. Руслан Зарданиа иҟаиҵаз акомандала ҳцон. Ҳахьтәаз даара ицәҟьарсҭан. Ҳдәықәлацыԥхьаӡа аӷа ҿааихак ҟаимҵаӡакәан дҳалахысуан. Ус гәаҟрыла аӡы ҳарны ақырҭқәа ахьтәаз ҳҭалоит. Ҳалагоит аиҿахысра. Ус иаалырҟьаны х-ҩык ақырҭқәа аауеит. Баӷмарантәи аҷкәын Славик Ҷанба қырҭшәала драцәажәо далагеит, аилашәшәра иаҿын. Зегьы ҳаицҿакны ҳреихсуеит, рыхҩыкгьы уаҟа иаҳшьоит. Аха аӡәы иԥсы ихихаанӡа дхысуеит, ус даҳцәыршьуеит (Ҳалуашь ҷкәынак, ихьӡ
Руфеҭ Ԥачалиеи иҩызцәеи иареи
сгәалашәом). Уи нахыс аиҿахысра ӷәӷәа хҳартлоит. Имаҷын ақырҭқәа, ирацәан қьырала еибашьра иааргаз аукраинцәа.
Исгәалашәоит еиҭа даҽа хҭыск марттәи ажәылара иазкыу. Ҳахьтәаз идәықәлоит ақырҭуа итанкқәа. Гранатамиотчикс иҳамаз Вахтанг Мацалба иакәын, гранатамиотла атанкқәа дреихсуа далагеит. Ус ҳахьтәаз аҭыԥ ахь атанк аҿаанахоит, иҳамамызт ҳазлеихсуаз. 10-15 метра дааигәаны дааихьан, иҟан ажра ду, дызҭысӡомызт аҟнытә дахықәшоит. Сара Аԥсны аԥсуа гвардиа анеиҿыркаа инаркны салан. Усҟан урыск иаҳирҵон атанк аԥжәашьа, атанк аанкылашьа. Втоматла атанк абашниа уеихслар, 10-15 метра дымцацкәан иаанҿасуеит ҳәа. Хә-ҩык автоматла абашниа ҳаихсуан. Нас сыҳәҳәеит шәеихсла ҳәа. Ус 10-15 метра дымнеицкәа атанк аангылоит. Аекипаж аҟнытә ԥшь-ҩык ҭыҵуеит. Џьубеи Оҭырбеи Арусҭан Ԥачалаиеи зегьы ҭадырхоит. Уи амоментгьы сгәалашәараҿы иаанхоит.
Иааит Аҟәа аҭарцәра аамҭа. Учхоз ГАИ азааигәара ҳнеихьан, Аҳабла ҿыц ала ҳцараны ҳаҟан. Зураб Қәҭелиа командирс дҳаман. Марттәи ажәылара ашьҭахь ауп 3-тәи абаталион актәи абригада ҳәа ианыҟала. Ус иаалырҟьаны агаубица ала ҳалахысра иалагоит. Абзарбзан сываҳаит. Дсыватәан Агрба ҷкәынак ақәыԥшра зхьыкәкәоз. Азнаказы иҟалаз сзымдырит. Угыл, угыл ҳәа ихара саҿын. Сихәаԥшзар игыло дабаҟоу, ихы абжа амаӡамызт. Нас сара сгылоит, сангыла сшьапы хжәаны скаҳаит, ашьагьы дәықәлоит фонтанҵас. Сгылаанӡа сшьапы акы шахьыз сзымдырит. Нас амҩахь ахьаа зыртәоз агәыр сыларҵоит. Арратә ԥсшьарҭаҿы раԥхьатәи ацхыраара сыҭаны Гәдоуҭатәи агоспиталь ахь сыргоит. Уи амш 22 сентиабр 1993 шықәса акәын. 25 мшы Гәдоуҭатәи агоспиталь аҟны сышьҭан. Нас мызқәак рышьҭахь сшьапы апротез аҟаҵаразы Москваҟа сыргоит. Москва фымз сышьҭан.
Уаҟа сыхәшәтәреи апротез аҟаҵареи аҟны аџьабаа ӷәӷәа сыдибалеит Сергеи Уасил-иԥа Багаԥшь. Уи иакәын усҟан ахылаԥшра ҳзыҟазҵоз.
Аиааира хымԥада саргәырӷьеит. Аха иҭахаз, иҳавыршьааз ҳашьцәа уи наӡаӡа иухамшҭуа хьаауп. Аиааира амш аҽны сышҵәыуоз сырзеиқәкуамызт. Ҳҩызцәа рыҟамзаара даара игәнызгеит.
Иахьа ԥсҭазаарас исымоу сыхшареи смоҭацәеи роуп. Сгәырҩеи схьаақәеи схазыршҭуа урҭ роуп. Урҭ сымамызҭгьы иахьа сшыҟалоз сыздыруамызт. Ҳара иаҳхааҳгази иаҳбаз аџьабааи аӡәгьы имбааит. Уаҳа иҟамлааит Аԥсны аибашьра. Аибашьра ажәа иара ахаҭа даара ихьанҭоуп. Ахысра аныҟало агәырӷьара, аҵеи иира иазкызааит. Уаҳа иқәмыҩлааит ан луаз ажәа, уан аиаҳәшьа – лажәа уаҳәшьа. Иаҳмырԥхашьааит, адамра хыла иаҳмырсааит Аԥсны зхы ақәызҵаз, ҳҵеицәа хьӡырҳәагақәа.
Исанашьоуп «Леон иорден».
Руфеҭ Ԥачалиеи Фазиль Искандери Москватәи ахәышәтәырҭаҟны.
ԤАЧАЛИА АРУСҬАН
ШЬРЫФ-ИԤА
-Аибашьра ишалагаз теле-хәаԥшрала исаҳауеит. Азныказы оумашәа избеит, аибашьра иалагеит ҳәа ахаҵара сцәыуадаҩхеит, насгьы иааилалазар иааиқәтәап ҟаҳҵеит. Нас Кәыкәша Қьецбеи сареи Гәымсҭаҟа ҳаауеит. Ус авертолиотқәа аахалоит ахы-сыбжьқәа агара иалагеит. Уаҟоуп аԥхьа аибашьра ахьаҳбаз. Нас абџьар змам ара шәгылар ҟалаӡом рҳәан, арратә ԥсшьарҭахь ҳдәықәырҵоит. 15 мшҟа уаҟа сыҟан, нас Аацаа ахьтәаз саауеит. Ус адҵа ҟарҵоит афронтахь сымцарц. Абар уи атекст иаҳәо:
Абас еиԥш иҟаз ашәҟәы сырҭоит, аха аҷкәынцәа џьара жәылара ицозар адырра сырҭарц срыҳәоит. Сара сызхыԥхьаӡалаз Ешыра-Афонтәи агәыԥ акәын. Нас «смертники» ҳәа ианцоз Оҭырба Џьубеи адырра сиҭоит жәылара ҳцоит уҳаццома ҳәа. Ауха ацҳа ҳақәсуеит, хара шәцар ҟалаӡом, шәанҭало ахысра ӷәӷәа ҟашәҵа ақырҭқәа шәарц ҳәа ҳарҳәоит. Ҳанцоз асиа ҳнапы аҵаҳҩит, иҟалоит
шәыхнымҳәыргьы ҳәа ҳгәаҳҽанырҵоит. Убри ала Шьромала илбаауаз ҳашьцәа ирзыманшәалахоит ҳәа ҳарҳәоит. Аӡы ҳаныр, Рома Гобечиеи Џьубеи Оҭырбеи ҳааидтәалан, ҳаӷацәа гранатомиотла иҳажәырҵоит. Џьубеи Оҭырба уаҟа ахәра ӷәӷәа иоуоит, уи ацҳаҿы дганы драҳҭоит. Гобечиа Рома уаҟа дынхоит, арахь ҳаншьа иакәын, уи еиԥш ирацәаҩын аԥсцәа, инаҳмыжьыр ҟамлеит. Аихамҩа аганахьала ҳҭалоит. Ахысра ҳшаҿыз ҳпатронақәа нҵәоит. Нурик Оҭырба адҵа ҳаиҭоит иахьыҟазаалак апатронқәа ҳаԥшаарц, ақырҭуа иҭабиақәа ҳарҭаланы аԥшаара ҳалагоит. Нас иҳаԥшаауеит рҭмаҟк азна апатрона, иҳаманы ҳҩызцәа рахь ҳхынҳәуеит.
Ахәылбыҽхарахь аамҭа неихьан, ҳзымаауа иҟалеит, еиҭах ҳпатронақәа нҵәоит. Ҳрадист Мураҭ Гамисониа (Абӷархықәтәи) адырра иҟаиҵо ала, Гәымсҭа ацҳа аҵаҟа ҳааиуеит, ҳалагоит гранатла аибашьра. Избанзар уаҳа абџьар ҳамаӡамызт. Лӡаатәи Агрбак ишьапқәа хәны дышьҭан. Аграната ҳаӷа иҳалаижьыз излак ҭнахит, инапқәагьы ахәра роуеит, ихдырра ицәыӡуеит. Нас иаргьы саргьы ҳҽеидҿаҳәаланы ҳдәықәлоит аӡы ҳарырц азын. Аӡы агәҭаны ҳшааиуаз, аӡы аныиҿаҭәа акәхап даалҵны ҿааиҭуеит ашаха ԥҟа ҳәа. Ус игәы иаанагазар акәхап, сара сыԥсуеит, ухы уахәа ҳәа. Аӡы ҳарыргоит, Лӡаатәи Агрбагьы деиқәҳархоит. Иахьа Лӡаа дынхоит, х-ҩык ахәыҷқәа драбуп.
Аҟәа агара ҳандәықәлоз Рыжик Оҭырба игәыԥ салаланы сцон. Избанзар имаз аҷкәынцәа қәыԥшқәан азын иааныикылоит. Сҩызцәеи сареи аԥышәа змаз ҳәа ҳаигоит. Учхоз азааигәара ҳшыҟаз иҳалахысуеит. Ус исаҳауеит сашьа еиҵбы Руфеҭ дшырхәыз. Аҟәатәи 12-тәи абжьаратә школ аҿы Маиак иҟоу сҩызцәа срыхьӡоит, сашьа Гәдоуҭатәи агоспиталь аҟны дааныжьны сҩызцәеи сареи Кәыдрынӡа ҳнаӡоит.
Урыстәыла еилаҳаанӡатәи сџьатә биографиа ӷәӷәан, 43 шықәса аус зухьан. 2-3-тәи аҩаӡара змоу аорден «Трудовои Славы» ҳәа исанашьоуп. Зныкымкәа-ҩынтәымкәа Қырҭтәыла аизара рделегатс сыҟан. Сыҟан иара убас Ешыра ақыҭатә Совет адепутатс, ВЛКСМ Ацентр Комитети Аҳаҭыртә грамота санашьан. Москва ВДНХ аҳаҭыртә ӷәы аҟны спатреҭ кыдын.
Ҳџьынџьтәылатә еибашьраҿы ҳаибашьуан ҩнаҭак аҟнытәи х-ҩык аишьцәа. Сашьа Руфеҭ изшьапык ицәыӡуеит, егьи ҳашьа иакәзар аибашьраан ихигаз агәаҟрақәа ирыхҟьаны ааигәа идунеи иԥсахит, диҭынхеит аԥа. Исанашьоуп «Агәымшәаразы» амедал. Дсыхшеит аԥҳа Мадона. Ҩыџьа ахәыҷқәа дрануп
ԤАЧАЛИА МИРОД
ЕЗЫГӘ-ИԤА
Мирод Ԥачалиа иӡбахә бзианы исаҳахьан аибашьра анцоз, Гәымсҭатәи афронт аҟны изырхыџхыџуаз еибашьҩы гәымшәан. Уи Егры аҳәааҟны ҳаибашьцәа аԥсуа бираҟ хызшьыз рыгәҭа дгылан, уаҟа иҭыхыз ипатреҭгьы сыблала избахьан. Аацаа ирызкны ашәҟәы аҩра сҽаназыск, хымԥада ари ауаҩгьы сидҵааларц сҭаххеит. Ус хара имгакәан еилыскаауеит аибашьра ашьҭахь ишьҭикааз агәамбзиара иахҟьаны иахьа аиарҭа дшамоу, ацәажәара шилымшо. Ус егьа иҟазаргьы исҭаххеит ауа-ҭахы, аҩыза, ақәла шырҳәо еиԥш аҭҵаара салагеит уи иеибашьратә мҩа.
Зыӡбахә сымоу аибашьҩы сара ашәҟәы автор хаҭала дсымбаӡацызт, акызаҵәык издыруаз уи иԥшәма Раиса Лагәсҭан-иԥҳа Ладариа д-абӷархықәтәиин, лареи сареи қыҭак ҳаицалҵит. Уи аибашьра ашьҭахь агәамбзиара илызцәырҵыз иахҟьаны лыдунеи лыԥсахит. Абхәында Лиосик Лагәысҭан-иԥа Ладариа иареи сареи даара пату еиқәаҳҵоит, ус қыҭак ҳахьеицалҵыз акәым, уаҩышьала ҳаиқәшәоит. Абар ҳаицәажәараҿы ииҳәаз. Ианысҵоит ԥсахрада.
-Мирод Ԥачалиа сара дсымаҳәуп ҳәан исҳәом, уи згәы ҭбаау, ииашоу, агәыблыра зҵоу, зыдунеи хәыцшьа ҵаулоу хаҵоуп. Уи дсымаҳәхаанӡа иареи сареи ҳзеибадырӡомызт. 1989 шықәсазы раԥхьатәи аԥсуа-қырҭуа еидысларақәа дрылахәын. Иусгьы ӡбаны Қарҭ дҭакын.
Аибашьра ианалага ас еиԥш иҟаз ахаҵа аангылашьа имамызт, «Ацҳа ҟаԥшь» аҟны аӷа аԥхьа иҿагылаз дыруаӡәкуп. Мышқәак рышьҭахь ҳаҷкәынцәа Гәымсҭаҟа
ианеиҭаҵ, ҵаҟатәи ацҳа аҟны агәыԥ еиҳабыс дыҟан. Усҟан агәыԥқәа ракәын иҟаз, нас абаталионқәа еиҿыркаауеит.
Мирод иқәра шмаҷмызгьы ҳаӷа иҿаԥхьа хьаҵра ҟаимҵеит. Афон – Ешыратәи абаталион анеиҿыркаа уи уахь диасуеит. Дрылахәын абаталион инанагӡоз ажәыларақәа зегьы. Инаигӡон ирҭоз адҵақәа дрыҵам-хакәан.
Сымаҳәи сареи «Ацҳа ҟаԥшь» ҳангылаз ҳаибабон, нас ҳамҩа хан афронтахь. Иҳамамызт абџьар. Ус адырра ҳарҭоит амашьынақәа змоу Ачадара аполкахь шәеиха ҳәа. Уаҟа аурыс ар тәан. Сҩыза Рауф Кәарацхьелиеи сареи ҳакәын «Волга» амашьына змаз, ҳаихоит уахь. Ҳахьнеиз рацәакгьы мап рымкит аибашьра амш аҽны асааҭ 2 реиԥш еицыз 14-ҩык ҳацԥхьаӡа автоматқәа, аџьаԥҳаны, арԥжәагақәа ҳгоит. Еиҭах ҳааит «Ацҳа ҟаԥшь» ахь.
Уаҟа ҳахьнеиз 10-ҩык раҟара амашьына авышка змоу аагаразы ҳдәықәырҵоит. Уахь ҳнеиаанӡа иаҳԥылоит «Москвич». Уаҟа иҭатәан аԥсҟы зкызи, нас хаҵаки ԥҳәыски. Урҭ ақырҭуа ҳақьымцәан. Ишырымуаз иганы аштаб ахь ираҳҭоит. Усҟан Ачадара аштаб ҳаман. «Ацҳа ҟаԥшь» аҟны иԥыржәаз аӷа итанк, Аҩада Ешыраҟа ихаргалоит амашьынала авышка иацраҳәаны. Атанк арныҟәага бжьысын, ирԥсахыр рҭахын, уи ҟазҵоз Ешыра дыҟан. Ахԥатәи аҩнусбарҭа ааигәара ҳшааиуаз иаҳбоит ҷкәына қәыԥшк дышьны дшышьҭаз. Ақалақь аҟны ахысыбжьқәа рацәахо иалагеит. Ус Аҟәатәи аихамҩаҿы ҳахьааиз ақырҭуа танкқәа кәашо, иқәгьежьуа митәык ҟарҵон. Сара смашьына «Волга» зтәыз ҳаилыркаанӡа Ачадараҟа ҳрыцәцоит. Аҩадатәи Ешыра (Гәымсҭа ацҳа уахьынахысуа) амотор зыԥсахуаз дахьыҟаз ҳнеит. Минуҭқәак рыла ҳауала авертолиот халан, абомбақәа ҳалажьра иалагеит. Зегьы хыма-ԥсыма ҳҽыԥсаҟьаны ҳҽаҳҵәахит. Хәыҷык ианеиқәтәа ҳааԥшызар, атанк аремонт азызуаз аҳауахь дышьҭыхны дацҟьеит, уи иахьагьы сыбла ихгылоуп.
Сықәра ахьмаҷымыз иахҟьаны аамҭала Гәдоуҭатәи абахҭаҿы абаандаҩцәа сырхылаԥшыртә адҵа сыман. Уаҟа днаргоит агенерал СухумГЕС иртҟәаз, Миродгьы уаҟа далахәын. Агенерали сареи ҳаицәажәараҿы иҳәеит ақырҭуа гвардиа дшаламыз, «Москва зам. начальника генерального Штаба России ҳәа сыҟоуп» ҳәа ҳаиҳәеит. Каркарашвили иусура анигәамԥха, Шеварднаӡе 400-ҩык изырҵаны иҟаз ар сыҭаны Аԥсныҟа сааишьҭит иҳәеит. Уи ддәықәырҵоит СухумГЕС ашҟа. «Москва аштаб хада аҟны сыҟан, ишысҭахымыз саарышьҭит» ҳәа иҳәон.
Аибашьра ҟалаанӡа Гәдоуҭа қырҭуа ҩызак дҳаман Нодараиа Нодар ҳәа. Уи аус иуан електрикс, џьара цхыраарак ҳҭаххар иҳаиҭон. Маӡала ақырҭқәа иреиҳәон ҳапланқәа, дрыман ԥшыхәҩыс. Агенерал ирҵабыргуеит уи ус шакәыз, аԥсуаа рҟны даҳцәнымхошәа ҟаиҵон, нас дынҳадҵны ҳапланқәа реиҳәон. Аибашьра аилгара хымш шагыз дцеит, иахьагьы ихабар ҳаздырӡом. Мироди иареи ӷәӷәала пату еиқәырҵон ҳчеиџьыка ифахьан, нас чарҳәара ҳзиуит, уи Мирод игәы иалан.
Мирод аибашьра анеилга ашьҭахьгьы аҳәаа ахьчараҿы даӡәыкны игылаз дыруаӡәкыуп. Ианашьоуп Леон иорден.
Иахьа агәамбзиара шимоугьы, аиарҭа дшамоугьы, ихьаақәа зегьы ихаршҭуа, аԥҳара изуа имаҵ луеит иҭаца Ҳамида Ҭарба. Уи лыԥшәма Асҭик Ԥачалиеи лареи ирыхшеит ҩыџьа ахшара. Занааҭла Ҳамида дҳақьымуп, аус луеит Аҟәатәи аҩбатәи ақалақьтә ахәышәтәырҭаҟны.
Ҳамида Ҭарԥҳа сара ашәҟәы автор сыԥсы еиқәыр-хаҩцәа дыруаӡәкуп. Аа-шықәса раԥхьа уи сгәабзиара аныуашәшәыраха, адабла ансыс сеиқәзырхаз лоуп. Усҟан уи аҭаацәара даламлацызт. Иахьа даара агәахәара сымоуп лбара, аԥсуа ҭыԥҳа абра ззылуа лабхәа игәамбзиара дахьеиҷаҳуа сгәы ҟанаҵоит. Уи уажәтәи ҳҿар зегьы ирылшом. Нас Ахреи Ҳамидеи ирзеиӷьаҳшьап агәабзиареи аҭаацәаратә маншәалареи.
ԤАЧАЛИА МУРАДИН
(ГАРИК) АРТИОМ-ИԤА
-Аацаа зегьы реиԥш, аибашь-ра ишалагаз еиԥш саауеит Гәым-сҭатәи афронт ашҟа. Абџьар аԥхьа иабаҟаз, трофеик ҳаур ҳара ҳзын игәырӷьаран. Лиосик Цыгәба еиҿикааз ашьхахысратә рота салалоит. Избанзар ҳқыҭа датәын, насгьы аԥышәа иман.
Март 15-16-тәи иманшәа-ламхаз ажәылара ашьҭахь ҳхалоит Ахбҩыкҟа. Ахалшени, Ахбҩык, Гәыма, 920-тәи ахәыҳаракыра, СухумГЕС аҭарцәра салахәын. Ҳара иҳаман «учебныи, трофеиныи» 7-62 автомат. Анаҩс СухумГЕС агенерал Зураб Мамулашвили дыҭҟәаны данаҳгоз изгаз автомат иахьагьы исымоуп.
Сыблақәа дрыхгылоуп раԥхьатәи амшқәа рзы иршьыз Ешыра ацҳаҿы Бориа Ҭраԥшь. Агәхаа Кьаӷәса ахәра ио-уоит.
Ахбҩык ақырҭқәа ргәы рҽанӡамкәан ҳнеиуеит рааи-гәара. Берзениа Амиран ибаталион аҟнытә иршьит урыс ҷкәынаки, Хәаԥтәи ҷкәынаки.
Ииуль 3-4 рзы Двуречие ала Гәыма ҳхалоит, Ахалшени, Каман, Развилка, Ахабҩык акгьы ҭарцәӡамызт.
Лиосик Цыгәба хаха ҳаӷа ҳаигәыдлар иуӡомызт. Аԥхьа иҭиҵаауан аҭыԥқәа, ишәон-изон, нас ҳаԥхьа днагыланы иҿынеихон. Гәыма аӡәгьы ҳимбаӡакәан ҳаннеи, Лиосик Цыгәба рациала иҟаиҵаз адҵала Ахалшени аград алаҳажьуеит. Ҳара ҳхысуа ҳалалар акәын. Адзот аҿы иаҳҿагылаз ашәанцәа Гагра иалырцаз ракәын. Урыс ҷкәынак даҳцәыршьит, уи Рома Ласариа дыхәны дшышьҭаз аниба ацхыраара ииҭарц иҭахын.
Ҳара иҭҟәаны иаҳгози иаҳшьуази рабџьар ҳахәон, насгьы атыл ҳацхраауан. Афатә, ажәтә, аӡәы дырхәыма, дыршьыма иҳалцԥааны изгоз ыҟан. Сгәаанагарала Гәма еиҳа имариан аҭарцәра. Урҭ рышьҭахьҟала ргәырҽанӡамкәан аснариадқәа анрылаҳажь, ишәаны ицеит. Гәыма ҳалсны Ахалшени ҳаннеи акры рымазар абџьар хкқәа, аминамиот, агаубица аларгалахьан. Развилка, Ахалшени, Камани рыбжьара рҽырӷәӷәаны итәан, иҳалахысуан. Ахалшени анаҳга ашьҭахь Владислав Арӡынба, Лиосик Цыгәба иахь рациала адырра ҟаиҵоит, «шәгьежьны шәызцома, ишәылшома СухумГЕС агара?» ҳәа. «Ҳара ҳаззыԥшу адҵа ауп, адҵа ҳашәҭар ҳахиоуп» ҳәа аҭак ҟаиҵоит Лиосик Цыгәба. Уахь ацара 6-7 километр раҟара бжьан. Ауха уаҟа ҩнык аҟны ҳаԥхьоит, нас ргәы рҽанӡамкәан ҳаргәыдлоит. Агенерал Зураб Мумлашвили ихьчаҩцәа ҳгәарҭоит, ахысрагьы иалагоит. Инапы ӷәӷәала ирхәуеит Мераб Гьериа. Иахьа Мераб изнапык аус ауӡом, (дыччо иҳәоит инапы ихьуеит, аха ихшыҩ аус ауеит, уи ашьҭахьгьы ԥҳәыс дааигоит ҳәа). Аиҿахысраҿы агенерал иԥеи иареи, насгьы хыԥхьаӡара рацәала иҭҟәаны ақырҭқәа ҳгоит. Иаҳшьыз ҳшьит, егьырҭ Гәдоуҭатәи аштаб ахь иаҳгоит.
920-тәи ахәыҳаракыраҿ даҳцәыршьит Вова Маичаӡе. Иара убас исгәалашәоит СухумГЕС аиҳабы даныршь, иԥҳәыс х-ҩык лхәыҷқәа лыманы абна дылан, лхаҵа даҳшьызшәа анылба, саргьы сышәшьы ҳәа дааит. Аҟәа ланхәеи лабхәеи нхон, аиҿцәажәарақәа аныҟаҳҵа ашьҭахь аштабахь даҳгоит. Усҟан ҳара ҳтәқәа шьны иҳарҭон, ҳара аӡәы дҳарҭозар дара хә-ҩык ргар акәын. Исгәалашәоит Баграт Кәыҵниа дыԥхаӡа данҳарҭаз дышьны, ус шаҟаҩы.
Аибашьра анеилгагьы ана-ара ауадақәа рҟны рҽыҵәахны иҟақәаз, Аҳабла ҿыц (дом таксиста) ҳәа иахьашьҭаз аштаб ҳаман, нас иганы усҟантәи Аҟәатәи ақалақьтә Совет аҟны ашәҟәы иҭганы Егры ихганы иҳашьҭуан.
Абас аҟароуп Мурадини сареи иааркьаҿны иҳамаз ҳаицәажәара. Иахьа дынхоит Гәдоуҭа ақалақь аҟны.
ԤАЧАЛИА ҬЕМЫР
КОНСТАНТИН-ИԤА (ХЬЫЦКӘЫР)
-Аацы ақыҭараҿы телехәаԥшрала исаҳауеит Владислав Арӡынба дықәгыланы аибашьра иалагеит ҳәа ииҳәаз ажәақәа насгьы аԥсуа жәлар рахь ааԥхьарагьы ҟаиҵоит. Аԥсадгьыл ашьоурахьы дрыԥхьон. Дызла-тәарызеи зыԥсадгьыли зыуаажәлари бзиа избоз ишьапы еиқәыршәны. Згәы еибафоз абџьар шьҭаҳхит. Бамборатәи аурыс архәҭаҿы абџьар шәоуеит рҳәан ҳдәықәырҵоит, аха уаҟа бџьар ҳәа акгьы ҳмоуит. Ҩ-иашьчик апатронақәа рыда акгьы смоуит. Аибашьра иаҿуижьҭеи жәамш ракәын иҵуаз, Саауеит Аладатәи Ешыра Лиосик Цыгәба иахь.
Аибашьраҿы иузымдыруа иацкьыс иудыруа еиҳа уиқәгәыӷуеит. Лиосик Цыгәба иареи сареи ҳаигәылацәан, насгьы аԥышәа иман.
Исгәалашәоит, Шубарантәи СухумГЕС ҳцоит ԥшы-хәара. Бырзен ҷкәынак «Трофеи» ҳәа ззырҳәоз Ахалшени дынхон. Уи ихыҵуаз 16 шықәса ракәын. Ахалшени ақырҭқәа ианырга, ҳара ҳахь дааит. Уи амҩақәа бзианы идыруан, шьхаран, иаҳирбон аҭыԥқәа.
СухумГЕС ҳаҿаԥшуа ҳаатәоит. Аӷацәа ахьтәақәаз маӡала еилаҳкаауеит. Ауха уаҟа ҳаԥхьоит. Ашьыжь асааҭ 11 реиԥш Шубараҟа ҳдәықәлеит, оумак ҳамнеицкәан «Трофеи» амина дахаԥжәоит, уаҟа шьхаран, иаагара цәгьахоит. Ауха ҳзымааӡеит, ихьаа зыртәаша агәыр изыҟаҳҵоит. Гәаҟрыла ахыза данҵаны ддәықәаҳгалоит, ус иаҳԥылоит аҳақьым Анзор Гоов иҩызцәеи иареи.
Март 15-16 рзы иҟаз ажәылара аан аӡы ирны ицаз срылан. Иҟоуп абџьарқәа зцәаҳгаз. Ҩыџьа-ҩыџьала, хҩы-хҩыла ҳажәҩахырқәа еибаркны акәын аӡы ҳшыруаз, егьыс арра цәгьан, иаӷьын, ихьшәашәан. Ҳхалоит Цугуровка, уаҟа х-ҩык ҳаӷацәа ҳақәшәоит. Ашьыжь ажәылара зыҟамлеит.
Абаталион имҩаԥнагаз ажәыларақәа зегьы срыла-хәын. Аиааира саԥылеит Аҩадатәи Кьалашәыр. Иҳацқәаз агәыԥқәа рҟнытә ҳара ҳрацәаҩын.
Ҭемыр Ԥачалиа ҩыџьа ахшара драбуп. Ресмаг Москва аҭагылазаашьа ҷыдақәа рзанааҭ ала аҵара иҵоит. Ренат иакәзар Гәдоуҭатәи актәи абжьаратә школ дҭоуп. Аб Ҭемыр Ԥачалиеи ан Анжела Чхьабелиа-ԥҳаи рыхшара ирылагәырӷьоит. Нас инагӡахааит урҭ ргәырӷьара!
ԤКЬЫН АХРА
ВЛАДИМИР-ИԤА
-18 шықәса схыҵуан аибашьра ианалага ашықәсан. Нижни Новгород арратә уалԥшьа схызгон, насгьы ԥсшьара ҳасабла Аацыҟа сааны сыҟан. Сара арра сцаанӡа ашкол сшалгаз еиԥш Гәдоуҭатәи аԥышәарҭатә станциаҟны усуҩыс сыҟан. Ари астанциахь сҩызцәа збарц снеит уи аҽны. Иура Ԥандариеи сареи алимонқәа аӡы шрыҵаҳҭәоз, Сабик Гочуа дааины иҳаиҳәоит аибашьра иалагеит ҳәа. Азныказы ихаҳамҵеит, дхәыҷаҳшьеит, дыԥхаҳҵоит. Аҩынтәраан деиҭааиуеит телехәаԥшрала исаҳаит ҳәа. Нас ауп аиаша анеилаҳкаа. Аԥхьа ҳцоит Аацыҟа, уаантәи Абӷархықә ашкол ахь қыҭа-қыҭала аизара иахьаҿыз. Иҳамамызт абџьар, ус ҳаргоит «Геолог» ҳәа иахьашьҭоу Приморски аҭабиақәа рыжразы. УАЗАБАА, Ешыра ана-ара иахьабалак аҭабиақәа аажуан. Дҳаман Галактион Чукбар еиҳабыс. Ианвартәи 5-6-тәи ажәылараан гәыԥҩык аҷкәынцәа Галактион Чукбар ҳааизиган иҳаиҳәоит ҳалԥшааны гәыԥҩык (20-ҩык рҟынӡа) Блабырхәаа рыҷкәынцәагьы налаҵаны ҳшыргоз. Ҳдыртәеит Аладатәи Ешыра ашкол аҵаҟа. Иҳарҭоит ахалаҭ шкәакәақәа, асы ахьышьҭаз азын. Уахынла акәын ҳанцоз. Насгьы абџьар азын ҳмаџьанан, автоматк зкыз ҩыџьа-хҩы ҳишьҭан. Галактион Чукбар автомат иман, даҽаӡәы агранатомиот, иҳаман снариадқәакгьы.
Аладатәи Ешыратәи абжьаратә школ ала аԥсақәа ҳаҽрылакны Гәымсҭа ацҳа аҵыхәахь ҳалбаауеит. Арԥжәагақәа акажьра иалагоит, нас уи шәҽалакны шәцоит ҳәа ҳарҳәоит. Ашарагьы рацәак агмызт, аԥжәарақәагьы
иалагеит. Аҷкәынцәа Гаграаи ҳареи аӡы ҳаруеит. Абџьар зкыз хазы ицоит, изкымыз ҳаанхеит. Ахәра иоуит Џыр Чукбар. Араҟа иҭахоит Маха Абџбеи Галактион Чукбари.
Гәымсҭа аӡы ҳара ҳҭажьын, асы ҳара ҳалажьын. Нас абџьар шәҭахызар ишәаҳҭоит зҳәазгьы ҟалеит.
Иҭахаз аҷкәынцәа хымшҟа иҳарымҭеит, адәы иқә-жьын, ҳахьынаԥшуаз иаҳбон. Акы заҵәык Маха Абџбеи Галактион Чукбари ргара ҳалшеит. Ҳаԥсцәа ҳаманы Приморск «Геолог» ҳнеит. Оумашәа ирбеит бџьарда 20-ҩык втоматки гранатомиотки рыла шәышԥацеи рҳәеит. «Геолог» днеиуеит «Патаз» Георги Смыр. Уара ухәҷуп макьана ахылаԥшра уҭахуп, уаала ҳара ҳахь ҳәа сигоит Лиосик Цыгәба ибаталион ашҟа.
Взвод-взводла ҳҽеизганы ҳаҟан, сара СПГ арасчиот аҟны сыҟан. Патаз Смыр еиҳабыс дҳаман, 8-ҩык ҳаҟан. Ҳрылахәын ажәыларақәа зегьы. Сухум ГЕС агараан Цхарка ҳаҟан. Патаз Смыр акоманда ҳазҭоз иакәын, аԥышәа иман, аҷкәынцәа дрыхӡыӡаауан, акгьы ҳагижьуамызт, ахылаԥшра бзиа ҳаиҭон. Ахалшени Цхаркеи, аразвилка ҳәа иахьашьҭоу ибзианы иаҳбарҭан. Ҳахьтәаз зегьы ибзианы иаҳбон, ҳреихсуан ицози иаауази. СухумГЕС анҭацәха ашьҭахь СПГ ҳпушка нақәыргыланы ҳалбаауеит. Аҟәа ахы ианақәиҭха Аҩадатәи Кьалашәыр ала албаара ҳаҿын. Уаҟа иҳақәшәоит Оҭар Хьециа иҩызцәагьы иаргьы.
Иахьа аус зуеит Аҟәатәи анаука ҭҵааратә институт аҟны лаборантс. Сҭаацәароуп. Сыԥшәма Ирина Малиа-ԥҳаи сареи иҳахшеит ҩыџьа ахәыҷқәа Саидеи Салимеи
ԤКЬЫН ДАУР
ВЛАДИМИР-ИԤА
-Аибашьра ианалагоз Гагра сынхон аусгьы зуан асовнхара «Сихарули» аҟны машьынаныҟәцаҩыс. Нхарҭа ҭыԥс исыман азеиԥш нхарҭа, џьаргьы сҭаҩмызт. Ус аусураҿ уҳәан-сҳәанла исаҳауеит аибашьра иалагеит ҳәа. Уаҟа аус сыцызуаз зегьы ҳҽеибаркны Гагратәи аԥсуа школ аҟны ҳҽеизаҳгеит, абџьаргьы шәаҳҭоит рҳәеит. Уаҟа ҩымшҟа ҳтәан, абџьар ҳәагьы акгьы ҳмоуит. Ҳаихоит Гәдоуҭатәи аштаб ахь џьара бџьарк шԥаҳмоури ҳәа. Уаҟа иҳаҳауеит Гагреи Бзыԥи рыбжьара амҩа адыркуеит ҳәа. Сҭаацәа уа иҟан. Ус аиҿцәажәарақәа ирыбзоураны аҭагылазаашьа соуит Гагрантәи сҭаацәа алганы изгартә. Изулак сҭаацәа Аацыҟа изгоит. Сҩызцәа рыла исаҳауеит Лиосик Цыгәба агәыԥ еиҿикаарц шиҭахыу. Нас уахь сцоит ашьха-хысратә рота ашҟа.
Аибашьраҿы иҟало ахҭысқәа рацәоуп. Иҟоуп угәы ҭызшьаауагьы. Лиосик Цыгәба иԥшыхәратә гәыԥ иԥшыхәны иааит, х-ҩык аҷкәынцәа шәласкьаны шәгыл, Ҟәланырхәаа рыҷкәынцәагьы халараны иҟоуп, шәеиҿамхысын, шәыҽгәашәҭа иҳәеит Лиосик Цыгәба. Уи иакәын адҵа ҳазҭоз. Зураб Цыгәба, Милтон Барцыци сареи ҳакәын еицыз. Ус 20-ҩык раҟара ҳаӷацәа ҳашҟа рҿаархеит. Дара ҳарбаӡомызт, ҳара аҵлақәа ҳахьрывагылаз ибзианы иаҳбарҭан, 50-ҟа метра ҳаизааигәахеит, нас ҳабжьы рықәҳаргоит. Аҵлақәа ҳаҽрывакны аиҿахысра ҳалагеит. Ҳара ҳганахьала даҳцәыӡит Гарри Смыр, дара ирацәаҩны иҭахоит. Уи амш март 6, 1993 шықәса акәын. Исхамшҭуа хҭысны иаанхоит.
Актәи Шьроматәи ажәылараан ҳдәықәлоит ҳаӷа ихырӷәӷәарҭахь Шьрома агаразы. Ҳашнеиуаз актәи ахырӷәӷәарҭаҟны ҳанрыдгылоит дара, нас ҳшырбаз еиԥш ахысра иалагоит. Рациала адырра рҩызцәа ирырҭоит ацхыраара рырҭарц. Урҭ шнеиуаз амҩан ҳаиҿаҳауеит. Еицыз зегьы уаҟа иҭаҳархоит. Ртехника БМП, амашьынақәа «Урал», «Нива» уаҟа иҭаҳархоит. Ҳара ҳамҩа ахьхаз Шромаҟа иацаҳҵон.
Ҳара ҳгәыԥ дҵас иаҳзықәгылан Сухум ГЕС агара. Аха иҳаздыруамызт агенерал уаҟа дшыҟаз. Ҳара ҳаԥшыхәратә гәыԥ ибзианы аус ауит, урҭ ирыбзоуран ҳалҵшәақәа. Даур Цыгәба иакәын аԥшыхәратә гәыԥ еиҳабыс иамаз. Ажәаҿы ишырҳәо еиԥш, ишыцәаз рхы ԥҽны ирбеит. Иҳазшьуаз ҳшьуеит, иаанхаз иҭҟәаны иаҳгоит. Бзыԥаа рыҷкәынцәагьы ҳахьӡоит. Агенерал иҷкәын дицәшәаны рацәак иҽимырцәгьеит, сара сыршьыргьы сыҷкәын дынхап ҟаиҵеит. Мамзар агенералцәа рыҽурҭаӡом.
Иахьа Гагра сынхоит, схатәы џьабаала аус зуеит. Сыԥшәма ԥҳәыс Ангелина Ҳашыг-ԥҳаи сареи иҳахшеит ҩыџьа аԥҳацәа Сабинеи Регинеи. Сабина аҭаацәара далалахьеит. Регина лакәзар Гагратәи аԥсуа абжьаратә школ аҟны аҵара лҵоит.
СМЫР ГЕНА
УРЫЧ-ИԤА
-Раԥхьатәи сеибашьратә цәаҳәа ахы асыркуеит Нхыҵ Кавказынтәи цхыраара иаҳзаауаз ҳашьцәа рым-ҩаԥгарала. Урҭ Ауадҳаранӡа иаазгон. Нас ԥыҭрак ашьҭахь саауеит Ешыраҟа. Усҟан агәыԥқәа ракәын иҟаз, абаталионқәа еиҿырымкааӡацызт. Аԥхьа Георги (Патаз) Смыр иакәын командирс иҟаз, нас дҟалоит Лиосик Цыгәба. Август 31 рзы ақырҭуа танкқәа Гәымсҭаҟа еихо ианалага, агранатомиотчик Колиа Луци сареи ҳарԥылоит ацҳа аҵаҟа. Амшын аҟәараҿы ҳара ҳтәан, ацҳа аҵаҟа Витали Смыр игәыԥ иманы дтәан, ҳабжьара Калдахәараа тәан. Колиа Луц «Аԥсны афырхаҵа» ҳәа ахьӡ иҽаԥсаитәит, аха дҭахоит.
Ауха атанкқәа хԥа наҳкылоит, акы ҳбылуеит, акы амина иахаԥжәоит, даҽакы Алик Смыр Афон-Ешыратәи ибаталион иалаз иааныркылоит.
Ашыра уаналагыло акгьы узгәаҭаӡом. Аацаа рбаталион ныжьны салагоит атанкқәа реизгара (агәыԥ аиҿкаара), раԥхьа ҳмаҷын, анаҩс 200-ҩык рҟынӡа ҳаиднакыло ҳҟалеит. Гәымсҭа аӷа имаҳхыз атанкқәа рыла Гагратәи ахырӷәӷәарҭахь ҳцоит, иаҳгоит БМП, МТЛБ, автоматқәа.
Ицәгьан Гагра аҭарцәра, ҩ-мыш ҳаҿын. Аԥсшьарҭа «Украина» Гагра анҭаҳарцәы ашьҭахь ақырҭқәа рхыр-ӷәӷәарҭаҿы амина сахаԥжәеит. Иԥҵәоит сыбӷа ашшара. Командирс иҟаз ачеченец Хамзат Исаев ижәҩа ҿнахуеит. Атанк аҟнытә сҭигоит Аркади Цыгәба. Иҷкәын иавтомат имхны ҳахьцалак дҳацын, «сыҷкәын акы ихьыр аҵкыс, сара исыхьлак» ҳәа деихон ԥхьаҟа. Нас Аркади дырхәуеит, Гагратәи агоспиталь ашҟа дыргоит.
Исгәалашәоит Гәымысҭатәи ахырӷәӷәарҭа. Аҟәа аҭар-цәраан актәи абригада Витали Смыр иҟны атанктә бригада акомандирс сыҟан Гәымсҭатәи афронт инаркны Егрынӡа напхгара асҭон. Хаҭыԥуаҩыс дсыман, аштаб аиҳабы Валера Цкуа.
Салацәажәарц сҭахуп Очамчыра ақалақь аҭарцәра шыҟалаз. Уахынла асааҭ хԥа рзы ақалақь ҳакәшоит. Роберт Коӷониа БМП дақәртәан ақалақь идыруан азы да-лаҳҵоит. Ақалақь еилаирӡыӡеит. Уи БМП – 2 дшақәтәаз Егрынӡагьы дцеит.
Каман аштаб ҳаман, ахәцәа ралгаразы мчыбжьык аҟара ҳтәан. Еилаҳкаауан аусқәа зеиԥшроу, иахьынӡашәарҭаз, инаҳагӡон ҳуалԥшьа. Исгәалашәоит Иура Оҭырба агранатақәа иманы дцаны ирылажьны дыҩны данаауаз.
Аиаша уҳәар еиӷьми, Нхыҵ Кваказынтәи иааз ҳашьцәа акыр иҳахәеит, абџьаргьы маҷымкәа уахьытәи иааргеит. Урҭ раара амч ҳаланаҵеит, даргьы фырхаҵарала еибашьуан.
Имҳәакәаны сзавсуам Олег Ҷанба игәымшәашьа. Уи шьхала мацара афронтахь даауеит, дызлаԥыруаз адельтоплан ала акәын. Дцаны аеропорт аҟны абомбақәа рылажьны даауан. Нодар Гьерзмааи, Оҭар Кәыҵниеи Олег аштаб ахь иԥхьеит. Урҭ ирҭаз адҵа шынаигӡоз Ешыра абаза азааигәара идельтоплан амшын иалаҳауеит. Дарбан специалисту иаҳцәыӡыз рҳәон!
Аацы ақыҭангьы иҳаман абаза. Уаҟа ҳшыҟаз иҳаҳауеит аибашьра шеилгаз, нас Галҟа ҳдәықәлоит. Егры ацҳаҟны нырцә дара ақырҭқәа шсыхәаԥшуаз, ишсеихсуаз, (ахқәа акы атруба иақәшәоит) Аԥсуа бираҟ аштаб аиҳабы Нанба Закан исиркуеит, инагангьы ихысшьуеит. Иахьагьы сгәы иалоуп Аԥсуа бираҟ сара ишхысшьыз аӡәгьы иахьимҳәо. Сара исыцын Витали Смыр, аштаб аиҳабы ихаҭыԥуаҩ Руфик Оҭырба. Мрагыларахьтәи афронт аибашьцәеи ҳареи ҳаиԥылоит аԥхьа Кәыдры, нас Егры. Аибашьра
ашьҭахьгы Гал арыцқьара салахәын, атехникеи абџьари рзы ҳбаталион аҟны акомандир ихаҭыԥуаҩыс сыҟан. 2007 шықәсазы Гәдоуҭа хаз иҟаз абаталион аҟны сыҟан, 2000 шықәсазы Сенаки ақырҭқәа ртанкқәа, БМП-5 вертолиотла сҩызцәеи сареи иааҳгеит.
1997 шықәсазы Гена Смыр Аԥсны Афырхаҵа ҳәа ахьӡ даԥсахеит. Дҭаацәароуп, иԥшәма Манана Кәакәасқьыр-ԥҳаи иареи ирыхшеит х-ҩык ахшара,Саида, Саид, Ерена. Саида лхатәы ҭаацәара аԥылҵахьеит, Саиди Еренеи Гагратәи аԥсуа школ аҟны аҵара рҵоит.
СМЫР РАМИЗ
УРЫЧ-ИԤА
Рамиз Урыч-иԥеи сареи ҳаибадыруеижьҭеи акрааҵуеит. Нас ԥыҭраамҭак аус еицаҳуан Аԥсны аҭагылазаашьа ҷыдақәа реиҿкаара аҟны. Зус здыруа, иазыманшәалоу, еилҟьоу, амца дақәуҵар имбылуа хаҵоуп. Унзидгылаз аус иаразнак ирманшәалоит. Аиҳабы иҿы уи еиҳабҵас дыҟан, ахәыҷы иҟны хәыҷҵас.
Аацаа ирызкны ашәҟәы аҩра сшаҿыз аниаҳа, ҳаиқәшәеит, ҳрылацәажәеит еиуеиԥшым ахҭысқәа, ҳаибамбеижьҭеи акрааҵуан. Ҳаицәажәара анысҵоит ԥсахрада.
-Август 14, 1992 ш. аибашьра ианалага аҽны, Смыр Раулики сареи усқәак ҳаман аԥсшьарҭа «Волга» ҳлеит. Усҟан сара алеитенант еиҵбы ичын сыман. Ус радиола иҳаҳауеит аибашьра иалагеит, аӷа Аԥсны дақәлеит, атанкқәагьы дәықәлеит ҳәа. Аҩныҟа ҳцаны ҳҽыԥсахны еиҭах аԥсшьарҭа «Волга» ҳаауеит. Нас шәца Абӷархықә ашкол аҟны еизоит рҳәан, уахьгьы ҳцоит. Ирасҳәоит агәыԥ сырҭарц, сфицеруп, тәашьа сымам ҳәа расҳәеит. Нас аимадара амашьына сацҵаны Гагратәи ахырхарҭахь срышьҭуеит. Сҟалоит Гагратәи афронт аимадара аиҳабыс. Аимадара, сызлацәырҵуаз «Ветер» сыхьӡын, егьырҭ «Гора 1, 2» ракәын. Аибашьраҿы аимадареи аԥшыхәреи акры рыҵаркуеит. Ҳара иҟаҳҵоз асхемала ҳаҷкәынцәа жәылара ицон. Уахи ҽни еиԥшьны ҳаҷкәынцәа имыцәа-ӡакәан аус руан. Урҭ ргәымшәареи рфырхаҵареи ртәы исылымшар ҟалап аҳәара.
Сгәыԥ аҟны иҟан аимадараҿы ҩажәаҩык аимадаҩцәа-аибашьцәа. Амшын ахықә инаркны ашьханӡа аимадара ҳнапы аҵаҟа иҟан. Сара арра саныҟаз инаркны, насгьы аҷкәынцәа аррамаҵура ианахысуаз аимадара азын адыррақәа змаз рацәан. Саргьы урҭ ирҿысҵаауаз рацәоуп. Аимадара иазҟазан Роланд Смыри, Гиви Ачбеи.
Ҳаштаб аамҭала Калдахәара иҟан, нас ҳаиасуеит Бзыԥтатәи ашкол ахыбрахь.
Аимадара азын зегьы ҳамаӡамызт, сцоит Калдахәаратәи ашкол-интернат аҟны. Уаҟа арадиостанциақәа 4 рыман, ҩба Гагратәи ахырхарҭахь исышьҭит, даҽа ҩба Гәымсҭатәи ахырхарҭахь. Иҟан аамҭак Пицундатәи амилициеи абылрацәыхьчаратә машьынақәа ирхагылази ҳхы ианаҳархәоз. Нас хәыҷы-хәыҷла урҭгьы ҳауа ҳалагоит. Уахи-ҽни еиԥшны ҳацәаӡамызт, абатареикақәа антәалак иганы иҳаԥсахуан.
Ҳара планс иҳаман Бзыԥ аӡиас ҳарны аихамҩа инаркны ацҳанӡа амҩатә цәаҳәа акабельқәа ыҵаҵаны афронттә цәаҳәа (запасная линия фронта) аҟаҵара. Гәдоуҭатәи ахырхарҭала ажра жны акабельқәа ыҵаҵаны иҳаман ажәытә амҩала. Ҿҳәарас исырҭоит жәа-мшы, исырҭаз адҵа уахыки-ҽнаки рыла инасыгӡоит. Ас аамҭа кьаҿ иалагӡаны иахьыҟасҵаз гәыбӷан сырҭоит агәра мгакәаны. Бзыԥҭаа, Калдахәараа, Блабырхәаа ахәыҷы инаиркны аду иҟынӡа иҳацхраауан ажраҿы. Нас аҷкәынцәа зхатәы трактор змаз тракторла иҳацхраауан. «чудотворцы» ҳәа акәын ишҳашьҭаз.
Гагра ихадоу амҩа ду аҟны ақырҭқәа р-БМП ҳбоит. Ус БМП иааҭыҵны инаԥшы-ааԥшуа иаагылеит ҳамҭакы. Нас ацәарҭақәа рыман риарҭақәа ҟарҵоит. Ауха ачеченцәа неины рыхқәа хырсоит. Анаҩс ақырҭқәа ԥхьаҟа идәықәлоит. Ҳар иргаз БМП аус аҳарун, ақырҭқәа ҳарԥылоит. Сара БМП акомандир иҭыԥаҿы стәоит, механикс дыҟан Родик Коӷониа. Пицунда абжьаларҭа ҳанаҩс наводчикс иҳамаз Роберт Кәарҷиа сааникыларц далагоит, аха сара саанымгылеит.
Гаграҟа узлацо амҩала ақырҭуа итанк гылан, ҳаихәаԥшуа ҳааиҿагылоит. Ухыс, ухыс ҳәа сыҳәҳәоит. БМП аҩнуҵҟа иуҳәо уаҳаӡом азы дыргас иҳамаз ҩынтә иҟәаҟәа сасыр шьҭахьла дцо, знык сасыр ԥхьаҟа дцо акәын. Нас дхысит, атанк авара иақәшәоит, аҩынтә раан гьы атанк иақәшәоит. Арахь ҳаснариадқәа ԥшьба ракәын иҳамаз. Атанк дәықәлоит аха, иаразнак иԥжәоит, иақәыз ахәҭақәа (запасные) абакқәа каҳауеит. Асфальт аҟны ԥшьҩык иан, игыланы иҩуеит. Урҭ уаҟа иҭаҳархоит.
Ус шьҭахьҟа ҳцоит ҳәа ҳшаҿыз аӡәы дҳәазо дааҳԥылоит, БМП-қәа ҩба гылан. Ақырҭуа механик ҳаниба, дшәаны иқәиргьежьаауеит. Анаводчик ахысра далагоит, урҭгьы уаҟа ҳрылгоит.
Ешыра аспорт база азааигәара ажәбатәи аетаж аҟны абар ыҟан. Аԥенџьыр аҟнытә абинокльқәа ықәыргыланы сышԥшуаз гәымсҭантәи ақырҭуа снаипер сгәеиҭоит, дагьхысуеит, аха Анцәа имчала сыхцәы иблит акәымзар сара машәыр смыхьит.
Аҟәатәи абаталион аҟны ҳақьымс дрыман аподполковник Гудимов. Иареи сареи Сергеи Матосиан ибаталион аҟны ҳааины адҵақәа раҳҭалон. Учхоз хәбаны еихагылақәаз аҩнқәа руадақәа зегьы еибган. Аҩӡбак иуадақәа рыда.
Ҽнак ҳааит Сергеи Матосиан иҟны. Аибашьцәа аизара рзымҩаԥигон, егьи ауада аҟны иашьа дышьны дыкҿан. Усҟан уи иааирԥшыз ахаҵара иахьагьы сыбла ихыҵуам. Уи сара иахьагьы даара пату иқәысҵоит. Гудимови сареи ҳанцоз иааиԥмырҟьаӡакәан иҳашьклахысуа иалагоит аха ҳрыцәцоит.
Аӡы ҳарны ҳцар акәын. Исыман схатәы рациа, автомат, атапанча, 1200 патрона. Гудимови сареи ҳпулимиотқәа аремонт азын ираҳҭахьан. Гәымсҭа аӡы ҳаруеит, нырцә минамиотла ахысра иаҿын. Ус ҳашнеиуаз сышьҭахь амина каҳауеит. Гудимов сихаххуеит, ишьапқәа адақәа
ԥжәоит, ажгут ала иҿасҳәарц сҭаххоит. «Ацхыраара лас» аага ҳәа саиҳәоит. Усҟан атакси акәын «Ацхыраара лас» ҳәа иҳамаз. БМП иақәтәаз Ешыраа рыҷкәынцәа ацхыраара ирҭоит. Гәдоуҭатәи агоспиталь ашҟа амҩа ишықәыз Гудимов идунеи иԥсахит.
Ешыра амина анкаҳа асколкақәа сылалоит, урҭ иахьагьы исылоуп. Ҩымз ахьаа ӷәӷәа сыман, нас самыргәаҟит. Витали Смыри сареи ҳашнеиуаз аснариад ҳаԥхьа икаҳауеит.
Бырзенк аимадараҟны аус иуан. Гречко инхарҭа ҳәа иахьашьҭоу анхарҭа иман. Ус, хәылбаҽхак дааины иҳаиҳәоит иҩны итәаны ақырҭқәа аџьма шьны акрыфара ишаҿу. Нас сцаны аснариад рыласыжьуеит, ҩыџьа ҳхәуеит. Акрыфаха раҳамҭеит, ажәакала, рапетит бжьаҳхит, иҳәоит Рамиз дыччо.
Ешыра «ангар еҵәа» ҳәа иахьашьҭоу ақырҭқәа еизаны итәан. Адҵа сырҭоит аснариадқәа ргәыдысҵарц. Ус, сыснариадқәа сыманы снеизар Иазычба Гаидар игәыԥ сара сыснариад ааныжьны (коммулитивный) дара рхала иҟарҵаз рыманы ицоит. Адырҩаҽны ақырҭуа рхаҭарнак телехәаԥшрала дықәгыланы иҳәоит, ангар иҩнарыжьыз аснариад ихдырра шицәнарӡыз, аԥсуаа рхы ишадырхәо рхала иҟаҵоу арԥжәагақәа ҳәа.
Март 16 аҽны Гәымсҭа аӡы ҳаныруаз иагаз рацәаҩуп. Аӡы аҽеиҩшаны ицон. Ус ҳгәаиҭоит ақырҭуа пулемиотчик, дҳалахысуеит иӷәӷәаны. Азнак азы зегьы шанханы иааилахоит, аха нас Витали Смыр «Ԥхьаҟа» ҳәа данҳалаҳәҳәа адрыуҳәа 120-ҩык рҟынӡа дәықәлоит. Оҭырба Нурик аграната ргәыдиҵоит, дишьит ақырҭуа пулемиотчик, аха иаргьы дырхәит.
Ачадара аплатформаҿы иааганы иршьит урыс ҷкәынаки Чыҭанааки. Мҵаратәи ерманы ҷкәынак арельсқәа дрықәгыланы ахысра даҿын, иара иҿы снеиаанӡа иҳакәшаны иҟаз ақырҭқәа дыршьит. Габниа Варлам иашьа иԥсы шҭаз дныжьны ицоит Ачадара аплатформа, аихамҩала игоу ацҳа аҭарцәразы. Аацытәи Қәыҵниак «Марадиор» ҳәа хьыӡшьарас измаз, адзотқәа аграната, ҭаижьит, иаргьы дыршьит, аӡы далаҳаит.
«Ураганаа» ҳаԥхьа ицахьан. Урҭ дрылан Витали Смыр иаҳәшьаԥа Герман Цкәиа. Витали ахысра далагоит, азныказы дшанхоит. Ус аӡба ҳакуеит, аӡахьы сылбаауеит, сахьылбааз аӡәы аӡы дҭажьын. Иџьыба сҭалан игәасҭоит, аурыс иршьыз идокументқәа иџьыба ишҭаз. Аурыс дыршьаанӡа асалам шәҟәы иҩуеит иаҳәшьа лахь, уи (Марадиор) инаигӡаанӡа ихаҭа дыршьуеит. Убри азын а-Кәыҵниа ҷкәын «Марадиор» дҳацәҩашьеит. «Марадиор» раԥхьа дқырҭуаз џьаҳшьон.
УАЗАБАА Витали Смыр «командныи пункт» ҟаҵа ҳәа сеиҳәоит. Уи зынӡа акрыфара даҟәыҵны дыҟан. Иҟои акрызыумфои ҳәа аниасҳәалак, изласфари сыҷкәынцәа аҭахара иаҿуп иҳәон. Уи аимадара «100-тәи» иакәын, уи ала иԥхьон афронт ацәаҳәахьы. Витали даара игәра ргон.
Аибашьра аилгара саԥылеит Егры ацҳа аҟны. Уи аминуҭ азы Владислав Арӡынба иҳәоит аибашьра шеилгаз, Витали Смыр «Аԥсны Афырхаҵа» ҳәа ахьӡ ихҵаразы ирылеиҳәоит телехәаԥшрала.
Рамиз Смыр иахьа аус иуеит Афедералтә амца-цәыхьчаратә наплакы №66 аҿы аҭагылазаашьа ҷыдақәа рзы Урыстәылатәи Афедерациа аиҳабы ихаҭыԥуаҩыс (зам. начальника Управления Федеральной противопожарной службы №66 МЧ РФ) абылра атехникатә наукақәа дыркандидатуп, (полковник внутреннеи службы МЧС России.) Иԥшәма Земфира Григолиеи иареи дрыхшеит аԥа Денис. Санкт-Петербургтәи Ауниверситет афинанстә-економикатә факультет ахԥатәи акурс аҟны аҵара иҵоит.
СМЫР ХЬЫРБЕИ (ХЬЫМЦА)
УРЫЧ-ИԤА
-Сҭаацәа сыманы ԥсшьара Нхыҵ Кавказ ашьха Мдарцуг сыҟан. Ус сашьа еиҵбы Гена ҳахьыҟаз дааны иҳаиҳәоит ажәабжь хлымӡаах – аибашьра иалагеит ҳәа. Сҭаацәа сыманы Ауадҳара сылбаауеит, нас урҭ аҩны иааныжьны хыма-ԥсыма Ешыраҟа сҩызцәа рышҟа саауеит. Уаҟа сахьааиз сабгьы дызбоит. Ҳҩызцәа издырқәоз Аацаа рыдагьы еизаны еилагылан. Ҳара арахә рацәаны иҳаман, урҭ ашьха иҟан, саб уахь ддәықәысҵоит. Сара исыцын Руслан Џьанба, Хамзат Исаев. Гагра аԥсшьарҭа «Украина» ааигәара сашьа Гена итанк амина иахаԥжәоит, ибӷа ӷәӷәала ахәра аиуеит. Хамзат иакәзаргьы ахәра иауеит, Руслан Харабуа иакәзар, иҩшьапык ицәыӡуеит. Гена иаамышьҭахь атанк иақәдыртәаз Ҭемыр Саканиа нас дҭахоит. Гена ҽыхәшәтәра дызгоит, уи ихаҭарнакс дҟалоит Гарик Аиба, ихаҭыԥуаҩс, Баҭа Арӡынба.
Афатә-ажәтә еибашьрак аҟны ишыҟаз еиԥш иҟан, аибашьра еибашьран, зны амла уакыр акәын, зны ахьҭа. Ҳара амла ҳанакуазгьы ыҟан, аха уи згәалашәодаз. Ус иҳацлоит Џьубеи Саканиеи, Ҷыҷын Орчыҟәбеи, Наҭбеи Хәарцкьиеи.
Сгәалашәараҿы иаанхоит Аҟәа аҭарцәраан Гәымсҭа ацҳа аԥжәаразы ақырҭцәа ҳауала артҟәацгақәа ҳала-рыжьуа ианалага. Зны иҳаларыжьын иамуит, а-ҩынтә раан аҳаирплан ҭаҳархеит ракетала, акоманда рызҭаз сара соуп. Аҳаирпланқәа акы Аҩада Ешыра ацҳа азааигәара икаҳаит, егьи Каман.
Хаҭала сара ҳамҭак саундаз ҳәа смеибашьит, сара сыԥсадгьыл аҿаԥхьа суалԥшьа насыгӡеит. Аҳамҭа, уи
сыԥсы ахьеиқәхаз ауп, иҭарцәуп Аԥсны… Аибашьраҿы ҳаҷкәынцәа зегьы рхы бзианы иаадырԥшит, урҭ рџьабаа ӷәӷәоуп. Иахьа абжеиҳараҩык ҳаибашьцәа ацхыраара рыҭатәуп, урҭ ахылаԥшра рыгуп, иахьа ироуа апенсиа ала ахныҟәгара цәгьоуп. Аԥсны иалҵны зҽыԥхьакны иҟаз роуп иахьа аҭыԥ бзиақәа рҟны аус зуа. Рома Ласариеи Баҭал Оҭырбеи аибашьраҿы даара аџьабаа ӷәӷәаны ирбеит, урҭ рџьабаа аӡбахә иахьа џьаргьы иахьҳәам ҳара аибашьра аветеранцәа даара гәалас иҳамоуп. Ҳаинвалидцәа иахьа Аҳәынҭқрра рнапы иқәыргыланы ирбалароуп, аха урҭ гәазҭода.
Срылахәын Гагреи Аҟәеи рҭарцәра. Сынхоит Аҟәа, аха садҳәалоуп ақыҭа, қыҭада аԥсҭазаара ыҟам, уаҟоуп иахьыҟоу аԥсуара. Сыԥшәма Диана Бжьаниа-ԥҳаи сареи иҳахшеит х-ҩык ахшара. Ҳаԥҳа Асида далгеит Аԥснытәи Аҳҳәынҭқарратә Университет аиуристтә факәультет, аус луеит Ареспублика Аԥсны ашәарҭадара амаҵзураҿы. Гәдиса Москватәи Аҳәынҭқарратә университет атуризм аҟәшаҿы аҵара иҵоит. Аида дҵаҩуп, 15 – тәи Аҟәатәи абжьаратә школ аҟны аҵара лҵоит. Дианеи Хьырбеи иахьа рыхшара иреигәырӷьаратәы иҟоуп. Уи гәадуроуп.
СМЫР ЗУРАБ
ХАРИТОН-ИԤА
-Аибашьра ианалагоз Аацы ақыҭа ахадас сыҟан. Уи аҽны аизара шымҩаԥызгоз ажәабжь хлымӡаах, ақырҭуа Аԥсны дақәлеит ҳәа иааҳалаҩит. Иаразнак аиаша шәасҳәап иха-сымҵаӡеит, аха ԥхыӡҵас сызлаз лабҿабахеит Гәдоуҭаҟа ҳанца сҩызцәеи сареи уи агәра аагеит. Ҳхынҳәны Аацыҟа ҳаауеит, аизара иалагеит ақыҭа аҿари абырги зшьапы инанагоз зегьы. Нас ҳцоит Бамбораҟа, уаҟа иҳалҳаршеит 22 автомат агара. Нас ҳамҩа хан Ешыраҟа – Гәымсҭатәи афронтахь. Иабаҟахыз аибашьра раԥхьатәи амшқәа рзы абџьар. Ҳҩызцәеи ҳареи еимаҳдон, Лиосик Цыгәба еиҿикааз ашьха-хысратә рота салалеит. Аацаа ҳадагьы иҟан Абӷархықәаа, Аҷандараа, Ешыраа уҳәа рыҷкәынцәагьы. Ари ашьха-хысратә рота аартра зыбзоуроу Мушьни Хәарцкьиа идеиа ауп.
Срылахәын Гагра ақалақь адагьы Гәымсҭатәи афронт имҩаԥнагоз ажәыларақәа зегьы, ианвартәи, марттәи, ииультәи, актәи Шьроматәи, сентиабртәи ажәыларақәа. Салахәын иара убас Ахалшени Гәыма, СухумГЕС, урҭ ргара даара ицәгьан сара стәала.
Исгәалашәоит агенерал Зураб Мумлашвили иҭҟәаразы ҳаҷкәынцәа хыхьла (СухумГЕС ала) илбаауеит, ҳара Цхаркала ҳнеиуеит. Ҳаҷкәынцәа ԥсҭбарада аус руит агенерал итҟәараҿы, иманшәалахеит. Ахалшени даҳцәыӡуеит Аппба Ҭамаз, Роман Цыгәба хабарда дыбжьаӡуеит.
Иахьагьы сыбла ихгылоуп Ешыра Ҭраԥшь Бориси сареи ҳшеиватәаз иҳаларыжьыз арԥжәага дшашьыз. Ҩ-дзотк иҭатәаз шьны рабџьар рхыхны иааргоит Лиосик Цыгәбеи Лаша Ҷкадуеи.
Хаҭала марттәи ажәылара сахцәажәозар сгәаанагарала ажәылара цәгьан. Иҟан аилибамкаара. Иҟалап аԥышәа ахьҳамамыз иахҟьазаргьы. Убри азоуп ацәыӡ иҳауз зырацәазгьы. Уахи-ҽни иувагылаз уҩыза дануцәыӡуа даара ихьанҭоуп. Ицәгьан, игәныргон аҷкәынцәа лԥсаак данҳаулак. Ус акы аныҟалалак ҳдақәа ҳалԥсаауан. Урҭ зегьы хықәкыс ирымаз лассы аҩныҟа ахынҳәра акәын.
Афатә-ажәтә ақыҭа ҳацхраауан, уаҟа лџьабаа ӷәӷәала иҟоуп аибашьра анцоз насгьы акыр шықәса ақыҭа хадара азызуаз Наҭела Мархолиа-ԥҳа. Уи ақыҭан лԥсаак аныҟалалак лхатәы хьаак еиԥш илыдылкылон.
Аҟәа агаразы, исгәалашәоит, Аҩадатәи Кьалашәыр амҩала ҳцон. Витали Смыр иеибашьцәа Алада Ешыра ала ицон. Аҟәа агара имариахеит ҳәа сгәы иаанагоит. Избанзар ишәаҟьаны ақалақь иалахаз ҳаӷацәа иҩны ацара иаҿын. Уи акәхеит изымариахазгьы ақалақь аҭарцәра.
Иахьа схатәы џьабаала сынхоит. Аус зуеит Аҟәатәи амшын баӷәазаҟны атехника ашәарҭадаразы (по технике безопасности). Сҭаацәароуп. Сыԥшәма Ирма Гегьиа ахәыҷбаҳча «Аԥра» аҟны ааӡаҩыс аус луеит. Ҳԥа Саид 10-тәи ашьхарыуаа рышкол аҟны аҵара иҵоит.
Аамҭа ықәҳа ицоит, уи иара атәы ҟанамҵар ҟалаӡом. Сгәы иалоу иахьа иҳацым ҳҩызцәа роуп. Урҭ рхы зқәырҵаз дара рзы ибымбылхааит, ргәалашәарагьы ҳацзаауеит еснагь.
СМЫР РАУЛЬ (РАМИЗ)
КОНСТАНТИН-ИԤА
Рамизи сареи ҳаибадырит ари ашәҟәы азы аматериалқәа реизгара саналага. Иаразнакгьы акыр шықәса ҳаибадыруазшәа аибашьра атема ҳаизааигәанатәит. Ҳаицәажәара анысҵоит ԥсах-рада.
-Аибашьра ианалага ақыҭа-раҿы сыҟан. Ари аҩыза ажәабжь анҳаҳа аҩны ҳтәозма, згәы еибафоз ҳаихеит Гәдоуҭаҟа аштаб ашҟа. Усҟан схатәы машьына сыман, смашьынала афатә, ажәтә рзызгон сҩызцәа афронт ар. Ус ажәабжьны исаҳауеит Аҟәа танкла аӷа далалеит ҳәа. Нас саншьа иҷкәын Леончик Коӷониа дсыманы Ешыраҟа сцеит. Абџьарқәа раԥхьа аиура цәгьан. Сара ахьӡазы бџьаршәа акы скын, Лиончик дабџьардан.
Ауха ҵхла мацара Кәтышьха ҳхалеит, уаҟа сашьа Родик (Дока) дсықәшәоит. Раԥхьа срылашәоит Смыр Славик игәыԥ. Ирыман цырақәак автоматқәа. Иҟаларын 25-ҩык раҟара ҳаицызар. Нас ессааира рхыԥхьаӡара иацлон. Иахьӡхеит Афон-Ешыратәи «ажәыларатә баталион» ҳәа.
Иманшәаламхаз ианвартәи, марттәи ажәыларақәа рышьҭахь Афонҟа ҳаргоит ҳамҭакы. Анаҩс Каман, Шьрома, Ахбҩык. Уаҟоуп ҳара ҳбаталион ажәылара ӷәӷәа ахьымҩаԥнагоз. Ииуль 4, 1993 шықәса Ахбҩык иҭархаз адесант зҭаз ҳаԥсуа ҷкәынцәа рверталиот азааигәара исоуит ахәра ӷәӷәа.
Ашьыжь асааҭ 10 реиԥш Ахбҩык ҳхалеит. Ҳахьыҩ-халаз 60-метра раҟара ақырҭқәа аҭабиа жны иҭатәан. Ҳаргьы ҳаԥсы ӡаны ҳашнеиуаз ҳрымбаӡеит. Арымарахьала Алик Смыр ибаталион 1-тәи арота ихалараны
иҟан, арыӷьарахьала аҟабардацәа. Сара исыман схатәы рациа, сазԥшын адҵа ԥхьаҟа ацаразы. Амацәаз иҭакны ҳрыкәшеит ақырҭқәа, исоуит адҵа ԥхьаҟа ҳәа. Ҳаицын 30-ҩык раҟара, иҟан аҷандараа рыҷкәынцәагьы, иара убас Мақсим Аџьба игәыԥгьы. Мақсим дгәымшәан, аӷа ихы дазнеиуан хаха. Данҭаха ашьҭахь «Аԥсны Афырхаҵа» ҳәа ахьӡ ихҵахеит.
Саԥхьаҟа шьаҿақәак роуп иҟасҵаз, амина сахаԥжәеит. Ақырҭқәеи ҳареи абџьар еилаҳҵоит, исцәыӡит сызшьапык. Сшьапы ацәа иакын, схала аҳәызбала ихысҵәоит. Нас иҿаҳәаны, ацхырааразы Гәдоуҭатәи агоспиталь ахь сдәықәырҵоит. Сшьапы иаанхаз ирыцқьоит, ажьышәқәа иацраҳәаз хҵәаны иҟаиҵоит Рафаель (Масик) Царгәыш, уи инапынҵақәа рынагӡараан Гал дҭахоит. Ихҵоуп Аԥсны Афырхаҵа ҳәа ахьӡ.
Медеҳәшьас исыцын Ламара Чамагәуа-ԥҳаи Зинаида Ақаҩ-ԥҳаи. Урҭ иранашьоуп Леон иорден.
Рамизи сареи ҳаицәажәара иналаршә-ҩаларшәны акәзаргьы лхы наҳалалҵон уи иԥшәма Ванда Дармаа-ԥҳа. Лыԥшәма Рамиз дылхыхәмарны Ҷыҷа ҳәа лаиҳәоит. Уахьрыхәаԥшуаз акы ргәы иаланы иудырбаӡомызт, насыԥ змоу ҭаацәараны иҟоуп. Ааи, ииашаҵәҟьаны Рамизи Ҷыҷеи насыԥ змоу ҭаацәараны иҟоуп. Урҭ ирыхшеит х-ҩык ахшара. Рԥа еиҳабы Алхас иакәзаргьы аҭаа-цәара далалахьеит. Алмаси Дамеии ашкол иҭоуп.
Рамиз Смыр Аиааира даԥылеит Москва апротезқәа ахьыҟарҵо аинститутқәа руак аҟны. Иахьа ауаажәлар рымаҵ иуеит, уи Гәдоуҭатәи аинвалидцәа рассоциациа хантәаҩра азиуеит. Уи дызлаз абаталион 2-тәи арота комиссарс дыҟан, 2-тәи агәыԥ аинвалидра даҵанакуеит. Ианашьоуп «Агәымшәаразы» амедали, Леон иордени. Жәлар Реизара адепутат Леонид Чамагәуа цхырааҩс димоуп.
СМЫР РОДИК (ДОКА)
КОНСТАНТИН-ИԤА
Аибашьра иалагаанӡа нхара ҳәа сцахьан Москваҟа. Уаҟа акоммерциа снапы алакын. Дсыцын сара саб иаҳәшьаԥа Лиончик Коӷониа. Аусурантәи аҩны ҳахьааиз сыԥшәма Галина Сабгатулина иҳалҳәоит телехәаԥшрала ишлаҳаз Аԥсны аибашьра ишалагаз. Уи акәхеит аухаҵәҟьа Москва акаҳуажәырҭа «Кедр» аҟны аԥсуаа уаҟа инхоз аизара ишаҿыз ҳаҳаит. Ҳахьнеиз ауха ҳаурмыжьит, избанзар дәыӷбалеи ҳаирпланлеи аашьа ыҟамызт, акызаҵәык машьынала акәын. Лазба ҷкәынак дҳарҭан еиҳабыс, ҳдәықәырҵеит машьынала. Саргьы схатәы машьынала еиқәтәаны ԥыҭҩык аазгеит. Сара апаспорт сымаӡамызт, сҩыза ҷкәынак урыск (урҭ среиԥшуп сара) ипаспорт ала сааит Ԥсоунӡа. Уаҟа Гагратәиқәак сықәшәан сдыргьежьит, уршьуеит, умцан ҳәа. Ус ҳхынҳәны «Краснаиа полиана» ҳаауеит, Адлер аеропорт аҟны смашьына сыргылоит. Уаҟа дҳақәшәоит Мазик Шамба (уи амҩа бзианы идыруан) нас шьхала мацара Ауадҳара ҳаауеит. Уаҟа Ҟәыланырхәатәик арахә иманы дҳақәшәоит. Ус Гәдоуҭа сашьа Раулик иҟны ҳаауеит. Раулик иикыз ашәақь апатрона ҭахон азын ақлыб иманы дныҟәон. Лиончик Коӷониа даашьҭысхын, Славик Смыр ҳишьҭалеит. Уигьы Москва дынхон, аибашьра иалагаанӡа иԥҳәыс диманы ԥсшьара ҳәа иаахьан. Славик Шыцкәара аԥсшьарҭа аҟны дҳақәшәеит. Лиончики сареи абџьар ҳамаӡамызт. Ус Таџьик Занбеи-иԥа Лазба аҷандаратәи пулемиотла еихсуеит, уаҟагьы дҭахоит. Дырхәуеит Аршак Узуниан. Кәтышьха 10-15 мшы ҳтәан,
абџьаргьы ҳаԥшаауеит. Аԥхьа еиҳабыс дҳаман урыс фицерк, нас далҳхит Џьениа Игор арота акомандирс, абаталион командирсЏьонџьик Тәанба.
Смыр Алик Қьаазым-иԥа Аладатәи ацҳа 500 метра днацәыхаран дтәан. Ҳара аӡәгьы мчыла ҳаигаӡомызт, зегьы хатәгәаԥхарала ҳцон, ҳаҷкәынцәа иаҿалон ахы. Шьоукы-шьоукы уамашәа иџьасшьон иахьшәоз, аблиндаж ҟаҵаны ҳтәан.
Бганба Хасики сареи Москва ҳаибадырхьан аибашьра мышқәак шагыз, нас иареи сареи ҳаиқәшәоит аштаб аҟны. Ҳара аибашьра атәы, аибашьышьа абаҳдыруаз, урҭқәа зегьы ахьаҳҵоз аибашьраҿы ауп. Иҳамамыз аԥышәа иахҟьоит иманшәаламхаз ҳжәыларақәа зегьы.
Москва асклад ӷәӷәа сыман. Владислав Арӡынба, Славик Смыр диԥхьаны иеиҳәоит уи асклад ҳхы иаҳархәарц абџьари аџьаԥҳани реизгараҿы. Славик Смыр иҳәоит Докеи Лиончики сыццозар сцоит Москва ҳәа. Ҳаргьы афронтаҿ иаҳҭахын, аха аамҭала ҳцарц ҳақәшаҳаҭхеит. Ҳахьцоз иаҳгеит аибашьра атәы зҳәоз аматериалқәа жәпакы акасета ианҵаны, Гагра ақалақь макьана ахы иақәҳамтәӡацызт азын, еиҭах «Краснаиа полиана» ала ҳцоит Москваҟа. Уаҟа инхоз аԥсуаа аӡәырҩы афатә ажәтә маҷымкәа иаҳзеизыргеит. Атанк ахәҭақәагьы еизаҳгеит. Урҭ зегьы Аԥсныҟа идәықәаҳҵон. Ус аҷкәынцәагьы Аркади Киркинаӡе, Иури Дармава машьынала инеиуеит.
Ҽнак Ешыра Витиа Смыр иҟны аҩны инеиуеит Витиеи, Лионики. Лионик ус Витиа иԥшәма илеиҳәоит ма ҳаицаауеит, ма ҳаицҭахоит ҳәа. Витиа иԥшәма Лариса Бениа-ԥҳа арҭ ацәаҳәақәа ананысҵо лыдунеи лыԥсаххьеит. Ус иагьыҟалоит. Гәымсҭа Гречко инхарҭа ҳәа иахьашьҭоу аснариад каҳаит. Лионик дшахәыз збаз Витиа деихоит ацхыраара ииҭарц, аҩбатәи аснариад иааиуаз Витиа иқәшәоит. Абасала Лиончики Витиеи ҽнакала еицҭахоит.
Аибашьра анҵәамҭахь инеирц уамак агмызт. Амлакра ҟало иалагеит, Москва Супер-маз ацарҳәа аманы фатәыла имазеины игылан. Сцеит иаазгарц. Санааи, сашьа Витиеи саҳәшьаду лԥа Лиончики ршьхьан.
Ииультәи ажәылараан ахәра ӷәӷәа иоуит сашьа Раули. Уи аоперациа ӷәӷәа иаарласны иҭахын азын дсыманы Москваҟа сцоит. Сашьа еиԥш уахь ҽыхәшәтәра инеиуаз рацәан...
Авторк лаҳасабала иазгәасҭар сҭахуп Дока Смыр аибашьра ианалага Москвантә ихатә ԥарала ишааигаз 70 ҩык ирызхаша ар рформа шәҵатәы, иара убас ачашылеи ашьақари машьынак хәда-ԥсада ишаны ишриҭаз.
Дока Смыр иашьа Раули Смыр иахьа аинвалидцәа рассоциациа Гәдоуҭатәи араионтә ҟәша деиҳабуп. Уи аибашьраҿы ицәыӡит изшьапык, иара убас изблак. Дынхоит нхаҩык еиԥш. Уи акы игзаргьы шамаха иуирдыруам. Игәабзиара зегьы ахҭниҵеит Аԥсынра.
СМЫР ГЬАРГЬ (ПАТАЗ)
ВИҚТОР-ИԤА
Сара аибашьра ҟалаанӡагьы Ареспублика Аԥсны Аҩнуҵ-ҟатәи аусқәа Рминистрра 7-тәи аҟәшаҿы аус зуан. Ҳусураҿы ақырҭқәеи сареи ҳзеилибакаауамызт азын сусура нсмыжьыр ҟамлеит. Август 14, 1992 ш. аусура сҭыҵырц адырра сырҭан Аҟәаҟа сааит. Аҩнуҵҟатәи аусқәа рминистрраҿы сахьааиз еилыскаауеит аибашьра ишалагаз, Очамчыранӡагьы атанкқәа ааихьеит ҳәа ҳарҳәеит. Аминистрра ахыбра сахьаадәылҵыз авертолиотқәа халеит, ақалақь аҟны ахысбжьқәа агара иалагеит. Уи акәхеит, сеихеит «Ацҳа ҟаԥшь» ашҟа. Ҩымш уаҟа сыҟан, ақырҭқәа иаарышьҭуаз ахы ҳнаҿагылеит сҩызцәеи сареи. Ицон аиҿахысрақәа.
Аибашьра раԥхьатәи амшқәа рзы сыҟан Витали Смыр игәыԥ аҟны. Нас, ашьха-хысратә рота анеиҿкааха, сҟалеит уаҟа командирс. Сара сышьҭахь дыҟан Лиосик Цыгәба. Сгәыԥ аҿы иалаз аҷкәынцәа зегьы еилҟьақәан, игәымшәақәан. Аацаа рыдагьы егьырҭ ақыҭақәа рҟнытәгьы еибашьуан аҷкәынцәа. Урҭ рџьабаа атәы аҳәара даара ицәгьоуп, исҳәоит ҳәагьы салагом.
Раԥхьатәи амшқәа рзы абџьар азын ҳмаџьанан, нас ажәыларақәа рахь ҳанцоз иаҳгоз абџьари атехникеи даара иҳахәон.
Камани Шромеи рыбжьара Ахалшени унаӡаанӡа 46-ҩык ақырҭқәа ҭаҳархоит, рыбџьари ртехникеи ҳара иаҳгоит. Нас абџьар змамыз ираҳҭон. Уаҟоуп хабарда дахьыбжьаӡыз Роман Цыгәба. Ахәра роуит Нодик Гагулиа, Мераб Гьериа, Џьон Партанаӡе.
Ҭависуԥлеба аӷацәа дыкны дыргоит Баграт Кәыҵниа. Нас аԥсахрақәа раан дырԥсахуеит, аха дышьны дҳарҭоит, дыԥхаӡа дыҟан. Уи амомент сгәаҿы иаанхеит наӡаӡа.
Шубара. Актәи Шьроматәи ажәылараан ҳбаталион цар акәын амҩала. Шьхала ицар акәын Шамиль Басаев игәыԥ. Ибрагим Иаганов игәыԥ акәзар, аӡиас ала ицар акәын, иҳацын «Шьараҭынаагьы».
Шубара ҵаҟа аҩнаҟны 8-ҩык иҭҟәаны изгоит. Нас Ибрагим Иаганов игәыԥ ирысҭоит, урҭ аштаб ахь иргоит. Рабџьари рџьаԥҳани рымаҳхит, еибыҭан ӷәӷәала.
Ҳара иҳацын Анзор Гоов, уи иахьа Агуӡератәи агоспиталь аҟны ҳақьымс аус иуеит, Игор Пашьенко атехника ибзианы идыруан. Нодар Аиба иакәзар азенитка ирцәажәон. Аацаа хьыӡшьас «чечниа» ҳәа иҳашьҭан.
Ҭамаз Аппба, Ҭамаз Коӷониа, Вова Маичаӡе иӷәӷәаз, имшәоз, хьаҵра ззымдыруаз ҷкәынцәан. Урҭ иахьагьы сыбла ихгылоуп. Вова Маичаӡе данҭаха ашьҭахь, ахәра ӷәӷәа иоуоит Асҭамыр Аҩӡба. Гагра ақалақь анҭадырцәы ашьҭахь «Анҭица» агәыԥ ҳацхыраауан, иаангылоз ракәмызт. Командирс дрыман Толик Анқәаб.
Гәымсҭатәи афронт имҩаԥнагоз ажәыларақәа зегьы срылахәын. Актәи Шьроматәи ажәылара, Цугуровка, Шубара, 920-тәи ахәыҳаракыра, Одышь, Аҩадатәи Кьалашәыр уҳәа ррыцқьара ҳаҿын зегьы.
«Смертники» ҳәа асиа аԥхьа ҳҽанаҳҵоит Даур Ԥкьын, Иуреи, Ҭемыри Ԥандариаа.
Аҩадатәи Кьалашәыр ала албаара ҳшаҿыз Аԥсны ҭарцәуп ҳәа ажәабжь гәырӷьахә ҳаҳаит. Уи ҳамыргәырӷьар залшомызт. Хымԥада иҭахазгьы ҳхашҭӡом, урҭ сыԥсы ҭанаҵы сгәалашәараҿы иаанхоит. Аха Аиааира иацназго иарбан!
Ахалшени ганы Гәыма ҳаннеи Оҭар Хьециа игәыԥ ҳақәшәоит. Урҭ агенерал дыҭҟәаны данаҳгозгьы иҳацын, ирылшаз даара ирацәоуп.
Рықәра иузаҵанамкуа еилҟьақәан, ашәара рыздыр-ӡомызт ҳмедеҳәшьцәа Мадина Џьениа, Лиана Кәыҵниа.
Иахьа аус зуеит Аԥсны аҩнуҵҟатәи аусқәа рминистрра 7-тәи аҟәшаҿы еиҳабыс. Ҩыџьа ахәыҷқәа Хамидеи Аслани срабуп. Аполковник ичын сымоуп. Исанашьоуп Леон иорден.
СМЫР НАВИК
ХАРИТОН-ИԤА
Навик Харитон-иԥа абжьа-ратә ҵара ауп дзылгахьоу. Ар-ратә уалԥшьа ихигеит ақалақь Калининград.
-Аибашьра ианалага Аацы аҩны сыҟан. Ус ақыҭа иалаҩуеит аибашьра шыҟалаз атәы теле-хәаԥшрала. Сахьтәаз сгәы иаанагеит 1989-тәи ашықәс азы еиԥш иааилалазар иааиқәтәап ҳәа. Нас, ишыхәмаррамыз анеилыскаа 15-ҩык раҟара Аацаа рыҷкәынцәа ҳҽааидаҳкылан Ешыра аспорт база азааигәара ҳааины ҳҭыԥ ылхны ҳаатәеит.
Ҩынтә-хынтә раҟара ҳдәықәыргалоит ажәылара иалагоит ҳәа, аха нас ҳдыргьежьуан.
Мушьни Хәарцкьиа еиҿкааны иман ихатәы гәыԥ, ҳаргьы уахь ҳнеиуеит хатәгәаԥхарала, ҳҽырзыҟаҳҵон Шьроматәи ажәыларақәа. Ҳгәыԥ ҳҽеиҩаҳшан, ҳара 30-ҩык рҟынӡа Шубара ҳалбаауеит. Шьроматәи аоперациа макьана иҟалаӡом рҳәеит. Уаҟа иҳақәшәоит Агәхаа рыҷкәынцәа, урҭ рҩызцәа аурысқәа рыцны итәан. Иара убас џьара шәарҭак ҟалозар ҳәа ацхыраара ҳарҭарц итәан рҽырхианы Шамиль Басаев иҩызцәеи иареи. Ус ладатәи амҩала Каман ҳлеиуеит. Ҳаҷкәынцәа Џьон Партанаӡе, Ҭамаз Коӷониа, Анзор Оҭырба аӡы нырцә ихалоит. Баграт Кәыҵниа дышхысуаз аӡы дырит. Ҵыхәаԥҵәара амаӡамкәан дхысуан Ҭамаз Аппба, араҟа дыӡит Роман Цыгәба. Уи иахьа «хабарда дыбжьаӡуп» ҳәа дыҟоуп.
Адәахьы асы ӷәӷәала ишьҭан. Шубара ҭыҵшьа ҳамаӡамкәан ҳааҭахеит. Ҳаирпланла Олег Ҷанба афатә ажәҩан ахьынтә иҳалаижьуан. Ус амла ҳакыртә
ҳаҟаӡамызт, избанзар Наҭела Мархолиа-ԥҳа ақыҭа аҟнытәи афатәи амаҭәа ԥхақәеи еиқәыршәаны лҩызцәа лыцырхрааны афронтахь иаалышьҭуан. Ибзиаӡаны дысгәалашәоит аурыс Володиа Мажоров, уи даара деибашьҩы бзиан, иара убас Пашьченко Игор. Ус Мераб Гериа дыхәны дааргоит.
Ибзиаҵәҟьаны исгәалашәоит СухумГЕС аҟны ақырҭуа генерал дыҭҟәаны данаҳгоз (ижәла сгәалашәом). Уаҟа дыҟан агенерал иҷкәын 15-шықәса зхыҵуаз, уи даара дицәшәеит, царҭа анимоу иҽҳаиҭоит, ирыцыз рҟынтә жәаҩаҩык СухумГЕС аиҳабы дналаҵаны иаҳшьит. Дара ҳаӷацәа рхала идҳаржит уаҟа СухумГЕС аҟны. Аиҿцәажәарақәа рышьҭахь урҭ ыҵхны иргоит. Егьырҭ иаанхаз зегьы Гәдоуҭа аштаб аҟны ираҳҭоит. Сара аӡәгьы лкаа изыҟасҵаӡом, избанзар зегьы еибашьцәа гәымшәақәан. Иҭахаз рыԥсы аҵаҟа сыԥсы ыҟоуп. Урҭ ахааназгьы иаҳхашҭӡом.
СМЫР АЛХАС
АРКАДИ-ИԤА
-Аибашьра ианалагаз 18-шықәса схыҵуан. Ганҭиади аурыс архәҭаҟны (погран отриад) арра сахысуан. Фымз сзаанханы сыҟан. Уаҟа исаҳауеит аибашьра ишалагаз, насгьы ақырҭуа ӷбала идесант иртәоит ҳәа. Аурысқәа архәҭаҟны иҟаз исарҳәоит Аԥсны сыԥсадгьыл шакәу, исҭахызар азин шсырҭо архәҭа ааныжьраҿы. Нас сцоит Гагратәи абаталион ашҟа (актәи), уи Џьамал Чирикбаиа напхгара аиҭон. 300-ҩык рҟынӡа ҳаҟан. Иҳацын иара убас Гаграа рыдагьы Аацаа, Абӷархықәаа, Гәдоуҭаа рыҷкәынцәа. Гагрантәи лассы-лассы Гәымсҭатәи афронт ашҟа ҳааргалон, смена-сменала ҳҽаҳԥсахуан.
Ҳара дҳаман ҳамҩаԥызгоз, амҩақәа ҳзырбоз ауаҩы. Уи иаҳирбон аминақәа ахьыҵаз, иҳацын амина аҵхыҩцәагьы.
Ажәыларақәа ирылаго ианалага, аҩбатәи Шьроматәи ажәыларахь ҳаиаргоит. Уахынла аӡы ҳарны ҳцон, Ахбҩык ашьха ашьапала.
Шьроматәи аҩбатәи ажәылараан дҭахоит Хышба Витиа, ахәра иауит Ҭамаз Барцыц. Ҳахьтәаз ишәарҭан, ицәгьан ахыхьчара. Насгьы ҳаргьы хәыҷы-хәыҷла ҳашьцылеит.
Шьрома иҳаман аштаб. Ақырҭқәа Одышь итәан, аштаб рыман. Срылахәын аҩбатәи Шьроматәи ажәыла-рақәа. Шьромантәи Линдава ҳалбаауеит. Аԥснытәи аҳәынҭқарратә университет амҩахь ҳалбаауеит Аҟәа анҭдырцәуаз ҳаруаа.
Исгәалашәоит Тәанба ҷкәынак (Масик ҳәа иарҳәон) Линдава ахәыҳаракыраҿы дырхәит. Аԥхьа ицоит Пицундатәи абаталион, анаҩс ҳара ҳавзвод, акомандир Фока Барганџьиа дырхәит, иара убас ижәҩахәыр ӷәӷәала ахәра аиуит Сымсым ҷкәынак (ихьӡ сгәалашәом).
Ахәыҳаракыра зныкала агара цәгьахеит, аҩынтә раан х-сааҭк рыла иаҳгоит. Ана-ара аӷа дҳалахысуан цәҟьарас ҳҟаҵаны. Ака Арӡынба ибаталион Афуникулиор ала илбаауеит. Лиосик Цыгәба Одышь амаҩала ибаталион лбаауеит. Ажәакала ҳаицхыраауеит.
Ҳашьҭахь игылаз абыргцәа фатәыла иҳацхраауан. Акы ҳагрыжьуамызт. Насгьы ҳаргьы ақыҭақәа анҭа-ҳарцәлак ҳхы ҳахәон. Ажәылара ӷәӷәақәа анцоз афатә згәалашәодаз, бџьарла ибзианы ҳаибыҭан. Насгьы ҳаӷацәа икажьны ицон, ҳара ишьҭаҳхуан. Атехника, арԥжәагақәа аԥхьа акәын ианҳагыз, нас зегьы рыла ҳаибыҭан.
Шьромантәи Линдаваҟа ҳанлыбаауаз ҩыџьа ақырҭқәа ҭҟәаны иаагоит. Насгьы ҳара дыҭҟәаны дҳаман ҳаӷацәа рмедеҳәшьа. Ҳахьтәаз ажурналистцәа рнеира ҳаҷкәынцәа ирҭахӡамызт. Еиҳарак ицәажәалоз Џьума Чирикбаиа иакәын, егьырҭ акамера рцәымӷын. Гәымсҭа аӡы ҳаныруаз моментқәак Даур Инаԥшьба иҭыхымҭақәак ыҟан, аха уи уаҳа аекранахь аӡәгьы имбеит.
Иахьа абизнес снапы алакыуп, уи сықәҿиошәа сгәы иабоит. Сҭаацәароуп. Сыԥшәма Ирма Чуаз-ԥҳаи сареи иҳахшеит Салимеи Самеи. Урҭ аҵара рҵоит Аҟәатәи ахәбатәи абжьаратә школ аҟны.
СМЫР РОМАН
ДИКРАН-ИԤА
-Сыԥсҭазаара зегьы-зегьы ахәҳахәҭра иазкыуп. Аибашьра иалагаанӡагьы иахьа уажәраанӡа уи азанааҭ уаҳа исзымԥсахит. Схатәы дәқьан сыман Гәдоуҭа аџьармыкьаҿы, аибашьра ишалагазгьы уаҟоуп иахьсаҳазгьы. Нас Витали Смыр ҳаизганы Шыцкәараҟа ҳааигоит. Аԥхьатәи амшқәа рзы игәыԥқәан, нас ибаталионхеит. Витали Смыр дҟарҵоит Гәымсҭатәи афронт командаҟаҵаҩыс. Зураб Қәҭелиа командирс, Хәыма Оҭырба комиссарс.
Сара хаҭала абџьар скӡамызт. Ешыра аспорт база азааигәара аҭыԥ ҳаман. Анзор (Џьуџьу) Оҭырбеи сареи хәыҟаҵаҩыси, нас абаталионқәа рахь афатәқәа рызшареи ҳнапы ианын. Иҟан иара убас моментқәак ҳафатә зҭаз абакқәа ирықәшәон ахқәа, ҳмашьынагьы зны ихышәҭхьан. Анзор (Џьуџьу) ихатәы машьынала акәын ари зегьы шыҟаиҵоз, уи адагьы дшааҭацәхалак еиԥш ивтомат иманы аӷа днаиҿагылон. Уи илаз аҟыбаҩ уамашәа иубарын.
Исгәалашәоит, ҽнак аӡ нырцә иҟаз ҳаҷкәынцәа афатә рыгхеит. Нас Џьуџьуи сареи имашьына азна афатә ҳаманы ацҳа ҳаақәлеит. Аҳабла ҿыц аҟнытә аӷа ҳалахысра даҿын. Уҭыҵ амашьына, сара машьынала сиаҟьоит, уҭахар ҳәа сшәоит ҳәа сеиҳәоит. Амашьына сыҭцаны имукәан ацҳа дықәлоит. Ацҳа абжа днеихьан еиԥш амашьына еихсуеит. Аԥхьатәи асаркьа ԥнаҽит, иаргьы ашьа лаиҿашәит.
Анзори (Џьуџьу) сареи ахәцәеи аԥсцәеи ҳаицхырааны иҭаҳгон. Исгәалашәоит Аладатәи Ешыра ацҳа агәҭаны дықәжьын ҷкәына қәыԥшк, аԥсра даҿын, сан, сан шиҳәоз
дыԥсуеит даҳзеиқәмырхакәан. Убри иахьагьы сыбла дыхгылоуп.
Ииультәи ажәылараан ҳар (смертники) ҳәа хатә-гәаԥхарала ашәҟәы рҽанҵаны ицоит, ишзымаауазгьы дырны. Ахәра зауз рацәахеит иҭахаз еиҳан.
Аибашьра зныкыр иаҳбахьазма, аԥышәа ҳамаӡамызт. Убри иахҟьаноуп абрысҟаҩык зҭахазгьы (уи сара сгәа-анагароуп). Егьыс ҳара Асовет Еидгыла аныҟаз ар-ратә амаҵзурақәа ҳархысуан ақалақьқәа жәпакы рҟны. Аха уи ус абџьар атәы абаҳдыруаз. Сара Мурмансктәи аобласт аҟны Баренцево имшын ҳәа иахьашьҭоу арратә маҵзура сахысуан. Уаҟагьы хәыҟаҵаҩын.
Аибашьраҿы аштаб зегьы рыла ҳаиқәдыршәон, афатә, абџьар, амаҭәа уҳәа рыла. Ақыҭа акәзар ацхыраара ду ҟанаҵон. Аҷкәынцәа зегьы сменала хәба-хәба мшы ҳҽеиҭаҳкуан.
Абар, иахьа аибашьра еилгеижьҭеи акыр шықәса инҭакәкәа ишцахьоугьы, арҭ ахҭысқәа ҳабла ихгылоуп. Аԥсҭазаара ԥхьаҟа ицоит, иҿиоит Аԥсынра.
Ҳара аижәлантәқәа Смыраа ҳаиқәшәараҿы ҳаилаб-жьоит, ацәгьа ҟазҵо макьана дышҳаламгьы ҳашбзиахаша атәы ҳалацәажәоит.
Смыр Роман Дикран-иԥа ԥшьҩык ахшара драбуп. Ры-ԥҳа аиҳабы дҭаацәароуп, аҳақьым-лаборантуп, Салима, Аԥснытәи аҳәынҭқарратә университет аҭоурых афакультет аҟны аҵара лҵоит. Саид Москва дыҟоуп, абокс бзиа ибоит, уи ада аԥсҭазаара ыҟам ҳәа дыҟоуп. Аҭаацәа реиҵбы Ҭемыр иакәзар убригьы аспорт бзиа ибоит, ҷыдала ақәԥара.
Роман Смыр аибашьратәи игәымшәара азы ианашьоуп «Агәымшәаразы» амедал.
СМЫР АРКАДИ ВИКО-ИԤА
(РИКӘА)
-57 шықәса сырҭагылан аибашьра ианалагоз. Усҟан Аацы ақыҭа хадас дыҟан Зураб Харитон-иԥа Смыр. Дааины исеиҳәоит ашьха атәы бзианы иудыруеит, ҳабнарақәа ракәзар бнала ҳаӷацәа аар алшоит, уҳацаала ҳәа. Нас сара схатә гәаԥхарала сцоит зегьы ахьцоз. Сыԥшәма Лиуда Татшь-иԥҳа Мархолиеи сареи ԥшьыҩ ахшара ҳамоуп. Ҳԥа еиҳабы Алхас абџьар шьҭихратә дыҟан, дцоит афронт ахь, егьырҭ хәыҷқәан. Аҳәса аҩны усқәа нарыдыжьланы ицоит зегьы афронт ахь.
Ҳцәажәара лхы алалырхәит Аркади иԥшәма Лиуда. Аибашьра иалагаанӡа ақыҭаҿы медеҳәшьас аус зуан. Санхәеи сабхәеи ибыргцәан, ибатәын. Ана-ара ҳаҷкәынцәа шьны иааргон, зегьы ҳлымҳа кыдҵаны ҳӡырҩуан агәашәахь шьҭыбжьык аагацыԥхьаӡа.
Сара сбыргын ишысҳәахьоу еиԥш. Мчыла аӡәгьы симгаӡеит, хатәгәаԥхарала сцоит. Аҩадатәи Ешыра Дача ҳәа иахьашьҭоу ҳпост ыҟан. Аимадарала ианҳацәажәоз «медведь» ҳәа иҳаԥхьон. Сара Лиосик Цыгәба ибаталион аҿы сыҟан. Уи аԥышәа иман, абџьар атәы идыруан. Исгәалашәоит, асы шьҭан ирацәаны. Ахалаҭ шкәакәақәа ҳашәҵаны ҳцон, избан акәзар ақырҭқәа ҳарбон иахьыҟаз даҽа маҭәақәак ҳшәызар асы аҿы.
Каман ахы ианақәиҭыртә ашьҭахь, ахәцәа сакасала уахынла мацара акәын ишалҳгоз, ҽынла ицәгьан, аԥсцәа ралгара. Иҟан иара убас моментқәак, аԥсцәа иаразнак ианҳзалымгозгьы, мышла ианаанхозгьы ыҟан. Ҳақьымс дҳаман Гәырам Шьоуа. Уи раԥхьатәи ацхыраара зҭахыз
ириҭон, нас ахәцәа агоспитальқәа рышҟа идәықәиҵон. Аԥсцәа рыцқьаны иҳаиҭон, нас рҭаацәа рахь иаҳгон.
Шьрома ианажәла ҳаҷкәынцәа, ҳара абыргцәа аԥсцәеи ахәцәеи шьҭаҳхуан. Камани Шьромеи еиҿаҳарԥшуазар, Каман еиҳа ирацәан ахәцәеи аԥсцәеи.
Шьрома ашьҭахь ҵаҟала ақыҭа Линдава ҳахәнеит, ус аӷацәа ҳгәарҭоитаҟәҟәаҳәагьы иааҳаларҵоит. Уаҟа сыҷкәынгьы дсықәшәоит. Илбааҳгоит урыс ҷкәынаки Сымсым ҷкәынаки (Калдахәаратәиуп).
Исгәалашәоит Гәымсҭа аӡы ҳарны ҳцар акәын Цугәуровкаҟа. Аӡы аҭалара зегьы ирзымгәаӷьит. Оҭырба Миша Џьансыхә-иԥа асанитарцәа дреиҳабын. Аӡы ҳахьырыз ҳаицәыӡуеит сҩызцәеи сареи. Абџьар змамыз рацәаҩын, сшәеит сыбџьар схырхыр ҳәа. Уаҟа исықәшәоит Ҭеуа Гамисониа, Сосо Ҳагба, Хәыҷык сыԥсгьы ааҭалоит.
Аиааира анаҳга ашьҭахь Гәырам Шьоуа абыргцәа аҩныҟа шәца ҳәа ҳдәықәиҵоит. Уи аамҭазы Гаграаи Очамчырааи еиԥылахьан Егры аҳәааҿы.
СЕМЕНДИАЕВ АНДРЕИ
МИХАИЛ-ИԤА
Ари ахаҵа милаҭла доурысуп, аха диит, дааӡеит Аацы ақыҭа. Аԥсуа иҵас, иқьабз, ибызшәа ибзианы идыруеит. Иахьа Аацаа хатәы иашьаҵас ивагылоуп.
-Аибашьра ианалага Аацаа сқыҭауаа зегьы реиԥш абџьар шьҭысхит. Исҭаххеит сҩызцәа, сқыҭауаа ахьцоз сцарц, саргьы сыхәҭак алазгаларц. Салалоит Аԥсны Афырхаҵа Лиосик Цыгәба ибаталион. Аибашьра ахы инаркны аҵыхәтәанӡа ари абаталион аҟны сыҟан.
Лиосик Цыгәба, Андреи Семендиаев изы абар ииҳәо: «Аиаша уҳәар еиӷьми, Андреи иқәра иузақәнамырго деилҟьан. Уи ахқәа шаауазгьы машьынала аснариадқәа игон. Иара изеиԥшын адәы иашара, абахәқәа. Ҳаҷкәынцәа аӡәы дыршьыма, дырхәыма ралгараҿы иџьабаа дууп. Акры злоу хаҵоуп, уи ацәгьеи абзиеи рҿы иашьцәа Аацаа дҳавагылоуп».
Андреи иԥа Миша аибашьраан дхәыҷын, аха иахьа уи даӡәыкны дааҳавагылеит. Аибашьра ашьҭахь адиверсиатә гәыԥқәа аныҟарҵоз ақырҭқәа Гали Кәыд-рытәи аҩхаақәеи рыхьчаразы уигьы иџьабаа ыҟоуп. Имоуп ихатәы трактор. Иахьа Аацы ақыҭан иҭахаз рҭаацәарақәеи насгьы ацхыраара зҭаху зегьи рыдгьылқәа цәаӷәаны ишьҭеиҵоит хәыда-ԥсада.
Андреи Семендиев абаталион имҩаԥнагоз ажәы-ларақәа зегьы дрылахәын, Шьрома, СухумГЕС, Ахалшени, Маҷара, Аҩадатәи Кьалашәыр рҟны ихы бзианы иааирԥшит.
ҬРАԤШЬ БОРИС (ЗУРАБ)
МАЏЬЫҬ-ИԤА
Аибашьра ҟалоит ҳәа сазԥшымызт. Сара сзын уи даара иус хьанҭан. Аибашьра ишалагаз Приморски аҷкәынцәа гәыԥҩык ҳаизоит. Иагьеибаҳҳәоит абџьар шьҭыхны ҳадгьыл ҳахьчарц. Нас зегьы ҳҽааибыҭаны Витали Смыр еизигоз агәыԥ ашҟа ҳцоит. Ҳара зегьы қыҭак иалҵыз ҳакәын. Аԥхьа иабаҟаз абџьар, аџьаԥҳаны. Руслан Мирод-иԥа Ҭраԥшьи сареи еимаҳдон абџьар. Уи даара дыҷкәына бзиан, аибашьра сымцар ҟалом иҳәеит. Нас ишыжәбо еиԥш март 16, 1993 шықәсазы иԥсадгьыл ихы ақәиҵеит.
Сентиабр 16 ауха Гречко идача ҳнеит. Уаҟа аиҿахысра ӷәӷәа ҟалоит. Ахәра ӷәӷәа соуит сентабр 19 азы, иџьашьатәуп сыԥсы ахьеиқәхаз. Аԥхьатәи ацхыраара сылҭоит Виолетта Матосиан, уи «Ацхыраара лас» ала Афонҟа сдәықәылҵоит, нас Гәдоуҭатәи агоспиталь ахь. Ҳақьымс дсыман Наталиа Лакербаиа, уи иҭабуп ҳәа ласҳәоит. Аоперациа сзиуеит Славик Заабеҭ-иԥа Аргәын. Уи иахьа Гагратәи ахәшәтәырҭа деиҳабуп.
Сыла ишабоз аснариад дашьит Ҭарас Џьыкырба, даҽа бырзенкгьы ишьапы хнаҵәоит. Ҳаҷкәынцәа анҭахалак ҳдақәа ҳалԥсаауан. Излауаз ала аԥсцәа ҳара ҳахь иаагон.
Ҭраԥшь Борис (Зураб) Маџьыҭ-иԥа иахьа дҭаацәароуп. Иԥшәма Ҭина Ах-ԥҳаи иареи ирааӡоит х-ҩык ахәыҷқәа.
ҲАЛБАД РИММА
АИЛЫМ-ИԤҲА
Риммеи сареи аибашьра ауп ҳаибазырдырыз, анаҩс ҳаиҩызцәа бзиахеит, уи аума аеҳәшьцәа гәакьақәа реиԥш ҳҟалеит. Иахьа уи лареи сареи баҳәшьа, саҳәшьа ҳҳәоит ҳахьааиқәшәаз, иҳамоуп аидгылареи аиҭанаиааиреи. Уи диит аҭаацәа ду, зхәы иаҭәҳәаны изфоз аҭаацәараҟны. Аб Ҳалбад Аилым Хусраб-иԥа Аџьынџьтәылатә еибашьра дуӡӡа (1941-45 ш.ш) дрылахәын еиуеиԥшым ажәыларақәа, ақалақьқәа рҭарцәра. Аибашьраан Крым Островски ихьӡ зху иӡааҟәрылаз аӷба дҭан. Аилым Хусраб-иԥа хаха-хымш аӡы даман. Даара иџьоушьап арасҟаамҭа аӡы иамаз иеиқәхашьа. Иара убас ихаҿы иман ахәра. Ан Тера Кирил-иԥҳа Мықәба иахьа лдунеи лыԥсаххьеит. Лхәыҷратә ԥсҭазаара уадаҩны имҩасит. Лаб Кирил Мықәба (1941-45 ш.ш) рзы хабарда дыбжьаӡит. Лан лакәзар уи данлыхшоуаз ахшаариура дахыԥсааит.
Абрысҟак зхызгахьаз аҭаацәара аибашьра ианалага Римма аҩны дызтәозма, деихоит еибашьра. Абар Риммеи сареи аҵыхәтәантәи ҳаицәажәара, ианысҵоит ԥсахрада.
-Аибашьра ашыкьымҭазы ачеченка Роза аизгара далагеит аҭыԥҳацәа ргәыԥ. Саргьы ари аҩыза ажәабжь ансаҳа, уахь сеихоит аҳәса медика-санитартә баталион ашҟа. Ҳдәықәырҵоит ԥшыхәра аԥхьа Гаграҟа. Русик Папба ԥшыхәҩыс дҳаман, уи еиԥш аԥшыхәра иазҟазаз дмаҷын. Аԥхьатәи ажәылара маншәаламхеит умҳәозар, нас уи ақалақь ахақәиҭтәразы Русик Папба илшаз рацәоуп.
Аладатәи Ешыра (спорт база азааигәара) аамҭалатәи аштаб ҳаман. Акомбат Гиви Смыр, командирс Валери Гриори-иԥа Аҩӡба. Арҭ ахацәа минуҭкгьы итәаны рыԥсы ршьо исымбеит. Ицаны аусқәа шцоз гәаҭаны, иԥшыхәны иаауан. Амш цәгьақәа раан ибааӡаӡа ианааилак, рымаҭәақәа ирҩаны акәын ишыршәырҵоз.
Ҽнак дыхәны даҳзааргоит Анқәаб ҷкәынак (ихьӡ сгәалашәом) игәы, ивакьыцқәа уҳәа ӷәӷәала дхәын. Дгатәхеит Гәырам Шьоуа ишҟа, нас Шыцкәара аурыс ҳақьымцәагьы ыҟан, иҭахын ацхыраара ӷәӷәа. Ахысра ӷәӷәа цон, ана-ара абомбақәа ҭҟәацуан. Аибашьҩы ацхыраара иҭахын, ҳара иҳамамызт усҟак ацхыраара злаиаҳҭаша. Ахқәа шҳавҟьоз днаҳгеит, аха уаҟа иԥсҭазаара арахәыцқәа ҿахҵәоит. Иижәшаз аӡыхь ахы ыҵнамхыцыз, дқәыԥшӡа, иахьагьы уи сыблақәа дрыхгылоуп. Нас исырҭоит «Ацхыраара лас», аԥсы иҭаацәа дырзыргоит. Сара Аладатәи Ешыра «Ацхыраара лас» аҟны сыҟан. Аибашьра ахьынӡацоз исылшеит аӡәырҩгьы реиқәырхара, аха аӡәырҩгьы рыла ҭраа ишсыхәаԥшуаз рыблақәа хырҩон. Стәаны зны-зынла санхәыцлоз убасгьы сгәы иаанагон, снатәаны схала изҩып аибашьратәи ахҭысқәа ҳәа. Аха иахьанӡа исзеиԥшымтәкәан сааиуан, ари аҩыза аус бнапы злабкыз азы ибџьысшьеит, аманшәаларагьы бзеиӷьысшьоит. Иҭахаз ҳашьцәа ирызнымҵыз ныбҵааит.
Афронт аҟны еснагь зегьы урызԥшызароуп. Аӡәыр ҳамазар ашьаарҵәыра илагылан, сгәы ҭынчмызт. Џьара цхыраарак ахьаҭахыз иаразнак срышьҭуан. Инга Габниеи Марина Амқәаби анҭаха ашьҭахь, аерманцәа рбаталион ашҟа срышьҭуеит. Абаталион еиҳабыс дыҟан Косиан Вагаршак. Акырынтә аӷацәа амацәаз ҳҭаркхьан, нас гәаҟрыла ҳрыцәцон. Араҟа иҟан иҵегьы аҭыԥҳацәа, урҭ рыхьӡ мҳәакәан сзавсуам. Абар урҭ зусҭцәоу: Вика Ҳашыг, Света Альмишева, Земфира Џьаԥшьба, Елеонора Коӷониа, Розита Ҭаниа, Аида Чхьабелиа, Ламара Ҵәыџьба. Арҭ аҭыԥҳацәа убрасҟак аамҭа кьаҿ иалагӡаны
аибашьраҿы иҟаз амаӡақәа зегьы рнапаҿы иааганы ирылшоз ала рҭыԥ ақәҵара иазыманшәалахеит. Иҟамызт урҭ рзы аҭынчра, аԥсшьара, ҳаи анырҳәоз еснагь ихиан.
Сентиабртәи ажәылараан Уазабаа ала Гәымсҭатәи ацҳахь ҳалбаауеит. Уахык аҟара уа ҳтәан. Нас аиҿахысра ӷәӷәақәа шцоз ҳцоит ҳҩызцәа рахь.
Саҳәшьа Нанули лԥа Џьарсалиа Гәырам дыбналаны дцоит иҭаацәа ирамҳәаӡакәан ииультәи ажәыларақәа рахь. Урҭ «смертники» ракәын 19 шықәса ихыҵуан, дагьҭахоит «Аԥсны Афырхаҵа» ҳәа ахьӡ ихҵоуп. Иашьа Зурик иакәзар, хымз ирзынаԥшуа апозициаҿы дыҟан. Днеит Ԥсоу аҳәааҿынӡа, дхәыҷуп ҳәа ддырхынҳәуан, иара имукәан деиҭацон.
Исгәалашәоит уахык шьапыла мацара Иашҭхәаҟа ҳхалон. Ишәарҭан, ана-ара ақырҭцәа рҽыҵәахны иҟан. Ротацыԥхьаӡа ицоит ҳаҷкәынцәа. Ицон ахысрақәа ӷәӷәала. Ирацәаҩны ҳаԥсуа ҷкәынцәа хәын. Аанда ацқәа змаз адаҷқәа ҳархысны ҳцар акәын. Уаҟа иҟан аурыс ԥшхәыцәыҩцәа. Дҳақәшәоит Игор Гәынба.
Аерманцәа рбаталион раԥхьаӡа иааит Аԥсны Аминистрцәа реилазаара ахыбраҿы, нас ахысрагьы иалагоит Аиааира ҳәа. Ус дааиуеит «Ацхыраара лас» ала Лина Џьыкырба. Аҟәа ҳгеит, Аҟәа ҳгеит ҳәа, ибжьы гон Вагаршак Косиан. Нас саргьы ахысра салагеит аангылашьа сымамкәан.
Римма Ҳалбад далгеит Аԥснытәи аҳәынҭқарратә университет 1995 шықәсазы афилологиатә факультет аурыс бызшәеи алитературеи рзанааҭ лыманы. 2011 шықәсазы уи дҭалоит Аԥснытәи аҳәынҭқарратә университет аиурист изанааҭ ала. Аус лухьеит Аԥснытәи аҳәынҭқарратә университет аҟны амаӡаныҟәгаҩ-кьыԥхьҩыс, насгьы Аԥсны аҵара аминистрраҿгьы. Иахьа агәыҳалалратә наплакы «Аԥсны ахьчаҩцәа» аҟны агәыҳалалра лнапы алакуп. Иланашьоуп «Агәымшәаразы амедал». Ҩыџьа
ахәыҷқәа Сариеи Аслани дрануп. Урҭ ашколқәра иаҵанакуеит.
Ҳаицәажәараҿы лгәы иаланы илҳәеит иахьа лхәыҷқәа шылааӡо атәым уаҭах аҟны, ишлымам лхәыҷқәеи лареи рхы зҵаркуа рхатәы хыбра. Абас иҟоуп Римма Ҳалбад лыԥсҭазаара. Нас, ҳаицәажәара хыркәшо илзеиӷьысшьоит агәабзиара, агәамч, аманшәалара, ачҳара. Нас дылзылԥхааит Анцәа!
ХАСАИА ВЛАДИМИР КОНСТАНТИН-ИԤА
-Аибашьра ҟалаанӡа ақыҭа ирылаланы абџьар рылхны иргон. Сара сыбџьарқәа сҵәахит сыԥсы иаҵаҵаны, избанзар рхымҩаԥгашьа сгәамԥхеит, ацәшәара сыман. Аибашьра ианалага сыбџьарқәа цәырызгеит, хԥа аҷкәынцәа ирысҭоит егьи сыманы сцоит Аҟәаҟа. Исыԥшаауеит сҩызцәа. Салалоит Лиосик Цыгәба игәыԥ.
Аԥхьатәи амшқәа рзы Афонҟа «развилка» ҳәа иахьашьҭоу апионерцәа рлагер ахь ҳдәықәырҵоит. Уаантәи Аҟәа иақәлеит ҳцароуп рҳәан аҩадатәи Ешыра аресторан аҟны ҳааргоит. Ус Гена Карданов иҳәоит уаҟа ишшәарҭоу, насгьы шәара шәбыргцәоуп ҳәа ушьҭахьтәи ҳахьыҟаз ҳааргоит.
Афонынтәи Шубараҟа ианвар акы азы ҳцоит. Асы ӷәӷәаны илеит амза хәба рзы. Уаантәи ҳҭыҵны Уаз абаа асменахь ҳцоит.
Шубара иҟаз аҷкәынцәа уахынла акәын ԥшыхәра ианцоз. Сара быргк иаҳасабала ҳаҷкәынцәа афронт аҟынтә ианаалак, рхәы мазеины чаик ԥхаӡа иҟаҵаны сырԥылон. Уи акәын исылшоз.
Аҟәа ргаанӡа Одышь ҳаҟан. Аҩнқәа ахьҭацәыз ҳиарақәа ҟаҳҵон. Лассы-лассы иҳалахысуан. Уи ахаангьы исхашҭуам.
ХАРЗАЛИА ШАЛИКӘА ФИРАҬ-ИԤА
-Аԥсны аӷа дақәлеит ҳәа шсаҳаз еиԥш иаразнак сеихеит Гәымсҭаҟа. Уаҟа исықәшәоит Аацаа рыҷкәынцәа аӡәырҩы. Нас иаразнак лакҩакрада сеихоит Аԥсны Афырхаҵа Лиосик Цыгәба ивзвод ашҟа. Уаҟа хымз сыҟан. Анаҩс Ешыра иҟоу аԥсшьарҭа абомбақәа анақәрыжьуаз ацәқәырԥақәа скарыжьуеит, иагьсоуеит аконтузиа. 18 мшы Гәдоуҭатәи агоспиталь аҟны сырхәшәтәуан, нас Закан Нанба иахь сцоит. Уаҟа амшын аҿықә ҳахьчон, адесант ӡхымҵырц.
Аконтузиа ансоу ашьҭахь агәамбзиара ҵызго салагеит. Сҩызцәагьы срыцҳашьаны џьаргьы срышьҭӡомызт. Иара ус иагьа иҟазаргьы Гена Марганиа иԥшыхәратә гәыԥ ашҟа сцоит. Сҩызцәа аӡәырҩы аҩныҟа сцарц исабжьаргоит, аха сара сымцакәаны саангылоит. Исҭахын афронтаҿ слагала хәыҷык ҟасҵарц. Афронт агәахьы сцаны абџьар скыртә сзыҟамлеит, аха ахәцәа ралгараҿы ацхыраара ҟасҵон. Сызнапык ала акәын ахәцәеи аԥсцәеи шалзгоз. Уи ахәра аибашьраҿы исоуит.
ХӘАРЦКЬИА РЕМЗИ АЛЫҚЬСА-ИԤА
-Латвиатәи Ареспублика ақалақь Окретин арратә уалԥшьа сыхганы сааит Аԥсныҟа. Исыман асержант ичын, авзвод акомандаҟаҵаҩы ихаҭыԥуаҩс, радистс сыҟан. Сахьааиз ҩымз рышьҭахь иалагоит аибашьра. Ас еиԥш ажәабжь Аацаа ианҳаҳа, аангылашьа ҳамамызт, ҳаихеит афронтахь. Аԥхьа сашьа еиҳабы Резо дцоит, саргьы сынишьҭалоит. Ҳара ҳалалоит Гиви Смыр зеиҿкаара далагаз агәыԥ. Гиви Ачба аимадара деиҳабын, уаҟа аимадара аус ауан. ԥыҭрак ашьҭахь уахь сиаигоит ихаҭа.
Аҩада Ешыра адачақәа ахьыҟаз аштаб ҳаман. Аштаб аиҳабыс дыҟан Даур Амқәаб, уи Шьрома дҭахоит.
Еизызгоит аимадара иазыманшәалаз 7-8-ҩык рҟынӡа аҷкәынцәа. Ҳбаталион аҟны медеҳәшьцәас иҟан Индира Малиа, Ламара Базба, Наташа Леиба, Мзиа Беиа.
Ҳҭыԥқәа ҳахьтәаз зегьы аҭелқәа зԥыршьуа акабель жәпақәа шьҭаҵаны агәыԥқәа зегьы рҟны иҳаман. Уи ҳаимадара Аҩада Ешыра ҳаштаб инаркны Гәымсҭа ахықәынӡа ишьҭан. Уаҟа аамҭак ала итәан Аацаа ргәыԥ «Медведь» ҳәа хьыӡшьарас измаз. Аимадарала ҳанцәырҵуаз «Медведь» ҳәа акәын иаҳҳәоз. Арациа акәзар цырак акәын иҳамаз.
Ахбҩык ахәыҳаракыра, Шьрома уҳәа анҭаҳарцәы ашьҭахь аамҭақәак сан лҟны сыҟан. Избанзар сашьа Резо хабарда дыбжьаӡуеит. Сангьы агәамбзиара лыман, уи саалыдхалоит. Ԥыҭрак ашьҭахь сцоит сҩызцәа рахь.
Смыр Гарики сареи ҽнак ҳаидтәаланы акыр ҳагәҭыхақәа еибаҳҳәоит Уаз абаа, нас сҭыԥахь сцоит. Ус ааилашәшәымҭаз ҭелла исарҳәоит Гарик аӷацәа дшырхәыз. Хԥаҟа километр дышьҭыхны дыргоит, нас агоспиталь ахь амҩа ишықәыз иԥсҭазаара далҵуеит. Гарик сҩыза иакәын, ашколгьы ҳаицалгеит, иахьагьы сыбла дыхгылоуп.
Исгәалашәоит Жәандәрыԥшьтәи Барцыц ҷкәынаки, урыс ҷкәынаки зхатәгәаԥхарала иааз, сабџьар рысҭоит аҩны ҽыԥсахра сцаны саанӡа ҳәа. Рыҩџьегьы урҭ аӡы иахьныруаз иршьуеит.
Шьрома ҳаналалоз атанк аснариадла иҭахоит аҷандараа Омар Царгәыши, Ҳагба ҷкәынаки (ихьӡ сгәа-лашәом). Ахбҩык дыршьуеит Дима Папба.
Иахьа Ремзи Хәарцкьиа Гәдоуҭа ақалақь дшынхогьы аб игәараҭа ахьӡи ахьымӡӷи здыу иара шиакәу дырны, ақыҭа аԥсҭазаара ахьеилашуа даӡәыкны дгылоуп. Уи иусуреи ақыҭеи еилеигӡоит. Иԥшәма Ельвира Ҳаг-ԥҳаи иареи ирыхшеит ҩыџьа ахшара. Рԥа еиҳабы Аҟәатәи алицеи-интернат аҟны иреиӷьу аҵаҩы ҳәа дыԥхьаӡоуп. Уи ихьӡырҵеит хабарда ибжьаӡыз иаб иашьа Резо ихьӡ. Нас Хәарцкьиа аиҳабы Резо изнымҵыз ниҵааит Резо Ремзи-иԥа Хәарцкьиа.
ЦЫГӘБА ЛИОСИК
МСУРАҬ-ИԤА
Лиосик Мсураҭ-иԥа аибашьраан ауп ихьӡ Гәымсҭатәи афронт ацәаҳәаҟны иахьсаҳаз. Аибашьра ианалага аԥсуа хаҵа Лиосик еиԥш иҟаз дызтәарызма аҩны ишьамхы еиқәыршәны. Уи еиҿикаауеит ашьха-хысратә рота. «Аԥсны Афырхаҵа» ҳәа ахьӡ ҳаракы иаԥсахаз Лиосики сареи ҳаиқәшәеит ааигәа. Уи ҳаицәажәараҿы еилыскааит ахӡыргара дшашьҭам, насгьы, «сара бысҟәаҵны сыҷкәынцәа аӡәгьы дыбжьамырхакәан рџьабаа бахцәажәар сҭахуп», иҳәеит. «Сара иахьа исылшоз ыҟазар урҭ, срота иалаз ирыбзоуроуп, урҭ сыдымгылар сара исылбыршозеи», абасоуп уи ҳаицәажәара дшалагаз.
-Аибашьра ишалагаз ажәабжь хлымӡаах Аацы инеит. Ақыҭа агәҭаны ҳаизоит зхы иахәоз зегьы аҷкәынцәа, Автобус кны Гәдоуҭатәи аштаб ахь ҳцоит. Уаантәи Аҟәаҟәа шәеиха, уаҟоуп ацхыраара ахьаҭаху рҳәеит. Ажәакала ҳаихоит «Ацҳа ҟаԥшь» ашҟа. Уаҟа ҳахьнеиз Гиви Агрба, Вахтанг Цыгәба, Сергеи Дбар иҳарҳәоит ВИЕМ ала атанкқәа алалар ҟалап ҳәа. Ацәшәа ахьрымаз ашҟа ҳцоит ҳхала иҟаҳҵаз арҭҟәацгақәа ҳаманы.
Аамҭала Аҟәа аанҳмыжьыр ҟамлеит. Ҳаихоит Гәымсҭаҟа, аабатәи аполк ахьтәаз ҳнеит. Нас Гәдоуҭатәи архәҭа аимадара аполк ҳәа иахьашьҭоу 40 цыра абџьар ҳгоит. Сара исыман схатәы бџьар.
Аацаа рыҷкәынцәа 90-ҩык ахьыҟаз 40 автомат ҳаман, еимаҳдон сменала. Жанна Кәыҵниа-ԥҳаи Мадина Џьниа-ԥҳаи медеҳәшьцәас иҳаман.
Ҽнак Мушьни Хәарцкьиа исеиҳәоит Гагра лассы ишҭадырцәуа, ашьха атәы здыруа уара уоуп, шьхала
иҳақәлар ҟалоит, убри азын ҳахиазар ауп ҳәа. Ҳаргьы хатә гәаԥхарала Шубара ҳаизыԥшны ҳтәан. Мушьни ҳшизԥшыз Очамчыраҟа ддәықәырҵоит. Уи дҭахоит Мрагыларатәи афронт аҟны.
Гагра анҭадырцәы ашьҭахь, Шубарантәи аԥшыхәра ҳалагоит. Актәи ашьха-хысратә рота Аԥсны атәылахьчара аминистрра иҳарҭоз адҵала ҳныҟәон. Нас ауп Шу-барантәи актәи Шьроматәи ажәылара ҳаналага. Ҳара иҳацын Ибрагим Иаганови, Шамиль Басаеви ргәыԥқәа. Нас хазы-хазы ҳмаршрутқәа ҟалеит. Дҵас иҳамаз Ахалшени х-мҩак ахьеихагылаз иҟаз ҩ-дзотк агара акәын. Уи адзотқәа анаҳгалак егьырҭқәа ԥырхага рмоуртә иҟаҵатәын.
Шьрома ацҳа азааигәара дыршьит Баграт Кәыҵниа. Нас 11-мшы рышьҭахь ауп иҭаацәа данроу. Уи изныҟәеит гыгшәыграла.
Иԥсыз инхаз анеилаҳкаа ҳцон ԥшыхәра Каман, Ахалшени ҳаӷацәа ахьтәақәаз ақыҭақәа еилаҳкаауан. Ҳаԥсуа еибашьцәа гәымшәақәа рыбзоурала иҭаҳарцәит.
Арԥжәагақәа ҳаӷа иҳалаижьуаз дашьуеит Бориа Ҭраԥшь, иара убас дҭахоит Гарри Смыр. Ахалшени анаҳ-гоз дырхәит Рома Ласариа, дҭахоит Аппба Ҭамаз. 920-тәи ахәыҳаракыраҿ дҭахоит Вова Маичаӡе.
Аибашьраҿы ажәыларақәа зегьы иугәалашәо хҭыс-қәоуп, аха СухумГЕС агенерал дыҭҟәаны иԥа, иҩызцәа анаҳгоз схаҿы иаанхеит.
Ахалшени ҳган, ҳамҭак ҳаԥсы ааиҭаҳкырц ҳаатәеит. Шрома аштаб ахь ҳнеирц адырра ҳаиҭеит Сергеи Дбар. Урыс ҷкәынак Малаичук зыжәлаз абнаҿы «Уазик» иманы дыҟан. Нас Адик Оҭырба, абаталион «Ураган» акомандир ихаҭыԥуаҩ, Ҭемур Конџьариа уҳәа ҳаицны ҳаԥхьаҟа «Уазик» амашьына ахьгылоу ахь ҳдәықәлеит. Ус ҳашнеиуаз ацҳа азааигәара иаҳбеит машьынак амҩа ишангылаз. Аминақәа шьҭан азын авсра шәарҭан.
Аҷкәынцәа хәыҷыкгьы иааԥсаны иҟан, шьапыла ицарц рыӡбеит. Ус амашьына ԥжәоит, Адик Оҭырбеи сареи ҳаршәит. Ҭемур Конџьариа иҭыԥ аҿы дыҟан, Малаичук абылра даҿын. Гәдоуҭатәи агоспиталь ахь идәықәҵаразы аверталиот иҭаҵара ҳшаҿыз инырцә мҩа дықәлоит. Исхашҭыз Асҭамыр Аҩӡба 920-тәи ахәыҳаракыраҿ ахәра иоуит. Уи изшьапык ихәаӡом, дҭахоит Сангулиак (ихьӡ сгәалашәом).
Ҳара ҳбаталион амаршрут абас иҟан: Шубара, Двуречие, СухумГЕС, Гума, Ахалшени, 920-тәи ахәыҳаракыра, Одышь, Павловка, Аҩадатәи Кьалашәыр аҭарцәра, анаҩс ахьчара дҵас иҳаман. Нас Кьалашәыр 10-мшҟа ҳаҟан, ацәшәара ҳаман ақырҭқәа џьара ицәыҵатәазар ҳәа.
Аибашьра ашьҭахь Аҟәа Аҳабла ҿыц аҟны атаксистцәа рыҩны ҳәа иахьашьҭоу иҳарҭоит аштаб. Аԥсны хатәгәаԥхарала иалҵны ицоз ақырҭуа милаҭ автобусла Егры иахганы иҳашьҭуан.
Лиосик Мсураҭ иԥа Цыгәба аибашьцәа иманы аибашьра ашьҭахь Лаҭа аҭарцәреи насгьы 1998 шықәсазы Галтәи ахҭысқәеи ирылахәын. Иара убас 2001, 2005, 2008 шықәсқәа рзы Кәыдрытәи аҩхаа ахьчараҿы имҩаԥгаз аусқәа рҿы иџьабаа рылоуп. Дҭаацәароуп. ԥшь-ҩык ахшаара драбуп. Иԥацәа руаӡәк Аԥсны ар дафицаруп. Далгеит Москватәи арратә училишьче.
Абас иҟан Лиосик Мсураҭ-иԥа Цыгәба иеибашьратә мҩа. Нас Аԥсны Афырхаҵа аибашьраҿы зыхәҭа ӷәӷәа алагалоу Аԥсадгьыл ахақәиҭразы зхы зымшааҭоз ахаҵа изеиӷьаҳшьап агәабзиара, агәамч, аҭаацәаратә маншәалара.
ЦЫГӘБА ХЬЕРСОН
(АРКАДИ)
ШАМЕЛ-ИԤА
Аркади Шамел-иԥа Цыгәбеи сареи уи аҽны ҳаидтәаланы ҳаицәажәартә аҭагылазаашьа зыҟамлеит. Избанзар уи аибашьраҿы ишьҭикааз игәамбзиара иахҟьаны иахьагьы дуашәшәыроуп. Аԥсны Афырхаҵа Лиосик Цыгәба абар ииҳәо: «Аибашьра ианалага ҳахьцоз дҳацны дцеит Ешыраҟа. «Уқәра маҷым, быргҵас уаангыл» ҳәа иаҳҳәеит, аха имуит. Уи иԥа Асҭамыр 19 шықәса зхыҵуазгьы дынҳашьҭалеит. Уи дышьхауаҩын, ашьха атәы идыруан азы рацәагьы имаҳамкит.
Ус иаҳауеит Гагра аҭарцәра ишалагоз, аҩныҟа дым-цакәан Гаграҟа дцоит, ҳара ҳаижьоит ҽыԥсахра аҩныҟа дцошәа. Гагра уахьналсуа хыџьара ахы иқәшәоит, ирыԥҳақәеи ишьапқәеи, насгьы игәаҵеи. Ԥыҭраамҭак Гагратәи агоспиталь аҟны дырхәышәтәуеит, дԥиҟоит Славик Аргәын. Ҩы-мзы дышьҭан. Дышгылаз еиԥш афронт ахь даауеит, аибашьра нҵәаанӡа дҳацын.
Аркади хатәгәаԥхарала аӡы дырны Ахбҩык ицоз ҳаҷкәынцәа рхыԥхьаӡараҿы дыҟан. Уи аӡы даҳцәагарцгьы хәыҷык ауп иҳагхаз.
Абаталион имҩаԥнагоз ажәыларақәа зегьы дры-лахәын: Гума, ГЕС, Одышь, Ахалшени, Павловка, Аҩада Кьалашәыр.
Аиааира ҳахьаԥылаз Маҷара апост аҿаԥхьа ауп, шьхала ҳалбаауан.
Аркади Цыгәба аҿар бзиа дырбон, дрылабжьон, еидкыланы ргәы ирӷәӷәон. Абасала икьаҿын Лиосик Цыгәбеи сареи ҳаиҿцәажәара. Иазгәаҭатәуп Хьерсон
(Аркади) Шамел-иԥа Цыгәба иԥа Асҭамыргьы аибашьра дшалахәыз. Уи сықәра маҷуп ҳәа аҩны дымтәеит. Асҭамыр изкны аматериал сҩыртә аҭагылазаашьа смоуит, иаҳдыруа амзызқәа ирыхҟьаны. Уи дашьҭам ахӡыргара. Ианашьоуп «Агәымшәаразы» амедал.
ЦЫГӘБА ЗАУРБЕИ (ҶЫНА)
ҲАЏЬАРАҬ-ИԤА
-Аибашьра ианалага ашықәсан сара Гагра аус зуан. Ус лымҳаҭасла иҳаҳауеит ақырҭқәа ҳақәлеит, Аҟәагьы атанкқәа алалара иаҿуп ҳәа. Уаҟа иҟан аҷкәынцәа Пицундаа, Бзыԥаа. Ҳрацәаҩны ҳаицын. Ус Гагра аԥсшьарҭа «Украина» апозициа (ҳҭыԥ) аанкыланы ҳтәоит. Командаҟаҵаҩыс дҳаман Сергеи Дбар. Ақырҭқәа ракәзар аӡы иӡхыҵны амҩа иқәлоит Гаграҟа. Урҭ техникала иӷәӷәамзи азын ӷбала иӡхыҵит, иҳазнымкыло. Мчыбжьык убра ҳтәан. Ҳкомандир Сергеи Дбар убас еиԥш адҵа ҟаиҵоит Пицунда «кирпичныи» ҳәа иахьашьҭоу уаҟа ҳпозициа аанхоит.
Гагра ҳақәлаанӡа ҳкомандир ҳаишоит Риҵа аҩхаа, Ауадҳара, Гагратәи аӡыҽҽарҭа, ԥыхьа Леселиӡе ҳәа иахьашьҭаз аҟынӡа.
Салахәын Гагра ахақәиҭтәра. Дҭахоит шьҭрала и-Бзыԥтәиз Едик Бганба. Ҳахьыҟаз ажурналистцәа зныкгьы исымбаӡеит. Убри азоуп иахьа џьаргьы ҳаӡбахә зҳәам. Ҳҭыԥқәа шәарҭан, аӷа цәҟьарҭас иман.
Гагра анҭадырцәы ашьҭахь схынҳәуеит Аԥсны Афырхаҵа Лиосик Цыгәба ибаталион ашҟа. Избанзар уи ибталион абжеиҳарак Аацаа ракәын. Абаталион имҩаԥнагоз ажәыларақәа зегьы срылахәын.
Сықәрахь снеихьан, аха аҩны сзымтәеит. Иахьа Аацы анасостә станциа ҳәа иахьашьҭоу аӡы ахьоурышьҭуа аҟны аус зуеит. Стәанчаҩуп. Сыԥшәма Замира Барцыц-ԥҳаи сареи дҳааӡоит ҳԥа Ҳаџьараҭ. Уи Аацытәи абжьаратә школ аҟны аҵара иҵоит.
ЦЫГӘБА АЛИК
АСЛАН-ИԤА (ЗУРИК)
Иазгәасҭарц сҭахуп ҳаибашь-цәа зегьы сзыҿцәажәоз, исзымдыруазгьы ҭынха дук еиԥш исԥылон аԥхара рыҵаҵаны. Иҟалон иара убас исҭахыз анысзымҳәозгьы. Алик Аслан-иԥа Цыгәбеи сареи ҳаицәажәара рацәак ишдуумзгьы исҳәарц сылшоит уигьы ԥыҭҩык реиԥш ахӡыргара дшашьҭам, исҳәогьы баҳаҭыр азоуп иҳәеит. Абар ҳаиҿцәажәара.
-Телехәаԥшрала ианҳаҳа ари аҩыза ахлымӡаах, ажәабжь ақырҭуа Аԥсны далалеит ҳәа, ҳаихеит Гәдоуҭаҟа. Уаҟа Бамборатәи архәҭаҟны цәгьала иаҳгоит бџьарқәак. Нас, шәеиха, Абӷархықә ақыҭан аҷкәынцәа еизоит, уаантәи афронтахь идәықәырҵоит ҳәа ҳарҳәоит. Уи аҽны «Ацҳа ҟаԥшь» ҳнеиуеит, уаҟа ԥшьымш ҳаҟан. Ақырҭқәеи ҳареи 100-150 метра ҳабжьаны ҳаиҿахысуан. Аамҭала ҳнаскьар акәхоит, Аладатәи Ешыра ахырхарҭаҿы ҳҭыԥ аанкыланы ҳтәоит. Нас ҳдәықәырҵоит Гәдоуҭатәи аԥсшьарҭа «Волга» ашҟа. Уаҟа еилаҳкаауеит ақырҭқәа Гагра ишалалаз. Уи акәхеит Гәдоуҭа ақалақь ҳазҭаз автобус ааныжьны, 15-ҩык раҟара ҳаицны Пицунда «Аџьар ҟаԥшь» ҳәа иахьашьҭоу ҳҭыԥ наҳкылоит. Командирсгьы уа дҟаҳҵоит Лыхнытәи арԥыс Рома Чирикбаиа.
30-ҩык рҟынӡа ҳҽеибаҳҭоит аибашьцәа, нас Ипнари ала ҳхалоит «Арасаӡыхь» ҳәа иахьашьҭоу аҳаблахь. Ақырҭқәа гәыԥҩык ҳшьуеит, дара ахьтәаз рҭыԥ ҳара инаҳкылоит. Гагра ажәылара ҟалаанӡа уаҟа ҳаҟан.
Сентиабр 30, 1992 ш. Гагра ҳжәылоит, нас ақалақь ахы ианақәиҭха, Ажәытә Гагранӡа ирыцқьо ҳцеит.
100-ҩык рҟынӡа аибашьцәа ҳаицны Мамзышьхала Ганҭиади ҳнеиуеит. Ганҭиади ахы иақәиҭаҳтәуеит, Ԥсоунӡа ҳлеиуеит. Анаҩс сиасуеит Лиосик Цыгәба ибаталионахь. Уа сахьнеиз саб Аслан Ҳаџьараҭ-иԥагьы дыҟан.
Иахьагьы исгәалашәоит 920-тәи ахәыҳаракыра. Уаҟа ажәылара ӷәӷәаны ицон. Ишызбоз дырхәит Асҭамыр Аҩӡба, дыршьуеит Вова Маичаӡе. Урҭ сҩызцәа ракәын, иахьагьы сыбла ихгылоуп. Ус ирацәоуп исзымдыруаз, иҭахаз аҷқәынцәа лхаа, абӷархықәаа, аҷандараа.
Алик Аслан-иԥа Цыгәба аус иуеит Гәдоуҭатәи аџьармыкьаҿы гәаҭаҩыс. ԥсыуа нхаҩык дшынхо еиԥш дынхоит Аацы иашьцәа а-цыгәбақәа рааигәара. Уи иԥшәма Алиона Сордиеи иареи ирааӡоит ҩыџьа ахәыҷқәа. Урҭ аҵара рҵоит Гәдоуҭатәи абжьаратә школ №4 аҟны.
ЦЫГӘБА АЛИК
ЗАКАН-ИԤА
-Саҳәшьа Маргарита аибашьра иалагаанӡа Гәдоуҭатәи ахәшәтәырҭаҟны аус луан, аибашьра аҟалара ԥыҭрак шагыз даҟәыҵхьан. Аибашьра иалагеит ҳәа шлаҳаз деиҭахынҳәуеит.
Ус ақалақь аҟны лымҳаҭасла исаҳауеит сашьа Вахтанг дҭахеит ҳәа. Маргарита баала аҩныҟа ҳашьа дырхәит, дырхәызар арахь ауми дахьааргоз аҩныҟа дыргозма лҳәеит. Ус амашьына ҳанҭатәоит, иаҳԥеиԥшу ҳаздыруам.
Ҳаб Закан идунеи иԥсаххьан. ҳан Лариса Царгәыш-ԥҳа август 1, 1988 шықәсазы ҳнышәынҭрақәа рзы ашәҭ еиҭаҳатәқәак агәыларнтә ишаалгоз амашьына дашьуеит. 55 шықәсагьы лхыҵӡомызт, уи иаҳнаҭаз ахьаа ҳхымԥсааӡацызт. Ус аҩны ҳахьнеиз ауаа рацәа аизара иалагеит Вахтанг дҭахеит ҳәа. Ҳауацәа, ҳҭынхацәа, ҳгәылацәа еиҵаӷәӷәа игылан. Дук мырҵыкәа Лиова Нурбеи-иԥа Шамба дааҳадгылан, шәымшәан абааԥс, уажәоуп Ешырантәи санаауа, хаҭала дызбеит, дхәуп аха дуадаҩым, иԥсы ҭоуп ҳәа ҳаиҳәоит. Уи акәхеит аԥсы дааргоит ҳәа еилагылаз ари аҩыза ажәабжь анҳаҳа Вова Цыгәба аԥхьа днагыланы Ешыра ицаны дырбоит. Уи ашьҭахь ҳаҷкәынцәа рҽеиҩшаны агәыԥқәа ирылалоит. Ҳара ҳгәыԥ Уазабаа ҳҭыԥ ылхны ҳтәан. Шубаранӡагьы ҳлеит, Шьроматәи аоперациаан дыбжьаӡуеит Роман Цыгәба. Уаҟоуп иахьаҳбаз арыцҳара, ҳахьналагылаз ашьаарҵәыра.
Ноиабртәи 1992 ш. ажәылара салахәын, уаҟоуп ҳаҷ-кәынцәа рфырхаҵара ахьызбаз. Дара рхала ихәны
иахьышьҭаз рхы иацхрааны, иҳәазаны ицон. Џьон Партанаӡе, Анзор (Џьуџьу) Оҭырба, Ҭамаз Коӷониа хаҵаҵас акәын рхы шаадырԥшуаз. Уи сгәы шьҭнахуан. Ажәакала зегьы ирҳәоз акы акәын, ианакәӡамыз ҳархәит, ақырҭқәа ԥыҭҩык аԥыхтәуп ҳәа.
Ҽнак ҳахьтәаз дааиуеит Гагрантәи хаҵак, абра сыԥсы сшьар ҟалома ҳәа. Нас иҳәоит Ростовтәи аинститут аполитологиа аҟәша дшалгахьаз, Адлеиба Вова шиакәыз. Иԥшәма доурысын, 15 шықәса зхыҵуаз иԥҳаи лареи Аҟәа ишалахаз иҳәоит. Ус ишьапы маҭәа ахьишьихыз избеит ишьаҵәкьарақәа ҵаҟа ишьаргәыҵа ишаҵаз. Анаҩс ихабар ыҟамкәан ишыҟаз ирҳәоит арациа зкыз хаҵак (Адлеибак) дҭахеит ҳәа. Дара Адлеиаа рхаҭақәагьы дырзымдырит Гәдоуҭатәи ахәшәтәырҭаҿы аԥсцәа ахьышьҭаз ианнеигьы. Уи ихы хҵәан идыррагьы уадаҩын. Ирысҭаз аинформациала дырдыруеит нас. Уаҟа аԥсцәа ахьышьҭаз сара сзышьҭаз Роман Цыгәба иакәын, хабарда дыбжьаӡны дыҟан. Уи уаҟа дыҟамызт. Нас имаҭәақәа рылеи ихаԥыц ахьтәы иҵагылази рыла дыздыруеит Баграт Кәыҵниа. Уи Уаз абаа дыҟоуп, уаантәи ВИЕМ дцеит ҳәа аинформациа ҳаман. Нас Кәыҵниаа адырра раҳҭоит. «Ацхыраара лас» дақәҵаны иҭаацәа дыргоит, урҭ рԥа иԥсы ҭоуп ҳәа итәан.
Ахалшени, СухумГЕС аныргоз 12-ҩык инеимда – ааимдо СПГ ҳҟәаҟәа иқәҵаны иаҳгон. Командирс дҳаман Гьаргь Смыр (Патаз). Ахалшени, аразвилка азааигәара адзот ыҟан. Рациала Лиосик Цыгәба иҳәоит убри аҭыԥ ҳаихсырц. Убри аамҭазы аӷацәа ҳгәарҭоит, 15 минуҭ раҟара ҳауала иаҳгәыдырҵон. Арахь ақәаршаҩы ауан. Ҳахықәтәаз ицаҟьан, аҳаԥқәа реиԥш иҟан, ахаҳә дуқәа кажьын. Аамҭала ахаҳәқәа ҳаҽрываҳкып ҳҳәан маҷк ҳаатәеит. Уаҟа иаҳбоит ҩ-метрак иҟаз ахаҳәқәа рыбжьара амаҭқәа шаважьыз.
Едик Аргәын (Циган), Алик амаҭ сафар ацкьыс абомба сашьыр еиҳа еиӷьуп иҳәеит. Уигьы даара ҳарччоит. Нас
ҳанааихсыӷь ҳнеизар амаҭқәа шьны икажьын. Аснариад иашьит. Сара сбиологуп, аха арҭ амаҭқәа рҩызцәа сымбацт.
Ус ҳхалоит СухумГЕС. Аҿар Ахалшени ала Очамчыраҟа ицар рҭахын. Урҭ иҭҟәаны иргоит. Ерманык Асланиан зыжәлаз, қәрала 65-ҟа шықәса, зхыҵуаз аԥсуаа жьаны иганы ақырҭқәа ириҭон. Ус еиԥш иҟаз аинформациа уаҟа инхоз аерманцәа иҳарҭеит.
1988 шықәсазы аҟәырҟәыл (позвоночник) ԥҵәахьан, агәамбзиара хәыҷык сыман. Сашьцәагьы рацәак ирҭахымызт аибашьра сцар. Убри иахҟьаны сарма напгьы ахьаа аман, сарӷьа акгьы амыхьааит сҳәон сахьтәаз. Ус, ҽнак арҭҟәацгақәа иааиз ахы иарԥсаҟьаз сарӷьа напы иақәшәоит, аха сеиқәхоит.
Одышь инҵәоит сеибашьра, уаҟоуп Аиааирагьы сахьаԥылаз.
Иахьа анцәа ишиҳәара иҟоуп Алик Закан-иԥа Цыгәба иҭаацәара. Иԥа Алхас далгеит Аԥснытәи аҳәынҭқарратә университет. Аус иуеит ашәарҭадара амаҵзура аусбарҭа, Гәдоуҭатәи араионтә ҟәша аҿы, дофицеруп. Гәдиса Афонтәи (лазернаиа терапиа) ахәышәтәырҭаҿы хапыц ҳақьымуп, Нальчик аординатура далгеит, Хамида занааҭла дыԥсихологуп, Аԥснытәи Аҳәынҭқарратә университет далгеит, дҭаацәароуп. Лыԥшәма Ҭаниа Нугзари лареи драаӡоит аԥа Нестор.
Нас Анцәа дырзылԥхааит аҭаацәа еиқәшәа, Амин сыцышәҳәозар акәхап аԥхьаҩцәа.
ЦЫГӘБА ВАХТАНГ
ЗАКАН-ИԤА
Диит 1953 ш. Аацы ақыҭан. Иқыҭан абжьаратәи ашкол даналга, арра иԥхьеит. Иуалԥшьа ихигон Асовет Еидгылеи Ҭырқәтәылеи рҳәын-ҭқарратә ҳәаа ахьчара иазкыз аԥшыхәырҭак (застава) аҿы 1971-73 шықәсқәа рзы. 1977 шықәсазы далгоит Аҟәатәи арҵаҩратә институт. Ҩы-шықәса аус иухьан рҵаҩыс, Аацытәи аашықәсатәи ашкол аҿы. Абаҩрҵәыреи, аграждантә хыхьчареи, аҭоурыхи дирҵон. 1980 шықәсазы Аԥснытәи аҳәынҭқарратә университет ахадареи, акомҿареидгыла аобласттә комитети рыдҵала, диагоуп уи аҵараиурҭа ашҟа зых иақәиҭу акомҿареидгылатә комитет амаӡаныҟәгаҩыс. Уаҟа аус ахьынӡаиуаз дрылахәын аректорати, апарткоми, аҵарадырҩцәа рхеилаки. Убри аамҭа иалагӡаны қәҿиарала далгоит ауниверситет аҭоурыхтә-иуристтә факультет.
Аҵара зҵоз аҿар рааӡараҿы уи иалеигалаз ихәҭа рацәан. 1982 шықәсазы апартиа Аԥснытәи аобласттә комитет рнапынҵала диагоуп аҩнуҵҟатәи аусқәа рминистррахь, аполитикатә ҟәша аиҳабы ихаҭыԥуаҩыс, нас азинхьчаратә пориадок ахылаԥшра азура аҟәша аиҳабыс. Иусура алҵшәақәа умбар залшомызт. Ддәықәҵан аҵараҵарахьы Бақәатәи иреиҳаӡоу апартиатә школ ахь, дагьалгоит диплом ҟаԥшьыла 1987 шықәсазы.
В. Г. Арӡынба Иреиҳаӡоу Асовет апрезидиум хан-тәаҩыс даналырх нахыс, иаҭахны иҟалеит уи ихьчара. Ақырҭқәеи ҳареи ҳаибарххара есааира иазҳауан, убри
инамаданы 1991 шықәсазы амаиор Цыгәба В. З. командировка ҳасабала днашьҭын В. Г. Арӡынба дзыхьчоз агәыԥ ашҟа.
Асовет Еидгыла анеилаҳа ашьҭахь, Аԥсны иҟаз архәҭақәа Урыстәылаҟа ралгара рҽазыркит. Аԥсны аиҳабыра рықәҵара инақәыршәаны Ачадара ҳәа иахьашьҭоу игылаз 8-тәи аполк иатәыз аҭыԥаҿ еиҿ-каатәын Аԥсны аҩнуҵҟатәи аусқәа рминистрра иа-ҵанакуа аполк. В. Г. Арӡынба иабжьгарала 1991 шықә-сазы декабр мзазы Г. К. Агрбеи иареи раԥхьаӡа акәны ари аус рнапы адыркит. Еиҿкаатәын зегьы арратә устави аструктуреи инарықәыршәаны. Иаҭахын ашәҵатәы, афатә-ажәтә, абџьар, атехника, насгьы уи атәы здыруаз ауаа. Уаҟа Вахтанг март мза 1992 шықәсанӡа аполк иаҵанакуаз атыл еиҳабыс даман. Апрель мза инаркны аԥсуа ҿар раԥхьа инаргыланы, егьырҭ амилаҭқәагьы арра амаҵзурахьы рнаԥхьара иалагеит. Убри Ашьҭахь Цыгәба В. З. дшьақәдырӷәӷәеит аполк акомандаҟаҵаҩ ихаҭыԥуаҩыс ааӡаратә хырхарҭала. Уи аполк афицерцәеи асолдаҭцәеи роуп аибашьра раԥхьатәи амш аҽны аӷа иҿаԥхьа аҿагылара ҟазҵаз. Аҟәатәи а -14тәи абжьаратә школ азааигәара иҟоу аихамҩатә естакада, нас «Ацҳа ҟаԥшь» аҿы. абар Вахтанг Закан-иԥа ишигәалашәо уи ахҭыс.
Нанҳәа мза жәаха инаркны жәиԥшьынӡа ҳполк иаҵанакуаз архәҭақәа рҿы ҭынчран, иҟалараны иҟаз арыцҳара атәы џьаргьы ианыԥшуамызт, Шеварнаӡе иҟаиҵаз алаҳәара атәы ҳамҳәозар. Уи иҳәеит, Аладатәи Қырҭтәыла ар шалагалатәу, Кавсаӡеи Қырҭтәыла аҩнуҵҟатәи аусқәа рминистр егьырҭ Қырҭтәыла анапхгара амаҵурауааи азвиадистцәеи Гал араион аҿы иаанкыланы ирымоу рхы ақәиҭтәразы. Апостқәа рҟынтә, убас Охәуреитәигьы, узыцәшәашаз адырраҭарақәа егьыҟамызт.
Иазгәаҭатәуп, уаанӡа, март мза инаркны Кавказ нхыҵтәи арратә округ арратә хәҭақәа аԥыхра ианалага, аруааи аибашьыга техникеи Аԥсны иалҵны ицон ҿыц иахьышьақәгылашаз ашҟа. Иҟамызт хҭыскгьы ҳаруаа игәамҭакәа ираҩрыжьыз. Убас иазыԥҵәанаибашьратә еиҿкаарақәа аанҿасуан Охәреи апост аҿы, усҟан урҭ гәарҭон, иаҳзаараыцҳауан аруааи атехникеи рхыԥхьаӡара, амашьынақәа рномерқәа. Убри ашьҭахь акәын рымҩа ацҵара ианақәиҭаҳтәуаз. Гәыҩбарак ҳазцәырҵыр, абџьари аџьаԥҳани рыхәҭак «хықәкыла изызку рахь имцозар», аӡбара ҳадаҳкылон, урҭ Урыстәылатәи аҳәаа аҟынӡа аанҿасра ҟамҵакәа имҩаԥыргарц.
Шьыжьымҭан, нанҳәа 14, асаат 10 рзы иҳауит адырра Қырҭтәылатәи аҳәынҭхеидкылақәа рыруаа иртәу атанкқәа Аԥсны аҳәаа иахысны Аҟәаҟа рхы рханы ишаауа. Аполк акомандаҟаҵаҩы актәи ихаҭыԥуаҩ Г. К. Агрба иӡбеит, сара иаауаз аколонна саԥыларазы. Иагьсыдын аӷа имҩахҟьара, атанкқәа раанкылара. Аамҭа кьаҿк иалагӡаны ишьҭырхыр акәын архәҭа зегьы. Г. К. Агрба нас иҳәеит интервиук аҿы Вахтанг адҵа анииҭоз ишихашҭыз Ахалаиа Сосо дызхагылаз ақырҭцәа рбаталион турбаза (иахьа «Аиҭар» захьӡу) иштәаз.
Сара анапыла ртҟәацгақәа 2-3 цыреи автомати аашьҭысхит, исыцқәаз алеитенант еиҳабы Александр Микелаӡеи, астаршина Михаил Саакови, аполк амашьынаныҟәцаҩ Наур Агрбеи урҭгьы ус рҽааибыҭаны аполк ашҭа ҳныҭҟьеит адҵа анагӡаразы.
Ацҳа ҟаԥшь ҳнықәсны аестакада ҳаныҵсуаз ҳаа-рылаҳаит амашьына рацәа. Ԥхьаҟа цашьа ыҟамызт. Саков амилициа аформа злеишәыз ала, адҵа исҭеит, иавтомат ааныжьны, ауаа рыжәпара далсны иҟоу аилкаа ааигаразы. Жәабаҟа минуҭ рышьҭахь дааит иԥсы еивҵахо, иагьиҳәеит С. Ахалаиа ибаталион ахьгылоу аҿаԥхьа игылоуп аҽырхианы атанк, БМП-қәеи,
БТР-қәеи. Рсолдаҭцәа зегьы аанкыланы рдокументқәа гәарҭоит. Уаҟа аԥсуаа рылашәар ибаандаҩыртәуеит, рнапқәа анаручникқәа ахаҵаны атурбаза ашҭахь иҭаргалоит. Иагьнациҵеит амашьына УАЗ – «Ацхыраара ласы» ҳәа изныз ахақәцәынӡа убарҭ анаручникқәа рыла ишҭәыз. Уи знапы ианыз иакәхап « Не переживайте на всю вашу нацию хватит» ҳәа ибақь дасуан. Еилкаахеит аҭагылазаашьа даара ишыбааԥсхоз, урҭ иаразнак ақалақь иалалар шыҟало. Усҟан азы сара исыздыруамызт Охәуреитәии Агәыӡератәии ҳаруаа ирлахьынҵахаз. Арахь уи аҽны, Аԥсны Иреҳаӡоу Асовет аилатәара рыман. Уи амш баша-маша ицәырымҵӡеит. Иаҳа ҳзықәгәыӷуаз ҳҵеицәа-ҳдепутатцәа, зныктәи напҟьарала иааидкыланы идырбаандаҩыр алшон.
Мышқәак рнаҩс ауп ианеилкаахаз ақырҭуа ир Аԥсны ианалала Охәуреитәи ҳпост аҿы ишаанкылаз. Иаарыдгылаз ақырҭуа полковник қьаадк аацәыриган ҳсолдаҭцәа идирбеит, ажәалагьы инациҵеит Аԥсны Қырҭтәылеи реиҳабырақәа аиқәшаҳаҭра рыбжьарҵазшәа, ақырҭуа ар Аԥсныҟа риагаразы. Убас акәхеит. Амц рхы иархәаны ҳпост зыхьчоз 6-ҩык асолдаҭцәа ҳәынҷаны, аимадаратә хархәагақәа рымхын. Раԥхьатәи аидыслара ахьыҟала иара Охәуреитәи апост азааигәара иҟаз агарнизон аҿы ауп. Ароуп раԥхьатәи ақырҭцәа рыԥсыҭбарақәа ахьыҟала, аха амчқәа еиҟарамызт, уа иҟаз асолдаҭцәагьы ырбаандаҩын.
Настәи аидыслара ахьыҟалаз Агәыӡератәи ҳбаталион азаигәара ауп. Араагьы ақырҭцәа ԥыҭҩык ҭархан, иҭахеит ҳаруаагьы, 20ҩык рҟынӡа ҳсолдаҭцәа иҭҟәаны иган. Уи аамҭазы 14-тәи ашколи аестокадеи рааигәара амашьына рацәа еилагылаз аилыҵра иалагеит, игьежны ақалақь аганахь рхы рханы. Арҭ зегьы еилыҵыр атанкқәа дәықәлар ҳәа сшәеит. Исыцыз Наур Агрба сыдҵала амашьына амҩаду аҿы надаада иргылеит, ирласны еидымҵразы.
Убри аҟынтә сара рациала Ачадаратәи архәҭахь Г. К. Агырба сиацәажәарц иақәыскит. Аха аефир аҿы исаҳаит қырҭшәала адҵаҟаҵарақәа, еилкаамыз ашьҭбыжьқәа. Еилкаахеит ацәажәара шҳарымҭоз. Аҟәатәи ҳполк аимадаҩ иҽазишәон архәҭа срыдиҳәаларц, аха аефир аҿы ашьҭыбжьқәа еиҳахон, анаҩс иҟалаз артҟәацра иахҟьаны абжьы зынӡаск ибжьаӡит. Сара схала исыӡбар акәхеит апозициа шалхтәыз, ҳамчқәа шыхьчатәыз. Ус иҟаз ҭыԥны иалхын аестакада. Араҟа уи аҭыԥ аиҿкаашьа ахархәара иаҳа иманшәалан.
Дук мырҵыкәа аполк аҟынтә иааит 50-ҩык асол-даҭцәеи афицерцәеи. Урҭ зегьы аҭагылазаашьа иақә-шәо адҵақәа рыҭан. Ргәырҽанаҳҵеит, дҵада ахысра ҟарымҵарц, иалаҳхыз ҳпозициақәа иаартны иры-жәымлакәа.
Ус акәалӡтәы техника абжьы ааигәахо ианалага, Наур иргылаз амашьына ҳнахеит, избанзар аҳәсеи ахәыҷқәеи зҭатәаз рацәан, мамзар урҭ зегьы ашәарҭа иҭаҳаргылон.
Асааҭ жәеиза – ҩынҩажәижәохә минуҭ рзы актәи атанк ааҳадгылан иаҳхықәкны пулемиотла ахысра иалагеит. Ҳаимпит ҳәа ргәы иаанагазар акәхап, аха аӡәгьы дымҭрысит. Убасҟан ауп иҳамаз зегьы анагәыдаҳҵа уи атанк, аха бџьарс иҳамаз апехота ирызкыз напылатәи артҟәацгақәа ракәын. Ҳавтобус «Кавзик» асолдаҭцәа аазгаз ҟәыбаса иқәҵаны ԥхьаҟа еихон. Аха Анцәа дҳацхраазар акәхап, атанк абылтәы зҭаз абакқәа алҩа аархылббын, амцагьы ҩаҿҟьеит. Уи акәхеит, иаақәгьежьын шьҭахьҟа излааз идәықәлеит. Ус еиԥшҵәҟьа рхы мҩаԥыргеит ҳашҟа зҿаазхахьаз даҽа 2 БМПк рекипажқәагьы. Убасала раԥхьатәи ржәылара ҳамчқәа рыла иԥырҟәҟәан. Иазгәаҭатәуп, усҟан имшәакәа идәықәлазҭгьы, аанкылашьа рымаӡамызт, аха адоуҳа мыжда рзымхеит.
Убри аамҭазы Г. К. Агрбагьы аполк аҟынтә дааит гәыԥҩык асолдаҭцәа ицны. Аҭагылазаашьа данахәаԥш
адҵа ҳаиҭеит «Ацҳа ҟаԥшь» ахь ҳаиҭаҵырц. Уи ҳара азнык азы мап – чап ақәҳаргеит, шьҭахьҟа ҳашԥацо ҳәа, аха уи чынла дҳаиҳабын, нас иагьҳаилиркааит иуль мза 1989 шықәсазы «Ацҳа ҟаԥшь» аҿы ашәанцәа Ҷанба имҩаду ала илбааны апозициақәа шааныркылаз, уажәгьы ус ҟарҵар шалшоз. Убри аамҭазы «Ацҳа ҟаԥшь» аҿы дааины дыҟан Аԥсны арратә комиссар, аполковник С. П. Дбар. Аизара иалагеит ауаа. Сара асолдаҭцәа гәыԥҩык сыцны «Ацҳа ҟаԥшь» амраҭашәара аганахь абаррикада аҟаҵара ҳалагеит, иеиқәҳаршәеит шәкыла абаҭылкақәа артҟәацгақәа рҭаҵаны.
Аӷацәа ианеилыркаа «Ацҳа ҟаԥшь» аҿы ишеизаз амчрақәа, ахыхьчарҭақәа шыҟаҵоу, ирыӡбеит «Ацҳа шкәакәа» ала рҿаархарц. Басла аӡы ахахьала Ҷанба ихьӡ зхыу амҩа алагамҭаҿы инхоз ақырҭцәа Наур Агрба шьыжьымҭан исыцыҩдәылҵыз даҳцәыршьит. Ақырҭцәа ирыман абџьаргьы, агранатақәагьы. Наур иалгаразы идәықәҵан ҳБТР, уи аамҭа кьаҿк ала иԥыржар ауан, аха Гиви Агрбеи Вианор Ашбеи иахьӡеит автоматла амца ижәҵара ҳтехника иеихсырц иаҿыз агранатамиотчик. Игранатамиотгьы актәи ҷанхеит ақырҭцәа рҟынтә. Уи ала Вианор дреихсит иеизаны иҟаз ақырҭқәа, Ҷанба имҩа алагамҭаҿы аҩны иҩнатәаз Валери Делба ирота иатәыз асолдаҭ Ремзи Цыгәба атҟәацра ахьыҟалаз аҭыԥ аҿы агранатамиот аснариадқәа даҽа фба иԥшааит.
Анаҩстәи асааҭқәа рзы «Ацҳа ҟаԥшь» аҿы аҭагылазаашьа шыҟаз абас акәын: Уаанӡа ақалақь ԥшыхәра ҳасабла иахаԥыруаз ақырҭуа вертолиотқәа имшәаӡакәа аруаа ҳахьтәаз иаҳхаԥыруа иалагеит. Аԥырҩцәа ирдыруазар акәхарын аҳаирхьчаратә ԥжәагақәа шҳамамыз. Ус иааҳхалт Ми-24 «крокодил» ҳәа изышьҭоу амгәацәаҿы анурсқәа аҵаҵаны. Ишиашаз Аԥсны аиҳабыра ахьтәаз ахыбрахь ахы рханы ицеит, аха иаақәгьежьын еиҭах ҳахьтәаз аҿаанахеит, аракета бомбатә аахагьы ҟанаҵеит. Иԥжәеит аидара шьҭыхга машьынак, акинотеатр «Аԥсны» аҿаԥхьа игылаз нхарҭа ҩныкгьы амца нахҟьеит. Зыҵа кәалӡыркыу авертолиот автомат ахы ԥырхага шзамҭозгьы, ҳазегь ҳанеихс, уи аҽны уаҳа ицәырымҵит. Аха уи иҟанаҵаз аԥжәарақәа ирыхҟьаны ҳаруаа гәыԥҩык ирхәыз ҟалеит, аконтузиа зауз дҟалеит, сара, слымҳа абыжьдагьы (перепонка) тҟәацит, ашьагьы аҿаанахеит. Аха дарбанзаалак аӡәгьы ҳахьыҟаз апозициа аанаҳмыжьит, ахәшәтәырҭахь иргаз рыда.
Аиҿахысра иаҳа-иаҳа иӷәӷәахон. Ааигәа иҟаз ахыбра еиҳаракырақәа рҿы ақырҭуа снаиперцәа, апулемиотчикцәа ықәтәан. Ҳашьҭахьалагьы иҳаихсуа иалагеит. Ҳгәыԥ асолдаҭцәа маӡала ицон урҭ ҳазҭархозар ҳәа. Атанкқәа ҳҿаԥхьа иқәгьежьаауан, аха игәаӷьны иҳажәломызт. Ҳаргьы гранотомиотла ахысра ҟаҳҵомызт. Акы, иахьмаҷыз аџьаԥҳаны, иҩбахаз, ақалақь агәҭа, ауаа рацәа, аԥсшьацәа ҳаиҵанарӷәӷәон. Даара усҟан ҳаргәамҵит ҳаблала иаҳбаз, урҭ атанкқәа, аҩнқәа рҟынтә ақырҭқәа ашәҭ шьыҵәрақәа анрықәырԥсоз. Ҳәара аҭахума, 5-тәи аколонна ҳәа изышьҭоу, ара иҳацынхоз рмилаҭуаа ибзианы ирдыруан аибашьра шыҟалоз, аха усгьы иаарҿыҵымҟьеит, дареи-ҳареи аиуареи, аҭынхареи шҳабжьазгьы.
Ус иаалырҟьаны атанк №150 еиханы аҿаанахеит «Ацҳа шкәакәа» ашҟа. Иаҳцәыхарамкәа иаанҿасын ахысга агәыцә ааҳақәнакит. Ақырҭцәа ирымаҳхыз агранатршәгала деихсит ҳгәыԥ иалаз Лавренти Бранӡиа, аха аҩбатәи ахысымҭа Беслан Џьелиа иҟаиҵаз ашьҭахь атанк алҩаҵә ахылббит. Атанк иҭатәақәаз ааҭыппит, аха ҳаруаа иҭадырхеит урҭгьы. Ҳақалақь ахьчаҩцәа ари ахҭыс маҷк рыԥсы ааивнагеит. Алҩаҵә анааиқәтәа Гиви Агрба гәыԥҩык ицны, атанк ахәаԥшра днеит. Уи иҟәаҟәаса излаҟаз ала, угәы иаанагар ҟалон уаҳа акгьы
иаԥсам ҳәа. Ус ауп анырҳәа, Гена Аргәын – атехника аремонт азыҟаҵара авзвод аиҳабы, апулемиот ақәихит. Атанк иамырхит апулемиоттә лентақәа аџьаԥҳаны рыцны. Убри аамҭазы атехника аганахьала аполк аиҳабы ихаҭыԥуаҩ Лешьук П. А., иреиҳәеит атанк ахаҭа ргарц. Агәыԥ иалаз: Иура Ашәба, Гена Аргәын, Вианор Ашба, Валери Мхонџьиа ирулакгьы атанк аус адыруит. Игылаз зегьы ишџьаршьоз «Ацҳа ҟаԥшь» ахь ииаргеит. Аремонт аназыҟарҵа ашьҭахь, ԥыхьатәи аԥшәмацәа ирҿагыланы еибашьуан.
Нанҳәа 14, 1992 шықәсазтәи «Ацҳа ҟаԥшь» аҿтәи аиҿагылара аҭоурых хыркәшауа иуҳәар ауеит, Аԥсны аруаа рымчала аиҿагылара ӷәӷәа ыҟан ҳәа. «Ацҳа ҟаԥшь» ахьчаҩцәа рфырхаҵара аруаа зегьы рзы иҿырԥшыгоуп ҳәа. Схы иархәаны иазгәасҭарц сҭахуп ргәымшәара, хыхь зыӡбахә сҳәахьоу рнаҩсан, Ӷәынџьиа Вахтанг, Раули Баҭали Џьопуаа, Дочиа Алықьсандр, Асатуриан Овик, Шәлымба Мелор, Гугушвили Олег, Папба Руслан, Лацәышба Ахра, Абыхәба Олег, Цыгәба Асҭамыр, Оҭырба Адгәыр, Сар-оглы Ерик, Ҭарба Дима, Ашба Масик, Гонџьуа Беслан, Багаҭелиа Феликс, Салаҟаиа Едик, Сақаниа Рауль, Кокосқьериа Џьансыхә, Кокосқьериа Алхас, Зарандиа Алхас уҳәа аӡәырҩы.
Ҳаруаа рыдагьы, «Ацҳа ҟаԥшь» ахьчараҿы рылшара рацәоуп ус ауааԥсырагьы: Абзагә Гәыргәлиа, Беслан Аҩӡба, анаҩсан урҭ фырхаҵаҵас иҭахеит аибашьраҿы.
Иеибашьуаз арԥарцәа рыбжьара аиҿкаара аҟаҵара ибзоуроуп Фазылбеи (Камсагә) Ҭарба Ешыратәи, Кәасҭа Ҭраԥшь Афонынтәи, Виачеслав Бганба Аҟәатәи. Хьӡи-ԥшеи рыгмыз ҳуааԥсыра, зышәарыцага шәақьқәа кны Аԥсны ахақәиҭра рхы ақәызҵарц иааз!
Ҳаиҿцәажәара ҳаналга, сара Вахтанг сиазҵааит. Аибашьра ианалага ахымш раан Аԥсны иаалаҩит уара уҭахеит ҳәа, уашьа Алик итәы саналацәажәозгьы уи аӡбахә ҳазааҭгылеит. Абар уи ииҳәаз:
-19 шықәса рышьҭахь ауп аиаша аныздыр. Ишыб-ҳәахьоу еиԥш, август 17 азы авертолиот Аҟәатәи ауниверсам аԥхьа ҳаруаа артҟәацгақәа анрыланажьуаз еиҭах саҿашәеит. Исгәалашәоит, Берулаа Валерии, Кәакәасқьыр Валодиеи уа иҭахаз рылақәа шхызҩоз, рдокументқәагьы «акомандир исумка» ҳәа изышьҭоу ашьа рхьыхәхәа имыӡразыҳәан ҳәа ишҭасҵаз. Сазааҭгылар сҭахыуп уи ашьҭахь сыуацәеи сҩызцәеи, сызҭахыз рацәаҩны Ешыра аштабаҿ инеины сгәыдыркылон, џьоукы ччон, егьырҭ рылаӷырӡ аауан. «Шәышықәса нуҵааит» рҳәон зегьы. Ус Владислав Григории-иԥа Арӡынбагьы, гәыԥҩык аиҳабыра иалахәыз ауаа иманы дҩеин, урҭгьы аӡәаӡәала ичча-ччо сгәыдыркылон, «100 лет будешь жить» рҳәон. Сара иҟалаз сзеилкаауам, сыԥсит ҳәа шәаҳама сҳәон. Нас аибашьра 9 мзы ицоны Москвантә сыздырқәоз џьоукы срыԥшааит, иагьсарҳәеит Москватәи ҳдиаспора август 17 азы минуҭктәи аҿымҭрала ишазгәарҭаз сҭахара.
Сара сгәы иаанагон, аӡәы ицәыхҩашьалазар ҟалап, мамзар гәаӷшақә аӡәгьы ишимҳәаз здыруан. Хыхь ишысҳәахьоу еиԥш, 19 шықәса рышьҭахь сҩыза ҷкәын Аџьынџьал Алиошьа иԥа, ласы-лассы са сҿы инеило, даацыԥхьаӡа дсазҵаауан «ишԥаҟоу угәабзиара, ухы шԥаҟоу» ҳәа. Ус ҽнак, сгәалаҟазаарақәа уамак ианыҟамыз дақәшәан, сааизыҵҟьеит «изакәи уцан-уаан сгәабзиара уазҵаауеит, уҳақьымушәа», сҳәеит. Дааччан сгәыдикылеит. Ажәакала, иара имашьыналоуп ауниверсамынтәи август 17 азы аполк ахь сызларгаз. Уԥсыз џьашьаноуп уахь узаҳгаз, мамзар Ареспубликатә хәышәтәырҭа аҟынӡа 100 метрак акәын ибжьаз. Сара иахьа уажәраанӡагьы исгәалашәаӡом сыхдырра сцәыӡит ҳәа. Акакала зегь сеиҳәо даналага, аарла схаҿы иааит епизодқәак. Раԥхьа иргыланы, Сергеи рыцҳа Дбар илаӷырӡқәа хыҳәҳәыла сгәыдикылт, «все будет нормально» ҳәа ҩынтә – хынтә иҳәеит. Иареи сареи лымкаала
пату еиқәаҳҵон. Ҳполк ахь аҿар инарышьҭуаз авоенкомат аҟынтә сара сакәын издызкылоз.
Убри азоуп ҳҭынхацәеи, ҳгәылацәеи уи амш азы саб иҩнаҿы сыԥсыбаҩ наргоит ҳәа изыԥшыз.
Нас ҳаргьы изеиӷьаҳшьап ақәра, агәабзиара ацны. Аха Вахтанг ак сыхьит ҳәа дымтәаӡеит, агоспиталь аҭалара мап ацәикит. Дшуашәшәыразгьы раԥхьатәи амшқәа рзы Ешыра иаауаз агәыԥқәа бџьарлеи џьаԥҳанылеи реиқәыршәара далахәын. Атәым ҳәынҭқаррақәа рҟынтә иаауаз акорреспондентцәа Гәымсҭатәи афронт ахь дрыццон, имҩаԥысуа ахҭысқәа рхала ирбарц, нас ииашаны уи ажәлар ирызнаргарц. Иара инапхгаралоуп дышҭыгаз ҳара ҳганаҿ ишьҭаз, Нодареишвили изааигәаз иҭынхак, зыфҩы ааузымычҳартә иҵысхьаз, нас еиқәшаҳаҭрала уи данраҳҭа 35 – ҩык Агәыӡера асолдаҭцәа раԥхьатәи амш азы иҭҟәаны игаз ырхынҳәын.
Раԥхьатәи амшқәа рзы иауз аахақәа рымшала игәабзиара еицәахо иалагеит, ахыхь бааԥс шьҭихит. Октиабр мзазы агоспиталь аҿы дышьҭаҵан. Усҟантәи аамҭазы ахәшәтәҩы аҳақьым Мильман Л. С. имҩаԥигаз аус алҵшәа бзиа аиуит. Агоспиталь ашьҭахь атәылахьчара аминистр инапынҵақәа назыгӡоз Аршба В. Г., уи аштаб хада аиҳабы Сосналиеви С. А. рнапынҵала Вахтанг Цыгәба дшьақәырӷәӷәан апресс-маҵзура аиҳабы ихаҭыԥуаҩыс, насгьы иҭахази, ихәызи аилыргара здыз асектор аиҳабыс.
Имҩаԥгаз аус иабзоураны иахьа аибашьратә архив иамоуп ииашоу аинформациа иҭахази, ихәызи ирызкыу. Урҭ ҵаҵӷәыс ирымоуп аибашьцәа ирызку ашәҟәқәа. Вахтанг аибашьра ашьҭахь, иахьа уажәраанӡа арра амҵзураҿы дыҟоуп. Урҭ ашықәсқәа ирылагӡаны аус иухьеит Ареспубликатә арратә комиссариат а-3-тәи аҟәша еиҳабыс, Аԥсны Аҳәынҭқарра ашәарҭадаратә маҵзура иаҵанакуа аҳәаахьчаратә отриад еиҳабыс, Атәылахьчара
аминистрра иаҵанакуа аштаб хада аиҳабы ихаҭыԥуаҩс. 2005 шықәсазы қәҿиарала дрылгеит Москва, Урыстәыла аштаб хада иаҵанакуа аибашьратә академиатә курсқәа. Уи ашьҭахь Аԥсны атәылахьчара аминистр ихаҭыԥуаҩыс дшьақәырӷәӷәоуп. 2007 шықәса инаркны иахьанӡа аус иуеит Ареспублика Арратә комиссарс. Аинралмаиор ичын имоуп. Ианашьоуп Леон иордени егьырҭ аҳәынҭқарратә ҳамҭақәеи.
Инапы иану идҵақәа иҽырхаршәаланы иҩуеит ажәеинраалақәа аиааира згаз ирызку, урҭ ажәақәа рыла иҩуп ашәақәа, урҭ иахьа ԥсышәалеи урысшәалеи ирҳәоит ҳсолдаҭцәа. Иаԥиҵахьеит ажәеинраалақәа август 14 иазку, Лаҭатәи атрагедиа, еибашьуаз аҳәса, С. П. Дбар, хатәгәаԥхарала иааз аибашьцәа ирызку уҳәа убас иҵегьы. Урҭ рҟынтә иҟоуп иара убас Урыстәыла атәылахьчара ажурнал «Рать» аԥҵамҭақәагьы.
ЦЫГӘБА ИГОР
ТЫЧКА-ИԤА
-Ҳаб Тычка Шьааб-иԥеи, ҳан Нара Ҳаџым-иԥҳа Ажьибеи ирыхшеит ф-ҩык ахшара. Саҳәшьцәа Света, Цира, Ира, Манана аҭаацәарақәа аԥырҵахьеит. Света, саҳәшьа Москва дынхоит лыхшара лыманы. Лыԥшәма Гиви Харишвили идунеи иԥсаххьеит. Цира лакәзаргьы Арасаӡыхьаа дырҭацоуп. Уи лыԥшәма Руслан Гогиеи лареи еиҵагылоу абиԥара рааӡоит. Ира, Џьопуа Зураб иԥшәма ԥҳәыс лоуп. Манана лакәзар, Аҟәа ақалақь Администрациа аҵара аҟәша аспециалист хадоуп. Аамҭакала Аҳәынҭқарратә коллеџь аҟны астудентцәа алекциақәа дырзаԥхьоит. Ҳани ҳаби рыдунеи рыԥсаххьеит.
Иазгәасҭарц сҭахуп аибашьра адәаҿы ишеибашьуаз зынӡа 30-ҩык рҟынӡа Цыгәаа рыҷкәынцәа. Урҭ рахьынтә х-ҩык Наурии, Сандреи Џьота-иԥацәа насгьы Рома Гарушьбеи иҷкәын рыԥсадгьыл рхы ақәырҵеит.
Сара аибашьра иалагаанӡа Бамборатәи аурыс архәҭаҿы сырхысуан абџьар иазкыз аурокқәа, уи азнеишьа, уаҟатәи сԥышәа џьаргьы исыхәазар ҟалап.
Аԥсны аӷа данақәла сҩызцәа зегьы реиԥш саргьы абџьар шьҭыхны аӷа сиҿагылар акәхеит. Сеибашьратә цәаҳәа ахы ахьакыз Гагра ауп. Арота акомандирс дыҟан Оҭырба Оҭанди Михаил-иԥа, абаталион зегьы акоманда ҟаиҵон Гена Ҭарба. Ҳцоит Бзыԥҭатәи ацҳахь. Иҵаҵатәын аминақәа, ихьчатәын ҳамҩақәа.
Сентиабр 13, 1992 шықәса рзы ӷәӷәала сырхәит. Сшьапы иаиуз ахәра иахҟьаны, исыцәцоит ашьа рацәаны.
Ари ахьыҟалаз Ԥсахара апозициа аҟны ауп. Сышьҭан Гәдоуҭатәи агоспиталь аҟны ԥыҭрак. Нас срышьҭит Грозниҟа, уахьынтәи Нальчикҟа. Сыхәра даара иӷәӷәан азын џьарантәи даҽа хәшәтәырҭак ахь сдәықәырҵон. Нальчикнтәи сцоит Москваҟа. Гагра анҭадырцәы ашьҭахь ауп сҽыхәшәтәны санаа. Саргьы сҩызцәа рахь сҿынасхеит. Гагра, Маҳадыр, Цандрыԥшь рыцқьан. Нас Аладатәи Ешыра ахырхарҭахь ҳцоит.
Гәымсҭа Гречко идача ҳәа иахьашьҭоу иаҳбоит аӷа итанк. Уи аԥжәаразы дааҳгоит уи иазҟазаз Гәырам Ҳагба.
Ҳбаталион аҟны асмена еиҿкааны иҳаман. Иналаршә-ҩаларшәны аҩныҟа ҳцаны ҳҽыԥсахнгьы ҳаалон. Аштаб аҟнытә ҳафатә, ҳамаҭәа зҳәаз еиԥш инаргон. Уи ҟазҵоз дҳаман, ианаамҭаз иҳазнеигон.
Ԥыҭрак ашьҭахь сара сиасит «Олень» захьӡыз Гена Сабуа игәыԥ ахь. Ҳгәыԥ аҿы иҟан 36-ҩык. Уахьынтәи сиасуеит Ака Арӡынба иахь. Ҳара иҳацын Дәрыԥшьаа, Ҟәланырхәаа, «Шьараҭынаа». Ҳаибашьцәа агәымшәара аадырԥшуан. «Шьараҭынаа» ракәзар мгеимцарак шаароулак ҳгәы шьҭырхуан кәашарала, шәаҳәарала. Уигьы аҭахын аибашьраҿы. Аӷа данҳажәлалак имитәха иаагылон. Дырхәит Игор Царгәыш, нас ҳмедеҳәшьа дырхәит, анаҩсан дагьҭахоит. Иҭахоит иара убас Ҟәланырхәааи Дәырыԥшьааи рыҷкәынцәагьы.
Каман анышәынҭрақәа рааигәара ҳгәыԥ еицыз амҩа аԥхьа икны итәар акәын. Нас ҳахьнеиз ԥыҭҩык ҳацәцоит ԥыҭҩыкгьы ҭаҳархоит. Иҭахақәаз рабџьарқәа рхаҳхит. Ақырҭуа итанк иҳавсны ицаны еихсуеит, аха уи еиликааит аԥсуаа дышрылашәаз. Иҭатәаз атанк аӡәы изымчҳазт ихы шьҭыихуеит. Уи уаҟа даҳшьит, атанк бжьысуеит. ԥыҭрак ашьҭахь атанк аус аруны иҳацәцоит. Ус даҽа танкк аауеит. Ҳааԥсан ҩнык аҟны ҳтәаны ҳаԥсы шаҳшьоз иҳақәлоит ҳаӷацәа. Атанк аграната агәыдаҳҵоит аха иԥымжәеит. Ака Арӡынба, Адик Цәышба (акомандир
ихаҭыԥуаҩ) даара бџьарла иманшәалан, ртанк ауҳашьҭит, ҳаргьы ҳманшәаланы ҳаатәоит.
Аҟәа ҳнеирц хәыҷык ҳагхеит. Хԥаҟа километр раҟара, нас иаҳзеиԥшыз азона ҟарҵоит, ҳаинааларашәа (перемирие) мызкаҟара ҳаҟан. Ҳаргьы 10-мшҟа ҳаԥсы ҳшьоит. Иуҳәаша рацәоуп.
Сентиабртәи ажәылара салахәын. Иара убас Бырцха ҭаҳарцәит. Иҭахоит аҷкәынцәа рацәаны, ихәызгьы рацәан.
Сгәыԥ иалаз зегьы Аиааира ҳаԥылоит Аҟәа афуникулиор амҵан.
Сҭаацәароуп. Сыԥшәма Аида Цәыш-ԥҳаи сареи иҳааӡоит ҩыџьа аԥацәа Адамыри Дамеи. Урҭ Аацытәи абжьаратә школ иҭоуп.
Игор Тычка-иԥа иахьа, Сталинград «Дом Павлова» зыхьчоз иаб иашьа Алексеи Цыгәба, ихьӡ зху Аацытәи абжьаратә школ директорс дамоуп. Аҩбатәи агәыԥ даинвалидуп, ианашьоуп «Агәымшәаразы» амедал.
ШУШАНИА БЕСЛАН
АЛЫҚЬСА-ИԤА
-17 шықәса схыҵуан аибашьра ианалагаз. Аацы аҩны сшыҟаз телехәаԥшрала исаҳауеит аибашьра иалагеит, аԥсуаа рыҷкәынцәа шәеиха ҳәа. Иаразнак сҩызцәақәак ԥшааны Гәдоуҭа аштаб ашҟа ҳцоит. Уаҟа ҳахьнеиз шәхәыҷқәоуп ҳәа ҳаԥхадырсуеит. Нас Гәдоуҭа резерв ҳасабла еиҿкааз «срочнои службы» ҳәа Гена Чукбар иахь ҳцоит.
Март 15-16-тәи ажәыларақәа раан Ешыра Алада апост азааигәара иҟан амедецинатә пункт. Ирыман аблиндажқәа ҟаҵаны. Ԥыҭрак ашьҭахь ҳаргоит Гәымсҭа. Аӡы ҳарӡом. Аиҿахысра ӷәӷәа ҟалоит. Ирацәан ахәцәа. Амедеҳәшьа Мадина Дасаниа-ԥҳа дыҳәҳәон шәсыцхраа ҳәа. Ахәцәа рыцхраара дахьӡаӡомызт. Ахра Цыгәба, Беслан Смыр, сара аԥсцәеи ахәцәеи ҳаицхырааны ралгара ҳаҿын.
Арезервтә полк аҟны иҟаз зегьы қәыԥшцәан. Хадара ҳзыиуан Андреи Баграт-иԥа Ажьиба. Нас ҳдырхынҳәуеит Гәдоуҭатәи арезервтә полк ашҟа. Хара имгакәа сиасуеит Гәдоуҭатәи артиллериа Д-44 ашҟа. Уаҟа иаҳдырҵон ахысшьа. Убра наводчикс сыҟан. Апрель мза нҵәаанӡа уаҟа сыҟан. Нас Аԥсныҟа иаарышьҭуеит град БМ-21(установка град, реактивное орудие) ҳәа изышьҭоу.
Гәынба Алик (Седой) еиҿикаауеит авзвод БМ-21 атехника дырҵаразы.
Шыцкәара атоннельқәа ахьыҟаз ҳгылан. Ақырҭқәа ирзымдырӡо маӡала ҳаҟан. Аԥсшьарҭа азааигәара (водохранилище) аҟны аградқәа ықәыргыланы иҳаман. Иара
убас аҭабиақәа жны иҳаман. Батареиа град ҳәа изышьҭоу аԥхьа ҩба акәын иҳамаз, нас даҽа ԥшьба ҳарҭоит. Срылахәын ажәыларақәа зегьы. Батареиа град БМ-21 18-ҩык ҳаиднакылон. Нас хәыҷы-хәыҷла рхыԥхьаӡара иацло иалагеит.
Ҳара иҳаман урҭ авзвод зыхьчоз ауаа 20-ҩык рҟын-ӡа. Еиҳабыс дрыман Ваниа Какалиа. Командир расчета ҳәа дҳаман Нури Шьашькәа-иԥа Оҭырба. Машьы-наныҟәцаҩыс дыҟан Едик (Мороз) Анқәаб. Гиви Гочуа, Рыжик Агрба еиҵаҵаҩыс (заряжающии) иҟан.
Уазабаа 170 аҳаракыраҿ Урыстәылатәи архәҭа тәан. Иара убраантәи ауп ҳара Аҟәа ажәылара ҳшалагаз. Ҳара ҳаград 20 километр ицон. Ахалшени, Шрома, Развилка, Дача, Аҩадатәи Ешыра, Гречко имҩаду градла ҳрылахысуан. Ҳрылахысуан иара убас Бабушера, Аерапорт, Аҟәатәи аџьармыкьа, Сухумприбор, Маиак, аӷбаремонтҟаҵарҭа азауад уҳәа аҭыԥқәа.
Линдава ҳаннеи ақырҭқәеи ҳареи ҳаиҿаԥшуа аград ҭаҳгоит. Нас ҳанырба ацаҟьа иаҿаланы ацара иалагеит. Уаҟа исоуит аконтузиа. Иахьагьы агәамбзиара сымоуп. Мышқәак схы аҭыԥ иҭҟьаны иҟан.
Иахьа Анцәа имчала, аӷа дахцоуп Аԥсны, иҳамоуп ахьԥшымра.
Беслан Шушаниа иԥшәма Лиа Харчлаа-ԥҳаи иареи ирыхшеит хә-ҩык аԥҳацәа: Даиана, Мадина, Милана, Сабина, Сариа.
Ианашьоуп «Агәымшәаразы» амедал.
ХӘЫЛԤЫ ИАҴӘАЕИԤШ ИНҬАШӘАЗ
АСҬАМЫР РУСЛАН-ИԤА АГӘМАА
08.03.1973ш – 22. 09. 1993 ш.
ШАРԤЫ ИАҴӘАЕИԤШ ИҨЫҴХАХАЗ
ЛЕОН РУСЛАН-ИԤА
АГӘМАА
18.10.1976ш – 03. 12. 1992ш.
Руслан Агәмааи Аза Гәынба-Агәмааи рыхшара ирықәгәырӷьо, Анцәа ишиҳәара анхара иаҿын. Руслан ашәаҳәара бзиа ибон, иагьицааиуан. Еиҿкааны иман ашәаҳәаратә кружокқәа. Аза лакәзар ахәҳахәҭра лнапы алакын. Ирыхшеит х-ҩык аԥҳацәа: Асҭанда, Инесса, Шьаризан, ҩыџьа аԥацәа Асҭамыри Леони.
Руслани Азеи рԥа Асҭамыр бзиа ибон аспорт, аиҳабцәа рҟны идыруан ахымҩаԥгашьа, илан ацқьара, бзиа ибон аԥсуара, уи еснагь дихылаԥшуан иашьа еиҵбы Леон. Диит март 8, 1973 шықәсазы Аҟәа. Леон Агәмаа диит сентиабр мза 18, 1976 шықәсазы Аҟәа. 1982 шықәсазы Аҟәатәи 15тәи абжьаратәи ашкол актәи акласс ахь ишьапы еихигоит. Аибашьра ианалагоз 11 класс рҟны дтәан.
Аишьцәа Асҭамыри Леони Агәмаақәа, ишырҳәо еиԥш, макьана иржәшаз аӡыхь ахы ыҵнамхӡацызт.
Иқәыԥшқәан макьана. Урҭ ргәыхәтәы иахьимыгӡеит ақырҭуа фашист. Шарԥыеҵәас ихахаӡа инагылаз Асҭамыри Леони аибашьра иалагеит ҳәа анраҳа ҭынч аҩны изымтәеит. Ишьҭыхтәын абџьар, ихьчатәын рыдгьыл. Ҳауала аӷа ирылаижьуан артҟәацгақәа, иакуан адгьыл амца, ахәыҷқәа ракәым адуцәагьы ргәы еиҭаԥар ҟалон.
Асҭамыри Леони Агәмаақәа аибашьра раԥхьатәи амшқәа инадыркны иалалоит апартизантә гәыԥ, Фата Дбар напхгара зиҭоз. Анаҩс аишьцәа «Замастианскаа» аибашьцәа ирыцлоит, командирс дыҟан иахьа зыдунеи зыԥсаххьоу Владимир Емин-иԥа Начач-оӷлы.
Асҭамыр Руслан-иԥа далахәын ишьаарҵәыраз Шьроматәи ажәылара, уи иааирԥшит агәымшәареи ахаҵареи. Шьроматәи ажәылара ашьҭахь уи деибашьуан Гиви Смыр командаҟаҵаҩыс дахьыҟаз абаталион аҟны, далахәын иара убас Цугуровка аҭарцәра.
Аԥсадгьыл ахьчаҩ Асҭамыр Руслан-иԥа Агәмаа дҭахоит Гәымсҭатәи афронт аҟны сентиабр 22, 1993 шықәазы. Уи дахьымӡеит аиааира мышқәак. Иԥсыбаҩ амадоуп Дәрыԥшь. Ианашьоуп «Агәымшәаразы» амедал.
Леон Руслан-иԥа Агәмаа Ешыратәи ахырӷәӷәарҭаҿы дхәыҷуп ҳәа дыԥхарҵон аиҳабацәа, аха иара имукәан деиҭаауан. «Дҭынчын, аиҳабы ажәа имакра бзиа ибаӡомызт, 16 шықәса цқьа изхымҵыцыз аибашьраҿы изҳауан», илгәалашәоит ан Аза. -Уи игәы иалан ишәҟәқәа Аҟәа иахьынхаз, дгәаҟуан, дуазыруан, лассы Аԥсны аҭарцәра дахыццакуан. Дҭахоит Ешыра декабр мза 3, 1992 шықәсазы.
Марттәи ажәылараан хабарда дыбжьаӡуеит Асҭамыри Леони раб иашьа иԥа Ельмар Виктор-иԥа Агәмаа. Ельмар хабарда даныбжьаӡ аб Виктор Агәмааи ан Венера Чыч-ԥҳаи рыдунеи рыԥсахуеит. Рԥа Валери Агәмаа иахьа аус иуеит «Абаза» ателехәаԥшраҿы. аиаҳәшьа Фатима Агәмаа хә-ҩык ахшара дрануп. Уи Омар Мацхарашвили иԥшәма ԥҳәыс лоуп. Иазгәаҭатәуп Омар ихаҭагьы аибашьра дшалахәыз. Ҳџьынџьтә еибашьра лыхәҭа ӷәӷәа шалоу ларгьы. Лԥацәа еибашьра ианца дзымтәеит, далалеит амедеҳәшьцәа злахәыз асанитартә гәыԥ, иланашьоуп «Агәымшәараз» амедал.
Иара убас иазгәасҭарц сҭахуп Аза Гәынба-Агәмаа лашьа Славик сентиабр 21, 1993 шықәсазы дышҭахаз. Уи далан Гагратәи абаталион.
Еилгеит аибашьра. Аԥсҭазаара ԥхьаҟа имцар ҟалаӡом. Адунеи мардуануп, зны ухалоит, зны улбаауеит. Аибашьра шеилгаз еиԥш, Аза лыԥшәма Руслан даалԥхьан иалҳәеит лхы дақәиҭитәырц, иара ҿыц аҭаацәара аԥиҵарц, иҵәҩаншьап мыӡрац азы. Уи аҩыза агәаӷьра зегьы ирылшом. Руслан азныказы мап икызаргьы, нас Аза иабжьылгаз дақәшаҳаҭхоит. Иаԥиҵеит аҭаацәара ҿыц, ирызҳауеит Арсоуи Нарсоуи.
Иахьа Аза Гәынба-Агәмаа лыԥҳацәа дрыхгәыр-ӷьааратә дыҟоуп. Асҭандеи Инессеи занааҭла иҳасабеилыргаҩцәоуп, Шьаризан лакәзар акоммерАза
Гәынба
Славик Гәынба
циа лнапы алакәуп. Амоҭа Ирина Ҵулукьиа ланду Аза дылзыгәдууп. Ирина аҵара лҵоит Нальчиктәи амедицинатә институт аҟны. Ари анду лзы даара игәырӷьахәуп. Иахьа Аза дынхоит Аҟәа, агенерал Дбар имҩаду, аҩны №13 аҟны. Араҟоуп иахьанысҵаз Азеи сареи ҳаицәажәара. Аԥшәма дааныжьны ашҭа санҭыҵуаз акы заҵәык исхәыцуаз, илызҭазеи ас еиԥш амч, ачҳара ҳәа акәын. Уи иахьа акагьы лмыхьызшәа лхы ҟалҵоит, ауаажәлар рымаҵ аура лылшеит, уи Аҟәатәи Анацәа Рхеилак алахәылас дыҟоуп. Нас абас еиԥш ачҳара змоу Аза илзеиӷьаҳшьап агәабзиара, агәамч, иҵегьы алшарақәа.
АҴЫХӘТӘАЖӘА
Акыр иаԥсоу аԥхьаҩцәа!
Гәдоуҭа араион Аацы ақыҭа ахсаалаҿ ҳахәаԥшуазар ашьха ашьапаҿы ишьҭоуп. Уи егьырҭ ақыҭақәа излареиԥшымгьы ыҟоуп. Аацы ақыҭа аҭоурых ҭбаауп. Уи сара сакәым ашәҟәыҩҩ дук дтәаны иҩуазаргьы ииҩша рацәоуп. Иҟалап шәҟәык ианымӡаларгьы ҳҵеицәа хьӡырҳәагақәа ирыхҳәаау ажәабжьқәеи Аацы аҭоурыхи. Наџьнатә аахыс Аацы аԥсуа қыҭа атрадициақәа ирықәныҟәоит иахьагьы. Еснагь аԥшәма изын ргәашәқәа аартуп.
Аибашьра… Шаҟа игәыҭшьаагоузеи ари ажәа? Шаҟаҩы рыԥсҭазаара арахәыцқәа ҿахнаҵәазеи, шаҟаҩгьы ишқәыԥшыз еибахазеи? Шаҟа ҩнаҭагьы ари ажәа хлымӡаах «аибашьра» иахҟьаны рыҩнқәа ашә акызеи. Дшәиизааит ақырҭуа, ас мышқәак рыла аԥсуа идац-иԥашә ыҵихырц имҩахыҵыз.
Сара қәкыс исымоуп ҳҵеицәа хьӡырҳәагақәа рыхьӡ акамыршәра, ранацәа хәыҷык иадамхаргьы ргәы арҟәым-шәышәра. Сгәанала аԥсадгьыл зхы ақәызҵаз аҵеицәа рыхьӡ кашәара шақәым идыру усуп. Сара исцәынхаз еиҵагыло абиԥара ишацырҵо агәра ганы сыҟоуп. Амцашыра иалагылаз ҳаибашьцәа ирызкхаша макьана ирацәаӡоуп. Саԥхьаҟа уи аус аҭҵаара сазхиоуп.
Шықәсык инацны имҩаԥысуаз аԥсуа-ақырҭуа еибашьра аиааира агаразы рхатәы хәҭа аларгаларц инагылеит Аацаа рҵеицәагьы. Абџьар акра зылшоз зегьы Аԥсны аӷа данақәла ршьапы иқәгылеит, инагылеит
хацәнамырха. Урҭ Аԥсны ахақәиҭреи ахьыԥшымреи аагаразы ҳҵеи дауаԥшьқәа ижәылон гәышԥыла.
«Шәнеибац», «Шәнеибац», аԥсуаа рыҷкәынцәа анырҳәа, сааҭқәак ирылагӡаны ақыҭа ашҭа еизоит. Иабаҟаз абџьар, аџьаԥҳаны. Исгәалашәоит сара аибашьра алагара хәҷык шагыз иҳалаланы абџьарқәа рымырхуан, уигьы аӡәы изы ифеидазар акәхарын. Ҳҵеицәа зегьы еихон «Ацҳа ҟаԥшь» ахь, анаҩс Гәымсҭаҟа. Иҟан ҭаацәанылагьы еибашьуазгьы. Ҳаибашьцәа аамҭала ҳхырӷәӷәарҭахь анаскьара рықәшәеит. Ҳаҷкәынцәа абџьар анырк, ргәы иалшозма атәара ҳҭыԥҳацәа, урҭ инарышьҭалоит Фениа Аҩӡ-ԥҳа, Индира Малиа-ԥҳа, Ламара Баз-ԥҳа, Римма Ҳалбад-ԥҳа.
Аибашьраҿы рыхәҭа ӷәӷәа аларгалон абыргцәагьы. Урҭ афронт аҿы ахәцәа ралгараҿы ирылшоз зегьы ҟарҵон. Ус иҟаз иреиуоуп Славик Ласариа, Шьоҭа Коӷониа, Қамс Оҭырба, Вова Аҩӡба, Кәыкәша Оҭырба. Ҽыла иара убас ахәцәа алыргон Аркади Смыри Толик Ԥачалиеи. Атехника бжьысыр аремонт азыруан Мыкьа Џьгәаҭ-иԥа Оҭырба, Зурик Татшь-иԥа Мархолиа, Хьырбеи Џьгәаҭан-иԥа Џьугьелиа.
Аибашьра амҩа ианысыз зыԥсадгьыл азы зхы иамеигӡаз иахьа зҩызцәа ирылагылам ҳҵеицәа дауаԥшьқәа рыхьӡ хьтәы нбанла ҳҭоурых аҿы иаанхоит. Аацытәи аҵеицәа ссирқәа, Еҵәаџьаа гәымшәақәа реиԥш урҭ рфырхаҵара аадырԥшит аибашьра адәаҿы. Урҭ аԥсра абла ишҭаԥшызгьы, ихнымҳәыр шыҟалозгьы дырны ицон ԥхьаҟа. Урҭ аԥсра иаԥылон фырхаҵаҵас. Иахьа Аацаа рҵеицәа ақыҭа иагәыҵыҳәҳәа иамоуп.
Аацы ақыҭа есааира аҽеиҭанакуеит. Уи иагу шырацәоугьы, иҟаҵоу маҷым. Иахьа Аацы ақыҭа иалҵны аус зуа аҵарауаа ҟәнушьо иҟам. Урҭ ақыҭа иахьӡырҳәагақәоуп.
1941-1945 шықәсқәа рзтәи Аџьынџьтәылатә еибашьра Дуӡӡа аан Аацаа рҵеицәагьы нагылеит абџьар шьҭыхны.
Изхнымҳәыз рыхьӡқәа абаҟаҿы ижәбоит. 1937-тәи шықәсқәа ртәы ҳалацәажәозар, харада ахара рыдҵаны идырӡуан ҳауаажәлар. Аацаагьы бжьаӡит хабарда, иахьагьы рҭаацәа рзыԥшызар акәхап. Башаӡа иҳәам ажәақәа «Агәыӷра ԥсуеит аҵыхәтәаны» ҳәа. Ааи, нас, игәыӷлааит урҭ.
Даараӡа иҭабуп ҳәан расҳәарц сҭахыуп Аацаа ирызкыу ашәҟәы аҩра саналага, ари аус иадгылаз зегьы. Лымкаала ажәа рхысҳәаарц сҭахыуп, зусқәа кажьны, ҳабабыцхраари, иҳалшо аказы мап бцәаҳкуам ҳәа уахи ҽныи ақыҭа исыцны иалаз ақыҭа Ахада Рауф Аҩӡбеи, аибашьҩы Игор Андарбуеи. Ашәҟәы аматериалқәа реизгараҿы лџьабаа ӷәӷәоуп, акыр шықәса ақыҭа ахадас иҟаз, иахьагьы уи аус аҿы активра аазырԥшуа Наҭела Мархолиа-ԥҳа, ҩнаҭа цыԥхьаӡа сахьнеилак, «нан ҳара ибаҳҳәои, ҳаҷкәынцәа зегьы ртәы зҳәо ҳ-Наҭела дыҟами, уи блызҵаа» рҳәон. Ааи, ииашаҵәҟьаны уи ус акәхеит. Иара убас ҷыдала иазгәасҭарц сҭахуп ашәҟәы аҭыжьразы арецензиа азызуз, зџьабаа ари ашәҟәы иаду, аибашьра аветеран, Ареспублика Аԥсны Арратә комиссар, аинрал-маиор, Леон иорден занашьоу Вахтанг Закан-иԥа Цыгәба.
Аибашьцәа ирыхәҭаз ажәа нагӡаны исзымҳәазаргьы гәыбӷан сышәҭарым, аԥхьаҩцәа. Сара исҭахыз анацәа ргәы иақәшәаша ак сызҳәар акәын, уи сықәҿиеит ҳәа сгәы иаанагоит. Схы самеигӡеит, исылшоз зегьы ҟасҵеит, уи ахәшьара азҭо шәара аԥхьаҩцәа шәоуп.
Ирыжәшаз аӡыхь ахы ыҵнамхыцызт ҳҵеицәа гәымшәақәа. Аацытәи анацәа шәахь исҳәо акы заҵәык ауп Аԥсадгьыл ас еиԥш аҵеицәа ссирқәа ахьазышәааӡаз азы иҭабуп. Уаҳа еибашьра Аԥсны иҟамлааит. Анацәа рмыткәма бжьы «уан» уаҳа Аԥсынра иқәмыҩлааит, аиаҳәшьа «уаҳәшьа» лымҳәааит. Ахысбжьы анго, аҵеи иира иазкызааит. Алаӷырӡ аныҟало агәырӷьа лаӷырӡхааит. Амин шсыцышәҳәо агәра ганы сыҟоуп.
