АНАТОЛИ ЛАГӘЛАА

Ауаа разқәа
Ажәеинраалақәеи апародиақәеи

Аԥҳәынҭшәҟәҭыжьырҭа
Аҟәа
2015

ББК 84(5Абх) 6-5
Л 15

Лагәлаа, А.И.

Л 15 Ауаа разқәа: ажәеинраалақәеи апародиақәеи.
Аԥҳәынҭшәҟәҭыжьырҭа. Аҟәа, 2015. – 280 д.

Д.И. Гәлиа ихьӡ зху Аҳәынҭқарратә премиа занашьоу, апоет Анатоли Лагәлаа ишәҟә ҿыц «Ауаа разқәа» еиднакылоит автор аҵыхәтәантәи ашықәсқәа
рзы иаԥиҵаз ажәеинраалақәа. Иара убасгьы араҟа
иуԥылоит апоет ипародиа ҿыцқәа.
Ҳгәы иаанагоит, ҳаԥхьаҩ, апоет инагӡаны «иаартраҿы», абри ашәҟәы ҩызара изнауеит ҳәа.

ББК 84(5Абх) 6-5

© Лагәлаа, А.И., 2015
© Аԥҳәынҭшәҟәҭыжьырҭа, 2015

Ауаа разқәа
Ауаа разқәа ансԥыло сгәырӷьоит сара,
Адунеи дара рыла иҭәушәа…
Зынӡа ихараӡоушәа урҭ рыҿҳәара,
Дара заҵәык ақәиҭны иртәушәа…
Аха нас сеиҭашәоит, сеидру измааноу,
Ҽа шьоук сԥылоит иқәԥақәсуа…
Убарҭҵәҟьа ҳарҳәынҷарцу, ҳаи, џьушьҭ, мамоу,
Адунеи аӡәгьы ииҭом аԥсуа!..
11.05.2013

Ианшәарҭоу ҭыԥкаҿ ҳамыртәозаап…
Аиаша ашьҭақәа ҳархеит,
Иаууеи, акы ҳаднацалеит!..
Аха аамҭа даара ицәгьахеит,
Иаҳтәым ҿышәҭак ҳҭанацалеит…
Уаҟа ицәырҵит шәы блакы,
Иааҳакәаӷӷеит дара аԥсымҭәқәагь…
Урҭ иаразнак ҳахҭакы,
Иааидыркылеит уаҟа рымчқәагь…
Ицәырҵгәышьеит згәы зымҟьаз,
Убраҟа иахәаҽыз ашәарҭа…
Ирылсит ацаҟьа изынҟьаз,
Иаразнак иқәнартәеит ртәарҭа!..

–3–

Аха ахацәаҵәҟьа мааҳәит,
Иҭҟьеит бџьарҵасгьы урҭ ражәа…
Уи заҳаз зегь арлаҳәит,
Ирықәнаузшәа асы хьшәашәа!..
…Кажьшьа ҳамаӡам ҳа ҳҵас,
Ианшәарҭоу ҭыԥкаҿ ҳамыртәозаап…
Аиаша хыржәаргьы ҵлаҵас,
Инхаз адацқәагьы ҳазхозаап!..
12.05.2013

***
Сышықәсқәа исарҳәоит, иахумырҟьан уажәшьҭа,
Узиааиуа, уззымиааиуа удырроуп…
Акырынтә ушҭаԥшхьоугьы аԥсра алакҭа,
Аҵыхәтәан ҽа ӡыхәашькгьы урроуп…
Сышықәсқәа ирасҳәоит, шәаасзыӡырҩ уажәшьҭа,
Аӡыхәашьқәа рԥанқәа зегь здыруеит…
Зынӡа иааигәахазаргь сара суахҭа,
Урҭ кәараҷҷак еиԥшушәа срыруеит!..
29.04. 2013

***
Сиеиԥшуп ахра иаҿахаз,
Ԥхьаҟа уаҳа изымцо…
Згәыӷра ссирқәа зыцәҭахаз,
Злахьынҵа изацәымцо…
Аха сышьҭақәа зырхаз,
Ашьха ахыцәқәахь дцозар…

–4–

Хьаас ишьҭыхтәым сахьҭахаз,
Сгәыӷра мырӡкәа изгозар…
02.05.2013

***
Зегь ыӡуеит, зегь ныҵашәкәа ицоит,
Мчы змоу акзаҵәык ауп иаҳзаанхо…
Шьоук хымԥада руал нарыгӡоит,
Насыԥуп убригь иахьахаанхо…
Зегь ыӡыргьы, акызаҵәык нхоит,
Адәы уқәыз ламысла, уаҩрала…
Убриакзаҵәык мҩашьахуа еиқәхоит,
Уи аамҭагь заиааиуам ҿҳәарала…
02. 05. 2013

***
Сымч зқәымхо рацәахозар,
Сусқәа рыбжак сцәынхозар,
Сгәыӷра уаҳа самырԥхозар,
Ус сцалап…
Цәаҳәа бзиак сҭынхозар,
Сышьҭахь иааиуа иргәаԥхозар,
Сыхьӡ анырҳәо имыԥхашьозар,
Убри сызхап…
02.05.2013

***
Шәара анцәаишиҳәара шәыҟоуп, иаабоит,
Амал қамса шәымоуп, шәеибыҭоуп…

–5–

Хьаасгьы ҳашшәымам уажәшьҭа агәра аагоит,
Шәыӡсо шәахьҭоу даҽа ҿышәҭоуп…
Амшцәгьақәа цаз џьышәымшьан хараӡа,
Наҟ ашьхарахь еиҭах игәыргәыруеит…
Аӡыхәашь дшәызҭалашам уажәшьҭа агаӡа,
Уи дҟәышхеит! Шәа ишышәҭаху шәыруеит!..
10.05.2013

***
Шаҟаџьара скыднаҟьаз сеидру аԥсҭазаара,
«Уеиҵамхааит амарџьа!» – сгәы аҽарӷәӷәон…
Иагьараан саԥырҵхьан: «Исылшом шьҭа уҭазаара».
Аха ҽа гәыӷрак сыхьӡаны сҿанаҳәон…
Иахьагьы скыдҟьауа исышьҭоуп сыԥхарсны,
Макьана схы нықәҵан бзабаак сымбац…
Уи саџьал саҳәеит еиҭах сшьамхарсны,
Сгәы иҭоу сахьымӡозар, смыргәаҟкәа сагарц…
10.05.2013

***
Бгәы аныбсырхьлак сзыцәаӡом, ибдыруаз,
Сышуазыруа аҵх агәы еиҩнашоит.
Бара быччаԥшь иаҵоу ахьаа зныруаз,
Сгәыӷра ашәахеиԥш снапаҿы ихәашоит…
Ицап амшқәа, наҟ сыбхашҭып ирлас,
Бара бықәлак далнахп блахьынҵа.
Аӡнырцәынтә ҿыбҭып: «Узгылои, ур, нас?!»
Иаргь маӡала далаччап иԥаҵа…

–6–

Са гәаныла сныҳәалап сахьнеиуа,
Иаҭахызар, сцоит шәара шәхаҵкгьы…
Акызаҵәык, ибдыруаз сзыргәаҭеиуа,
Са сеиԥш бзиа бибааит, уаҳа акгьы…
2013

***
Ибҭахуп исхасыршҭырц зегьы зегь,
Саламцәажәарц уаҳа акагьы…
Сыбҭахымзаргь, зынӡа сыбҭахымзаргь,
Зынзаҵәык сҭабмыжьлозар быгәгьы…
Бара быччаԥшь сыцуп иаасыцрымшәо,
Сгәы касмыжьырц сыргәыбзыӷны ицоит…
Ибымун нас, бныжьны ианыбԥыршәо,
Ҽазнык иаасымԥыхьашәар, изӡоит!..
2013

***
Иахантәарак бмыцәаӡеит, издыруеит,
Бшыгәаҭеиуаз иҟьаҟьаӡа ибыршеит…
Бара бхьаақәа амцаԥшьеиԥш исныруеит,
Ба быгәҭыха кәицшәа сгәы иҭашәеит…
Иҭаку алым сеиԥшуп, суазыруеит,
Неишьа сымам бхырқәақәо бахьтәоу…
Сгәы исыцәҭалаз аԥшатлакәгьы уаҭыруеит,
Сеидру гәышьа, сышьҭырԥраан сахьаго…
2013

***
«Сҭауадуп,– иҳәеит уи, – шьҭрала!»,
Ихьышьҭра деигәырӷьо дахьгылаз…

–7–

Шьҭа дуаҩдуҵәҟьоу џьшьала,
Ухырхәауа иаԥхьа угылаз!..
Уи аамҭа абаҟаху, ицеит,
Иркәабагәышьеит анхаҩцәа ршьала…
Иара дышҭауадыз имӡаӡеит,
Адеиԥш ишилԥшуазгьы иҟазшьала!..
2013

***
Сгәы касыршәт уажәшьҭа ҳаиԥырҵт ҳәа,
Уи лгәы сыцәтәымхеит ҳәа зынӡа…
Абзиабара ыҟамызт, иаҳхәыцт ҳәа,
Аӡәгьы лылаԥш сышьҭамзшәа игәыкӡа…
Ларгьы ҭынч, акгьы ҟамлазшәа,
Ус днасаҩсыр цәгьа илымбеит…
Аха ажәазаҵәык лцәынхазшәа,
Убри салҳәарц лҭаххеит…
Са сҳәыҵәыҳәаҵәуан сахьгылаз,
Анкьа исцәыӡхьаз шьҭак сырхеит…
Лараӡәзаҵәык сыԥсы шлылаз,
Убри ажәазаҵәык еиқәнархеит!..
2013

***
Исараӡа, уи дхәыҷуп, исараӡа,
Исараӡа, сгәы, сумырҳәацәан…
Суркараӡеит, уара, са суркараӡеит,
Иузызухьои, сызрыцҳаумшьои, избан?!
Акалашәа, дыҟоуп лара акалашәа,
Данысԥырҵлак, еиҳагьы сгәыкуеит…

–8–

Асаркьа иадԥо аҵыс еиԥш, сгәы дынҭалашәа,
Дааҷырҷырны, дныҵашәкәа дцауеит!..
2013

***
Зынӡа сышҟагьы бмааԥшыцшәа,
Зынӡа сҭамлаӡацшәа бгәы…
Знык са сылаԥш хаа баныҵшәа,
Нас бысзымыԥшааит такәы…
Аха кәиц хәыҷык анхәыҵшәа,
Ибымбаӡакәа бгәы иҭашәеит…
Нас баасыхәаԥшит беиԥхьхәыцшәа,
Бымца бцәыԥар ҳәа бацәшәеит!..
Слымҳа инҭасит ажәа ибҿыҵҟьаз:
«Ах, сеилеигеит уи сынтәа!»
Рцәашьас иамои амца ихәыҵҟьаз,
Иӷыӷкны иҟазар аҭәа!..
2013

***
Абар, сахьааиз, схалан саақәгылеит ахәы!
Исызҳәарыма сара саамҭа аҿахәы?
Арантәи избарҭоуп, ишзымҩахаз аиаша ахы,
Дабаҟоу ицәырҵуа, уи иавагылаша аҭахы?..
Акгьы ҳмыхьуашәа, акгьы ҳхьаамшәа аҳәара,
Шьҭа ҳаҟәыҵып, уи аиаша аҭаҳәҳәара…
Абар, ицәырҵит, абар, иахьыҟоу, иааигәаӡоуп,
Ааигәа изнеиз, иа итәы дыруп, имариаӡоуп…

–9–

Аха ицәгьазаап даара раԥхьатәи ашьаҿа,
Иуқәкны иааиуашәа убозаап уи ахҿа!
Усгьы ухьамҵын, усгьы изқәукыз ухы азхаз,
Ушьҭахь иааиуа, ушьҭа ианылартәы иԥхаз…
2013

***
Башоуп, баша, сгәы исызҭымгеит,
Сажәа анысҭахыз ибналеит!..
Лылаԥш схыган наҟ исцәылгеит,
Уаҩ дахьыҟам хәык иаҿалеит!..
Шьҭа исыԥсыхәои, сдәықәыз схала,
Исзымҳәаз сажәа ӷас ишьҭысхит…
Аҵх хьанҭыџьуп цәгьашәа уахала,
Схала, схала сыбла ҭысхит…
2013
***
Аҩныҟа сызцозҭгьы, иагьараан сцарын,
Сыгәҭыха сызӡозҭгьы, иагьараан изӡарын…
Бус ахь бԥырӡозҭгьы, уажәшьҭа бнаӡарын,
Быгәра сызгозҭгьы, сҽырҭынчны стәарын…
Сџьаршьон сызбозгьы, деилазгеи рҳәауан,
Сыӡбахә зырххозгьы, зынӡак рыхқәа шуан…
Аҩныҟа сызцозҭгьы , срымгози сшьапқәа,
Ма абраҵәҟьа сҭахозҭгьы, срымҵәыуоз ҳагәқәа…
2013

– 10 –

Амца иацәшәаз!..
Акырынтә сазхәыцхьеит са схы,
Нас, иарбан абас сзыргәаҭеиуа…
Қәра дуӡӡакгьы саҵам иҵәахы,
Аӷьараҳәа иахьсаҭәоу саннеиуа…
Ба былаԥш насхыбгоит бшәаны,
Ԥсаатәушәа бҭыԥраауеит сгәаҵа…
Ҳаибадыргәышьеит ҳарҭ ихьшәаны,
Аха ашықәсқәа дырзыхәаҽуам ахаҵа!..
Ара зегь ҳабзеиԥшым ҳара,
Лирикк бгәы амцаԥшь быцәҭеиҵеит!..
Бимеигӡо бшаҿугьы ибылра,
Игәырҩақәа дыриааиит,иԥхеиҵеит…
Нас дрыцҳашьан знык бааиҿаԥшы,
Амца иацәшәаз, дҭарԥал бӡыршы!..
2013

***
Шәҟәык ҟьалан имнеиуазар уҩныҟа,
Аҿы ааумыртуазар газеҭк…
Нас иҟоу ҳәа иудыруеи адәныҟа,
Ирнызаргь уздыруам каамеҭк…
Ирыцҳаушьом амш цқьақәа иузааиуа,
Шьоук ргәыӷрақәа ургәыҵасны иурбгоит…
Узиааиуагьы дыҟоуп,аха иуиааиуа,
Мышкызны узакәыҵәҟьоу еилиргоит…
2013

– 11 –

Бцәаҳәакгьы саԥсамхеит сара…
Ба бҩызара сызныҟәымгеит! Исхароуп,
Исызгәамҭакәа маҷк сахнаԥааит…
Ҳазҭахым, зыбыз иафо ак рҳәароуп,
Аха ииашоума ирҳәо ҳәа бымҵааит…
Гәыӷрыла сааиуан уажәраанӡа,
Сгәы иҭазгьы бсырдырт,исымӡеит…
Сыззыԥшыз ажәа саҳаанӡа,
Сгәыӷра сцәыԥсит, имнаӡеит…
Мышкызны саныҟамло, ибдыруаз,
Шьҭа сашҭа иҭаларгьы аԥсра…
Акызаҵәык са сзыруазыруаз,
Бцәаҳәакгьы саԥсамхеит сара…
Сыбԥырхагам, шьҭа бымҩа саныҵуеит,
Баргь сыхьыӡ бамеигӡа иҵәаӷәа…
Акалаҭ икылкәрааз акәҷышь еиԥш иацәҭыҵуеит,
Быччаԥшь – сгәы иахамшҭуа ашәахәа!..
27.04.2013

Аҿымҭроуп исиааиуа…
Аҿымҭроуп исиааиуа, сызшьуа,
Цәыргашьа сымаӡам сгәала…
Схьаақәагьы рхы нашьышьуа,
Шәаасеигӡа, ҳәа срыҳәеит сынтәала…
Еилыргашьас исымои уажәшьҭа,
Сылахь иану кагь сыздыруам…
Исырччалоит баша слакҭа,
Сгәы ҟадыџь гәырӷьара аныруам…
Сниасны сцаҵәҟьома абас,
Мҩабжара сыцҳа ҭабгома?!.

– 12 –

Исыцхраауа исымаз ҭынхас,
Рхьаақәа инарылҵны сырбома?..
Бзиала даабеит, Анцәиныс
Аԥсцәаҳагьы ибла сабозар…
Абзиара зҭаху зегь рхаҵкыс,
Сиццоит уахаҵәҟьагь, сигозар…
28.04.2013

Сгәы – сужьеит!..
Ахәыҷы сиҩызахеит сара,
Сгәы – сужьеит!...
Лыда схәарҭам уҳәан уара,
Агәра сургеит…
Са сзы имариоума абылра,
Амца скит…
Сеиҭаҷкәынхеит убра,
Еиҭах сгәыкит…
Ҽазны усабжьахуеит уара:
«Уи дхәыҷуп!..
Уажәа лгәамԥхазаап лара,
Лқьышәгьы рчуп!..»
Мшәан, изхарада зегьы,
Уара уоуп!..
Сыбыз ҭугеит аҭрагьы,
Сажәагь ҳәоуп…
Лара акыр-кыр дыччан,
Наҟ даҳԥырҵт…

– 13 –

Сгәы, иухьи, уԥхашьан,
Ажәак умхәыцт…
Са саҿуп агәырҩара,
Уаргьы убылӡеит…
Еимаҳкуада, шьҭа лара,
Дҳабжьыԥраан дцеит!..
28.03.2013

Амца схыԥрааит…
…Сыблырц сҭахын уи ауха,
Сыблырц…
Исықәнартәомызт сыгәҭыха
Абыбыц…
Ларгьы илымазма аԥшыха,
Дыԥрырц
Смахәар ҭарсны дансыха:
«Усыцрыҵ!»
«Исбырҳәома шьҭа аныха,
Иазхоуп…
Бара ибысҭарц сыԥсыхаа
Сыхиоуп!..»
Ах, уҿыха, уҿыха,
Иазхоуп…
Ах, сыгәҭыха , сыгәҭыха,
Усҭынхоуп…
Сыблырц сҭахын уи ауха,
Смыблит…

– 14 –

Исылҭаанӡа амца акыха,
Дыԥрит…
29.04.2013

Уҟәышуп ҳәа аниаҳҳәа…
Уҟәышуп ҳәа аниаҳҳәа акәыз џьишьан,
Даагылеит уи ҳаԥхьа иҽырзажәны…
Ҳҩызара еиҩишеит агәҭаҵәҟьа иршьан,
Имыхәоз ахшьыра бааԥс иҭажьны…
Убриаҟара иԥырхагахт ашәҟәқәа дзыԥхьахьаз,
Урҭ зегь иара иакәушәа изҩыҵәҟьаз…
Неишьа анизамҭа аҟәышцәа ахьцахьаз,
Деиҭааит агаӡақәа ахьынтәҵҟьаз!..
29.04.2013

***
Цқьа исымбаӡацт сара аԥсҭазаара агьама,
Ихааҵәҟьоу, иашоу…
Сгәыӷрақәа сымхны иагахьеит уи аргама,
Иԥыххаа, ирхәашо…
Бзиаракгьы снамҭацкәа иҟам, издыруеит,
Исхашҭӡом акгьы…
Са саҭаху саҭахыҵәҟьаму сныруеит,
Ихьымӡӷысшьом сыхгьы…
Зны аҵәаҟьа саҩызоуп, аӡиас ихыршәло,
Сышьҭыԥаан сагоит…
Зны хьаасгьы исымам ацәқәырԥқәа исыжәло,
Зынӡа иҭасырбоит!..

– 15 –

Абжара сааихьоу, ма абжеиҵароу,
Ицәгьоуп аҳәара…
Зны сбыргушәа збоит, зны агара игароу,
Сиеиԥшуп сара!..
01.05.2013

Изеит, рҳәеит, аӡы!..
Изеит, рҳәеит, аӡы, игәырӷьо инхыԥшылан,
Ииасны иахьцоз…
Аха аҟәышцәа руаӡәы ԥшьаала дааҭгылан,
Днарыхәаԥшт иҽхәоз…
Ажәакгьы имҳәеит уи, ажәа мыцхәымзи,
Илакҭа агәра ргон…
Игәыӷуеижьҭеи имҵуази ԥшьымзи, хәымзи,
Ак алҵуашәа рбон…
Быжь-хаҳәк инархысыр, ицқьахоит ҳәа ирҳәоз,
Шымцыз агәра ргеит…
Изырхәашьуаз ракәын иааҟәымҵӡакәа иҽхәоз,
Ирҭахыз рбеит…
Инымҵәаӡо агәыӷра, ишԥамзари шьҭаҵәҟьа,
Хара ицарым…
Уи иамыргәырӷьо цәырҵшам иахьаҵәҟьа,
Аха ҭынч итәарым…
01.05.2013

Идырхит…
Иаашәычҳа рҳәан,
Нас ибзиоуп,
Иаарычҳаит…

– 16 –

Иаашәшәырҳа рҳәан,
Ирҿагылозма,
Иддырҳаит…
Иаашәшақәа рҳәан,
Хыма-ԥсыма,
Акы ршақәеит…
Иаашәызшәырха рҳәан,
Иҟарҵоз,
Ирыздырхеит…
Ишәҵәахы рҳәан,
Урҭ рыламыс
Рымҵәахит…
Ишшәарҭоу дырны,
Инарылалан,
Идырхит…
01.05.2013

Уаҳа акгьы ҳзеиламыз…
Уаҳа акгьы ҳзеиламыз, ибзиоуп, ҳаилгаз,
Шьҭа ахаангьы сықәларым бышҟа…
Аҩныҟа изласырхынҳәуеи сгәы, быгәра згаз,
Аанкылашьас иасҭои бахьыҟам…
Лафла ианысхызгоз аамҭақәа цеит,
Исызкамыжьуа гәырҩа хьанҭак саҵалт…
Иҟан абзиабара, шьҭа иҟам, инҵәеит,
Ҩ-бахәык реиԥш, схьаақәа срыбжьарцалт…

– 17 –

Уаҳа акгьы ҳзеиламшәа бҩызцәа идырба,
Зынӡак бысҭахымшәа сыбԥырҵып…
Ашьыжьтәи аӡаӡеиԥш сцар сынкаба,
Бгәаҵаҿ хәылԥшәаԥшьны сбызцәырҵып…
Уахак даҽаӡәушәа бара быззыԥшу,
Са сакәымшәа былаԥш зыркараз…
Усҵәҟьа бысхымччан сгәы зегь аншу,
Бгәыбҽанӡамкәа схынҳәуеит ашарккараз!..
Уаҳа акгьы ҳзеиламыз, ибзиоуп, ҳаилгаз,
Бхышә хәыҷ аарту ҳәагьы схәыцрым…
Машәыршәа ажәҵар рыҭраԥшӡа зырбгаз,
Хәыҷы-мыбжьахк сакәушәа, сцәырҵрым!..
01.05.2013

***
Бара ишбымоу еиԥш аҳәатәы,
Саргьы исымоуп аҳәатәы…
Иханаҵозҭгьы сгәы сҳәатәы,
Иҟанамҵозҭгьы иара ахатәы,
Ҳазааибагон аӡә итәы…
02.05.2013

***
Аԥсуара цҳас иҟарҵан,
Иқәлан идәықәлеит еижәылан…
Избац дабаҟоу, дԥырӡан,
Иҽеибиҭеит сҩызагь кәымжәыла…
Ҿысҭит : «Иахьуаҭәам умцан!..»
Аха исҳәо уажәшьҭа изаҳауада?!.

– 18 –

Ахалараз – Аԥсуара цҳан,
Албаараз – хьаас изкуада?!.
02.05.2013

Ҳкәашон уи ауха…
Ҳкәашон уи ауха, ҳкәашон уи ауха,
Ҳкәашон уи ауха, ҳԥырӡон!..
Ба бахь анаԥшыха, са сахь ааԥшыха,
Ҳазҭодаз, ҳаблақәа ҳӡон…
Сгәы, исымҭакәа аԥсыха, сгәы, исымҭакәа аԥсыха,
Сгәы, исымҭакәа аԥсыха, ак аҳәон.
«Уа ушҟа уаалыха, уа ушҟа уаалыха,
Уа ушҟа уаалыха!» – иҳәҳәон.
Мшәан, суҳәоит сыгәҭыха, суҳәоит сыгәҭыха,
Мшәан, суҳәоит сыгәҭыха, сеилкаа,
Сакызшәа аныха, сакызшәа аныха,
Узсышьҭои абас сыԥсы ҿкаа?!.
Измадаз аӡырҩыха, измадаз аӡырҩыха,
Измадаз аӡырҩыха, ҳагәқәа еисуан…
Са саӷәра акыха, ла лаӷәра акыха,
Ҳазҭодаз, шьҭа иҳацәшауан!..
Ҳкәашон уи ауха, ҳкәашон уи ауха,
Ҳкәашон уи ауха, ҳԥырӡон…
Иҳаршон уи ауха, иҳаршон уи ауха,
Ҳагәқәагь рымаӡа аҳәаха иахьӡон!..
2013

– 19 –

***
Лгәаҿы зҵаарак лырххоит,
Илырххоит:
– Уи дажәуеит, сара сҿахоит,
Сҿахоит!..
Аҭак сзымҳәо саҿахоит,
Саҿахоит…
Аха усгьы ак ҳәатәхоит,
Ак ҳәатәхоит:
– Бара баша быҽбырххоит,
Быҽбырххоит…
– Атама иԥсылоу ак узхоит,
Ак узхоит!..
2013

***
Ус иныбжьаршәшәа ҳаиҿаччеит ҳара,
Ҳҩызцәа ҳарбазаргь, ҳаршаҭеит…
Бгәеисыбжь саҳахит, аҭҳара-аҭҳара,
Бӡамҩақәагь шыҟаԥшьхаз гәасҭеит…
Ус имариоума шьҭа уи ахгара,
Аҿҿаҳәа амца сыцрабҵеит!
Зынӡакгьы ибҭахымшәа сара сбылра,
Бхәышҭаара снаган сыҽҳәабҵеит!..
2013

***
Исзынхазеи, исзынхазеи, зынӡа акгьы,
Лыччаԥшь заҵәык! Уи сархагоит еиҳагьы…
Са сназмышьҭуа, ла даазмышьҭуа рацәаӡоуп,
Ех, аԥсуара, аҽахьарҵәаҳәыз ҳара ҳҿоуп!..

– 20 –

Исзыхгома, исзыхгома уи лгәырҩара,
Сдацқәа ӷәӷәоуп, имариам усҵәҟьагь сырҩара…
Исзыԥшузеи, исзыԥшузеи, сеидру шьҭа,
Илырааигәома, илырхарома са суахҭа?!
2013

Былахь еиқәыбымҵан…
Былахь еиқәыбымҵан, сбыҳәоит, уажәшьҭа,
Сҭарԥшы ихаакәакәараӡа иҟоу блакҭа…
Издыруеит, бара абызқәа даара брыцәшәоит,
Быччаԥшьгьы иаразнак ашәҭ еиԥш иҿшәоит…
Саргь сылаԥш ба бышҟа ихамшәа ҟасҵоит,
Бсымбаргьы ауазшәа, снабаҩсны сцоит…
Сгәы мыжда ҭыԥоит, иҭыҵрашәа аҭра,
Быхьӡ ҳәо иааҟәымҵкәа иаҿуп аҿыҭра…
Абжьара сыгым: «Уаангыл, ԥхашьароуп,
Илымауки аӡӷаб, дызҿу ҽырбароуп!..»
Ассирҵәҟьа сақәшәеит, сҳәатәы ханаҵом,
Иҩуа иахьбышьҭоу баргьы ибзыԥхаҵом!..
Сбыҳәоит бхазыҳәан иҟабҵарцаз алкаа,
Араҟа егьшысхарам бдыруаз, сеилкаа…
Ҳамч ақәымхакәа иаҳцәамурц иакәым,
Уажәнатә иабырбароуп ираҵәан бҭаҷкәым!..
09.05.2013

***
Ҳагәҭыхақәа еибаҳҳәеит, ҳаиԥырҵит, ҳаилгеит,
Уажәшьҭа егьшаҳзеилам ҳазхәыцт, агәраагеит…

– 21 –

Са сышықәсқәа рышьҭахьҟа уаҳа ихынҳәуам,
Уажәитгьы лымҳәеит, аха уҿоупгьы лҳәауам!..
Аиашаҵәҟьа ахьыҟоу еилыскаарц сҭаххеит,
Иҵар-ҵарӡа ицәырԥссоу ҩ-ҵәҩанк срыбжьахеит…
Сыгә уаҳа ҽаӡә лышҟа иауам, ибзаҳәуам,
Бхәыҷупгьы сымҳәеит, аха быхҳәоупгьы сҳәауам!.
09.05.2013

***
Бааи, еибаҳҳәап зегь уаха,
Иҳәатәу, иҳәатәым…
Иббоит, схала санынха,
Зынӡак схыстәым…
Дааԥхашьеит уи санмақар,
Иларҟәны лхы…
«Зынӡа еиӷьми шьҭа иҳамҳәар,
Иҵәахы, иҵәахы!..»
Маҷк лқьышәқәа неимахәеит,
Иччеит лхылҿы;
«Иааг, иҭаршәны исҵәахуеит,
Уи сгәаҿы!..»
Иҳәатәу сшашьҭаз сынҵәаха,
Кыр сынхеит…
Нас исцәылӡан лгәацаԥха,
Уа сҭахеит!..
09.05.2013

***
Хьаасгьы сбымкыкәа бнасԥырҵын,
Срымҵажьны бцеит сгәырҩақәа…

– 22 –

Бҩызцәа, ба бықәлацәа брыцын,
Иҭыԥраауа шәнеиуан шәыгәқәа…
Усгьы уаҵәашьыжь ҳаиқәшәоит ҳәа,
Бхәыцуан гәаныла бара…
Усҟан, снаиҿаччар изхоит ҳәа,
Имариоуп ҳәа зынӡак ибылра…
Среиуамзар акәхап ибаҭәоу,
Амшын хықәахь бцоит ҽырбара!..
Амцеи аӡи реиԥш ишәарҭоу,
Рахәмаршьа бдыруеит бара!..
10.05.2013

***
Быхшыҩ ҟәышцәоуп, сыгәра га,
Уи бақәнаршәом ақәнага!..
Ихабҵозҭгьы бгәы аҳәатәы,
Имариан быхшыҩ атәы!..
Иҟабҵарц бҭахызаргьы шьаҿак,
Иаапкны ибԥылауеит зынӡак!..
Исабымҳәан быхшҩ атәы,
Ихаҳҵалап бгәы аҳәатәы!..
10.05.2013

***
Амшын аныцәқәырԥо жәбахьеит,
Аҟәара иажәлан ианагәыдло...
Ишхьамҵуагьы агәра жәгахьеит,
Аҭра иазымкӡакәа ианықәло…

– 23 –

Амра анцәырҵуа ихааӡа,
Шәаргьы шәындәылҵуеит шәпашәмашәуа!..
Ишшәарҭоу шәарҳәазшәа уаанӡа,
Амшын агәрымбыжь анышәхашҭуа!..
10.05.2013

***
Уара ашьхаҟа ухалеит еиҩугарц уԥсы,
Урылҵит аратәи аҳәашгашқәа…
Уаҟатәи аҳауа унаалеит лассы,
Иухарҵеит аԥсҭҳәа рыхҭырԥашқәа!..
Иахьынтәааз сеидру, убрагь иухьӡеит,
Зҽыҵәахны иушьҭаз ахьаа…
Ацқьара аҟныҵәҟьа ухала унаӡеит,
Аха иуеигәырӷьан уахәаҽит заа…
11.05.2013

***
…Угәыла амла дшакуаз умбаӡеит,
Угәыла ихьаа уцәтәымхеит…
Иара ихәҭаз зегь рцәугеит, иуӡеит,
Аха убриҵәҟьагь узымхеит…
Ус ицозма, аамҭа еикәшеит,
Амаҵә изылаҟәт угәыла…
Асаркьа иадхоз амҵеиԥш ушәеит,
Ахланҵ уҭалеит хакәыла…
Амци аиашеи мааибуазаап, иааихеит,
Иԥыххааса ицартә ихәашхәашозма?..

– 24 –

Угәыла иаразнак ушҟа деихеит,
Ила ишабоз уҭаирхозма?!.
11.05.2013

Аныҳәаҩ
Сара схьаа дамырҿыхеит,
Дамырхәыцит зынӡагьы…
Нас ахықәахьгьы днасыхеит,
Салаижьырц уи аӡӷьы…
Убри аамҭаз ныҳәаҩк сгәеиҭан,
Исмырбакәа исылеиҵеит мчык…
Аԥаҭхь азна аҩы нҭеиҭәан:
«Ижә, ушԥашьри, – иҳәеит, – хәыҷык!..»
Ишысҭахымыз уи снаҿыхәеит,
Ус, иаразнак сааихыккеит…
Иаалырҟьаны цәгьашәа исыхәеит,
Маҷк сагьгәырӷьеит, сагькакеит!..
Сеидру асҵәҟьа сымчқәа нызхуаз,
Иарбан ҵәҩану сызхахаз…
Изжәыз акәым сара схызхуаз,
Уи илакҭахаауп – сеиқәзырхаз!..
17.05.2013

***
Адәы ԥшӡа шагозеиԥш аӡиас анхыҵуаз,
Хәыҷы-хәыҷла ҳаразра цеит ихыхәхәала…
Шьҭа ҳзахьыԥшгәышьаӡом анкьа ҳзызхәыцуаз,
Аԥсҭазаара аԥаҩқәа ҳаркуп ҳаидырӷәӷәала…

– 25 –

Убраҟа иаанкылатәуп ҳаразра агаанӡа,
Иԥыххаа ицарц уброуп иахьыкҿасуа…
Ацәқәырԥқәа ириааиз иҿаҵәан дхәаҽӡаанӡа,
«Еиқәхаз шәеиза!» – ҳәа аршәаа данасуа…
Урҭ шаҟаҩ ыҟада, рымчгьы дырхома,
Ашьацҳәа иаҿҟьаз иеиԥш, ргәырҩа изацәцарыма?!.
Арҩашқәа, арҩашқәа, ҳқьиара еиқәхома,
Илбаажәдарц ахланҵ шәанҭалауа ишәыман?!.
12.05.2013

***
Ажәҩан иаҵаҵәаху аԥсҭҳәақәа иреиԥшуп,
Ицәырсымго сгәалақәа…
Издыруеит, ихьанҭоу лахьынҵак сԥеиԥшуп,
Аха ахланҵ сҭамлакәа.
Наҟ ҩадарак сылаԥш ахызгоит,
Сеидру сахьынаӡо…
Арҩаш ҭакнаҳақәа рымч рцәызгоит,
Урҭ роуп исымаӡо…
Иахьыццакуагь здыруада, ирҭахугь здыруада,
Ассир иалашоуп…
Арҩашқәа, арҩашқәа, ирыхьӡаны ирыруада,
Рылбаашьа схалашьоуп!..
17.05.2013

***
Исзымҵеит, исзымҵеит, лҟазшьа сзымҵеит,
Акаҭеиԥш салахеит!..
Сзымцеит, сзымцеит, дныжьынгьы сзымцеит,
Лыччаԥшь самахеит!..

– 26 –

Ах, уи аԥҳәызба лҟазшьа анысзымҵа,
Схәыцуеит, ишԥазури?!
Ас илахаз ашьабсҭеиԥш, ԥхашьарак дзацәымцо,
Даноунашьҭ, дабацари?!.
17.05.2013

***
Иажәа аҵааиԥш еиқәыхьшәашәан,
Аӡәгьы игәаҵаҟны имнеит…
Аха ашәымҭаказ дааиҭашәан,
Зынӡа иааиџьумшьартә дгәаҭеит…
Уажәшьҭа ихьаақәа дырфаӡаанӡа,
Днықәтәан, даҳәазаап ажәак…
Мчыла иламыс ихәаҽаанӡа,
Аԥсы ҭазаарын уаҩрак…
17.05.2013

Амҩа иануҵо…
Амҩа ирҭеит шьҭа деихарцаз,
Урҭ рыгәҭыхагь наигӡарц…
Иахьҳәатәугьы ажәа иҳәарцаз,
Иахьцатәугьы, иара днаӡарц…
Уи дахымԥеит дара ражәа,
Урҭ иахьырҭахыз днаӡеит…
Аха иҳәагәышьеит ҽа шьоук рашәа,
Дара реиԥшҵәҟьа инаигӡеит…
Амҩа изҭаз наҟ ибжьаӡит,
Урҭ рџьабаа аӡы иагеит…

– 27 –

Баша иқәгәыӷуан, дрыцәхьаҵит,
Дара реиԥшҵәҟьа инаигӡеит…
… Амҩа иануҵо хара дцаанӡа,
Цқьа еилургарцаз иныҟәашәа,
Маҷк уааиԥеиԥшла, дуҵаанӡа,
Ҽа мҩак шыҟоугьы уацәшәа…
Зыгәра аагоз акы ыҟан…
Зыгәра аагоз акы ыҟан, ҳазыԥшын,
Шьҭа хара имгакәа ишааиуаз аадыруан…
Аха шәарҭак абла-цәгьа иҭаԥшын,
Уи амҩа шьҭа ишаныҵтәыз аныруан…
Ас мариала ҳныжьраҵәҟьа згәаӷьыз,
Ҳгәыӷрақәа неидкылан аӡы иазҭаз…
Агәра гашьас иамои шьҭарнахыс,
Наҟ иаҳԥырҵт, иангәанаҭа ишшәарҭаз…
Аха иҟоуп иашак, уи хынҳәуеит,
Бла иамбо, арахь згәеисыбжь ҳныруа…
Ацәацәашьеиԥш, ҳа ҳгәыӷрақәа ҳарҳәуеит,
Ианыбылуа, уи афҩы шхаау здыруа…
18.05.2013

***
Баҟәыҵ, ибымҳәан бгәы иҭоу,
Имаӡаз, имаӡаз, имаӡаз…
Уахак сара избоит иблакҭоу,
Ибыцраси, ибыцраси, мцас?!.

– 28 –

Бара бхала ббыллар сҭахӡам,
Ҳаицыблыр сҭахуп, ихаҵа!
Макьана цқьа бымцаԥшь скӡам,
Исыцраҵа, исыцраҵа, исыцраҵа!
18.05.2013

***
Мышкызны гәырԥсакгьы наӡап,
Баанхап, нас, баргьы бшанханы…
Ус зааҵәҟьа изызгәаӷьыз зӡап,
Сакын слахьынҵа сырхханы…
Ба бшысҭахыз сашәақәа ирҳәап,
Ицалап урҭ бгәы инҭаԥханы…
Аџьарҵәҟьа иацәыскуеит са мап,
Быччаԥшь ԥхалозар сханы!.
18.05.2103

***
Мшәан, исхарои, соуԥшәыл хәыҷ, базхәыци,
Бара быччаԥшь самоуп сытҟәаны…
Сара сахь бызхьамыԥшуеи, бзаҟәыҵи,
Изыбымҳәои быгә иалоу са сҿаҟны?!.
Са сҟазшьа жәеинраалаҵас ибҵазар,
Маӡала баҿызар сбылра…
Нас исхарои, сгәы сааныжьны ицазар,
Бгәаҿы иҟаҵагәышьа, нас, аҭра!..
19.05.2013

– 29 –

***
Сшәоит, нас, избасымҳәои уажәшьҭа бҿаҟны,
Алаԥшқәа бышьҭоуп брыблырцаз…
Саргьы мышьҭацәгьак дысԥырҵит сыҟны,
Иҭахын иара изы сгәы аасыртырцаз…
Бсыцәцозар акәхап мышкызны бԥырны,
Хьаасгьы ибкышам сахьгәаҟуа…
Буада сныҩналан, бымҵәыжәҩа рҟәыдны,
Баансыжьуеит, бзахымԥраауа Аҟәа!..
19.05.2013

***
Ибҵәахын, ибҵәахын,
Ибҵәахын, исымбеит…
Сыбҭахын, сыбҭахын,
Сыбҭахын, ибымҳәеит…
Агәырҩа сҽасыргеит,
Избеит саамҭагьы шца…
…Апоет, апоет,
Уажьацәеит улахьынҵа!
19.05.2013

***
Знык дысҿаччеит маӡала,
Сыччаԥшь ҭаҵәахтәуп лҳәошәа…
Шьҭа уааҟәымҵкәа иҷаԥшьала,
Аӡәы иуцәигар ҳәа уацәшәошәа!..
Аҵхи амши ԥхьаӡауа,
Сықәра карамхакәа исԥылоит…

– 30 –

Ԥшьаала анышьеиԥш иӡсауа,
Лыччаԥшь сыбла агәы исыцәхылоит…
20.05.2013

***
Бара зегь бзеиԥшхеит аҵыхәтәан баазқәылаз,
Мамзаргьы, асахьаз ус баша иҟабҵоу?..
Ирхаан бырҿаччоит бҩызцәа баазԥылаз,
Усҟан сгәыԥжәарагь иацлоит сахьцо…
Бара сгәы сцәыбгеит, иҟам, ибжьаӡит,
Саргь зегь сзеиԥшны сынхаҵәҟьарц бҭаху?
Ахәы ҳарак ззымгаз аибашьҩы иеиԥш схьаҵит,
Шьҭа дарбан схы зқәысҵоз аҭыԥ-ԥшьа иаху?..
23.05.2013

***
Иҵәахы нас, иҵәахы, иҵәахы нас, иҵәахы,
Иаҵабҵозаргь быԥс ахы, иаҵабҵозаргь быԥс ахы…
Зынӡа иабымҳәан бҭахык, зынӡа иасҳәаӡом сҭахык,
Бхышә аҟны сышнеиз уахык,
бхышә аҟны сышнеиз уахык…
Уи аҷараҳәаҵәҟьа имаатӡеит,
аҷараҳәаҵәҟьа имаатӡеит,
Ақәа кыдхаҽон, сбааӡеит,
ақәа кыдхаҽон, сбааӡеит…
Бан алеишәацәгьа длааӡеит, бан
алеишәацәгьа длааӡеит,
Уаҳа сықәлом арахь, баамӡеит,
уаҳа сықәлом арахь, баамӡеит!..

– 31 –

Шаҟантә сакәшахьои шәыҩны,
шаҟантә сакәшахьои шәыҩны,
Сдәықәызҵада убрахь сшәины,
сдәықәызҵада убрахь сшәины?!.
Уаҳа ҷыҭбжьыкгьы смаҳаит,
уаҳа ҷыҭбжьыкгьы смаҳаит,
Зынӡа ашьабсҭеиԥш бырҳаит,
зынӡа ашьабсҭеиԥш бырҳаит!..
Иҭашәаанӡа са сгәы ахы, иҭашәаанӡа са сгәы ахы,
Исҵәахып нас, исҵәахы, исҵәахып нас, исҵәахы…
Сыкәа ишҭаршәу аԥырӷы, быкәа ишҭаршәу аԥырӷы,
Зынӡа имбароуп са сҭахы, зынӡа имбароуп ба бҭахы!..
24.05.2013

***
Уи ашьха сызҿалаз даара иҳаракуп,
Сгәы сымҟьахьеит кырынтә сышнеиуа…
Уаҩ иимбо напыразқәак сышьҭыхны сыркуп,
Ирбоит шьоукгьы шсышьҭоу игәаҭеиуа…
Ахыцәқәахь уанынаԥшуа ухылԥа ухшәап,
Уахь халашьа змаҵәҟьам каҵәароуп…
Акыдлара анызгәаӷь, сымшәап, нас, сымшәап,
Сшьапы акуанаҵы сцалароуп!..
25.05.2013

***
Аҽыҩ еиԥш аамҭа ҭҟьаны,
Адунеи иалҵәраан ианцо,
Убызшәа анкаҳа иуҿшәаны,
Уара узыҳәан ҽаӡәы иҵом…

– 32 –

Уажәшьҭа иуасҳәоит уҿаҟны,
Уара уаҳа угәра згом…
Уцҳа агәҭаҵәҟьа ҿаҟәаны,
Атәым цҳа уеиқәнархом…
25.05.2013

***
Зны-зынла сгәы каҳауеит даара,
Кыр срыхәомашь са сызҭаху?..
Сзацәыбналом уаҳа уи азҵаара,
Ианмаҷхо зынӡа сызмаҭәахәу…
Аԥсҭазаара иаҵоу ахаара,
Сҩызцәарз агьама анҵәахәу…
Исҭахым сара уаҳа аҭаара,
Имаз, игааит изҿаҵахәу!..
26.05.2013

***
Зыгәра згоз хәыҷы-хәыҷла инаскьоит,
Иамеигӡакәа еиларгеит урҭ рҳәаа…
Аха рыламыс рышьҭоуп, иблаҟьоит,
Аҩнлеиԥш идәылырцазаап заа…
Сара сгәы излаҭысцари, изџьабоит,
Исықәыӷәӷәауеит хьаак, исымҭо ԥсгаха…
Зынӡа срыцәхьаҵуам, ишызбац избалоит,
Аха сгәаҿы ирысҭоит ҭыԥк снахан…
26.05.2013

***
Бҩыза ибалҳәеит быччала ҳәа,
Быччала ҳәа, быччала ҳәа…

– 33 –

Амца иркыҳәа, аҷҷаҷҷа ҳәа,
Аҷҷа-ҷҷаҳәа, аҷҷа-ҷҷаҳәа!..
Игәы аабыртызар аҷараҳәа,
Аҷараҳәа, аҷараҳәа!
Шьҭа аӡә дбыцәҭамлааит, ихьчала ҳәа,
Ихьчала ҳәа, ихьчала ҳәа!..
Бҩыза иласҳәеит, иџьашьала ҳәа,
Иџьашьала ҳәа, иџьашьала ҳәа…
Сгәаҿ иеибакыз амца аҷҷаҳәа,
Краамҭа ишыбылло агәра га ҳәа!..
26.05.2013

Ҳахьӡ ҭызгоз…
Леонти Лабахәуа игәалашәара иазкны

Аамҭа ианаҭахыз ҳҿахә аҳәара,
Ажәанаак азыҳәан иандырӡуаз жәлара,
Ухы уамеигӡакәа, Леонти, уара,
Ужәлар еиқәхарцаз уацәымшәеит аԥсра…
Ушьҭахьҟа ухьаҵызҭгьы, ушәазҭгьы, уеиқәхон,
Усҟан дара ирҭахыз ажәа ҳәатәхон…
Ҳбызшәала ацәажәара мап ацәыктәхон,
Уи иаҿагылоз наҟ дҭадырхон…
Уара уԥшӡаҟәаҟәараӡа угылеит ушәаԥшьны,
Ҟазшьалагь, ҭеиҭԥшлагь зынӡа удауаԥшьны!..
Рылаҿы уааиртә иаразнак унхеит,
Ҳахьыӡ ҭызгоз аӡә шуакәыз рбеит…

– 34 –

Ижьышоз ҳаӷацәа уи рзыхгозма,
Уашәа шрызԥымкызгьы, уара узрыцәцозма…
Рышҳам иаразнак ушҟа идырхеит,
Хьаасгьы умкыкәа убра уҭадырхеит…
Аха убаҩхатәра урҭ шьышьасгьы иарҭоз,
Уи уажәшьҭа рымчгьы шақәымхоз гәазҭоз,
Ухьӡ изахьымсуа ирылҵәраа ицахьан,
Уԥсрала аиааира шугоз рбахьан…
Унхеит ҳара ҳгәаҵаҿ иҿымцәаауа кәицны,
Уқьиареи, ууаҩреи, ухаҵареи уцны…
Ахааназ имыӡуа ухьыӡ чаԥоуп,
Уҳаблагь, уқыҭагь, Аԥсны зегь уаԥоуп!..
28. 05.2013

***
Са сыӡбахә уаҳа ибмыртытын,
Сышьҭыбымхын зынӡа хьаас…
Бааигәа сгылар, бымӡыҭын,
Ибзымдыруашәа сара исҭааз!..
Аӡә илаԥш бықәшәар ббылуа,
Бхихырц далагахыр ҷкәынак…
Биԥырҵ, бымҵәыжәҩақәа ҟьауа,
Иҿықәҿықәуа ианыҵԥраауеиԥш ардәынак!..
02.06.2013

***
Шьҭа сазҵааӡом сара акгьы,
Бара быблақәа зегь сарҳәоит…
Бизхьаԥшуа быҟазар ҽаӡәгьы,
Исамраӡакәа иаразнак сҿарҳәоит…

– 35 –

Зынгьы изгаӡахуам дара рыгәра,
Зынгьы срызхәыцуеит даҽакала…
Арахь сгәырӷьахуеит сара,
Санырхәаҽуа урҭ рнапала!..
02.06.2013

***
Аамҭа иалахәмарт ауаа,
Изыхәҭамгьы ахәда иқәтәеит…
Шьоук русқәа зегьы ҵуаа,
Ирцырцырны рӡыхьқәа хыртеит…
Иагьа идырцәгьаргьы рлакҭа,
Акы ишзахымԥо агәра ргароуп…
Аамҭагь иалаӡом уажәшьҭа,
Ацқьеи аҟьашьи еилнаргароуп…
02.06.2013

***
Акритик, ианеилуршәшәо сара исҭынхаз,
Уаҟа иаауԥылоит исзымҳәакәа инхаз…
Ииашоуп, исхьаауп наӡаӡа исцәынхаз,
Дшихьаау еиԥш, заа зыԥшқа дзыԥхаз…
Акритик, са издыруеит исыгу, исыбзоу,
Урҭ зегь сыриашоит макьана сшыбзоу!..
Амала, умгылан усҵәҟьа уҽырчы,
Иҟьа, иахьҟьатәыҵәҟьоу, уамеигӡа уҟамчы!..
02.06.2013

***
Ус имариазҭгьы бхаршҭра бара,
Ус имариазҭгьы бԥырҵра…

– 36 –

Ус имариазҭгьы аҿҿаҳәа абылра,
Зынӡа сазыԥшымызҭгьы бцәырҵра…
Аиашаз, сахааным асдуҵәҟьа сара,
Ма аҵааҿ еихәласымҵацт мца…
Уажә саԥхьаҟагь сышьҭахьҟагь сзымцо џьара,
Сҭанасыҵәҟьеит ба быччаԥшь зынӡа!..
03.06.2013

***
Исзымычҳакәа лааигәа снеины,
Лӡамҩа аҵәахҳәа снагәӡит!
Ларгьы иаразнак даагәаҭеины,
Лқьышәқәа қәацәӡа илырчит!..
Саргьы исцәымыӷхеит аиашаз,
Маҷкгьы исцәыҟалаз зџьабеит!
Аха лыблақәа, дышгәааз зҳәашаз,
Маӡа инцәыҵаӡан иччеит!..
03.06.2013

***
Ус мариала лгәы уҭалыжьлом,
Лыччаԥшь хаара уҿалырԥхом…
Лышәхымс аԥынҵагьы ухлыжьлом,
Мҩабжараҵәҟьагь уҭалырхом!..
Шьҭа еилкаа лара дызусҭоу,
Шьҭа еилкаа узылҭо закә ...
Кәапеи ԥшӡала аӡыхь хызто,
Аӡыша ишьҭаҵәҟьоу, имцу...
03.06.2013

– 37 –

***
Ус бысмыхәаԥшын, ус бысмыхәаԥшын,
Ус бысмыхәаԥшын, сара акгьы схарам…
Анкьа иӡырҩашын, анкьа иӡырҩашын,
Уи сыбзиабара, иахьагьы икәарам…
Ицоит сышьҭыԥааны, ицоит сышьҭыԥааны,
Хьӡашьагьы амамкәа зынӡа икәаруеит.
Бара брылԥааны, бара брылԥааны,
Багоит шысҳәо, сразҟы сылахәмаруеит…
09.06.2013

***
Са сгәырҩа схала саҵазааит, саҵазааит,
Са сгәырҩа схала саҵаԥсааит, саҵаԥсааит!..
Уи аӡеибафара салазааит, салазааит,
Сышьҭыԥаан идәықәлазар, салаӡааит, салаӡааит!..
Бара сбымбаӡошәа бгылазааит, бгылазааит,
Бкьатеиах ԥҵәаӡошәа, бҩызцәа брылазааит…
Сгәырҩа ӡылакьҭоуп, сызмыруазааит, сзыруазааит,
Мышкызны сахьӡхнаго ба бҿы шакәу бдыруазааит!..
09.06.2013

***
Абызқәа шәарҭоуп, ишәарҭоуп, ишәарҭоуп,
Исгәыдшылоит амцеиԥш, рааигәа саннеилак…
Знык уанырҿыҵашәа, ихәарҭоуп, ихәарҭоуп,
Амаҭ аԥшь еиԥшуп, урҭ ангәаҭеилак…
Абызқәа урҿамшәан, урҿамшәан, урҿамшәан,
Угәы уамжьааит, издыруада инҵәазар?!.
Адгьыл инхәыҵшәан, ажәҩан иналшәан,
Цҳашьас ирауааз, знык иҭахҵәазар?!.
09.06.2013

– 38 –

***
Ахәлара ԥшьаала аҽаалак,
Сзыршанхаз бдыруоу, бара?!.
Быблақәа ибцәырҩын жәеинраалак,
Маӡала садырԥхьеит сара!..
Схәыцуан ибымамшәа гәала,
Арахь уи ҵәахын, имаӡан…
Исзыбҩыз жәеинраалак блакҭала
Саԥхьеижьҭеи, ибдыруаз, схыстәӡам…
10.06.2013

***
Харантә иааҩуеит сырхагахо бшьаҿақәа,
Сгәы иҭахысуашәа исызхымго ахҿақәа!..
Аҩнхыбқәа иркыдхаҽо илеиуашәа ақәа,
Ҿыц иӡааршьыз аџьынџьыхәеиԥш ирхьыкәкәа!..
Урҭ сышьҭыԥаан маӡа срыман ицауеит,
Уаҩ изымдыруа рбызшәа хаа сдырҵауеит…
Аӡы аҿышәҭаҿ, аԥсыӡ зҽызҵәахуа иццакуа
Аиԥш, сгәы иҭалоит атыгә-тыгәҳәа бшьаҿақәа!..
13.06.2013

Счақы
Сыхаара, ибасҳәоит акы,
Ибыдхалан иҟоуп счақы!
Аарла иубо ихәыҷӡаны,
Бхәыҷымыҷқәа ахьҭоу аҽӡаны!..
Иамамкәа уаҟа хәарҭаԥшь,
Ԥшәымара ауазаап аҵәаԥшь!
Сылаԥшгьы нақәшәеит мышрақә,
Ашылеиԥш ишкәакәоу асақә!

– 39 –

Аҟәарахьы банцо ҽырбара,
Бнацәкьарақәа ирхаршәу бчабра!..
Бнацәхыԥқәа злабшәуа иҟаԥшьӡа,
Аԥшшәы ҳәа иахоузеи игәыкӡа!
Ус шаҟа хкыҟоузеи уа,
Ирылоуп счақгьы ԥхашьауа…
Иаартыҵәҟьан исҳәоит бҿаҟны,
Сзымии сара аубџьыр счақны!.
***
Ибымхәыцт зынӡа акагьы, ибымхәыцт
зынӡа акагьы,
Са сахҭыгәлеит бгәы иҭаз,
са сахҭыгәлеит бгәы иҭаз!..
Зынӡа иџьабшьеит бхаҭагьы,
зынӡа иџьабшьеит бхаҭагьы,
Сахьыбзымжьаз ишахәҭаз,
сахьыбзымжьаз ишахәҭаз!..
Уажәшьҭа исҳәо зегь ҟалоит,
уажәшьҭа исҳәо зегь ҟалоит,
Аӡы шыцәаҵәҟьаз избеит,
аӡы шыцәаҵәҟьаз избеит!..
Бнапқәа баша ибҟьалоит,
бнапқәа баша ибҟьалоит,
Бшьапқәа бырҩны бааргеит,
бшьапқәа бырҩны бааргеит!..
14.06.2013

***
Уца, нас, уца, уца, нас, уца,
Уца, нас, уца, усԥырҵны…

– 40 –

Исыцралом мца, исыцралом мца,
Исыцралом мца, ирҿыцны!..
Уамыҭәҳәан зынӡа, уамыҭәҳәан зынӡа,
Уамыҭәҳәан зынӡа, еиқәуҵарц…
Уанаал улахьынҵа, уанаал улахьынҵа,
Анцәа иҭаххар, иуцәирцәарц…
14.06.2013

***
Иацы дыздыруан уи дзакәыз,
Иахьа иҽиԥсахит даара…
Иацы мҩак акәын ҳазқәыз,
Мап ацәикит иахьа сҭаара…
Асҵәҟьа ҽыԥсахшьа жәбахьоу,
Иаҳзымдыруа дунеик ибазшәа…
Дысцәыӡт, иаҳзымхошәа ицахьоу,
Хьшьык ааҳаласны дагазшәа!..
15.06.2013

***
Ус унасыхан сургылар суӡом,
Сыдгьыл саҟәыгашьа умам…
Ус аламалаҵәҟьагьы сыԥсӡом,
Сышҟа аԥсцәаҳагьы дзыруам…
Иудыруаз, иҟоуп сара исҭынхо,
Саныҟамгьы сыхьӡ зларҳәо…
Адгьыл дахашҭуеит иара иахәхо,
Даанымхозар ихьӡ еиҭазҳәо…
15.06.2013

– 41 –

***
Быцҳа сықәҵит, шьҭа снаскьеит,
Сгәы бахасыршҭуеит мчыла...
Быԥрырц бымҵәыжәҩа хәыҷқәа бҟьеит,
Бцарц, бахьамбо сара сыла…
Шьҭа алафгьы ҳзеибыҳәом ҳара.
«Зынӡа ҳаицәыӡну?!» – сгәы ҭаӡыӡоит…
Уажәыгь бсызбом са сызхара,
Аха шьҭа абык иеиԥшҵәҟьа сбыхӡыӡоит…
16.06.2013

***
Ибдыруан ҳа ҳамҩақәа хазы-хаз ишцоз,
Ибдыруан…
Ибныруан са сашәақәагь рӡыхь шҭабоз,
Ибныруан…
Бырцәыруан, аӡыхәашьқәа бышьҭыԥаан бызгоз,
Бырцәыруан…
Умҵәыуан ҳәа бсабжьон сылабжыш анцоз,
Умҵәыуан…
Издыруан са сгәыӷрақәа аԥша ишысцәагоз,
Издыруан…
Иуазыруан сыгә рыцҳа, убри зегь збоз,
Иуазыруан…
16.06.2013

***
Ба ибҭахыз ажәа, ба быззыԥшыз,
Сҭел хәыҷ инанагеит блымҳаҿ…
«Уи илеиӷьу ахаангьы дуԥылом, уԥшыз!..»
Сгәы шыҳәҳәоз, сацәцон схы сыкәаҽ…
Ах, изури, сзеисом са слахьынҵа,

– 42 –

Ах, изури, игәианны бысԥылеит…
«Ари амца уцразҵеи, ех, уара ахца?!.»
Сразҟгьы ԥаԥашькны исҿагылеит…
Уаҳа агәра згаҵәҟьом сгәы, сныҟәызцоз,
Сазхәыцны ашәхымсгьы схыҵуам!..
Ҳабдуцәа анкьа ахара ианцоз,
Амца ҿаҳәаны идәылҵуан!..
16.06.2013

***
Башоуп, баша, узҿыз ҽхәаран,
Аиаша ушҟа имҩахымҵит…
Уи узахьымӡауа ихаран,
Иузааигәазшәа, баша иухәыцит…
Ԥхыӡ иубаҵәҟьаргьы уацәшәоит,
Даалаххызшәа ушә аԥсцәаҳа…
Баша уҵыхәагьы уршәшәоит,
Умц злауанахари уаҳа…
Иумоу иреиӷьыз уҭиит,
Аха аԥсҭазаашьа узымҵеит…
Урҭ ирыцназгоз миит,
Атәым ԥсадгьыл еиԥш, уахырцеит…
20.06.2013

***
Дхаҵамԥҳәысуп, дхаҵамԥҳәысуп,
Уи дызлаҟоу даара илакәуп!
Зны дыџьбароуп, зны дҳәысуп,
Аҩбагь лымоу, ма акакәу?!.
Лылаԥш заахаз хланҵы дҭалоит,

– 43 –

Ма дылшәиуеит ӡыхьк изхымтарц…
Лхаҵа рыцҳа длышьҭаԥалоит,
Иара иитәу ауаара илҭарц!..
22.06.2013

***
Апартиақәа еиҿикаауеит уи акрыхмырҵкәа,
Закәанла ишрыхәҭоу еиқәиршәоит…
Ԥароума, шьароума, изеиӷьу ак ицәмырӡкәа,
Акәатеиԥш дҷаԥшьӡа иҽиршәшәоит!..
Аха рыцҳарас иҟалаз, урҭ ӷәӷәахаанӡа,
Аӷьараҳәа иҟалаанӡа еилабгоит!..
«Ҳаиҿкааҩ дабаҟоу?!» инаԥшны иааԥшаанӡа,
Ҽа партиак наиҩыҵракны игоит!..
22.06.2013

***
Схи сареи еиҭах ҳаизынхеит,
Шьҭыхшьагьы ҳзаҭашам ҳгәала…
Ахыцәқәаҿ, нахьхьиӡа икақәхеит,
Сынасыԥ рыцҳа ахала…
Шьҭа неишьагьы сымаӡам уахь,
Сыцҳақәа хысхит снапала…
Иҵәахыз сара сгәаҵаҿ агәаӷь,
Иааргьы ҟалоит иара ахала!..
		
30.06.2013

***
«Ухы шԥоубо?!» – дсазҵааит иара,
Сшигәамԥхазгьы збеит иҟазшьала…

– 44 –

Исылшон уа мцык аҳәара,
Снеиԥырҵуан иаразнак ԥшьаала…
«Схы сцәымӷуп!» наиаҭаскт убра,
Асаркьеиԥш еиҭах даасныԥшылеит.
Деигәырӷьоу, ицәымыӷхоу сыԥшра,
Сеидру, урҭ руак дааннакылеит…
Ашәарыцаҩ, ихаршалоу зшәақь,
Дышзамеихсуеиԥш ашьабсҭа зцәазтәыму,
Иҳәарц иҭахын уи ажәак,
Аха идыруан са схьаа иа ишицәтәыму…
02.07.2013

***
Гәыбӷан сыбымҭан баргьы,
Сых сымч ақәымхошәа ббозар…
Гәыбӷан бысҭаӡом саргьы,
Зныхгьы инамыцхәны бҽырбозар…
Цәқәырԥак саашьҭнаԥааит еиҭах,
Самызхгәышьода сагозар?..
Аӡы иалаӡуеит ашәах,
Уи ааҟәымҵӡакәа ицәқәырԥозар…
02.07.2013

***
Сҩыза дгылоуп саӷа иҭыԥаҿ,
Сажьарызу сара сыла?!..
Иҵалазеи, ихы икәаҽ,
Сеиҭааиԥхьхәыцит уажә гәаныла…
Аӡыхәашь саиҭарцы иӡбама,
Уаҳа сыблагь дҭамыԥшӡакәа…

– 45 –

Аха агәаӷьра цәгьахама,
Сыбзеира иду ихамышҭӡакәа?!.
Сҩыза иҵалаз сыздыруам,
Дааԥшуам уаҳа умыԥсуазар…
Иҳабжьоу аӡыхәашьгьы сзыруам,
Сызларуеи – ацҳа ҵыс-ҵысуазар…
06.07.2013

***
Уажәшьҭа иумаӡам аҵааха,
Умч умпыҵҵәраан иуцәцеит…
Баша иаҳҳәомызт, аӷәра уааха,
Аха иаҿаршәны иумуӡеит…
Амшын дуӡӡа зыцәқәырԥозма,
Иаламлозҭгьы уи аӡқәа…
Аха, насгьы, аҽазрыцқьозма,
Икыдхаҽоз ақәа аныхкәа?..
Ажәҩан дуӡӡа зегь адыруеит,
Адгьыл ианаҭом гәыбӷан…
Аиаша иашьҭоу аӡы дыруеит,
Иашьҭам – уахь ухы умырхан!..
07.07.2013

***
Анкьа аҳәынҭқарра дуқәа еимаркуан,
Аха ирзаагомызт уи рнапаҿы…
Ианацрымҵлак – еиҳагьы еицәартәуан,
Рыбаҩқәа еизыргон урҭ ҳҟәараҿы…

– 46 –

Уажә ҳара-ҳара зынӡак ҳаибаргылом,
Уажә аҭыԥԥхақәарз ҳаибакит аҷыҷмаса!..
Измааноу сеидру, сгәы аҭра иҭагылом,
Иаҳхьымӡандаз ҳаӷа игәрыԥса…
07.07.2013

***

Маӡала сбыхәаԥшлоит,
сбыхәаԥшлоит, сбыхәаԥшлоит,
Убриак сахыбымбаан, убриак салагӡа…
Ацәацәашь ҭагылоушәа сгәы ԥхаррак ҭылашоит,
Абылра иаҿызар бареи сареи ҳамаӡа?..
Бысхашҭыр сҭахуп, аха иамуӡеит, иамуӡеит,
Сгәы мыжда ҭыхны иабазго, икасыжьрыма?!.
Исыцәгәааз сашәагь салаӡеит, салаӡеит,
Аха еиҭаацәырҵыр, иабазгари, исзыжрыма?..
Схи сареи ҳхала ҳаицызааит, ҳаицәажәалап,
Ари адунеиаҿ усгьы ҳаилызкаауа уаҩ дыҟаӡам…
Зҭыҩра еимарԥсаз амшәеиԥш, изури, сыгәжәажәалап,
Аԥша быхьӡ аҿыҵшәо џьысшьоит ба бахьыҟаӡам…
14.07. 2013

***
Уааи ҳәа бызсамҳәеит, уца ҳәа бызсамҳәеит,
Иааура ҳақәымшәо амҩа ҳанхалеит…
Быблақәа исарҳәеи?! Сҿарҳәеит, сҿарҳәеит,
Сышьҭахьҟагь сзымгьежьуа аҭакар сыцәхалеит…
Бара бысҿамԥшит уаҳа ҽазныкгьы,
Былабжыш иахьак зынӡагьы иҭамбеит…

– 47 –

Изури, изури, иагьа иццакыргьы,
Сыҷкәынра аныгьежь, сара самбеит…
16.07.2013

***
Ус хыхь-хыхьла ҳаибадыруан,
Ԥсышәак ҳзеилан, уаҳа акгьы…
Аха ԥхаррак ԥшьаала исныруан,
Мцак нҭалашон сыгәгьы…
Уажә ҳанеиқәшәо, изулакгьы,
Хьаа дус дсымамшәа ҟасҵоит…
Аха слыдҵны санцалакгьы,
Еиҭах лышҟа саанагоит!..
16.07.2013

***
Еимаркит-еиҿаркит, еимаркит-еиҿаркит,
Аиашаҵәҟьа ахьыҟаз рымбеит…
Шьоук амырхт, шьоук ҭаркит,
шьоук мчыла еихаркит,
Шьоук башаҵәҟьа аҭӡамцқәа дырбгеит…
Ҳа ҳахәда ласымхеит, иҳарҭаз ҳзымхеит,
Нас дарбану иреиӷьу, иреицәоу…
Шьоук рыцҳауп, еиҭымхеит,
ӡык рзыржәша дрыҭнымхеит,
Шьоук дәықәуп, урҭ ракәушәа инцәоу…
Шьҭа ҳгәашахеит ажәлар, иҳалшом, иҳалша,
Бзабаак ҳамбаӡакәа ҳкаԥсеит…
Мҵәыжәҩак наҳаиҭартә даацәырҵру иҳалҵша,
Аха башоуп, аиҳараҩк хәаԥсеит…
16.07.2013

– 48 –

***
Рхы ддырбароуп, иҽырбароуп,
Инеиааироуп раԥхьа цқьа…
Рыда ишхәарҭам агәра ргароуп,
Асаба шьҭырбыб ианқьақьа!..
Аамҭа зтәыҵәҟьоу рацәаҩымзаап,
Иӷәӷәаӡазаап урҭ рхыԥша…
Иҩуа ирышьҭоуп дара арымзаа,
Зегьы еицгәарҭоит ианрыцәша…
Ус инеилап, еибарбылгьо,
Аӡәгьы издырӡом иахьцауа…
Раԥхьа ицәырҵуа иарбан дыргоу,
Рразҟи раџьали ӡауа?!.
18.07.2013

***
Аамҭа аанызкыло жәеинраалак,
Аамҭа зыршанхо цәаҳәак…
Иаацәырҵуеит уи аҳауа аҽаалак,
Уаназыԥшӡам уара зынӡак…
Уа узеигәырӷьо узымдырӡакәа,
Мҵәыжәҩак уауеит, уԥыруеит…
Аамҭа зымцеит умгаӡакәа,
Уи уанацым – ихәаҽуеит…
18.07.2013

***
Иҩызцәа аӡәаӡәала иҭиуан,
Игәы ззыбылшагьы днымхеит…

– 49 –

Аӡә дыԥсгәышьон, ҽаӡә диуан,
Иа изы ччаԥшь хаакгьы рыҭнымхеит…
Иааины идгылеит иаргьы,
Уи дзацәымцеит лахьынҵала…
Аха ашәхымс изхымҵит аԥсрагьы,
Иныҟәозшәа ҽаӡә идҵала…
Ибла баша ишаҟьшаҟьон,
Иҩызцәа рымч ара иааӡомызт…
Аԥсцәаҳа уааи ҳәа инапы иҟьон,
Иара иҽышьҭарӷәӷәан иуӡомызт…
Иҩызцәа дрылҵхьан, иҭихьан,
Шьҭа игәы ззыбылуадаз уаҳа…
Дихашҭны, диаҩсны дцахьан,
Ахџыџеиԥш, дихҟьашаанӡа аԥсцәаҳа…
18.07.2013

***
Схы сазҵааит: «Иухьи, иузымдыртеи уаҳа,
Узҭахыуи узҭахыми шьҭа еилырганы?..»
Шаҟантә ицахьоузеи сгәы зегь нҭаҳа,
Сынасыԥ аҵыхәа аԥшеиԥш исынданы…
Аҭак сызҭода, баша сыгәжәажәоит,
Сышықәсқәа абҳәашәҭеиԥш исхыԥраан ицоит…
Сыҷкәынрагь ус изысԥырҵуам, аҽашәоит,
Саџьалгьы жьоушәа иҵиҟәӡа аҽаӡоит!..
20.07.2013

– 50 –

***
Сашҭа иааҭалашт мышкымзар мышкы,
Аԥсра хьшәашәа агыгцәақәа ргылан…
«Исараӡа, иҟалозар, ҽа ҳамҭакы,
Уԥсырмаҷгахан саԥхьа умгылан…»
Иҟоуп сызиааиз, сыззымиааиз шәкы,
Исықәыӷәӷәоит урҭ сеихацалан…
Инацәкьарақәа аларԥсны аԥсцәаҳа сҟарҟы,
Сыбла аԥырӷыҟаԥшь хыԥсалан,
«Алаԥынҵа икылҟьаз, уабасыцәцои шьҭа?!.»
Аихаҵәеиԥш исылҟьоит ибжьы бааԥс…
Абасҵәҟьа хьымӡӷыла инҵәозар суахҭа,
Уаҵәынӡагь сымгакәа сышәшьы, абааԥс!..
20.07.2013

***
Урҭ акыр рҽырыԥсахит,
Зынӡа рҽыҟарҵеит ҽакала…
Уара уварагь имтәахит,
Аду игәеиҭарцы хаҭала…
Аха адугьы дургаӡома,
Илаԥш ахара ирыцәиршәит…
Нас, рыҽздырԥхашьо убри азоума,
Ртәы иамкит, аӡы диржәит!..
22.07.2013

***
Ацәажәашьа зҵаз роуп узыцәшәаша зынӡа,
Амцҳәашьагь иаразнак ишьҭыркааит…
Уара ҟәынгас, мдырс уԥхьаӡа,
Ушыршьо удыруаз, улаԥш рхымԥааит…

– 51 –

Шьоук ирԥшӡан изцәажәом, ус еилажәжәа,
Рыгәҭыха аарла ирҳәагәышьоит…
Амжәаҵлаҿ ибзиан ишәуеит ажьымжәа,
Аҳәасаҵлаҿ аарла иӷырлагәышьоит…
22.07.2013

***
Ҳаныхәыҷқәаз чалтла аҵарақәа ҳкуан,
Ахрыӷаз еизон еишьҭагылан…
Ардәынакгьы даара ачаӷьа иазгәыкуан,
Харантәи иазыԥшуан аҽынкылан…
Уажә аӡӷабцәа срылаԥшуа саннықәло аҟәара,
Аҵарақәа саԥхьа иаацәырҵуеит…
Ардәынак аацәырҵызшәа иансыцло саҟара,
Дныҵԥраан, ҽаӡә иахь дымҩахыҵуеит!..
22.07.2013

***
Деилыскааит, деилыскааит,
лҟазшьақәа зегьы сҵеит,
Сышьҭыԥеит, ахәыҷқәа реиԥш сгәырӷьаны…
Аха амшқәа ныбжьалеит, аамҭақәа цеит,
Избац даацәырҵт зынӡа лҽыԥсахны…
Уажәымзар уажәы, уажәымзар уажәы,
Сыԥшыхуп, дычча-ччо даасԥылоит…
Гәаныла сҽырбауеит, исшәуп акәымжәы,
Аха сгәыӷра ӷбаҵас иҵааҟәрылоит…
25.07.2013

– 52 –

***
Сыбҟәаҵит, сыбҟәаҵит, быӡбахәгьы сҳәом,
Бганахьгьы уаҳа снеиааиуам…
Уи зегьы дреиӷьуп ҳәа уаҳа сыҽхәом,
Сцәаныррақәагь шьҭа изысиааиуам…
Бгәахьгьы снабмышьҭын, ашәқәа аркы,
Асаԥаҭ ҵәахы иҭаршәны!..
Аха ибдыруаз, ишысымуа быхнахыр блакы,
Бахьысымбо ҭыԥкаҿ сыкҿаршәны!..
25.07.2013

***
Аблақәа исыхәаԥшуа, аблақәа исыхәаԥшуа,
Аблақәа ажәакгьы рҳәаӡом…
Насоуп санырхәаҽуа, насоуп санырхәаҽуа,
Иааныжьны џьаргьы сызцаӡом…
Аблақәа,ишәҳәароузеи, аблақәа, ишәҳәароузеи,
Сышәҭаху сышәҭахыму сара?!
Аблақәа, исхароузеи, аблақәа, исхароузеи,
Изыжәгәаӷьуеи абасҵәҟьа схәаҽра?!.
Аҵыхқәеи амшқәеи ус инасхызгоит,
Саамҭагь зынӡаҵәҟьа иԥырӡом…
Аблақәа, аблақәа, маӡала игәнызгоит,
Исҭаху ажәакгьы шәҳәаӡом…
27.07.2013

***
Слашәума исымбакәа, слашәума исымбакәа,
Сашҭа иҭаххыз аԥшаӷьы…

– 53 –

Исԥырҵааит сымгакәа, исԥырҵааит сымгакәа,
Сеиԥшума, сеидру, абӷьы?!.
Мышкызны сырԥырҵып, сырԥырҵып, сырԥырҵып,
Иааҟәымҵӡакәа сыхьӡ зыртытуа…
Аԥшамыждагь ҵәыуо наҟ инасхыҵып,
Сдацқәагь ԥыҵәҵәап сызмышьҭуа…
Слашәума исымбакәа, слашәума исымбакәа,
Сааины саахықәгылт ахықә…
Аԥсцәаҳажә симгакәа, аԥсцәаҳажә симгакәа,
Имоуазар акәхап насыԥ!..
27.07.2013

***
Ацәгьеи аиашеи еидшылан еиқәԥон,
Жәытәаахыс реимак нҵәозма?!.
Уи зегь збоз амшын ду цәқәырԥон,
Ауаҩы урҭ зҿыз агәра игозма?!.
Ацәгьа иалымшазт ахланҵ иҭалт,
Аиаша иатәуп уажәшьҭа аиааира…
Ауаҩ рыцҳа, уара амра уцәхалт,
Уҭыԥ хиоуп, умыццакыкәа уааила!..
28.07.2013

***
Макьана, макьана, дысзымҵацт дзакәыҵәҟьоу,
Макьана, макьана дмаӡоуп…
Сыздыруам, сыздыруам, уи лымца ахьхәыҵҟьоу,
Уажәы сзызхәыцуа ҽакӡоуп.

– 54 –

Мышкызны еилылкаашт сшымбылуаз баша,
Сгәырҩақәа рҟынӡа днаӡап…
Мышкызны дызҳәаша, мышкызны дызгаша,
Лгәаҿы сышьҭақәа ибап!..
***
Мчыла сгәы ашәқәа асыркын,
Бысхасыршҭырц салагт сара…
Баҟәыҵ, шьҭа са сзы бымгәыкын,
Баҟәыҵ, иаԥсаӡам абылра…
Убасҟан быччеит ихааӡа,
Ибзиоуп, ахааназ ҳаилгап…
Угәы сахаршҭ уаанӡа,
Сыгәгьы усзахаршҭуазар збап…
Амшқәа ниасны ицон,
Саҿын, сшаҿыц абылра…
Бхаршҭра шсылымшоз зӡон,
Баҿгәышьан баргьы бхажьара…
Иаҳзымычҳазт уаҳа ҳгәыкуа,
Машәыршәа иҟалазшәа ҳаиқәшәоит…
Асҵәҟьа ирымуазар ҳагәқәа,
Ҳаиԥырҵыр, ҳаицәыӡыр ҳәа ишәоит!..
10.08.2013, Пицунда

***
Макьанаҵәҟьа ажәрахь схы шкыдым бдыруаз,
Сыҷкәынра асакьаҳәымҭа сҭоуп…
Макьана срацлабуеит арҩашқәа ирыруаз,
Иҵәииҵәиуа сымҩагь лакьҭоуп…

– 55 –

Макьана иааинырҟьар сықәԥраауа сықәлоит,
Иҟоуп зынӡа идыдрахарц!
Аӡӷабцәа ашәаԥшьеиԥш рыччаԥшь рҿықәлоит,
Иансыргьежьуа уа рыблахаҵ!..
Былахь еиқәыбымҵан ус бансызхәыцуа,
Шәарак зынӡа ибҟәыблааз…
Акырӡа имаҷуп ашықәсқәа исхыҵуа,
Ирҿурԥшыр, исхымҵыцкәа инхаз!..
10.08.2013, Пицунда

***
Агәырҩа саманы иандәықәло,
Самызхуада, самызхуада?!.
Среиуам баша зхьаақәа зҿықәло,
Ма иазымхәыцуа акы зхада…
Сгәы, исаҩсыз акы ахашҭуам,
Иаахынҳәаанӡа игәрымуа исхалоит…
Амҩа иаҿықәынхало иашҭеиԥш,
Рхьаақәа рыманы иҭалоит…
11.08.2013, Пицунда

***
Сырхашҭыр, зегь сԥырҵыр ҟалоит,
Сықәхар адәышкәаӷьаз схала…
Ба быччаԥшь сазхәыцуа стәалоит,
Уи сарӡӡом, исыцуп лыԥхала…
Схы нықәысҵар, ԥхыӡ избалоит,
Схышәаҿ иаацәырҵп иҷырҷыруа…
Хьышәахәан сгәы иҭаҭәалоит,
Еиҭа ааԥынра шааиуа сырдыруа…
11.08.2013, Пицунда

– 56 –

***
Ҭыԥ хәыҷык сымоуп убраҟа уи лгәаҵаҿ,
Аӡәгьы сахьибарҭам сҭаршәны сҵәахуп!..
Ирхаан дысҿаччеит ҳанеиқәшәа абарҵаҿ,
Уаҳа умгәыӷын, егьырҭ зегь мыцхәуп…
Изури, изури, шьҭа салаӡап гәаша,
Рдәынак иатәарҭоуп, аха исызхоит…
Ҭыԥ хәыҷык сылҭеит лгәаҵаҿы баша,
Аӡәгьы сиԥырхагам, акәкәыҳәа сынхоит!..
11.08.2013, Пицунда

***
Ибысҭом ԥырхага, ибысҭом ԥырхага,
Уахазаҵәык сбыҳәоит, буадахь снашьҭы…
Схысхашҭыртә сырхага, сырхага,сырхага,
Скылԥан сызлацаша бхышәгьы аарты…
Аҭыԥҳа шьартәага, аҭыԥҳа шьартәага,
Уаха илыхшәазаап, мапгьы лымкӡеит…
Ашьыжь иаакылԥхаанӡа амра амырхәага,
Џьара сҟьалар ҳәа дшәан сылмышьҭӡеит!..
12.08.2013, Пицунда

***
Ара зынӡа алакәеиԥш иԥшӡароуп уахьнеилак,
Аӡә ибла иузыхбалом ахьааи агәырҩеи…
Уи зегь ааџьоушьар, маҷк уангәаҭеилак,
Иаразнак ухҭаркуеит, иухьи,узыниеи?!.
Иухьҵәҟьаз уздырӡом,аха шәарак наухыҵәоит,
Ишәарҭоу ак шааихьоу убоит иааигәаны…
Уи амца иаҩызоуп, иуцрасаанӡа иурцәоит,
Аха шьоук бналоит еиҭа иуцраҵаны…

– 57 –

Усҟан уа иуҳәауа уҿамшәауа уаақәхоит,
Гәаныла иуҭаххоит маҷк угәы наурӷәӷәарц…
Аха убригь уара узын итәымуп, илакәхоит,
Асҵәҟьа ишәарҭоу алакә ԥхыӡгьы иумбаӡац!..
12.08. 2013, Пицунда

***
Лыччабжь здырит, лыччабжь здырит,
Убас ирхаан дааҷырҷырит!
Уи сазымгеит, уи сацәырит,
Зынӡа исзааигәахаанӡа иснырит!..
Ҳагәқәа ианырму, ҳаибадырит,
Лыбла жәҩанԥштәқәагь аацырцырит!..
Зны дешушәа дааҵырҵырит,
Лымахә сшықәтәахьаз лдырит!..
12.08.2013, Пицунда

***
Ҳахьааихьоу, ҳазлааихьоу, ҳшааихьоу уаҟәыҵ,
Ҳазныланы ҳнеиуа ҳамҩа уазхәыц…
Уаԥхьа иаацәырҵыр ҳазнысхьоу хәыц-хәыц,
Иудыруаз, иахьынҳалоуп ипаӡоу ахәыц…
Иаҭаххаргьы уасроуп убасҟан аҵәҵәа,
Амарџьа, амарџьа, уи ахәыц аныԥҵәа,
Усҟан ҳалахоит ҳара аҳәынҵәа,
Заа еилнакаароуп уи уа угәаҵәа…
13.08.2013, Пицунда

***
Ахықәаҿы ҳнеихьеит акырынтә ҳара,
Акырынтә ҳахыԥахьеит ҳара аҭахара…

– 58 –

Усҟан ҳаӷеимҽхара иҳагын аҷык,
Аха ҳааннакылеит уаҟа ҽа мчык…
Анцәаиҟынтә уи амч аӡәгьы ибаӡом,
Мышьҭакгьы ақәшәан иблаҟьаӡом…
Ҳқьиара ҳацнаҵ иаргьы ҳҭынхоуп,
Ажәлар рныҳәаԥхьыӡ еиԥшуп, иӷәӷәоуп…
13.08.2013, Пицунда

***
Иара итәала аиашаҵәҟьа иҳәеит,
Ирмаҳазшәа анибагьы дыҳәҳәеит…
Аха иҳәатәы харымҵеит, дырҵеит,
Избанзар, ихаҭа иҟаимҵеит!..
Шәаҟәыҵ шьҭа шәиаша аҳәара,
Аӡәгьы имгозар шәа шәыгәра!
Аӡы аажәуам ҳаргь ԥынҵала,
Иаабартә аиаша ҟашәҵала!..
13.08.2013, Пицунда

Ех, абџьар ҳамазҭгьы…
Раԥхьа зҿаазхаз ахы шәаԥылеит,
Шәаангылозма, иаразнак шәгылеит…
Абџьар шәашьҭан,шәдәықәын шәгәаҭеиуа,
Шәыԥсадгьыл амца акхьан иԥеиԥеиуа…
Ахаан исхашҭуам, иабеит сара сыла,
Аӷа шәиҿалеит шәара напыла…
«Абџьар абаҟоу, абџьар ҳзықәгәыӷуаз?!.»
Ҳаԥсадгьыл азыҳәан шәгылт зыԥсы ҭызхуаз…

– 59 –

«Ҩба-ҩба ракәым, акакагьы ҳарҭом,
Ас абџьарда аӷа бааԥс ҳаишаҭом…»
Алымқәа шәреиԥшын, зыҭра иҭаркыз,
Сашьцәа рыцҳақәа, забџьар зцәыԥхьаркыз…
Амца шәалаԥалт шәымхәыцӡакәа уаҳа,
Шәыԥсадгьыл аҿаԥхьа ишәымаӡам гәнаҳа…
Шәашьцәа ршьа ахьышәзымуаз ишәхьаан,
«Ех, абџьар ҳамазҭгьы!..» сгәы иҭыҵуам ахаан…
14.08.2013, Пицунда

***
Иахьынтәааз сыздыруам, самырцәеит ахьаа,
Усҵәҟьа ҳаиԥылоит ҳәа сыҟамызт заа…
Азныказ иџьанашьеит уи саназгәаа:
«Шьҭа умҩа сыркьаҿроуп, уа уами Лагәлаа?!.»
Раԥхьаҵәҟьа мапгьы скып ҳәа аасхәыцит,
Аха ахы сықәкны са сахь имҩахыҵит…
«Ааи, сара соуп, умҩашьеит, умҩашьа!..»
Иаразнак игәасҭеит ишагәамԥхазгьы сҳәашьа…
Исыздыруам иаалырҟьан абас имҩахызгаз,
Ҳаӷоу-саӷоу ихигааит ауха исхызгаз…
Сара сланашьҭырц ишашьҭаз уи заа,
Хыла ахланҵ иҭасҵеит са схьаа!..
15.08.2013, Пицунда

***
Иумҳәан бҳәан, исымҳәеит, исҵәахит,
Иҭаршәны исҵәахит!..
Умыԥшӡан бҳәан, смыԥшӡеит, исырхит,
Блала исырхит!..

– 60 –

Умцаӡан бҳәан, иаразнак схынҳәит,
Џьаргьы сымцаӡеит…
Сумбылӡан бҳәан, быхцәы зегь сҿаҳәит,
Бқьышә смыгәӡӡеит!..
19.08.2013, Пицунда

***
Бааи, ашышкамсқәа ҳарзыӡырҩны,
Ирҳәо ажәабжь еилҳаргап!..
Ашылеиԥш аԥслымӡ еиларҩынтны,
Иахьынӡаҳалшо иҳаԥсаҟьап!..
Аха еибаԥшаар имыӡӡакәа,
Еиҿахәыҭхәыҭны ирҳәар маӡак,
Бааи, ҳаргьы ҳаиԥырымҵӡакәа,
Шьҭа ҳаицызааит ҳахьцалак!..
19.08.2013, Пицунда

***
Абар, акагь ҳагым, ҳҭаԥшуеит алакҭа,
Абар, зынӡа ашәхымс аҿы ҳнеихьеит…
Шьҭа ҩашьашьагь ҳамам, абар, иара ахаҭа,
Аҭакар еиԥш уи ҳабла иҭацеихьеит…
Абри акәзаап ҳаҿҟьаҿҟьо есымша ҳзышьҭаз,
Ҳаагылазар ҳа ҳазмырҭынчуаз…
Ҳаԥылазшәа аабеит ҳара аиаша ишҳахәҭаз,
Аха иаҳзеилымкааит ҳабаанӡа изаҳцәыҩуаз…
19.08.2013, Пицунда

– 61 –

***
– Аӷьычра шәаҟәыҵроуп,
шәаҟәыҵроуп, шәаҟәыҵроуп,
Аӷьычра шәаҟәыҵроуп, иазхоит!..
Еиӷьу акы шәхәыцроуп,
ишәхәыцроуп, ишәхәыцроуп,
Акәымзар, шьҭа ҳҭашәырхоит!..
– Азакәан ҭыҵроуп, иҭыҵроуп, иҭыҵроуп,
Шәаргьы ҳаргьы цқьа ҳаилзырго…
Шьҭа ҳаицаҟәыҵроуп, шьҭа ҳаицаҟәыҵроуп,
Ҳажәлар атышахь изго!..
19.08.2013, Пицунда

***
Шьҭа зыгәра угода, шьҭа зыгәра угода,
Шьҭа аиашеи амци еилаӡҩеит…
Иҟоуҵәҟьа збода, иҟоуҵәҟьа збода,
Шьоук шыцәаз аӡы рызҩеит…
Избан дызрызгәамҭо, избан дызрызгәамҭо,
Ақьиа еиҭах дыбжьахеит…
Ҳабанӡацо ишаҭо, ҳабанӡацо ишаҭо,
Амц ашьапқәа аухеит…
Аԥсыцәгьақәа ҳхыҵәеит, џьымхеит, ҳазхәода,
Агәылшьапеиԥш ҳалбаардарц зынӡа…
Уцәа уҭадырӡыӡоит, ирыхәхода, ирыхәхода,
Дыршаҭом аҟәыш, агаӡа…
Шьоук ирҭаху рымоуп, қьафуроуп иҟоу,
Иааҟәымҵӡакәа урҭ ҽырбауеит…
Хьаас измада уара ушырзыҟоу,
Баша угәы ԥжәоит, апоет!..
20.08.2013, Пицунда

– 62 –

***
Аҟәараҿ ԥҳәызбак саахылхын,
Лыбла ӡмыжьқәа сҭалырԥшит.
Аҵх ԥшьаала иналшәысхын,
Лцәа пашәӡа иаасырԥшит!
Амзагь ԥыҭраамҭак еиԥхьхәыцуан,
Шьҭа ҳаиԥырҵҵәҟьауаз џьнашьан…
Аха иазымычҳакәа ихыҵуан,
Ҭаца ҿыцҵас иԥхашьан!..
21.08.2013, Пицунда

***
Ҳаиԥырҵып, еибаҳамҳәап уаҳа акагьы,
Ҳусқәа шьҭа иаҳзыӡбом иахьала…
Ибдыруеит, акырынтә са схаҭагьы,
Ишысҭахыз сцәажәарц гәҭыӷьӷьала…
Ҳаркьымсып ҳагәҭыхақәа, рцәашьа змаӡам,
Ҳгәаҵақәарҿ ихааӡа ибыллааит…
Зынӡак ҳреиԥшушәа амцаԥшь зкӡам,
Урҭ ҳҩызцәагьы агәра ргалааит!..
Ҳаибамбар ихагахан ҳаблақәа ԥшаап,
Ибналап ҳагәқәагь ҳацәҭыԥраан…
Ҳауа дарбан, ҳшәаӡыӡо ҳаизҵаап,
Инзыжьыз, згәаҭрақәа нывҵраан?!.
Ҳанеиқәшәогь еибаҳамҳәап уаҳа акагьы,
Иаабахьошәа ҳразҟқәагьы ирымчыз…
Ҳацәымшәалап амца иахылҵуа лҩакгьы,
Ашьхымӡаҭра ирылоу иеиԥш, ҳҭынчыз!..
21.08.2013, Пицунда

– 63 –

***
Зны-зынла исҳәауа сҿамшәауа сықәхоит,
Сыбыз сызхәыцӡом, зынӡакгьы, зынӡак!
«Иуусхәуи уи лахь?!» – сгәы мыжда сыхоит,
Шьаҿак ааихызгар ла лышҟа хәыҷӡак…
Зны-зынла исҳәогьы изуагьы здыруеит,
Дышсырччо мацара аҩнынӡа дызгоит.
Аҷкәынцәа баша уа еилауаҭыруеит,
Инаԥшны-иааԥшаанӡа са стәы иасыргоит!..
Аха ашықәсқәа аангылан сара исзыԥшуама,
Абахә иалшәшәо ахаҳә еиԥш ицоит…
Лыда сышхәарҭам лдыруеит аргама,
Сыда дышхәарҭам лызцәыргом, илӡоит!..
22.08.2013, Пицунда

***
– Уара увара иҭажьуп амшын,
Уца, уҽынҭшь-ааҭшь, умԥшын…
Сара рыцҳа, сахьцо исызгауам,
Улахь ианым мчыла иузанҵауам!..
– Сара схьаа уара иусмырбаӡеит,
Сыжәлар рыбжа амшын иагаӡеит…
Уи ҽа жәабжьуп, ҭоурыхуп, ихазуп,
Сара сзыҳәан амшын лаӷырӡуп…
22.08.2013, Пицунда

***
Зыжәлар ирыцәӷьычны амал зырҳаз,
Зыламыс абжьы зынӡак измаҳаз,

– 64 –

Шьҭа иазхоуп, шәаангыл, шәыԥхашьа,
Зынӡа ишәхашәмыршҭын ишәылоу ашьа…
Шәышьҭахь еиҵагыло шәрызхәыц,
Урҭ шәеилыркааит, шәырдыруеит хәыцхәыц…
Аӡиас хышхыҵәа, ԥхьаҟа амҩа зымбаз,
Гәыбӷанс иауҭои, нас, абахә зырбгаз…
22.08.2013, Пицунда

***
Уаҳа ажәакгьы сҳәаӡом, исҳәаӡом,
Уаҟа абаҳчаҿ снатәап сеиқәышьшьы…
Баргьы былаԥш зынӡа сабаӡом,
Сгәы иаханаршҭырц аӡбеит быбжьы…
Уаҳа бымԥахь сцаӡом, сцаӡом,
Мчыла исырхынҳәуеит сылаԥш шьҭахьҟа…
Сшьапқәа исҳәо зынӡа иҟарҵаӡом,
Урҭ сызхәыцӡом, сдыргәаҟуеи шаҟа…
Зынӡа ҳаиԥырҵыр руӡом, ируӡом,
Иҟоуп мчык, хәыҷ-хәыҷы ҳазбылуа…
Уи арахь иубаӡом, иубаӡом,
Аха иаадыруеит, убри ауп изымуа!..
23.08.2013, Пицунда

***
Ԥшьаала снеиуан аҵх сагәылсны,
Аӡә лыԥсы ӡаны дыԥшын…
Ус, ауаарацәа днарылсны,
Ҭынч дынхықәгылеит амшын…

– 65 –

Урҭ еицәажәауан гәаныла,
Ассир, ассир, са сырхашҭт!..
Уи дзакәу ҳәа са сзы хыла,
Егьа жәабжь еикәдыршашт!..
Знык амшыни лареи еиԥырҵыр,
Наҟ дысцәаламлар зынӡак,
Дызлахысхша ак сызхәыцыр,
Лгәы ҭзыргәырӷьааша маӡак…
Аха ацәқәырԥқәа еишьҭалан,
Аҭыԥҳа илыхәаччеит убас,
Лҽааилырҵәрааны амшын дынҭалан,
Исымбеит уаҳа дахьагаз!..
– Сыла шааԥшуаз исзумундаз, –
Амшын дуӡӡа шьҭысхит ӷас!..
Уахьынтә иааҩит: «Улҭахындаз,
Лҵыхәа уҿалҟьомызт абас!..»
Ҳаи, абасҵәҟьа сышԥарымоу,
Аҽнышьыбжьон са сдырҳәит!..
Аха мшынуп зҿы аус сымоу,
Схьагәгәа аҩныҟа саахынҳәит!..
23.08.2013, Пицунда

***
Шаҟа исцәыцәгьааз ҳанеиԥырҵуаз,
Баргьы быблақәа ԥхашьон…
Знык издыруандаз бзызхәыцуаз,
Усҟан мчыла сгәы сыжьжьон…
Ҭынч бансаҩсуа ажәак мҳәакәа,
Изгәаӷьуада быхьӡ ҳәаны аҿыҭра?!.

– 66 –

Аласба бжьысеиԥш, сгәы смыпҟакәа,
Зынӡак иҭалаӡом аҭра!
01.09.2013, Аҟәа

***
Бара ибдыруеит ҭаха сымҭо,
Са сшаргәаҟуа сыгәҭакы…
Нас бызсаҩсуеи ус ҿымҭӡо,
Бааи, ҳахыԥап изымуа акы!..
Мчыла аҵхқәагь наскьазгоит,
Ах, исзычҳар ҳамҭакы…
Уажәшьҭа исылшауам, быгәхьаазгоит,
Бааи, ҳахыԥап изымуа акы…
Бышнеиуаз ус акгьы ҟамлазшәа,
Иақәҿыбҭызшәа збеит схықәкы…
«Маҷк иаачҳа, атәыла бгазшәа,
Ҳаицахыԥап, изымуа акы!..»
01.09.2013, Аҟәа

***
Аиаша еиҭах аҽаӡеит,
Баша иаҳнарбазаап ацәаара,
Ианааиуаз иааҳмышьҭт, иаамуӡеит,
Ҳалагт иаразнак агәаара…
Амц анаԥшәымаха ара,
Ахаангьы ихынҳәышам аиаша…
Знык ианазымга ҳагәра,
Знык ишахәҭоу ианҳазмыриаша…

– 67 –

Аҵланаа еиԥш ҳаҵыслап уи,
Иааҳныԥшыртә ҳабӷақәа хәаанӡа…
Излакамҳаци, рыцҳа, изкуи,
Ишьҭыхтәуп, гәылшьапуаҩк ихәхаанӡа…
19.10.2013

***
Ибҭахызар сыбхаршҭ зынӡа,
Ибҭахызар сыхьӡгьы бымҳәан…
Сгәы бҭаҵәахны бсыман маӡа,
Ҳәашьакгьы сзамҭеит, сҿаҳәан…
Ашлара ахыҵәеит схахәы,
Сеидрума, усҵәҟьа сажәру?!.
Сбызхәыцуа санаатәо мыцхәы,
Ибнырны сымҩахь бнаԥшру?..
Амшынеиԥш уажәшьҭа сыцәқәырԥом,
Амцеиԥшгьы сжәылом зынӡа…
Ибықәлоу банрыцу сыббом,
Ихәыҵаччоит быблақәа имӡа…
Ашықәсқәа ниаҟьҟьа ицоит,
Ихарҵондаз урҭ са сҳәатәы!..
Бысҿачча, убриҵәҟьагь сызхоит,
Бшысҿаччаз имбартә бара бтәы!..
19.10.2013

***
Амшқәа ниакәкәа ицеит,
Сышьҭахьҟа ахьаԥшра сацәшәоит…
Исҭахыз маҷӡак сахьӡеит,
Сызхьымӡаз, сшашьҭоу исыцәшоит…

– 68 –

Са сакәӡам издыруа схықәкы,
Са сакәӡам издыруа сахьцо…
Сашьҭан ихысҵарц цҳакы,
Шәгәы рҭынчны шәнықәлан шәахьцо…
Амшқәа исцәырӡоит зегьы,
Иушьыргьы ирҿыҵшәом сзыхьӡаз…
Сразҵааӡом уаҳа саргьы,
Макьана сҭакыз рмацәаз…
28.10.2013

***
Ҳхьаақәа амшын иаҳцәагар,
Иаҳгәаламшәо агәаӷ иҳабжьоу…
Маҷк иаҳмырбакәа иаҳхыггар,
Акы иаҳнардырыр ҳашжьоу…
Анкьеиԥш ҳаилаҵәап ҳара,
Анкьеиԥш уаҩҵас ҳаибабап…
Шәааи, иҳамгап зегь рыгәра,
Шәааи, ҳагәқәа ирҭамгьы ҳамҳәап!..
01.11.2013

***
Сгәы, сужьацәеит, сужьацәеит, сужьацәеит,
Сгәы, сужьацәеит…
Сгәы, сыхурҵәеит, сыхурҵәеит, сыхурҵәеит,
Сгәы, сыхурҵәеит…
Сгәы, сурҳәацәеит, сурҳәацәеит, сурҳәацәеит,
Сгәы, сурҳәацәеит…
Уи дҳацәцацәеит, дҳацәцацәеит, дҳацәцацәеит,
Ҳалҭахым, дҳацәцацәеит…
01.11.2013

– 69 –

***
Са исҭахыз ажәа сҿамшәеит,
Лара ашьабсҭеиԥш дыццакуан…
Башоуп, баша, уи лгәы сҭамшәеит,
Ҽаӡәы дишьҭан, дизгәыкуан…
Сеидру гәышьа шьҭа исыԥсыхәо,
Зегь ангәырӷьо са смыцхәуп…
Акызаҵәык, уажә исыхәо,
Сылаԥш ыҩуа лышьҭа ихуп!..
01.11.2013

***
Ажәа ҳамам рҳәеит ара,
Арахь ражәа уаҩ дзахыԥом!
Шьҭа изланукылои дара,
Урҭ ртәы иагаанӡа ҭаха урҭом…
Зны иахагылан уара уҭыԥ,
Аха усҟан ариаҟара рбомызт…
Аарла еиҩыргон урҭ рыԥсыԥ,
Рыжәлар рхьаа иарҳәацәомызт…
Иахьа исылшом ҳәа акгьы,
Убри аҩыза закәанк аԥысҵон,
Еицәымгәаарц азы аӡәгьы,
Ажәа рымхны – аҭыԥ рысҭон!..
02.11.2013

***
Иҳамбаӡакәа ак наскьеит,
Иҳамбаӡакәа ак ҳцәыхьшәашәеит…

– 70 –

«Шьҭа иахьӡода?!.» – ҳнапқәа ҳҟьеит,
Шьҭа изҭахыда ҳажәеи ҳашәеи?..
Аха аусқәа ус имцеит,
Ҳашҭа иҭалеит иаҳцәыхьшәашәаз…
Уи зынӡаҵәҟьа имааԥсаӡеит,
Иеиԥшын маҷӡак амҩа иашәаз…
Ҿыц иахалеит уи аԥсы,
Аҳәасеиԥш ишәҭит ибыбышӡа…
Дарбан уа ҳцәашьы зырԥсы,
Иаҳзырбаз дарбан зеимаа рышҵа?..
Иҳамбаӡакәа ак ааскьеит,
Иҳамбаӡакәа ак ажәҩан иалшәеит!..
Ҳхьаақәа рҿыцӡан иаанацеит,
Амцеиԥш иҵԥеит ҳажәеи ҳашәеи…
03.11.2013

***
Сылаԥш шлышьҭоу лдыруазҭгьы лара,
Иҟаларын дааԥшыргьы зынзаҵәык…
Издыруада илҭахымзар са сбылра,
Илыласҵар ҳәа дшәазар мамзаргь ҵәык…
Мшәан са сықәрагь сзаҵаҽырбом шьҭа,
Аха сыбыз иаҳәауеит иаҳәац!..
Уи аҭыԥҳа ԥшӡа сынҭаԥшыр ллакҭа,
Цҳак снықәлазшәа игьежьуеит сыблахаҵ!..
03.11.2013

– 71 –

***
Исхароу егьсыздыруам, џьым, иаахҵәаны,
Сгәи сареи иаҳҳәо еиқәымшәеит…
Схәыцрақәа ртәарҭаҿ рҭыԥ иаахцаны,
Ргәашә хәыҷ иамеигӡакәа иԥыржәеит…
Уахь сызланеиуа сымҩақәа куп,
Стәымны саагылеит мышкала…
Алым лахьыцәгьеиԥш ахыцҵәҟьа сҭакуп,
Ҭыҵшьагьы соушам сынтәала…
Амҩа сызнысхьаз еималап уажәшьҭа,
Сыӡбахәгьы рхашҭып сыздыруаз…
Аамҭа са сзыҳәан ианарцәгьа алакҭа,
Ихышхыҵәеит акәарақәагь сзыруаз…
Ус сынкахәыцуа ԥшьаала снатәап,
Асаба дыргылт шьоук мақаруа…
Сеидрума иреиӷьу, аамҭа иаҳнарбап,
Мшәан, зныкоума афурҭ аныхәмаруа?!.
09.11.2013

***
Ҭагалан, ҭагалан, са сҟынӡагь уааскьеит,
Аҵлақәа рбыӷьқәа зегь рҿухит…
Ахьҭагь ацгәеиқәаҵәеиԥш икьууа иаатәеит,
Аҳауагь аҟәандара ашәухит…
Ҭагалан, ҭагалан, зегь сцәугар ҟалоит,
Мап кышьа шсымам удыруеит…
Уи лыччаԥшь сызуҭом, уи сарԥхалоит,
Уи сгәаҵаҿ ахьеиԥш ицырцыруеит…

– 72 –

Ҭагалан, ҭагалан, бзиа узбоит,
Исуҭои исцәугои еиҟрамзар…
Исараӡа, исараӡа, маҷк сааҽырбоит,
Уҵәҩан ҵар аԥынҵа сахамзар?!.
09.11.2013

***
Шәымҭак азыҳәан исхашҭит зегьы,
Ҳахьыҟаз, ҳахьыҟоу, ҳахьцаша…
Ажәак неиҿыҵымшәеит уаҳа ҽаӡәгьы,
Инықәырҵәиаан ҳусқәа зыӡбаша...
Ахықә аҟны ҳнеит, абар, ҳаӷеиҭа,
Нас иухәауа ажәа зҳәауада?!.
Исыкәшан игылаз ауаа рлакҭа,
Рыԥсы ӡаны ицәажәон ажәада…
Убасҟан акәицеиԥш даарылҟьеит аӡәы,
Ииҳәогьы, ииуагьы идыруа:
«Иахьа ҳәа шәымхәыцын, иааиуеит уаҵәы,
Еилаҳамҵап ҳаҳәшьцәа уазыруа..»
Шәымҭак азыҳәан ажәлар ааиқәтәеит,
Амшын еиԥш ажәылара иаҟәыҵит…
Ажәа ибырхьазгьы аҭра инҭатәеит,
Иаалырҟьан ҳахшҩыҭрақәагь хәыцит…
Ахықә аҿы ҳнеихьан, егьҳагмызт жәларак,
Ҳбаҩҷаҵәҟьагьы рзымԥшаауа иӡуан…
Ҳҟәышра аанхеит, ибӷалт ҳгаӡара,
Ҳшымааибуаз дырны иҳацрыҵуан!..
09.11.2013

***
Схахьызгара смоуа сықәхоит сара,
Урҭ сааигәара иааины иангыло…

– 73 –

Амышьҭагь ыҟам шәымҳәароуп ара,
Сеидрума уи ахьышәԥыло…
Иҟоуп акызаҵәык усҟан сзыхьчо,
Иҟоуп акызаҵәык сҿызхуа…
Аӡ иасҭахьоу абзиара сышьҭоуп сахьцо,
Ашәарҭара сымҩа ианыхуа…
«Амарџьа, амарџьа, цқьа угәуҽаныз,
Амарџьа, амарџьа, уеихароуп!..
Уабацәа амҩа узқәырҵаз уаныз,
Улахь насыԥкгьы ҭаԥхароуп…»
Ацәгьеи абзиеи рышьхәа еивҵоуп,
Амҩа уаннықәло уеицгәарҭоит…
Мышьҭацәгьак ухьымӡарц уа укәараҵоит,
Убзиара еиҳазар – уршаҭоит!..
10.11.2013

***
Аӡиас амшынахь иццакуеит,
Акәарагьы ыҩуа иашьҭоуп,
Иалшом, амчқәа еизыкәкәеит,
Шьҭа иацәыӡуеит ашьҭа…
Уи ҳәатәхамҵоуп, иласбоуп,
Шьҭа изыбжьода акәара…
Аӡиас ииаслар ахәҭоуп,
Иамаӡамкәа еиқәтәара…
Иднарбазеи, мшәан, амшын,
Уахь еихоит еибарсны?!.
Ашьха дуӡӡақәагьы ԥшын,
Ахәыҷ иеиԥш ршьамхарсны…

– 74 –

Нас сазхәыцхит сара акы:
Амшын ацҳа хызҭгьы…
Ҳашьцәа, изцымныҟәаз зразҟы,
Арахь аара рҭахызҭгьы…
…Ус, аӡиасгьы цалап,
Ус, акәарагь ашьҭаз…
Мышкызны ацҳагьы рыԥшаап,
Зны амаакыра азҭаз…
10.11.2013

***
Ҳаиԥырҵит, ҳаиԥырҵит, абзиараз ҳәа еибаҳҳәеит,
Сеидру ҳанеиқәшәо уажәшьҭа…
Бажәақәа сылсит, сзымцәажәо сҿарҳәеит,
Бажәақәа идырхәашьт слакҭа…
Исцәыӡит, исцәыӡит, шьҭа ҭынчракгьы збашам,
Ӡыхәашьк сышьҭыԥаан сагоит…
«Зынӡаҵәҟьа умыӡын!» – иныҵакны ибҳәашам,
Бгәы маӡала ибырдоит…
Исхыҵит, исхыҵит, уаҩ иқәрабжа схыҵит,
Иацы сызхыԥоз, ҳракхеит!..
Аха ажәрахь сабаҟоу, уи баша ирхәыцит,
Быччабжь аасцәыӡыр – сҭахеит!..
11.11.2011

***
Жәеинраалак аацәырҵын, самбазт, ицеит,
Иахантәарак уи саргәаҭеиуан…
Са сыда ихәарҭамыз жәак сымбаӡеит,
Сгәаҵаҿ ҵәҵәабжьҵас ихьаҩхьаҩуан…

– 75 –

Ухаҵоуп шьҭа ухы ықәҵан уцәа уаха,
Аҵхгьы, узлааирызеи рыцҳа…
Уцәырҵ ҽа жәеинраалак, уцәырҵ, сеиқәырха,
Зынӡаҵәҟьа иазхыхрызма уи сыцҳа…
11.11.2013

***
Макьана, макьана, урҭ ражәа рымҳәац,
Макьана аӡәгьы иԥырхагам…
Адәышкәаӷь иқәуп ихәмаруа рмырхәац,
Аԥшоуп ахы иҭоу, зынӡа ихагам!..
Иааиуеит аамҭа, зынӡа ихараӡам,
Ара зегь еилгоит лыԥхала…
Урҭк ныкҿасыргьы, уи баргәӡам,
Аԥсҭҳәақәа зхыҵшам рхала…
16.11.2013

***
Ауаа разқәа абацеи, имаҷхоу зынӡа?!
Иабаҟаз, иабантәиааи иаҳхыҵәаз...
Аԥҳәаҟәеиԥш дықәхеит ақьиа дзаҵәӡа,
Даҭәҳәауеит амца иҿыцәаз…
Хьаасгьы ирымам ҳара ҳазбылуа,
Игәнырымгац зныкгьы ҳзызхәыцуа…
Иарбан гәырҩоу, нас, дара згауа,
Иарбан хьаау шьҭа ирызцәырҵуа…
Ҳақалақь рыцҳа ахәрақәа мӷьац,
Ус хымаԥсыма ҳахылеит…
Адгьыл иазымҵәахит иҵырхыз ҳдац,
Еиҭах даҽа гәаҟрак ҳԥыххылеит…

– 76 –

Аамҭала икарыжьит ҳара ҳбызшәа,
Аамҭала ҳаԥсуарагь шьҭарҵеит…
Иҟалеи, ирыхьи, иарбан изыцәшәа,
Изхылҵыз дыргәааит, иԥхарҵеит…
Дарбану аԥшәма, дабаҟоу ашьагәыҭ,
Еиларӡҩарц иаҿуп зегь араҟа…
Ус имариаҵәҟьан ҳарзыхәаҽуам урҭ,
Иаҳхысынгьы изцашам хәдаҟа!..
Имаҷу ирацәоу ҳәа шәынтә иԥхьаӡа,
Аха иудыруаз ԥҟарак , уахымсын…
Аԥсуа ишитәу инхароуп зынӡа,
Иԥсадгьыл хазына уакьымсын…
17.11.2013

***
Мап, бареи сареи ҳаиԥырҵроуп уажәшьҭа,
Избоит зынӡа уаҳа ак шаҳзеилам…
Издыруеит, бҭаԥшыргьы бҭахым слакҭа,
Банызбо саргь анкьеиԥш сгәаҭеиуам…
Мап, уи амца еиқәылар суӡом,
Иамур, аӡы ақәҭәан исырцәоит…
Мап, бара бышҟа уаҳа схынҳәӡом,
Аҽарцәгьар, сгәы ҭыхны ибысҭоит!..
21.11.2013

***
Шьҭа схәыҷума, сгәы, сумжьалан,
Анкьеиԥш сырхыԥхыԥра уаҟәыҵроуп…
Са исылымшо сыдҵо умтәалан,
Ҳара ҳзыҳәан еиӷьу ҽак ухәыцроуп…

– 77 –

Шьҭа схәыҷума, сгәы, сааршәала,
Ишуашәшәыроу сыцҳақәа рмаакыра…
Уанӡа ибжьоу хәыҷыхәыҷла ишәала,
Ҳдәықәумгалан адгьыл анцәаакыроу…
21.11.2013

***
Иалахәмаруеит шьоук ҳхьаа,
Иалахәмаруеит шьоук ҳгәырҩа…
Иалахалоит рҭыԥахь заа,
Нас иаԥырҵуеит иныхҩа…
Иамырхызгьы бзиа иҟоуп,
Рҭыԥ аанызкылазгьы убас…
Урҭ рыбжьароуп ҳа ҳахьыҟоу,
Ирҭахымкәа ирыбжьахаз!..
21.11.2013

***
Арҭи егьырҭи цәгьала еишьҭоуп,
Реимак усгьы нҵәашьа амам…
Арҭ аҭыԥ ԥхақәа рыхәҭоуп,
Егьырҭ, арҭ иҟарҵо рызгьамам…
Ажәлар ԥшьаала итәаны,
Урҭ ирзыӡырҩуеит макьана…
Рыуа ииашоу аҵыхәтәаны,
Ирбозар акәхап, нас, аргама…
Арҭ аҟәыҵыр, анҭ ируам,
Аиаша - анышьеиԥш иахьынҳалоуп…
Иаргь аангылт, изыӡсауам,
Ихзыршәҭырц иашьҭақәоугьы ҳалоуп…

– 78 –

Арҭи егьырҭи иазшәырха,
Макьана иаҳхылаԥшху дшәызхәыцуеит…
Шәыжәлар рышҟа шәхы шәырха,
Мамзар урҭгьы рычҳа хыҵуеит…
22.11.2013

***
Иҟоуп мҩак, узныҵыр амуа,
Ушану мацара уцалароуп…
Удыршанхаргьы, улымҳа иҭаҩуа,
Абыжьқәа шуцәтәымым дурбалароуп…
Иҟоуп шьҭак, узхыла унеиуа,
Иара уажәы-уажәы иуцәыӡуеит…
Уи ушашьҭоу угәаҭеиуа,
Амрагь хышәҭны иуцәхыҵуеит…
Аӡә дузылԥхан уԥсы ҿихыр,
Ушьҭахь иааиуагь дҭаурхомызт…
Умҩеи ушьҭеи знык иузылхыр,
Аиаша гәыгәҭажьны инурхомызт…
Иҟоуп мҩак, узнылан уааиуа,
Аӡи амцеи даара иахьшәарҭоу…
Амасар уалеишышуеит иуиааиуа,
Узнымҵыз амҩоуп уара узшаҭоу…
24.11.2013

***
Сеидрума, сеидрума, дарбан ииашоу,
Дарбан атыша ҳаҩган ҳазго?..
Шәаџьҳәара руоу, мамзар гәырӷьаҿҳәашоу,
Ианбыкәу ҳанақәдыршәо ҳа иҳақәнаго?..

– 79 –

Сеидрума, сеидрума, аамҭагь дырҩашьеит,
Аиаша ахьӡааршәлоу умбо идырхәашьит…
Иӷәӷәаз дрыцәхәеит, ахәахәа иҽириашеит,
Иеиқәырхан иаагоу анырзымхьча, ҳаршьит…
24.11.2013

***
Сыбԥырҵырц сҭахын, аха иамуӡеит, иамуӡеит,
Быблақәа сцарц рҭахӡамызт, избеит…
Бааҵраҿ саанхаргьы иамоузеи, иамоузеи,
Аха сшьапқәа ирымукәа аҩныҟа сыргеит…
Схынҳәуеит, ибдыруаз, аҩны сзыҩнагылаӡом,
Сгәи сареи ҳшеисуа уаха иҳаршалап…
Уаҳа аӡә ибжьы смаҳароуп, исылаӡом,
Ба бакәымшәа исҭаху, ба бышҟа сцалап!..
25.11.2013

***
Иҟоуп изхыԥатәым, издыруеит, издыруеит,
Ула иаумырбаргьы игылоуп акәаԥ…
Лыблақәа исцәырӡогьы сныруеит, исныруеит,
Ардәынеиԥш, «лышәшьҵла» данықәтәоу лҽырхәаԥ…
Иҟалап, сызҿу зегь баша хжьаразар,
Лымҵәыжәҩа еиҵылххьазар уи даҽаӡә иахь!..
Урҭ рыбжьара аҵәҵәабзеиԥш сыбжьазар:
Апоет, уҟьалеит, ус умам арахь!..
Сыхшыҩгьы зны-зынла иԥаԥашькны исҿагылоит:
«Уеиламган амарџьа, уакыроуп уҭра!»
Аха ашьыжь ианаашо зегь схашҭны сылԥылоит,
Сыхшыҩи сгәи срызҿаҳәома сара?!.
26.11.1013

– 80 –

***
Иахьак аӡалеимҭа сеиԥшуп, ибдыруаз,
Сычҳарагь аандеиԥш сахыԥоит, бсыцәшәа!..
Иахьак сара шсакәым бныруаз, ибныруаз,
Зынӡак ишысзымычҳауа бдыруаз бҭыӡшәа…
Иахьак даҽа урҭуп сышьҭыԥааны сназго,
Ҿагылашьагь сымам, ахы сҭанарԥеит…
Ба бахь сызлаӡхыҵша ацҳақәа абаазго,
Аӡалеимҭа инақәшәан инахәларшәны иагеит!..
26.11.2013

***
Ус акәым, ас ауп, абаақәа, шәҩашьеит,
Абраҟоуп аиаша ахьыҟоу, ижәдыр…
Иблақәа знык имлацәҟәыст, дагьыԥхамшьеит,
Днаҳԥырҵны иҿынеихеит, «ииаша» ҳардыр…
Акада ак ыҟоуп ҳәа иҟамыз рҿынархеит,
Ирбази ираҳази иаразнак ирԥшьеит…
Сахьгылаз уи иажәа ахеиԥш исылахеит;Ишәыхьзеи, абаақәа, ҳазегь ҳаижьеит…
Иабаҟаз усҟан, рыҭра ԥыржәахьан,
Ажәлар нкылашьа рмоуа ицахьан…
Сиаша рыцҳагь абырқәам ҿыржәахьан,
Ахаҿы узаҿамԥшуа ашьапы иадыргахьан…
Ҳашьхақәа гылан иҳахәаԥшуан ҿымҭӡо,
Амшынгьы гәрымуан ахаԥыц еихакшо…
Уиаахыс шаҟантәуи са сыблақәа ирхымҵӡо,
Уажәы-уажә избоижьҭеи аҳақ ахьыкшо…
26.11.2013

– 81 –

***
Са бшыстәым анызбо зынӡа сеилагоит,
Исаҳә нас, исхарои, исхара?!.
Сшьапқәаҵәҟьагь ируам, ба бышҟа сыргоит,
Бынхар ҳәа ишәоит бымацара!..
Ба баҟара сыхшыҩ сахызго дмиӡацт,
Дмиӡацт сыгәгьы абас иалахәмаруа…
Ба баҟара ирхаан иччо дсымбацт,
Ирҿахәмаруеит бқьышәқәа ақаруа…
Са саџьал абаҟоу, иааигәоума, ихароу?!.
Излааиуа, излацо ҳәа кагь сныруам…
Са бшыстәым ансабҳәа сыԥсы зыҿҳәароу,
Сылахь ианҷаблоу сыздыруам!..
29.11.2013

***
Зегь акоуп исҳәароуп, зегь акоуп исҳәароуп,
Урҭ ажәақәа анысзымҳәа, сырхәаҽуеит…
Зегь сара исхароуп, зегь сара исхароуп,
Баргьы бқьышәқәа пахәӡа ибырчуеит…
Шьҭа аӡ хәыҷы сагаргьы, шьҭа аӡ ду сагаргьы,
Зегьы сзеиԥшуп, саман ицалааит…
Деилагеит рҳәаргьы, деилаԥсеит рҳәаргьы,
Бара бымца салԥаӡом, сбыллаааит!.
12.12.2013

***
Быгә хәыҷы сызҭалар, иааимԥааны,
Уаҟа иҟоу ажәабжьқәа ааилкааны,
Арахь схынҳәуеит…

– 82 –

Аха араҟагь сҭынчӡа сызтәаӡом,
Быгә хәыҷы аԥхарра сызхаӡом,
Еиҭах слаҳәуеит…
Ажәҩан дуӡӡа лаҟәӡацәоушәа збоит,
Адгьыл ҟьаҟьа ҭшәаӡацәоуп, сацәшәоит,
Сыркуам, сыркуам!..
Быгә хәыҷоуп са сзыҳәан иҭбааӡоу,
Нас мышкызны аҷараҳәа имаатӡоу?!.
Иаҿых ббырқәам!..
15.12.2013

***
Ауаа ирҳәо хабымҵан, ауаа ирҳәо хабымҵан,
Зегь неибеиԥшны изыбгозеи рыгәра?!.
Агәырҩа саҿабымҵан, агәырҩа саҿабымҵан,
Шьҭа агәырҩа саҿабымҵан, сара!
Даҽаӡә бгәаҵа дҭабымҵан,
даҽаӡә бгәаҵа дҭабымҵан,
Даҽаӡә бгәаҵа дҭалар, ирхәашьуеит…
Агәырҩа саҿабымҵан, агәырҩа саҿабымҵан,
Бнапала иааԥхабымҵар, сашьуеит!..
15.12.2013

***
Зынзаҵәык сыбгәаларшәа,
зынзаҵәык сыбгәаларшәа,
Зынзаҵәык сыбгәаламшәар зуӡом!..
Бара бымца саларшәа, бара бымца саларшәа,
Бара бымца саламшәар, сбылӡом!..

– 83 –

Бысҭахуп акалашәа, бысҭахуп акалашәа,
Бшысҭаху акалашәа исызҳәом…
Маӡа сгәы бынҭалашәа, маӡа бгәы сынҭалашәа,
Даҽа мцакгьы уаҳа сазырԥхом…
Ҩысҭаа мусхәк дысхалазшәа,
ҩысҭаа мусхәк дысхалазшәа,
Ҩысҭаа мусхәк дысхалазшәа бымбан…
Сынасыԥ сацәҟьалазшәа,
ма џьарантә сыбналазшәа,
Сбыҳәауеит, исыбымҭан гәыбӷан…
Зынзаҵәык сыбгәаларшәа,
зынзаҵәык сыбгәаларшәа,
Зынзаҵәык сыбгәалашәар, сызхоит…
Ԥшьаала бгәы сынҭалашәа,
ашә сзаркыр акалашәа,
Аҵәҵәа бзиа абыз еиԥш, сҭахоит!..
15.12.2013

***
Сырга, аӡы сырга, сырга, аӡы сырга,
Сырга, аӡы сырга, схәаҽуеит!
Ицәырга, шьҭа ицәырга, ицәырга, шьҭа ицәырга,
Быччаԥшьгьы мчыла ихынҳәуеит…
Исыҭ, нас адырга, исыҭ, нас, адырга,
Исыҭ нас адырга, сеихап…
Быбжьы хаа анбызҭымга,
быбжьы хаа анбызҭымга,
Сара сгәы аҵәыуабжь баҳап…
19.12.2013

– 84 –

***
Иаҳзеилои, иаҳзеилои, ҳаилгеит, ҳаилгаӡеит,
Шьҭа ахаангьы ҳамҩақәа еиқәшәашам…
Иацызны бышцәырҵыз сымбеит, исымбаӡеит,
Сжьарагьы иаҟәыҵит сыгә баша…
Сгәаҭеилап, сгәаҭеилап, ус исоут лахьынҵас,
Издыруеит ба бсахьа шсыцрымҵуа…
Ус зны-зынла бгәы ааизхьаалааит хәыҷҵас,
Зымца аӡы ақәҭәан иаԥырҵуа…
19.12.2013

***
Мап, исызмырцәеит уи амца,
Мап, исызмырцәеит…
Шьҭа баасызхәыци сҳәатәхамҵа,
Ацҳагьы хысҵеит…
Сгәаҵа бсызҭыгом, исхарои,
Сгәаҵа бсызҭыгом…
Нас исыԥсыхәои, ибҳәаруеи,
Сыгәҭыха сызцәыргом…
Рцәашьагьы сымам уи амца,
Рцәашьагьы сымам…
Сҭагала, сбыҳәоит сҳәатәхамҵа,
Бгәаҵаҿ саԥшәыман…
22.12.2013

***
Усҩызаз џьысшьон, усзааигәаз џьысшьон,
даара акыр,
Сгәы сажьазаап, усызгәамҭеит узакәыҵәҟьаз…

– 85 –

Са схәыҷызма, иҟалозма, нас, сыбла хкыр,
Сзазымхәыцхьааз, мшәан, анкьа
зны ажәа иуҿыҵҟьаз…
Кыр ҳаицныҟәеит, кыр ҳаицгәырӷьеит, ҳаицгәырҩеит,
Зегь ухоурышҭт, ашьац тата уаннылагыла…
Ҳа ҳаиҩызара амҟәыл цәырҵын ихнаҩеит,
Узизымхәыцт, уԥсы ҿызххьаз уааҭгылан…
Шьҭа усҩызам, шьҭа усзааигәам, шьҭа ухароуп,
Шьҭа ихьшәашәаӡа аҵаа иҳабжьоугьы зыԥсасишам…
Даара ицәгьоу, аҩыза бзиаҵәҟьа ирҳароуп,
Узҭиуеи уаазхәои сара сгәаҵаҿ уаҳа иишам…
22.12.2013

***
Сартәом, сагьаргылом, сартәом, сагьаргылом,
Сартәом, сагьаргылом, сгәырҩа…
Блахҿыхӡа бысԥылом, блахҿыхӡа бысԥылом,
Исцәыбҵәахлоз бхьаақәа ныхҩа…
Исызӡом, исҳәалароуп, исызӡом, исҳәалароуп,
Исызӡом, исҳәалароуп акы…
Еиҭах сыҽхәалароуп, еиҭах сыҽхәалароуп,
Еизааигәоушәа ҳарҭ ҳагәҭакы…
Сыхгьы агәрасыргароуп, сыгәгьы агәрасыргароуп,
Мап анысцәыркгьы, ҳаилгеит…
Ба быда аӡә дсымбароуп, ба быда аӡә дсымбароуп,
Бараӡәк зегьы срылган сыбгеит!..
29.12.2013

– 86 –

***
Бысԥырымҵын уаҳа сааныжьны,
Срыцҳашьа, сбыҳәоит, уажәшьҭа…
Былаԥш хаакәакәара схыжьны,
Схы сазынбыжьуеит еиҭа!
Бацәымшәаӡои схы ҭасырхар ҳәа,
Бысԥырымҵлан, ус сыгәра га!..
Уаҵәашьыжь ианаашо сбымбар ҳәа,
Дақәшәаҵәҟьеит бҳәоу иқәнага!
Мышкызны ибаҳап сзыруазыруаз,
Ианбхабыршҭуа мчыла сыԥшра…
Ибдыруаз, ибдыруаз, ибдыруаз,
Петрарка иеиԥш сгәаҟуан сара!
17.07.2014

***
Ах, иауӡом, исзыҵәахӡом, иауӡом,
Нас ишԥазуеи, сыча хәыҷ, исхарои?!
Бысхыԥрааргьы, ахара бԥырӡом,
Сгәаҿ быҭра зыҟабҵои, бызҭалои?!.
Басыркӡом, уа ахьҭа басыркӡом,
Знык банҭала, бҭыԥраан бызцауазеи?!.
Изӡаӡом, шьҭа, бшысҭаху зӡаӡом,
Бҽырԥха, баангыл нас, бзыцәшәауазеи?!.
Ах, беиҭаԥрит, ах, шьҭа бсыцәцаӡеит,
Махәы ҳракык бықәтәеит сахьзымнеиуа!..
Аха ибдыруаз, сгәы ашә хәыҷ асмыркӡеит,
Уа бҭыԥ ҵәахуп, бавахом бгәаҭеиуа!..
01.01.2014

– 87 –

***
Сама инеиуеит слахьынҵа,
Аԥша сышьҭнахит ԥарԥалыкьҵас!..
Ба бысԥырҵны бансыцәца,
Иарбан мчыӷәӷәоу сеидру исыҵас…
Бгәы сазеилымкааит сара,
Зынӡа сшыбылуаз азгәамҭеит…
Стәымуаҩушәа, нас, убра,
Иахьак иҟалеи, сбымшаҭеит…
Аха быччаԥшь зыгәра зго,
Сыргәыбзыӷуа уаҵәы исԥылоит…
Бгәы атәыла анарбго,
Иара маӡа сгәыднакылоит!..
02.01.2014

***
Аамҭа акырӡа ианцалак,
Ҳарҭгьы ҳҩызцәа ҳанырхашҭуа,
Ус иааицәажәо иантәалак,
Аҿар ргәыӷрақәа анырхашәҭуа,
Ҳаӡбахә еигәырӷьо ирҳәару,
Аӡы ҳазымыӡәӡәо ҳҟарҵома?!.
Ҳашәҟәқәа аӡәыр иҭаххару,
Мчыла ҳҩымҭақәа ддырҵома?!.
Усҟан ҳаҩсҭаацәа рцас,
Ҳабжьқәа ҳхацалан ҳаҳәҳәаҵәҟьеит;
Аамҭоуп ииасӡан ицаз,
Ҳара иҟаҳҵаз аанхаҵәҟьеит!..
02.01.2014

– 88 –

***
Исылшом, исылшом, исылшом уажәшьҭа,
Исылшом сынҭамԥшыр бара блакҭа…
Сакәшоит, сеиҭакәшоит шәара шәыҩны,
Ашәқәеи аԥенџьырқәеи зегьы шәхаркны,
Бҩызеи бареи шәаԥшуеит акаҳуа,
Уссгьы дшәымам шәааигәа илаҳәуа…
Иаҳҳәап, акаҳуаҵан џьара сышәнарбеит,
Иацыҵәҟьа схымшәазаргь, маҷк сааҽырбеит!
Бынасыԥ шааигәахаз агәра бнаргеит,
Ашәгьы анааимҟьоз уаҳа ибымбеит,
Иаразнак бнеит бшьапқәа шыхтыз,
Аԥшакәу са сакәу уи аазыртыз?!.
Аԥшакәзар иаразнак ицон иҭҟьаны,
Ирҳаз ацыблыкьеиԥш амҵәыжәҩа еинҟьаны!
Бышәхымсгьы сынхыҵит, сҭалеит быгәгьы,
Са сыда ԥсы зхоу дымнеицызт аӡәгьы!..
Ибеиҽырбоз аҷкәынцәа баша иццакит,
Бгәы ԥшқа ахьтәышә аҷараҳәа иасыркит!..
03.01.2014

***
Зынӡак исҭахымызт аҩныҟа аара,
Быблақәа сыҳәон сымцарцаз…
Быҵкыԥшӡа шьҭакьысуан ҵаҟа асаара,
Бшьапқәагь шсыхӡыӡоз сыдмырбарцаз…
Зынӡак исҭахымызт саргь азҵаара,
Схы ахьнықәысҵо абыкәу сынхар ҳәа…
Кәакь хәыҷык сашьҭалан сдәықәлом ԥшаара,
Агәра анызго бгәы сҭабыртәап ҳәа!..
03.01.2014

– 89 –

***
Ҳаицәгылоушәа рбозааит хара,
Уажәраанӡа ҳаибамбацшәа ахаан…
Ҳагәқәа ирҳәо аадыруеит ҳара,
Уи ҳашьҭоуп, иҳацрымшәауа хьаан…
Ҳалаԥшқәа анааиқәшәо маӡа,
Ирури, ԥыҭрак ирычҳароуп!..
Аха урҭгьы еицәымӡырц зынӡа,
Ҭыԥкаҿ рыгәҭыхақәа рҳәароуп!..
Ҳаицәгылоушәа рбозааит хара,
Усоуп аӡиасқәагь шдәықәло…
Азаҵәра иацәшәоушәа дара,
Еилалоит архаҟа ианнықәло!..
05.01.2014

Анкьатәи ҳҩыза
Аиаша ҳәатәуп, рҳәеит,
Уажәшьҭа дыхттәуп, рҳәеит,
Игәы ԥхҭуп, рҳәеит,
Анкьатәи шәҩыза!
Уи еимактәым, ҳҳәеит,
Усҵәҟьа иццактәым, ҳҳәеит,
Шәиҟәаҵ, ихитәым, ҳҳәеит,
Анкьатәи ҳҩыза!..
Иацы дҭашәмырхеит, рҳәеит,
Шәеидгылан деиқәшәырхеит, рҳәеит,
Иахьа дҿаҳәатәхеит, рҳәеит,
Анкьатәи шәҩыза!

– 90 –

Шьоук избӷахеит, ҳҳәеит,
Рыҵәҩан дахахеит, ҳҳәеит,
Дара рзы дҭынхахеит, ҳҳәеит,
Анкьатәи ҳҩыза!..
Инхаз шәыҿиагәышьа, рҳәеит,
Цқьа шәеибабагәышьа, рҳәеит,
Дышәхыжәгеит, оф, гәышьа, рҳәеит,
Анкьатәи шәҩыза!..,
Анцәа дибагәышьааит, ҳҳәеит,
Ҩызада днимыжьааит, ҳҳәеит,
Мҩабжара дкаимыжьааит, ҳҳәеит,
Анкьатәи ҳҩыза!
05.01.2014

***
Исзымҵеит аԥсҭазаара уаҳа уа утәык,
Исзымҵеит, исзымҵеит, исзымҵеит…
Шьҭа гхак сыхьуам, сеиқәхар абыржә знык,
Аха сшьацәхнымслакәа сзымцеит...
Абас мацара сцалома сара,
Ианбыкәу санҟәышхо, сажәитеи?!.
Џьоук цәыҵатәан иаҿуп сырџьара,
Џьоук шьапҿаршә шсырҭо ишьахитеи!..
Умаӡа зҭоузеи, иҵәахума укәалаԥ?!
Ҿысҭуеит, уа сычҳара хыҵуеит…
Аԥсҭазаашьа ахьысзымҵаз еиӷьзар ҟалап,
Исҵар, сгәы ахшәаны саԥырҵуеит…
05.01.2014

– 91 –

***
Скыдҟьала аԥсҭазаара, усмеигӡан, усмеигӡан,
Сызҿуҭуеит: «Узқәгәыӷуа егьусҭом, умнеиӡан!»
Гәырҩала адәы сықәзарц ус иуҭаххазар,
Сумыҳәеит, сумашьапкит шьхак саҿахазар…
Са исҭахыз ыҟан, сахьымӡеит, сахьымӡеит,
Уи ахәра иаҩызоуп, иснымҵӡеит, иснымҵӡеит…
Скыдҟьала аԥсҭазаара, сцалоит сурхаӡаанӡа,
Аҵысхәеиԥш аԥша сыжәжәаны сагаӡаанӡа…
06.01.2014

Сгәалақәа
Сгәалақәа, сгәалақәа,
Шәысԥырҵ, иҟалозар…
Ишсылымшо жәбозар,
Сыгәрагьы жәгозар,
Аԥсҭҳәеиԥш шәысхамлакәа,
Шәсаҩыс, шәызцозар…
Сгәалақәа, сгәалақәа,
Сшааԥсаз жәбауеитеи…
Аха сшәымгакәа,
Зынӡа смырҳәацәакәа,
Шәҭамлакәа, шәҭамлакәа,
Сгәы шәыртәауеитеи…
06.01.2014

Зегь ҳаицыз!..
Ҳаӷоу иҩны дшаҿу еилаҳааит,
Ҳаӷоу иашҭа агәҭа еимаҳааит,

– 92 –

Ҳаӷоу ишәхымс дызхымҵкәа дкаҳааит,
Ҳаӷоу ицҳа ԥҵәаны дҭаҳааит,
Шәгәышәҽаныз!..
Ҳаӷоу аҵәҩан ҵары дахаҳааит,
Ҳаӷоу атыша бааԥс дҭахахааит,
Ҳаӷоу ҭаацәала деибахахааит,
Ҳаӷоу шьҭа ҳшәарҭақәа дырнахааит,
Зегь ҳаицыз!..
06.01.2014

***

Ҿысымҭып…
Сгәалақәа наҟ изжәагәап…
Ихысымтып…
Иззымчҳауа мышкызны ирҳәап…
Аха мап…
Аха мап…
Ҿысымҭыр…
Нас игәианхар ҟалоит…
Ихысымтыр…
Ирҳәац еиҭах ирҳәалоит…
Исымӡап…
Исымӡап…
06.01.2014

Уи ҿылҭӡом…
Уи ҿылҭӡом… Ихылтӡом, лымаӡа зынӡа,
Лгәы иҭоугьы акымзарак сыздырӡом…

– 93 –

Схы сазаӷьлоит: «Ех, уара агаӡа,
Аԥан узымдыруа, аӡиас узырӡом!..»
Саргь ҿысҭӡом… Ус еицәажәоит ҳагәқәа,
Еибырҳәо сеидру, имаӡазаап…
Ирҭымԥандаз рыцҳа урҭ рыҭрақәа,
Ҳажәақәагь ақәеиԥш ихкәаӡазаап…
Ԥшьаала еизныжьны ҳарԥырҵит ҳара,
Ҳҽырцәаҳҵәахт зынӡаск иҳамбоушәа…
Иаҳҭаху еибырҳәом… Аха ихәмаруеит дара,
Агараҿ знапқәа аурышьҭыз ԥшқацәоушәа…
07.01.2014

Схы нықәысҵеит…
Схы нықәысҵеит ааимыггамҭаз,
Ԥшьаала идәықәлеит ацәа саман.
«Уахак ма уи иԥсы изгандаз…»
Сан даасхагылт уаҟа аргама.
Араҟа аҭынчра шыҟагәышьам,
Уа дахьыҟоугь лыԥсы иадыруеит…
Арахь хынҳәышьа лымагәышьам,
Уахь ҳамхьаԥшырцаз дуазыруеит…
Сыҟаӡамзаргь уамак сымчны,
Ааиқәтәашьакгьы смоуит уаҳа…
Ҳаԥсадгьыл рыцҳа агәы рҭынчны,
Знык гәырҩада ицәараҳа…
07.01.2014

– 94 –

***
Уи дажәхьеит ҳәа бымҳәан зынӡагьы,
Сара ажәрахь сабаҟоу макьана!
Бара бҩызцәарҿ сабымҭан аӡгьы,
Ус аныбҳәо ргәаԥхаӡом аргама!
Ашла аалаԥсеит баша сыхцәы,
Раԥхьа иқәыҳәҳәыз асы бацәымшәан!
Игәра бымган зынӡа зқәыԥшра иарцәыцәы,
Баша бдәықәымлан иаразнак бысԥыршәан…
Сара бымҩахь сыԥшлоит есымша,
Исыргәыбзыӷуеит ахаҳә бшьапқәа зхьысуа!
Быхцәқәа еилазыжәжәо сеисуеит аԥша,
Бара бҿаԥхьа иаазгоит ирхысхысуа!..
Сара ажәра макьана изсыхьӡом,
Иаҭаххаргьы аҽкынҵаҵәҟьан исышьҭаз!..
Бнаган бгәы сҭабыртәар сабаӡом,
Быччаԥшь хаала еимабыԥсар сышьҭа!..
07.01.2014

***
Сымцар бымуазар, сцап, нас, сцап,
Сымцар бымуазар…
Смаар ббылуазар, саап,нас, саап,
Смаар ббылуазар…
Бсымбар сыԥсуазар, еиҭах бызбап,
Бсымбар сыԥсуазар…
Сыббар бӡыҭуазар, зынӡа бӡыҭӡап,
Сыббар бӡыҭуазар!..
07.01.2014

– 95 –

Абызшәа ангәаа
– Ибызшәала дымцәажәозаргь, игәы былуеит,
Уи акрамоума?!.
Иҵар абзиа, изымҵаргьы ауеит,
Аус дашәҭоума?!.
–Ибызшәа изымҵакәа ихьзеи, абааԥсы,
Дыбжашәтәырц шәаҿума?!.
Игәы ацәцаӡаанӡа ишәырҵа, шәааласы,
Уи акраҭахума?!.
– Уи аха змада, шә-уск ҳанырҿу,
Амалгьы ирҳароуп!
Иус ицәыцәгьахоит аԥсуара злаҽу,
Макьана дынхароуп!..
– Амалгьы анхарагь абацоз, дрыхьӡон,
Шәилгеит шәнапала!..
Абызшәа ангәаа ахаангьы ихынҳәӡом,
Шәамыҳәакәа шәхала!..
08.01.2014

***
Шьҭа агәра згеит бареи сареи егьшаҳзеилам,
Зынӡа бганахь сықәлаӡом уажәшьҭак…
Аԥша зҵасыз амцеиԥшгьы сгәаҭеиуам,
Сниаслап, иахьбҿырхасырҭам зынӡак…
Ари ақалақь, ҳгәыкыҵәыкуа ҳахьеиқәшәоз,
Шьҭа са сзы зынӡаскгьы иҭацәуп…
Аҵарақәагь,зны зыҷырҷырыбжь саҩымшәоз,
Сзырзыӡырҩӡом, сгәы уамашәа изаҵәуп…

– 96 –

Уажәшьҭа бсахьа сзааигәазаргь, иснырӡом,
Сгәыӷрақәа ршьапы иҵакны ибырхит…
Бара бгәы зыбҭаз зынӡа дсыздырӡом,
Ашәҟә иагәылжәоу абӷьыцеиԥш, дыбҵәахит!..
08.01.2014

***
Аԥша ииасхьан уи иакьымскәа,
Ԥшьаала иҿаршәыз абыӷь рыцҳа…
«Ҽазнык санааи исырцәгьоит уусқәа!..»
Аарла иҭаҩуан уи алымҳа…
Аҵлагь хырқәақәо игылан,
Аӡын аҟазшьа уажә иабазма?!.
Аԥхын иаҵәабӷьыла еинылан,
Аха уажә акразынхазма?!.
Усоуп ҳаџьалгьы анааиуа,
Гагак ԥшьаала ишаҳхало…
Ҳиман ддәықәлауеит иаҳиааиуа,
Аӡмыжь ҵаула ҳҵаарыкәкәало!..
09.01.2014

***
Сыбзиабара абаҟоу, ииасны ицеит,
Исзынхаз уара уоуп, сажәеинраала!..
Уажәшьҭа ахьааҵәҟьа ахгашьагьы сҵеит,
Мчыла уи агәырҩа сананаала…
Сгәы мыжда иалшома ариаҟара абылра,
Зны-зынла изкыҵәҟьоу уи хәыцуп…
Абзиабара цазшәа снарбозаргь сара,
Ацәацәашь афҩыхааиԥш, исыцуп!..
09.01.2014

– 97 –

Абзиара иақәӡыз
Абар, даҽазныкгьы абзиара ҟасҵан,
Иасҭеит аӡы…
Сара исхьымӡаргьы,издыруада уашьҭан,
Ихьӡап даҽаӡәы…
Макьана анцәа иҟынтә абзиара нҵәаӡом,
Ӡыхьҵас иаауеит…
Анхаҩ бзиа иеиԥш, саргьы сааԥсаӡом,
Уаԥсҵәыла иаазгауеит!..
Сынарха ахьынӡаӷәӷәоу сеидру саргьы,
Мышкызны сааԥсоит…
Абзиара наӡаӡа имоуӡацт аӡәгьы,
Шәҭҵас икаԥсоит…
Уи рымшьаҟьароуп зшьапқәа ҟьашьу,
Ма зыгәқәа цқьам…
Абзиара иақәӡыз, зыбзиараз ишьу,
Иԥсра ԥсраӡам…
09.01.2014

***
Снаԥшны сааԥшаанӡа амш нхәыҵкәраан,
Наҟ исцәыӡит…
Иацгьы ицахьан ҽа мшык схыԥраан,
Ҿыц исхәыцит…
Уаҵәтәигь сацәшәоит, рацәак ишиашамгьы
Сгәаҭеир…
Убра иҟалоит, сыӡбахә зҳәашагьы,
Уаҵәынӡа снеир…
10.01.2014

– 98 –

***
Аамҭа абасҵәҟьа исыцәцама,
Акгьы сылмырша зынӡа?..
Саџьал сзааигәахоу аргама,
Ма исызгәамҭоу ишсыхьӡа?..
Сыжәла маазар икасыршәыз,
Ма имҵәыӷьазар зынӡа?..
Сқамсауазма баша анышәаз,
Аамҭа зцымныҟәаз, гаӡа?..
Аҟәышқәа рышьҭахьҟа инаскьеит,
«Ара акгьыҟам!..» рнапқәа рҟьеит…
Ргәы карыжьцәеит иццакны,
Аиаша рзымҳәаӡеит иаахтны…
Рҭыԥаҿ иааиит агаӡақәа,
Ишьҭыркәыцәааит урҭ рыхқәа…
Аҟәышқәа рыҵадырӡт зынӡа,
Егьшәзырҽеиуам, рҳәеит имӡа…
Шьҭак иаҳзеилкаашам лассы,
Иабаҭаҵәҟьоу аиаша аԥсы?!.
Аҟәышқәа ааҳәын игаӡахеит,
Агаӡақәа аамҭа ртәхеит!..
11.01.2014

***
Ашықәс цеит, аха ҳгәырҩақәа амгаӡеит,
Иҟаҳҵозиз, еиҭашьҭаҳхит, ҳалаӡеит…
Анцәа иҟынтә, ҳаџьал гәықәха ҳамбаӡеит,
Алаҳәажә еиԥш, уи ҵәҩанҵәыҟа ихалаӡеит…

– 99 –

Ашықәс цеит, ачалт хьанҭыџь ҳаҵажьны,
Шьоук еиқәхеит, шьоук мчыла иаҵашьны…
Сеидру гәышьа, уажә ҳазҭало иаҳзаанаго,
Ихьухьууеит, исыздыруам сгәы ихьаанаго…
11.01.2014

Зхьаақәа идмырҿыхо…
Зхьаақәа идмырҿыхарц мчыла изжәагәо,
Зхаз абзиара иашьҭоу иаахәлаанӡа,
Мап, егьаҳзеилам, исцәымӷуп шәызҿқәо,
Са шә-уск срыхьӡалароуп исыцәшаанӡа…
Издыруеит, рацәак исымам, исыхӡым,
Шәсыхлафлоит шәқьышәқәа снықәҵаақәҵо,
Аԥсҭазаараҿ зегь ҳаиԥшымзароуп, џьым,
Ҳахьӡхнаго здыруада, иахьакәҵәҟьо?..
Иац иҳәҳәоз, са соуп ҳәа адунеи аҷапан,
Иазхоуп рҳәан, хылаҵәҟьа дҭарҵеит!..
Ижәлар аниҭахыз,иҿыҵуаз цхапан,
Аха нас ианатәеимба, дыԥхарҵеит…
Аӡ архәашьра араҟа даара имариоуп,
Нас ирҭаху алыргарц изаанӡа…
Уӡырҩыр, жәларык еиқәзырхаз иара иоуп,
Дузырччом, ҭыԥ ԥхак иԥшаанӡа!..
Раԥсуареи рыламыси рашҭа иахӡам,
Идәылырцаз ала рыцҳаиԥш, игәароуп!..
Зхьаақәа идмырҿыхо, зынӡак даҳҭахӡам,
Ҳара иаҳҭаху, аҿҿаҳәа дбыллароуп!..
12.01.2014

– 100 –

***
Адунеи ду иԥсы азкуамызт,
Иҟалап ҳәа дыҟазма изхара?!
Ихәлаижьуан, аха дыҭәуамызт,
Даҿын иаажәг ҳәа аҿыҭра!..
Аха шьҭа дартәеит мчыӷәӷәак,
Деиҵалт, дҭалоушәа акәалаԥ…
Иблақәа ирхыҵәҟьам гәыӷрак,
Адунеи изхымфаазар ҟалап!..
12.01.2014

Уҭра уҭатәа!..
Хәыҷы-хәыҷ дысԥырҵуа, дысԥырҵуа, дысԥырҵуа,
Анышь еиԥш дысцәыӡит лара!..
Хәыҷы-хәыҷ ҽаӡәы дизхәыцуа, дизхәыцуа,
Амшын ду дагеит ӡсара!..
– Исзууз закәызеи, изакәызеи, изакәызеи,
Сыӡӷаб дысцәугеит абра?!.
– Уаҟа узыԥшузеи,узыԥшузеи,узыԥшузеи,
Сыцәқәырԥқәа урылҵәраа, уара!
Гәаӷла спеипеиуа, спеипеиуа, спеипеиуа,
Ахчнызеиԥш сытҟәацрашәа сшын…
Сгылан сгәаҭеиуа, сгәаҭеиуа, сгәаҭеиуа,
Аха сҭамларгьы амуит амшын…
Сышьҭахьҟа уаҳа сышхьамҵуаз анырба,
Ацәқәырԥқәа рҵыхәа дыршәшәан,
Дырхәмаруа, дырхәмаруа, ампыл еиԥш дырԥа,
Дааганы дсырҭеит ишәан!

– 101 –

Уиижьҭеи амшынахь иагьараан ҳцаргьы,
Сылаԥш аалхымшәацт зынӡа!
Дышусымҭо удыруаз уи дуӡаӡаргьы,
Уҭра уҭатәа, ԥшьаала, агаӡа!..
12.01.2014

Аҩсҭаацәа анрықәтәо!..
Сгәы, сумыртәеит, сумыргылт, сумыртәеит,
Сгәы, сургаӡеит, ахәыҷ иеиԥш, суҟаҭәеит!
Иуҳәоз зегь срышьҭан, сыҩуа иҟасҵон,
Ҷкәынҵас сҽырбахуан, алаф ҿыцқәа сҵон!
Уи, исҳәоз ак шлаҩымшәоз агәра сургон,
Зны сырҩуа, зны схыԥхыԥуа сугон…
Аха аахәлаанӡа дизхәыцуан лара аҽаӡәы,
Сара баша дыхәмаршәа исҿалҟьон лыхцәы!..
Убри зегь сызгәамҭо сгаӡазма сара,
Аха сақәиҭумтәит уа ажәак аҳәара…
Сурдагәеит, сурлашәт уара иаауҭаххан,
Са исҳәо ҟаҵа уҳәеит, маҷк сыҽсрыххан…
Нас , изура, исҳәара сызлақәшәои сара,
Ҽаӡәы дизхәыцуа дтәазар лара?!.
Сылҭаху сылҭахыму сзеилкаа, иумӡан,
Шьҭа аиаша саҳәа, сгәы, сумыргаӡан!..
Иаадыруашәа аабахуеит, аутәы, аҳәатәы,
Аха иалухи, иаҳзымҵеит уи аӡӷаб лтәы!..
Сгәы, ибылгьошәа убозаргь ҳабжьара акәтаӷь,
Аҩсҭаацәа анлықәтәоу умнеин лара лахь!
13.01.2014

– 102 –

***
Иахьагь амш, ас ҿыцеиԥш ҳнылагылеит,
Макьана иамам усгьы џьара кьыс…
Еиҭах уадаҩрак ҳаԥхьа иааины игылеит,
Иарманшәаларц иашьҭаӡам уи ҳус…
Аха амш, ҳагәра агеит, ижәдыруаз,
Убри азоуп, иҳақәгәыӷны изша…
Иацтәи амш, аӡыхәашь еиԥш измыруаз,
Шәаарывагыл, ирыгшәмыжьын шәылша…
Иахьатәи амш, Анцәа ду илбааигеит,
Инапы иқәкуп, макьанагьы ицқьоуп…
Ҳаихӡыӡааларц, ҳаргь абранӡа ҳааигеит,
Абринахыс, ҳзықәгәыӷша ҳара ҳхоуп!..
13.01.2014

Егьа сеикәшаргьы…
«Уи аганахь ала усмацәажәан шьҭа!..»
Бхәацыхәаԥшьхан, иаразнак бысԥырҵит…
Абасҵәҟьа ибырцәгьо бсымбацызт блакҭа,
Саргьы сажәа намгӡакәа саҟәыҵит…
Бзиоуп, уи аганахь ажәакгьы сҳәарым,
Аха сбылуа исыцроу амца абазго?
Исычҳап, ба бышҟа уаҳа саарым,
Мчыла схынҳәып бшыгәхьаазго…
Ақалақь дуӡӡа ҭацәушәа збауеит,
Зегь тәымуаауп исԥыло ба быда!..
Салҵып амарџьа, мамзар схәаҽуеит,
Схахьынахо сдәықәлар, сызкыда?!.

– 103 –

Егьа сеикәшаргьы ба бахь саанагоит,
Быԥхыӡ хаа ачара ԥшӡа салархә!..
Уахык са сыда иҩналар ҳәа сшәоит
Бхышә хәыҷ иадхо аҵәамахә!..
14.01.2014

Исаҳә нас!
Исаҳә нас, исхарои, исаҳә нас, сзыхҟьеи,
Ибыҵалеи иаразнак, ашьацҳәеиԥш быҭзырҟьеи?!.
Сахьыццакцәаз џьабшьеит, исышьҭазшәа ар,
Иамуҵәҟьеит, иамуы, сыгәҭыха сымҳәар…
Ус ауп са сықәраҿ ауаҩы дышбылуа,
Ус ауп са сықәраҿ ауаҩы дышгәыкуа!..
Баҭәҳәеит ҳәа уи амца ыцәаӡом шьҭа,
Еиҳагь аҿҿаҳәа исыцралоит еиҭа!..
Ба бхалагь ибдыруеит, егьшысхарам сара,
Ба бхалагь ибдыруеит, сшаҿу абылра!
Исаҳә нас, исгәаԥхеит ҳәа, амца еибаркны,
Баԥырҵны бызцаҵәҟьару абна агәҭаны!..
14.01.2014

Зны иураӡароуп…
Иажәа ицәыблаҟьеит уи дахьазыԥшӡамыз,
Ишакәым ицрасит зынӡа изхараӡамыз…
Амца ицәгылеит, амца зҭахӡамыз,
Нас ицәыԥеит, зынӡак иахьакәӡамыз…
Уи рхы иадырхәеит ижьышуа игылаз,
Иааилауаҭырт: «Шьҭа ушзаҳцәымцауа удыруаз!..»

– 104 –

Уи ажәа, ажәлар ргәаҟынӡа инаргеит,
Иҿыҵҟьаз закәызеи ҳәа даара ихьааргеит…
Уинахыс ажәлар рыӡлеимҭа данақәшәа,
Иԥсы еиқәхагәышьеит, баша ус лакәшәа…
Зны иураӡароуп, нас ухәыцны уцәажәа,
Ашоура шәага иаҩызоуп, џьым, ажәа!
14.01.2014

***
Аамҭа ҽыццышәуп, сзахьымӡеит,
Исызкуаз џьысшьон икыдцалан!
Амаанақәа акагь сзымҵеит,
Сшашьҭаӡазгьы сҽаднырҵәалан!..
Уи сназааигәахеит, исԥырҟьоит,
Иаархьухьууеит баша сгәаҵа!..
Зны аҽаӡоит, зны иаацәырҟьоит, –
Забхәаиҿ иԥхашьо аҭаца!
15.01.2014

***
Мҩабжара унсыжьгәышьоит…
Схала исзышьҭымхуаз гәырҩак,
Усҭ, ига ҳәа саҵабҵеит!
Сдәықәлагәышьарцу дырҩагь,
Слымҳа иаҳаз хасымҵеит!
Нышьк ҳаицақәтәан кыраамҭа,
Ҳаҿын ҳҩыџьагь аӡсара…
Амшын бжарагь ҳнеиаанӡа,
Бнасахәыҭхәыҭын, исабҳәт сара;-

– 105 –

Ацәқәырԥ уаҳа самышьҭит,
Шьҭа мҩабжара унсыжьгәышьоит…
Иуасҳәахьаз схамышҭит,
Ишысзынамыгӡаз здыргәышьоит…
Уа исҳәозгьы сақәымшәеит,
Мшынҵас лажәа сҿаҵәахьан…
Џьоук сынасыԥ сақәырфеит,
Заа ишысԥырҵуаз хасҵахьан…
Амшын дуӡӡа, иухароузеи,
Иҳамагәышьои еибыҳәатәыс…
Ари адунеигьы исзалоузеи,
Исымоузеи цәыргатәыс…
Иарбан ԥшоу узырбыруа,
Иарбан ныхоу иухарахо?!.
Ухы знуҟьо узымдыруа,
Амшын ҵаула уаналахо?..
15.01.2014

***
Рыбла изхыми амырхәага?!.
Ауаа сзеилкаауам сара,
Избац ыҟам, рҽырыԥсахит…
Акгьы рзеиламшәа дара,
Рышәқәа ыҵарҟаца ирԥахит…
Лафкгьы еибырҳәаӡом зынӡа,
Ирызҭада рыччаԥшь аха?..
Иҩуа идәықәуп рыҽкынҵа,
Рхатә усқәарз ирымам хҩаха…

– 106 –

Рыгәқәа ыҵарҟаца иаркуп,
Жәаԥхак ҭалар ҳәа ишәоушәа…
Рыбла уамбаҵәҟьауа ихкуп,
Инаухәаԥшыр, ирцәҭышәшәоушәа!..
Анкьа иҟаз агәбылра,
Аӡыхьеиԥш аҵахь ицаӡама?!.
Мшәан, ирыҵалеи дара,
Уажәшьҭа иазхоуп ҳәа ирыԥхьаӡама?!.
Цқьа изеибамгои рыгәра,
Адәы изавои рҽырхага?!.
Ауаа сзеилкаауам сара,
Рыбла изхыми амырхәага?..
16.01.2014

***
Ари аамҭа сатәым, сшьацәхныслоит,
Ииашамкәа сҽыжәлоу сара?!.
Зны-зынла сыхшыҩгьы саԥыслоит,
Амцхә изгацәозаап агәра!..
Сгәы сазҵааргьы исанаҳәо здыруеит,
Изгоит ахәыҷ иеиԥш уи агәра!
Макьана ҽа ӡиасқәак срыруеит,
Ус сықәтәан сыԥшуам рҟәара!..
Уа слахьынҵа абла сыхнажьып,
Сгәеимҭаргьы блахаала анцәа…
Ари аамҭа сатәымзар, сканажьып,
Аҵла ишахыҵуа еиԥш ацәа…
16.01.2014

– 107 –

***
Лгәы сзаамыртит уаҳа лара,
Исымԥыхьамшәт зынӡак ацаԥха…
Даасԥылеит, саҿуп аӡыҭра,
Исзаалцозеи, ех, аҭыԥҳа!..
Сымҩагь аҩныҟа ихаӡам,
Мчыла сыргоит сшьапқәа!..
Исыҵалаз сеидру, схыстәӡам,
Сгәарлоит аӡаӡа схьыкәкәа!..
Амза ҽмырба ҟанаҵоит,
Аԥсҭҳәақәа ирылоуп иӡсо…
Аԥшахаагь маӡажәак сцәаӡоит,
Уи агызмал, иадыруеит дахьцо!..
Ус ауп, улгәамԥхар лара,
Уҭахызар, икыдҟьала ухгьы,
Уаҿызаргь аҿҿаҳәа абылра,
Ԥырӷыла улырҭәуеит иаҳагьы!..
Лгәы сзаамыртит уаҳа сара,
Исцәыӡит, исцәыӡ, ацаԥха!
О, ҳәашьакгьы сзаҭом абра,
Исзаалцо закәызеи аҭыԥҳа?!
17.01.2014

***
Самыргакәа, самыргакәа,
Самыргакәа аҭыӡшәа…
Исмырбакәа, исмырбакәа,
Исмырбакәа харашәа,

– 108 –

Имӡаӡакәа, имӡаӡакәа,
Имӡаӡакәа, иӡашәа!..
Сымгаӡакәа, сымгаӡакәа,
Сымгаӡакәа, сгашәа!..
Исамҳәаӡакәа, исамҳәаӡакәа,
Исамҳәаӡакәа уаарашәа…
Лгәы сҭалгалт исамраӡакәа,
Знык санылга, саарашәа!..
18.01.2014

Акгьы зламаз!..
Акгьы зламаз лыҽлыргәааит,
Ипахәӡа лқьышәқәагьы лырчит!
Ах, уи лаҩсҭаацәа лҭааит,
Усҟан ддырхәмаруеит уи џьит!
Иахьынтәи цәырҵуагьы уздырӡом,
Иаақәыхәмаруеит лыжәҩахыр…
Нас са сажәақәагь лнырӡом,
Илнырыр, иалшауеит дырхәыр…
Март ухашҭып данеиҭашәо,
Лхы укыр, лҵыхәа узкуам!..
Акгьы узгәаҭаӡом данцәажәо,
Узықәгәыӷша ажәакгьы уахьлырԥшуам!
Аха кәиц хәыҷык уарҭынчуам,
Нахьхьи угәаҵаҿы иакуп…
Уабылуазаргь, нас, иумчи,
Иузҭыгом, ла дгәыкуп!..

– 109 –

Акгьы зламаз лыҽзлыргәаҟуеи,
Излыргәыӷьуеи лара лҽы?!.
Дыҩуа дрыбжьоуп лқыҭеи Аҟәеи,
Шьҭа даангылар са сгәаҿы!..
18.01.2014

Нахьхьитәи идац!..
Зегь ицәыӡит, акгьы убашам,
Иламысгьы, ибызшәагьы…
Аха узрывсуам ус баша,
Анкьатәи идацқәа иахьагьы…
Уажәыгь даазго дара ракәзаап,
Уажәыгь иҿыршьуазаап ашша…
Уажәыгь илымҳаҿ ишәышәуазаап,
Ара иасран иҟазар аԥша…
Адәы дшықәу уаҩы изгәаҭом,
Аарла иакушәа иԥс ахац…
Аха уааивалар, уишаҭом,
Аус ауеит нахьхьитәи идац!..
18.01.2014

Нахьхьитәи идац!..
Акгьы схарам, акгьы схарам,
Акгьы схарам, Анцәа ибоит…
Лгәы аԥхара, лгәы аԥхара,
Ла лахь сырҩны сагоит!
Уи ллакҭала, уи ллакҭала,
Уи ллакҭала зегь лҳәоит!

– 110 –

Сгәы данҭала, сгәы данҭала,
Нас ахааназгьы дҭахоит!
Лыччаԥшь ауп зынӡа сеилазго,
Атама еихаҳеиԥш ихааӡа!..
Нас исашәҳәеи, схы абазго,
Дзысымбацыз уи уаанӡа!
…Аҵла гәаҟуеит асы зқәыжьу,
Зынӡа иҵәыԥсыма, иӡыҭӡом…
Саргь убасҵәҟьоуп сышныжьу,
Данысԥырҵлак, сызҵысӡом!
Акгьы схарам, акгьы схарам,
Акгьы сымчым, Анцәа ибоит…
Лгәы ахала, лгәы ахала,
Анапқәа сыкәыршан сагоит!..
18.01.2014

Бааи, еибаҳҳәап…
Бааи, еибаҳҳәап уаха аиаша,
Бааи, еиуҳажьып ҳа ҳагәқәа!..
Ҳахшыҩ ҳаҟәыҵып, зегь зыӡбаша,
Ажәа рымазааит ҳнапқәа!
Бааи, ҳабналап уаҩ дахьыҟам,
Ҳагәқәа еицәажәааит рызхара!..
Амҩа схасыршҭуеит сыҩныҟа,
Баргьы ибхабыршҭп ахынҳәра!..
Ашәҭқәа ираҳҳәалап ҳагәҭыха,
Даргьы ирзымгәаӷьыц рҳәарц…

– 111 –

Иазхоуп, акәараҷҷагь уҿыха,
Иузыԥшу аӡмыжь аҿы унаӡарц!..
Мшәан, изаҳҳәои ҳагәқәа ирҭоу зегь,
Урҭ маӡазааит, иаҳҵәахып…
Ара ҳџьаршьауеит ҳазбо зегь,
Ҳдәықәлап, аамҭа шьҭа иаҳцәахыԥт!..
18.01.2014

Сгәы
Иахьагь мчыла бааныжьны сцауеит,
Исыргәыбзыӷуеит уажәы-уажәы сгәы;
Уҽырӷәӷәа, уи ҳара даҳзыԥшуеит,
Амала ҳлыргәаҟыр лылшоит такәы!..
Уахагь аҵх сшыгәжәажәо исыршоит,
Уахагьы еиҭах сахоуп сара аҵәы.
Уахагь сгәы, уааҟәымҵкәа суршәоит,
Уи дшаҳԥылаша сеидру уаҵәы?!.
Уара иуҭаху даара ирацәоуп,
Уаасҟәамҵӡакәа есымша сурыххоит…
Зны ҳаалԥеиԥшлап, макьана дхәыҷцәоуп,
Макьана лыччаԥшь мацарагь сызхоит!..
19.01.2014

Тәымуаҩык шәразҟы днаиҩыҵракны…
Ҳаибабар, ак аанмыжькәа исҳәарызшәа,
Баргь маӡак зынӡа ибымҵәахрызшәа,
Сгәы иабон…

– 112 –

Нас, уи аамҭа баргьы базыԥшызшәа,
Бгәырӷьаҵәа баԥыларц бҭахызшәа,
Агәра згон…
Аха иамуит, уи баша исхәыцит,
Исҳәарц исҭахыз сажәақәагь сцәыӡит,
Иаасҿабан…
Бысзыԥшуазма, иаразнак бысԥырҵит,
Сара саҵкыс иҷкәыназ аӡә дцәырҵит,
Бааигәаԥхан…
Избеит, шьҭа сышнеиз ахықәаҟны,
Схынҳәит, саргь аҩныҟа схы сыкәаҽны,
Сгәы ԥыжәжәо…
Шәнеимгааит аӡәгьы са сҭыԥаҟны,
Тәымуаҩык шәразҟы днаиҩыҵракны,
Диман дцо…
19.01.2014

***
Исыхьыз сыздыруам, быблақәа схырхуан,
Иааҟәымҵӡакәа исарҳәон быгәгьы саҭахушәа…
Саргьы иҭабуп ҳәа расҳәауан схырхәан,
Саԥхьаҟа иреиӷьӡоу насыԥкгьы ҵәахушәа…
Башазаап урҭ зегь, сжьоуп сара рыцҳа,
Сынасыԥ нықәԥраан ицеит ихыхәхәала…
Абасҵәҟьа лнапала ихылхрызма сыцҳа,
Исзынлыжьма ахаан исԥырымҵуа агәала?!.
Баша сеиԥхыӡуан лыччаԥшь гәыҿкаага,
Ирҭахыз сеидру лқьышәқәа анхәыҭхәыҭуаз...

– 113 –

Апоет, уара узыҳәан иӡт амырхәага,
Убла иахьамбо умра рҵәахит аз!..
19.01.2014

Сныжьны дцеит…
Са сахь илыршәит лара лылаԥш,
Избеит, избеит…
«Иуҭахызар, ҽа знык усыхәаԥш,
Сцеит, сцеит!..»
Ах, ҽа знызаҵәык сызхома,
Цқьа бсымбацт…
Мшәан, сааныжьҵәҟьаны бцома,
Саҿаршәны ахац!..
Аха аԥшалас узынкыло,
Иаауҭаххар?!.
Уажьоит адгьылгьы узықәгыло,
Ужьатәхар…
Ажәҩан дуӡӡагь лара лзыҳәан,
Иаашанхеит…
Акы еигӡом уи дназыҳәаз,
Иаалҭаххеит…
Зныктәи лыччаԥшь зегьы хнахит,
Зегьы тҟәоуп!
Сара башаӡа сҽырбахит,
Сус ҿаҟәоуп…
Лылаԥш лыршәт, аха сахьӡаанӡа,
Икәараҵеит…

– 114 –

Ах, ҽазнык, ҽазнык дызбаанӡа,
Сныжьны дцеит…
20.01.2014

Шьҭа усгәылоуп!..
Шьҭа сыргәаҟра баҟәыҵ, шьҭа сыргәаҟра баҟәыҵ,
Шьҭа издыруеит бгәы иҭоу зегь са схала…
Знык бааҭгылан бсызхәыц,
знык бааҭгылан бсызхәыц,
Сымҩа бақәныҳәа знык, нас, лыԥхала!
Избоит, бизхәыцуеит ҽаӡәы, избоит,
бизхәыцуеит ҽаӡәы,
Избоит, дбыцәҭалеит ҽаӡәы, бгәы дынцәыҵкәраан…
Са сахашәҵоит аҵәы, са сахашәҵоит аҵәы, –
Шьҭа дабацои, уи ишқәсқәа дырхыԥраан!..
Шәгәы шәажьахуеит еиҭа, шәгәы шәажьахуеит еиҭа,
Сара сыҷкәынра асакьаҳәымҭа сҭагылоуп!
Ажәра, сҭамԥшыцт улакҭа, ажәра, сҭамԥшыцт улакҭа,
Амала, издыруеит сааигәа ушыҟоу, усгәылоуп!..
24.01.2014

Иахьышәмыхьуа ишәышәмырхьын!
Ааигәа шәгылан, ишәымбеит,
Аиаша шәцәыӡит!..
Иашьҭаз шәрышьҭалан, шәрымгеит,
Нас шәырԥырҵит…
Ҽа иашак шәымоуп ирыххо,
Ишәцәынҵәаанӡа…

– 115 –

Уи шәа шәыдагь изҭаххо,
Ҽа шьоук жәбаанӡа…
Аха аиаша шәыцәцахьеит,
Шәыгәра мгакәа,
Шәара уи агага шәзынхеит,
Ахаҭа шәмырбакәа!..
Шьҭа аиашаҵәҟьа шәазымхьын,
Ишәҵәахы агәаӷьаз!..
Иахьышәмыхьуа ишәышәмырхьын,
Мчыла асахьаз!..
24.01.2014

Сыздыруам исыхьыз…
Сыздыруам исыхьыз, схы акалашәа избоит,
Сгәы аҵәыуара иаҿуп иахьаахәлаанӡа…
Гәырҩак аасыцрымшәо исыхан сагоит,
Ус снеилоит, рахәыцҵас сыԥҵәаанӡа…
Ахықәаҿ снаӡама, макьана ихароу,
Атымитыша сагома сҵаакәкәала…
Сызхьымӡаз закәызеи, сҿахәы аҳәароу?..
Уи сашәагь ӡымӡымкуеит сынтәала!..
Агыгцәақәа ргылан иансыжәло сгәырҩа,
Амшын ацәқәырԥеиԥш исҿаҵәоит…
Суҳәоит, смыргәаҟкәа схьаақәа зегь хҩа,
Аԥсцәаҳаи сареи усҟан ҳаилаҵәоит…
Сыздыруам исыхьыз, смаҷҟәикит зынӡа,
Сыҵхгьы сымшгьы сыцәтәымуеит…

– 116 –

Саџьал ак санаҳәарц аҭахушәа имӡа,
Зны исзааигәахоит, зны аеш еиԥш, иҩуеит…
24.01.2014

***
Бара бхаршҭра шсылымшо ббауеит,
Бхаҭагьы ибдыруеит уи сшаргәаҟуа…
Банысцәыӡлак, сбышьҭоуп, сбызгәыкуеит,
Узазҵаауада, сгәы бгахьеит, иабаҟоу?!.
Бара былаԥш ҽаџьара еимдауеит,
Ихароума, иааигәоума, мамзаргь Аҟәоу?!.
Насыԥк амҵәыжәҩа аԥшахааиԥш исындауеит,
Узызҵаауада, сгәы бгахьеит, иабаҟоу?!.
25.01.2014
***
Бара макьана даара ихаауп блакҭа,
Анцәа иҟынтә, гәырҩазаҵәыкгьы рхымлац…
Сара схахәы ашла еимаркт уажәшьҭа,
Иҟалап зынӡа ибҭахымзаргьы сыбԥыларц…
Аха иббахьоума, сыԥсы ахьҭаҵәҟьоу уоуп,
Иԥсырмаҷгоу быччаԥшь-хаа аныбҿықәло!
Нас, ибдыруаз, асыԥса анӡыҭуоуп,
Аӡқәагьы хышхыҵәаны иандәықәло!..
25.01.2014

Уи имаца аӡажәыр азхара!..
Иахантәарак сбышьҭан, бсыԥшаауан,
Зынзаҵәык исмоуит бнап акырҭа…

– 117 –

Иахантәарак лаԥшыла сҵаауан,
Исырба, иҟалозар, бҽыҵәахырҭа!..
Ауаа рацәа срылан, схы рынҟьо,
Егьсыгымхеит, шьоук рчара еилазгон!.
Деиқәыгызмалха, ибла шаҟь-шаҟьо,
Дбызгәыкӡоушәа, баԥхьа дгылан бнеигон…
Ех, уара аҷкәын, уажәшьҭа уҭра уҭатәа,
Наҟ улԥырҵыр еиӷьуп аӡӷаб хаала!
Са исԥырхагоу аӡә дцәырымҵроуп сынтәа,
Уаргь иуқәашьым уалаӡа, уанаала!
Аха башоуп, уи исҳәаз имаҳаит,
Иара иҟын имнеиӡеит сгәы ашыра!
Хьымӡӷ умгац ахаангьы, аҳаҳаи,
Апоет, уи дауҭароуп ахшьыра!..
Иааилауаҭырт ажәларгьы зназы,
Уажәшьҭа араҟа ҽеи шыҟамлоз рбазаап…
Саргьы исымам хьаҵшьа аӡә изы,
Сыла ишабо соуԥшәыл диҭаххазаап!..
Аха ихааӡа банаасыхәаԥш бара,
Исрыхиахьазгьы сабџьар аҭра иҭасҵеит!
Уи имаца аӡажәыр азхара,
Нас ахәмарра сара ишыстәхоз хасҵеит!..
27.01.2014

Бара банырҿаччо…
О, ибасҳәоит аиаша, аиашаҵәҟьа, аиаша,
Бареи сареи ҳанеиқәшәо сгәы ҭыԥсаауеит…

– 118 –

Сара исҭаху зҳәаша, баргь зыгәра бгаша,
Сыбыз ааҳәны сара исызҵаауеит!..
Нас ҿыц иасырҵома аҳәатәи аҳәашьеи,
Исҭаху азцәыргом, зынӡак еилашәеит…
Схәыҷымкәа, смыҷымкәа, абас сызурҩашьеи,
Аӡӷаб хазына дысԥырҵит, дуршәеит!..
О, аиаша бҭахызар, сыбз акгьы ахарам,
Банызбо исцәеисуеит сгәы ццакцәаны!..
Адәахьы ихьҭакуазаап, адәахьы иԥхарам,
Аҽаҵәахырц иалагоит уи ба бгәаҟны!..
Аумаҵәҟьа иақәшәаз, аумаҵәҟьа ихәыцуеит,
Сыбызи сгәи еинҳанраалароуп шьҭа!..
Бара банырҿаччо аиӷара рыбжьыҵуеит,
Знык инҭаԥшыр иҟәымшәышәу блакҭа!..
26.01.2014

***
Есымша сылԥырҵуан исҭахыз мҳәакәа,
Сыгәҭыхақәа аҩныҟа иаазгон…
Есымша лыблақәа исарҳәоз имӡакәа,
Ииашаз џьысшьон, рыгәра згон…
Есымша исзымҳәоз, даара сзыхӡыӡоз,
Ҷкәынак ианлеиҳәа лҿаҟны…
Сыгәҭыха рыцҳақәа, ахаан сгәы иҭымҵӡоз,
Аурҭеиԥш исхыст сшьаҟьаны…
Уиижьҭеи са сзыҳәан ажәа ҵакыдоуп,
Уиижьҭеи изгом сыгәгьы агәра…
Сынасыԥ агәыр аҵаҵәҟьа икылдоуп,
Аха арахәыц сымпыҵшәеит сара!..
27.01.2014

– 119 –

Сара соума абга зԥылаз?!.
Быччаԥшь хаала, быччаԥшь хаала,
Сыргәыбзыӷ ҽазнык!
Нас аҩныҟа сдәықәлап схала,
Даҽа лаԥшык сыдмырхала,
Самблыкәа ҽа гәык!..
Уи сҵәахуеит зынӡа иҭаршәны,
Уаҳа аӡәгьы исырбом!
Ажәа сыҭ, баргьы сыбхаршҭны,
Быҵк акалҭ ԥшӡа ныԥхьаршәҭны,
Ҽаӡә изы бҽырбом!..
Иныбжьаршәны лафк сымҳәакәа,
Иауам сгәы, ихаҵа!..
Уи бшаргәырӷьауа смырбакәа,
Лахьеиқәракгьы аҩныҟа имгакәа,
Бамеигӡакәа иԥхаҵа!..
Иарбан мҩоу иахьа сызқәылаз,
Иарбан мроу исхаԥхаз?!
Нас уажәраанӡа абна илаз,
Сара соума абга зԥылаз,
Ашьҭақәагь зырхаз!..
27.01.2014

***
Арбаӷь ҿырҭуан аки-киҳәа,
Аҵх сԥырҵуан, сгәы ԥшаауан…
Иац ак сцәыӡит, изакәи ҳәа,
Схы гәаныла сазҵаауан…

– 120 –

Шәарҭак цәырҵу исымбаӡакәа,
Хара исхыԥраазар насыԥк?!.
Саџьал цазар сымгаӡакәа,
Иашҭа иҭамлазааит маалықьк?..
28.01.2014

***
Сҩыза ҽакала дхәыцуеит уажәшьҭа,
Избац дабаҟоу, ҽаӡәхеит…
Аҭаԥшыхагь уиҭом иара илакҭа,
Даҽаџьара ишьҭа ирхеит!..
Ҳааигәа дзымааиуеи, ихьуеи, дызкуи,
Мазаргь даҿу ахжьара?!.
Аамҭоуп изхароу, зегь ақәсыжьуеит уи,
Иаламӡо акыҟам иара!..
28.01.2014

***
Шьҭа абызшәагьы хьчатәуп рҳәан, еизеит,
Иалацәажәон кыраамҭа гәҭыӷьӷьала…
Ихәыҷқәоума, иаци-иахьеи имиӡеит,
Рус рыӡбартә ишԥаҟам дара рхала?!.
Рбызшәала ицәажәон аизараҿ, адәны,
Уаареигәырӷьартә амҩа бзиа ианылеит!..
Аха ахәылбыҽха иахьааиз урҭ рыҩны,
Рхәыҷқәа рҿы атәым бызшәа рԥылеит!.
28.01.2014

– 121 –

Аӡә бхыхра даҿызаап!..
Сгәы сбырхьыр бҭахым, зегьы збоит,
Ҳаҭырла бсызныҟәоит есымша…
Бнасыдшәар, игәасҭоит, бҽырбоит,
Са изури, исылшои, исылша?!.
Бара исҭаху бдыруеит, сзышьҭоу,
Игәхьаазгоит, са сзыҳәа иҵәахупаз!..
Ажьеиԥш, аҽырҭынчны иштәоу,
Быччаԥшь сахҭыгәлар сҭахупаз!..
Сыкәа инҭаршәны изгауеит,
Ахаан аӡәгьы иахьизгәамҭо!..
Иашьҭоугьы баша еимдауеит,
Аӡәымзар-аӡә сыҟам дысшаҭо…
Сгәы сбырхьыр бҭахым, аха избоит,
Быблақәа шеимдо инасхыкны…
Ҽаӡә бхыхра даҿызаап, бҽырбоит,
Гәаныла баша са снықәны!..
01.02.2014

Акгьы ҳзеиламзар зынӡа…
Уажәшьҭа исзычҳауам сара,
Уажәшьҭа исаҳә аиаша…
Бымҩа еихысымҵәеит бара,
Сагьанымлеит баша!..
Ҽаӡәы бишьҭоума уаха,
Сара ара смыцхәума?!
Баша сдәықәзу сынҵәаха,
Ма маҷӡак сыбхума?!.

– 122 –

Сгәы хыҭхыҭуеит есымша,
Аҭра иҭҟьоит банызбо!..
«Ииҭахузеи, ахҭыԥшша,
Имҩа имкааит сицәызго?!.»
Уи смаҳазшәа ҟасҵауеит,
Баргьы ибымҳәазшәа бгылоуп!
Сыбҭахымзар, сцауеит,
Быбла шьҭа сзыхгылом…
Акгьы ҳзеиламзар зынӡа,
Сзыхурҟьеи, сыгә рыцҳа?!.
Иаасхыԥхыԥзеи агаӡа,
Санзықәымлоз лыцҳа…
01.02.2014

Шәҭык ԥшӡаӡа иахылҵырц!..
Сыбҭахыму сыбҭаху,
Быблақәа кагь сарҳәом…
Ҳа ҳабжьара ацҳа иху,
Изықәлаӡом сгәы ихәу,
Иагьоубыжьуам, иагьҿабҳәом!..
Уажәшьҭа быччаԥшь сызхаӡом,
Даҽа цыфак саҳәоит!..
Сыбҭахымкәуоу, исызхаҵом,
Аха бхьаақәа бызҳәаӡом,
Мчы маӡақәак бҿарҳәоит…
Быҩнаҟынӡа шаҟа бжьоу,
Шьҭа шьаҿала издыруеит…
Акаҭран мҩа ахьшьоу,

– 123 –

Ахаҳә ҵарқәа ахьрыбжьоу,
Аӡ ҟәыҵәақәагьы срыруеит!
Сыбҭахымзаргьы, иӡала,
Сгәы ахыҭхыҭра иаҟәымҵырц!..
Баасҿаччала маӡала,
Сгәаҿы быччаԥшь лаҵала,
Шәҭык ԥшӡаӡа иахылҵырц!..
02.02.2014

***
Сыхаара аҩнынӡа днаскьаган,
Ахәлара сҽалак схынҳәуан.
Исхьысуаз аԥшалас ԥсыршьаган,
Слымҳаҿ маӡак аҳәауан…
– Лқьышәқәа ирҳәоз узгәамҭеит,
Ла лахь унаскьар рҭахын!..
–Уи усырбозма, усшаҭеит,
Ҳамаӡа даара иҵәахын!..
Аԥшахаа сԥырҵт ишхәыҭхәыҭуаз,
Иааҟәымҵӡакәа сныҳәара иаҿын…
Уаха аҵыхгьы, згәы хыҭхыҭуаз,
Еиқәызкшаз жәа ҟәандак ҳәатәын!..
02.02.2014

***
Аамҭа хәашьуп, имзаӡеит,
Ирԥыхьашәоз ргеит, ирӡаӡеит,
Шьоукы!..

– 124 –

Иааизгьы уи рымбаӡеит,
Ирбазаргь, рыбжьы дмыргаӡеит;Ишәкы!
Ҳарҭгьы ԥхьаҟа ҳамцаӡеит,
Аӷьычшьа зынӡа иҳамҵаӡеит,
Ҳаԥшын…
Аамҭагьы уаҳа имзаӡеит,
Арҭгьы зынӡа рыҽдыргаӡеит,
Ҳархәаҽын…
02.02.2014

Иҿырхт са сиаша абырқәам…
Ах, иԥсроума сыԥсра,
Наҟ сышәхашәрышҭ сара,
Закә ҷкәынцәои ҳаԥсадгьыл иацәыӡыз…
Ах, шәацәымшәан сбылра,
Зынӡа сыццышәхааит абра,
Наҟ дысхашҭып ҳазшазгьы, сызхәыцыз…
Шьҭа ак снапаларԥа искуам,
Шьҭа акагь сыбла хнакуам,
Шьҭа маакырада икнаҳауп са сыцҳа…
Иҿырхт са сиаша абырқәам,
Ихышәҭуеит, азганк ҵыргәам,
Цәгьашәа адәы санхалашт, арыцҳа…
03.02.2014

– 125 –

***
Аамҭа агәынкылара амам зынӡа,
Ибаҩхатәрадоу иаразнак иахашҭуеит…
Иацы идыргылоз аҩызцәа рханӡа,
Дааргьежьны рҵыхәаҵәҟьахь дашьҭуеит!..
Уҭахызар, ахьшь еиԥш ашашәа ахаҵа,
Уҭахызар, уқәла хыхь амра!..
Аамҭа узынкылом инықәԥраа иануцәца,
Иналашәкәоит ажәҩан ҵамҵамра…
03.02.2014

***
Ала рыцҳа, аҵыхәа аршәшәауеит,
Згәы былуа ацәмаҷхар ҳәа ишәауеит…
Абла ҭаа харантәи ирзыԥшуеит,
Дара рҟынӡа изымнаӡартә ишуеит…
Иара агәҭыха еилызкаауада ара,
Изгауада мамзаргьы агәра?!.
Ахаҳә ыршәны иашьҭарҵоит ирбар,
Иҟалоит иршьырцгьы наҟ иргар…
Ала рыцҳа, урыцҳасшьоит цәгьашәа,
Ухы сыдҵан уаатәеит уандыршәа…
Зынӡак саргәырӷьом саргьы слахьынҵа,
Ала рыцҳа, сызухәаӡом, уца…
04.02.2014

***
Угәы рзаауртит, урыцхрааит, иухьчеит,
Уҩны иҩнауҵеит, урывагылт, иурчеит…

– 126 –

Уара уцәгьа итәаны ианырҳәоз, ирмаҳаит,
Ианувагылатәыз, иабаҟаз, наҟ ирҳаит…
Угәы ауркит, уинахыс зынӡа ушәаны,
Еилукаагәышьеит иҟаз зегьы ихьшәаны…
Убрагь уиашам, убрагь уҩашьаҵәҟьеит еиҭах,
Изыцхыраатәыз баша иаурхәаҽит угәаӷ…
04.02.2014

Иаҳԥырҵны ицааит!..
Агәаӷ аҵааиԥш иҳабжьоуп,
Ихьшәашәаӡеит…
Сузеилымкааит, уара ужьоуп,
Угәыӷра агәҭаҵәҟьагьы ршьоуп,
Уеиҭашәаӡеит…
Ԥхарра хәыҷык азхаӡом,
Иарԥсасиртә…
Ҳамрагь бжьаӡу, исызхаҵом,
Ҳашьҭагь ҭаӡу, исзырхаӡом,
Анкьа иссирн…
Шьҭа ҳаицәыхароуп ҳара,
Ҳаиӷацәамзаргь…
Уаҿуп уааҟәымҵкәа сырџьара,
Саҵәцахә шьҭырхуазаргь џьара,
Саԥсаӡамзаргь…
Агәаӷ ҳзацәымцаӡеит ҳара,
Иҳабжьаҵааит…
Ҳаҟәыҵит ахьӡгьы арҳара,
Иҳалшом уаҳа арххара,
Иаҳԥырҵны ицааит!..
05.02.2014

– 127 –

***
Урҭгьы зны агәы рызҭан,
Зны иуаан…
Урҭгьы рыҩны ран дрызтәан,
Ллакҭа хаан…
Урҭ уажәшьҭа агәы рызҭам,
Ирԥырҵт, ишәеит…
Иаҳазар акәхап уи иахәҭам,
Аҭра ԥнажәеит…
05.02.2014

Уанзахьымӡа, уанахәха…
Шьҭа ухаҵоуп еилкаа,
Иабаҟоу аиаша?!.
Иҟауҵама алкаа,
Дубама изҳәаша?!.
Шьҭа аиаша рҵәаххьеит,
Идырӡт, иуҭаххаргьы…
Уи иашьҭазгьы ԥсхьеит,
Рышьҭақәа урхаргьы,
Иуарҳәои, нас, урҭ,
Ирылымшакәа ихәжәазар?..
Ианырзасуаз аурҭ,
Шьоук рҵыхәа дыршәшәазар…
Зегь акоуп, уҽырӷәӷәа,
Уара уаамҭагьы ааиуеит…
Уанзахьымӡа, уанахәха,
Уаванажьуеит, иуиааиуеит…
06.02.2014

– 128 –

Саангылар…
Иац избахьаз ракәӡам, иахьа даҽаӡәуп,
Рхы укыр, рҵыхәа узкуам…
Изури, џьымхеит, уи аусаҿ сзаҵәуп,
Урҭ зҿу, са сылаԥш хнакуам…
Аамҭа шәынтә инадырҳәит, иаадырҳәит,
Иааныркыларц иахьрыхәоз аҭыԥаҿ…
Аха башоуп, урҭ зынӡа ибзаҳәит,
Ихынҳәгәышьеит, рышьҭахьҟа, рхы рыкәаҽ…
Нас еимаҳкуазеи, ҳзышьҭоузеи ҳара,
Иҟалозар, ҳхахь ахара ҳаҟәыҵып…
Амал қамсажә, афҩы амоуп ара,
Ҳашьҭахь иааиуа ирыхәаша ҳхәыцып…
Иац избахьаз рҽеиҭаркт зынӡа,
Ирҭахуп аамҭа ахы иқәдыргылар…
Сара снеиуеит сшьаҿақәа ԥхьаӡа,
Ршьапы саҵадырҟьацышт саангылар…
06.02.2014

***
Уи арыцҳа, иԥҳәыс длыргаӡеит,
Дшынаԥшааԥшуаз, ихьыз имбаӡеит…
Дааузымдырыртә, зынӡа длырбырӡеит,
Уи лаҩсҭаацәа хара дыргаӡеит!..
Анкьа иаабахьаз дыҟам уажәшьҭа,
Аҭаԥшыха улҭом зынӡа илакҭа…
Ех, ишԥалырцәгьеи уи иԥсаҭа,
Амаҭ ылатәоуп ҳҩыза ицәарҭа!..
06.02.2014

– 129 –

Сашәақәа гәааит!..
Сашәақәа ирхареи, бгәы изҭабмыжьлеи,
Са саҵкысгьы бзиа бырбон!..
Сашәақәа рхала иаанбыжьитеи уиижьҭеи,
Уаҳа цәаҳәакгьы сзыҩӡом…
Сашәақәа гәааит, ианықәбырха рхала,
Ихьааха исыцрыхоит, сдырҩоит...
Асы хьшәашәа илахан, изцәыӡыз аԥхарра,
Ихәу ашьабсҭеиԥш, игәырҩоит…
08.02.2014

***
Ибзымҳәо шрацәоу агәра згоит,
Исзымҳәогь рацәоуп…
Урҭ хьаан ишбыцрыхо инхоит,
Саргьы сдырҳәацәоит…
Зны-зынла сгәы зегь рыԥссоит,
Гәыӷрақәак сҭаан…
Аҷныш еиԥш быблаҿ иӡсоит,
Ишкәакәаӡа хьаак…
08.02.2014

Зегьы зхароу…
Дцеит дысԥырҵны, дыццакӡозшәа,
Лыҩн сасгәарҭак лзыԥшызшәа…
Лаамҭа иахысыр, ирыԥхьаӡозшәа,
Уахак даарымбар иԥсрызшәа!..

– 130 –

Акәыз џьысшьан, сара рыцҳа,
Сзықәшәаз ауп ҳәа, сҽаасырҭынчит…
Знык данықәымла са сыцҳа,
Ихысымхуазар, нас исымчуи?!.
Схы сымагәыхь ус сышнеиуаз,
Уа каҳуажәырҭак сныҩналеит…
Ахьырԥар лафла изыргәаҭеиуаз,
Ҭыԥҳак сылаԥш налыдхалеит!..
Уажәыгь лыҩныҟа дымцаӡацкәоу,
Цқьа исызхамҵакәа схьаҳәхьачоит…
Уажәраанӡа иццакуаз дабаҟоу,
Акыркырҳәа урҭ дырҿаччоит!
Зегь зхароу сара сықәроуп,
Уи зымбеи, уажәшьҭа имаӡамзаап!..
Ҩынҩажәижәаба инархысны инықәлаз,
Изыҳәан аамҭа лымаӡамзаап!..
08.02.2014

***
– Бысхасыршҭыр сҭахуп сара мчыла,
Аха сгәы сыцәгәаауеит…
Аҵх агәазы ианааиқәысыԥса сыла,
Бара быччаԥшь сҭаауеит!..
– Усхасыршҭыр сҭахуп саргьы мчыла,
Аха есҽны усԥылалоит!
Сгәы уҭысцон, уахьамбауа сыла,
Арахь ахьҭа сыцәулалоит!..
– Ус анакәха, быгә иаҭахым баламган,
Уи аҳәатәы хамҵакәа…

– 131 –

Бымца скуп, аха сбыҳәоит салбымган,
Сыгә кәиц хәыҷык ҭамҵакәа!..
09.02.2014

***
Быблақәа исарҳәом уараӡәк уаҳҭахуп ҳәа,
Быгә усгьы са сзыҳәан иаркуп…
Сыхшыҩ сызҿнаҭуеит, узҿу зегь мыцхәуп ҳәа,
Уи ҽаӡәы изыҳәан дгәыкуп…
Нас, измааноузеи, зынӡак ак сыздыруам,
Баасԥылеит, снапыҵәҟьа ԥшакуп…
Аӡнырцәан бахьгылоу быччаԥшь сзыруам,
Аарцә сара алым еиԥш сҭакуп!..
09.02.2014

Ҳагәқәа ирури?!.
Баргьы баунашьҭуам,
Саргьы саунашьҭуам,
Имаӡоу мчык…
Баргьы бзааскьауам,
Саргьы сзынаскьауам,
Даҽа хәыҷык…
Рацәак бжьаӡамшәа,
Акгьы аҭахӡамшәа,
Иааигәоушәа ҳнарбоит!..
Баргьы ибыхәҭамшәа,
Саргьы исыхәҭамшәа,
Ҳхынҳәны ҳаатәоит…

– 132 –

Ҳагәқәа ирури,
Ҳагәқәа ирҳәари,
Ихаҳҵом рҳәатәы…
Иабанӡахырҩари,
Ашәала ирҩри,
Иахьаҳгӡом ргәахәтәы…
09.02.2014

***
Иацызны бысҿаччеит убас ихааны,
Уажәраанӡатәи схәыцрақәа схашҭит…
Иаразнак бнасԥырҵит сгәы рыԥшааны,
Гәалакгьы сымамшәа сашьҭит…
Амҩа сахьықәыз иџьасшьон сара,
Уазхәыцыр, амаҷгьы сызхозаап!..
Сгәырӷьоит, ихааӡа банысҿаччо бара,
Бааҟәыҵыр, иаразнак сҭахозаап!..
10.02.2014

***
Зны-зынла убас слызгәаауеит лара,
Ахаангьы акгьы ҳзеилам ҳәа ласҳәартә…
Нас сааихыккахуеит, сааиҭашәоит сара,
Сааҟалоит сгәаӷқәа зегь ҿасҳәартә…
Иҭаҵәахны илымоуп убасеиԥш мчык,
Уа угәуҽанӡамкәа иаауԥылоит…
Ахықәаҟны унеихьазаргь, ианаҭахха знык,
Узымцеит, уаангыл ҳәа иуҿагылоит!..
10.02.2014

– 133 –

***
Иаҳзымгәаӷьуа, есымша ҳазхыкәшо,
Иҳамҳәар алшом, зегь акоуп…
Иаҳҳәап, снаргаргьы ахьы ахьыршо,
Сара иалысхуа ба боуп!..
Нас ҳаҟәыҵып шьҭа амш закәу ҳәа,
Иахьа хәлаанӡа арџьара!..
Ҳагәқәа ҳәҳәозар акәукәуҳәа,
Шьҭа ҳаиқәшәарами џьара!..
10.02.2014

***
Избац иоуп ҳәа уназыдгыло,
Дааузымдырыртә деиҭашәахьеит…
Ҽаӡәгьы угәырӷьан уаниԥыло,
Дабаҟаху, деиҭашәаҟьеит!..
Ирыҵалазеи ҳәа иааџьоушьоит,
Иубац ауаа рҽырыԥсахт…
Ашәымҭаказ рыхгьы ԥхаршьоит,
Аха еибарсны рҿынархахт…
Аиаша иашьҭоу зыруазыруа,
Шьоук зынӡа ихьаарымгаӡеит…
Ухы иқәукып аамҭа иазыруа,
Ауаагь зынӡа еиларгаӡеит!..
10.02.2014

Илакәымзар!..
Ба бакәымзар,
Ашәҭеиԥш сышәҭуам,
Ба бакәымзар…

– 134 –

Ба бакәымзар,
Сашәақәа ԥсуан,
Ба бакәымзар…
Ба бакәымзар,
Сызбодаз, сӡыҭуан,
Ба бакәымзар…
Ба бакәымзар,
Изҳәодаз, умшәан,
Ба бакәымзар…
Ба бакәымзар,
Ааԥын сахашҭхьан,
Ба бакәымзар…
Илакәымзар,
Амзагь ҳхашәҭхьан,
Илакәымзар…
11.02.2014

Сырхашҭып…
Сырхашҭып мышкызны,
Дыҟангьы рҳәашам…
Ргәыӷрақәа рцәыӡны,
Са сҟны ирыԥшаашам…
Аха издыруада хьаак,
Иамыртәакәа идәықәло,
Сашәақәа хаарак,
Рыман ирҿықәло?!.

– 135 –

Ари адунеи дуӡӡа,
Ус баша санызма?!.
Гәыӷра ԥшӡак мырӡӡа,
Сышьҭыхны сакызма?..
Ирхашәҭру, ирхашәҭру,
Сашәақәа мԥсыкәа…
Ирхашҭру, ирхамшҭру,
Иааҭыргаратә рыкәа!..
Сара анарха сымамзаргь,
Дара анарха роуаит…
Сара еиқәхоу срыламзаргь,
Урҭ рлахьынҵа ароуааит…
11.02.2014

***
Уажәшьҭа акгьы ҳзеилам, иргылоуп акәаԥ,
Ус еиҳа еиӷьзар, ҳаиԥырҵып…
Ҽа ҷкәынак акыр-кыр биҿаччо бҽырбап,
Саргьы сыбжьарцаз ак бхәыцып…
Шьҭа ҳамҩақәа еиԥырҵит, абзиараз, иазхоуп,
Сыгәгьы аҳәҳәара иаҿыз аҭахызар…
Амҵәыжәҩагь азышьҭыхуам, сашәа ҭархоуп,
Наҟ бымҩа саныҵып, смыцхәызар…
Скаҳуа аҵа иаԥшуаз ациган ӡӷаб илҳәеит:
– Уара иаарласны узқәымгәыӷша уақәшәоит!
– Бара, аҩсҭаацәа иркыз, бысԥырцқьа! – сыҳәҳәеит,
Ишызбоз ларгь ахә иеиԥш деиҭашәоит…
Сдәықәлап аҩныҟа, гәырҩала схыхәхәо,
Сахәаҽлап уи уаха аашаанӡа…

– 136 –

Сафеит быбзиабара, убриоуп са сзыхәхо,
Аха иныжьны сызцом сархәашаанӡа!..
11.02.2014

***
Сашәақәа ирзымҳәеит сгәы иҭыхоз акымзарак,
Иахьысҭахыз уаҳа имнаӡеит…
Сашәақәа ирзымуит изакәызаалак ҩызарак,
Сгәыӷрақәа схьымгӡакәа ирӡеит…
Сашәақәа, абзиараз, ҳаиԥырҵуеит акыраамҭа,
Шәа шәымца уажәшьҭак ихаахом…
Ажәҩан цқьагәышьоуп аԥсҭҳәақәа хылаанӡа,
Уинахыс амрагь зыԥхом…
11.02.2014

***
Аԥсҭазаара, усмеигӡакәа скыдҟьауа сааугеит,
Аҵыхәанӡа бзиарак макьана изымбац…
Еиҭаҳәашьа сзаҭом, аумаҵәҟьа сзааугеит,
Инаган иануҵеит сыԥсыхаара ахац…
Шьҭа сагьхәыҷыҵәҟьам, уаҩиқәрабжа схыҵит,
Ишысҭаху сыргәырӷьара улымшацт знык…
Сыҟазу, сыҟамзу?..Мшәан, баша сухәыцит,
Сухьӡаҵәҟьоу, сухьымӡоу?..Исыгхеит аԥсык…
Схәыҷрагьы ҽеимызт, сыҷкәынрагь гәаҟран,
Зны-зынла иахьахәҭамызгьы мчыла сыччон…
Избан, нас, аԥсҭазаара, сызурблаҟьеи абриаҟара,
Заа усыцәхьаҵызҭгьы, уаҩҵас сыԥсы сшьон…
13.02.2014

– 137 –

***
Бзиа бызбоит! Нас, исаҳәи исхароу?!
Уахгьы-ҽынгьы сгәы бҭатәоуп бара!
Бара бҿоуп, издыруеит, иахьыԥхарроу,
Бара бҿоуп сахьыбылуа сара!
Баргьы еснагь беикәаԥхоит санцәырҵуа,
Бхы агарҭагьы бмоуа быԥхашьоит…
Ажьаԥшӡа, ала леишәацәгьа абла ианхымҵуа
Баҩызахан, бшәаԥырҳаԥуа баанхоит!..
Бара быччаԥшь иарӡуеит амра аԥхарра,
Быблақәагь ацәацәашьеиԥш сдырҭәоит…
Бзиа бахьызбоз исыбҭозар ахара,
Снеины ббахҭа ахыцқәа сырҭатәоит!..
14.02.2014

Иацы дцәажәон даҽакала…
Иац уи дцәажәон даҽакала,
Иахьа дџьоушьартәы дааҳәит…
Иацы имаӡамызт гәала,
Иахьа игәааз рахь дхынҳәит…
Уаҵәы сеидру дшыҟалаша,
Аԥша ахьасуа дкәараҵоит!..
Арахь дашьҭоушәа аиаша,
Зынӡа дацәнымхошәа ҟаиҵоит!..
Заа деилызкааз идымхалеит,
Наҟ иԥырҵит иццакны…
Иара иҽаҵамырха дхалеит,
Уи даангылозма акаҟны…

– 138 –

Аха урҭгьы ус иузжьозма,
Уи дзакәыҵәҟьаз еилдыргеит…
Иуаҩым уаҩыс дыршьозма,
Уа алапҟьаҵәҟьа дадыргеит!..
Шьҭа уи дцәажәаӡом ҽакала,
Иҭыԥаҿ дҟәиҭӡа днатәауеит…
Зынӡа имаӡамшәа гәала,
Ианаҭахымгьы дыччауеит!..
14.02.2014

***
Иахьагьы сыбԥырҵгәышьоит мчыла,
Сгәы ишамуа аҩныҟа саахынҳәуеит…
Иргәыбзыӷуа ибҟәызгоит сара сыла;Анцәа иҳәозар, уаҵәгьы даабауеит…
Ус ауп, ус, уаҵәгьы ҳаиҭеиԥырҵуеит,
Ԥыҭрак ашьҭахь уа ҽазнык ҳаиқәшәоит…
Ҳаибамбар амуртә ҳҩыџьагь акы ҳхәыцуеит,
Ҳаидыҵыр амуртә ҳзымхәыцит, ҳацәшәоит!..
15.02.2014

***
Бгәеисыбжь сазыӡырҩуан уа маӡала,
Уи исанаҳәаз издырӡом аӡәгьы!..
Шьҭарнахыс исҳәо цқьа ихаҵала,
Ибҭахызар ибдырырц баргьы!..
Сыԥшаара цәгьоума, са схараӡам,
Сықәлаӡом ацҳа, сагьыруам аӡы!..
Сгәы зыҳәарызеи, митәгьы сҭахӡам,
Бқьышә ԥшӡақәа знык исыргәӡы!..
15.02.2014

– 139 –

***
Ихьчатәхар, иҳархьчаӡом аӡәгьы,
Ихьчатәхар…
Иаҳҭаххар, иҳарӡӡом ҳбызшәагьы,
Иаҳҭаххар…
Иҭахар рымуит, уи изныруаз,
Иҭахар…
Имыцхәхар, ҳашшәарҭоу жәдыруаз,
Имыцхәхар…
15.02.2014

***
Ҳаԥсадгьыл рыхан иаанагоит,
Зны иацәыӡхьаз…
Ҳшьа шрылоу агәра агоит,
Аӡ иӡхыҵхьаз…
Амшын дуӡӡа ихнаҵоит,
Иԥымҵәо ахьтәыцҳа…
Џьарак ҳазеизгар, аԥсашьоит,
Ҳаԥсадгьыл рыцҳа…
15.02.2014

***
Ба бахь смыԥшыр, сыблақәа ируӡом,
Ихыҭхыҭуа сыгәгьы аҭра иҭагылом…
Аха бара сцасҳәазгьы бааԥшӡом,
Анкьа еиԥшгьы бычча-ччауа бысԥылом…
Саргь ҽыргәаа ааҟасҵоит цәгьашәа,
Ҳаӷеимшхара, гәырҩа хьанҭак схатәоуп!..
Исыздыруам усҵәҟьа ба бзыршәа,
Ба бахь санымԥшуа иаҳагь сгәы бҭатәоуп!..
16.02.2014

– 140 –

***
Ҳарҭ ҳаицәажәон кыраамҭа ҳаидшылан,
Ҳҩыџьагь иаҳҭахын ҳа ҳтәы иаҳаргарц…
Аха акыр ҳанааԥса, нас лаԥшыла,
Иҳаӡбеит ус ԥыҭрак ҳаиҿаԥшларц…
Ажәак ҳазнымхеит ҳҩыџьагь ҳзырлахҿыхуа,
Иҳабжьаршәыз ацҳа хәыҷгьы бгеит…
Акызаҵәык, уи лыччаԥшь ыргәыбзыӷуа,
Сагьлызхьамԥшкәа, сгәаҵа иҭаршәны изгеит!..
16.02.2014

Ааԥынра ааит…Аха сгәы иҭалаӡом…
Ааԥынра ааит… Имааиӡаргьы салаӡоит…
Ариабжьарак, сааузымдырыртә сҟалахьеит…
Исзынкылом, гәырҩашәк сгәы исыцәҭалаӡоит,
Сааныжьгәышьан сгәыӷрақәа цахьеит…
Баша сықәзу ари адунеи суалуашо,
Ӡәыр ихәару са иҟасҵаз, сзыхьӡаз?..
Урҭ сашәа хаақәа аӡә игәаҵа андырлашо,
Са исымбаргьы, иҟаз, рыԥсы ҭаз…
Шьоук андәықәлоз иԥхеибарсны сҽыжәымлеит,
Нас, ахала иааип сҳәеит са стәы…
Уабаҳцәыӡи, узаҳхьымӡеи, иуҵалеи,
Ргәы иалсит, сахьацәҟьалаз шьоук сгәыхәтәы…
Ицон аамҭа, са исзыԥшуазма, ииаҟьан,
Ианыхынҳәуаз, зегь акака рзаанагеит…
Са сзықәшәаз, шьоукгьы ирбон ибзиаҵәҟьан,
Саха змадаз, ԥшак ишьҭырԥрааны иагеит…

– 141 –

Ааԥынра ааит… Аха сгәы иҭалаӡом…
Уа зегь раԥхьа аҳәасеиԥш ишәҭуан…
Бзиа избоз ашьхагь шьҭа сызхалаӡом,
Ус сааҵаԥшлоит суада хәыҷ аҭуан…
16.02.2014

***
Гәырҩак сышьҭоуп агагеиԥш исыцрымшәауа,
Сахьцалак исыцуп, иааԥсаӡом…
Арахь имаҷу џьушьап са сгәы ԥызжәауа,
Еиҭасԥылоит, уаҳа иаанҵәаӡом…
Схы ацәызгарц салагеит акыргьы,
Аха ацәцашьас иҟои улахьынҵа?..
Ҽаӡәы усызиҭом, уара уҿы сыԥсыргьы,
Сара сыда наҟ зегьы ԥхаҵа!..
17.02.2014

Гәыӷрак кҿаршәын уара угәаҵаҿ...
Шьҭа еилкаа, урҭ руа дарбан ииашоу,
Дара аҩыџьагь ахоит хаз-хазы…
Ишәаџьҳәаҩцәоу, ма ирҳәо гәырӷьаҿҳәашоу,
Еилкаашьа шамам гәауҭоит уажәазы…
Аамҭа цар, аиашагь нас иаацәырҵуеит,
Ахьҭа иагазшәа аарла илаҳәны…
Аиаша абаҟоу, ахьӡ баша ирхәыцуеит,
Аҟанҷ зхысыз амжәабӷьеиԥш ицәырҳәны!..
Гәыӷрак кҿаршәын уара угәаҵаҿ аарла,
Убриак акәын зны-зынла узырԥхоз…

– 142 –

Иҟалазеи, ӡәыр ишәаџьҳәаҩ дааима,
Иԥсӡы рзаагама, дгәарҭоу данҭахоз?..
Шьҭа еилкаа, аиаша ԥсу, ибзаҵәҟьоу,
Аӡбахә ада уаҳа акгьы ҳамбеит!..
Ицәырҵит шәҳәама, аиашоу, ахаҭаҵәҟьоу?!.
Иҟаӡамзаргь, ус ҳгәы ҳардеит!..
17.02.2014

***
Адунеиаҿ зегьы-зегьы мыцхәуп,
Адәы бықәуп бараӡәзаҵәык бхала!..
Нас бысцәымӡын, сбыҳәоит, бысҭахуп,
Исызбыдгом, сылаԥш анбыдхала!..
Адунеиаҿ шьҭа иҟоу ҳара ҳауп,
Егьырҭ зегьы рхы ахьынахо ибналеит!
Бараӡәзаҵәык ԥсы зхоу зегьы бреиҳауп,
Ажәҩан ҵамҵам хьшьыцбаҵас быҩхалеит!
Ах, сыгәнаҳа цәгьоузеи сара заҟа,
Ԥшаашьас иасҭарызеи бахьсцәыӡыз?..
Сара адгьыл сазынбыжьт, ара ҵаҟа,
Бара базцеит ажәҩан – ибхәыцыз…
18.02.2014

***
Иааҳакәыршан ихәлазшәа...
Зынӡа акызаҵәык ҟамлазшәа,
Сгылаӡамызшәа сыԥшны…
Ларгьы дниасны дымцазшәа,
Лыччаԥшь ацыԥхь насҿаршны…

– 143 –

Зынӡа ахәлара иаҿымшәа,
Шьаҟак сыҽндысҵеит сара…
Аха убригь акы анаҿымшәа,
Шьҭак исзымдырт сахьцара…
Зынӡа сыжәҩаҵәҟьа ҭҟьарызма,
Сыҩны савнагартә аԥсык!..
Мамзаргь сынасыԥ рҳарызма,
Иаршәарызма уи лаԥшык?..
Зынӡа акызаҵәык ҟамлазшәа,
Амзагь кыдлеит хараӡа…
Аха иааҳакәыршан ихәлазшәа,
Лнапқәа сыкәшеит иԥхаӡа!..
Зынӡа адгьылгьы ҭшәахазшәа,
Зынӡа ажәҩангьы лаҟәхеит…
Ларгь ашьабсҭеиԥш дцәырҳазшәа,
Зынӡа иаразнак дхарахеит!..
18.02.2014

***
Бырзымгәаан сыблақәа, ҽаџьара иԥшуазар,
Уахьгьы изышьҭоу бара боуп!..
Иаалырҟьан аҵх агәазы ишауазар,
Аамҭаҵәҟьагь аҽзаԥсах ба бзоуп!..
Бырзымгәаан сыблақәа, амцхә бахьрыххалаз,
Ахьтәы ԥсыӡеиԥш уаҟа быӡсоит…
Мышкызны ибҭахымхакәа бырхыҵуазар бхала,
Ҽыҵәахра сгәаҵахь бызгоит!..
19.02.2014

– 144 –

***
Баргьы-саргьы иаҳзымгәаӷьуа акыҟоуп ара,
Ҳақәымшәеит уаҳа уи аҳәашьа…
Ҳагәқәа неиужьзар еибабон рызхара,
Ирдыруеит урҭ аицынхашьа!..
Нас ҳзырԥырхагои, рымҩа ааҳартып,
Рыцҳақәа рхала ихырҵааит!..
Егьа иблаҟьазаргь ирдыруеит рҭыԥ,
Маакырада ишхәарҭам иазхәыцааит!..
Баргьы-саргьы иаҳзымгәаӷьыц, бааи, иаҳгәаӷьып,
Ҳагәқәа неиужьны ҳарԥырҵып…
Ҳабзиабара инӡаалан маҷк рыҽдырхьып,
Ирымуазар, рыҭрагьы иҭыҵып!..
19.02.2014

Дмаалықьу, дынцәоу?!.
Аиаша ахьалаго, амц ахьынҵәо,
Шәыблала ижәбама, иабыкәу?..
Ицозма лабыҵәҵас ацҳа ԥыҵәҵәо,
Рхы абахаз, ладаразу, хықәу?!.
Аиқәԥара иаҿуп, ианбатәиу уажәшьҭа,
Аҵабырг ҳамҳәаргьы игьамам…
Знык ауп ҳанынҭаԥш аиаша алакҭа,
Аха иаҵахо исахьагьы амам…
Аиаша ахьалаго, амц ахьынҵәо,
Ҳазхьымӡо, уаҵә иааиуа еилдыргароуп…
Макьана дҳаздыруам дмаалықьу, дынцәоу,
Мшызҳа изызҳауа аӡәы дгароуп!..
19.02.2014

– 145 –

***
Сбыхәаԥшуеит сбеилаҳан, сбыхәаԥшуеит сбеилаҳан,
Нас, харас исымои ара?!.
Исабымҳәан бзиала ҳәа, исабымҳәан бзиала ҳәа,
Бгәаҵа сбызҭыгом сара!
Ҷкәынҵас сҽеилаҳәан, ҷкәынҵас сҽеилаҳәан,
Ахықәахь сцалап ҽырбара!..
Ухылԥагь аарҽеила ҳәа, ухылԥагь аарҽеила ҳәа,
Исхыччалааит ацәқәырԥқәа убра!..
Сбыхәаԥшуеит сбеилаҳан, сбыхәаԥшуеит сбеилаҳан,
Сзалҵрымашь бымца хьыӡла?!.
Амцхә умгәаҭеилан ҳәа, амцхә умгәаҭеилан ҳәа,
Сабжьахуеит сгәы маӡала!..
22.02.2014

Хьаас иҳамаз…
Изгәаӷьрыма, изымгәаӷьрыма,
Аҭел сылзасрыма лара?!
Лымҩахь сцәырҵны хыма-ԥсыма,
Сахьӡарыма лзыԥшра?!.
Илҳәарыма, илымҳәарыма,
Аԥсшәа карҵәан ихааӡа?!
Илҭаххарыма, илгәаԥхарыма,
Дысзыԥшымзар уи уаанӡа?!.
Ас сышхәыцуаз исымбаӡакәа,
Ла даасывалеит убра.
Сыла ирбаз агәрамгаӡакәа,
Саҿын дџьашьаны лҿаԥшра!

– 146 –

Ҷкәына ԥагьаӡак длыцын,
Аарла аԥсшәа наиҿшәеит…
Сыццакӡозшәа ак аасхәыцын,
Наҟ снарыдҟьаны сцеит…
Ах, изызбеи абри аҩыза,
Ах, сгәы, исурҟаҵаз закәи?!.
Уаала аҩныҟа, усаԥыза,
Шьҭа уареи сареи ҳазкуи?!.
Хьаас иҳамаз убри акәын,
Илоурушь анасыԥ лара?!.
Сгәи сареи ҳазҿыҵәҟьаз лакәын,
Урҭ зеибабомызт рызхара!..
23.02.2014

Исымаз иреиӷьыз сыцәгоуп…
Абзиараз, абзиараз, шьҭа уаҳа егьҳабжьам,
Лареи сареи ахааназ ҳаилгеит…
Суҳәауеит, суҳәа, сгәы, уаҳа сумжьан,
Сыбзиабара ахьааиԥш илыхгеит…
Уаҳа ла лганахь сықәлом сара,
Сашьҭалом лыччаԥшьгьы збарц…
Сҩызцәагь ирзыгәаӷьуам лыхьӡ аҳәара,
Уаҳа са сгәы садмыргарц…
Издыруеит лхаршҭра даара ишыцәгьоу,
Сафаларц иҟоуп сгәырҩа…
Зынӡаскгьы са сакәымшәа агәхьаагара зҭоу,
Снеилап ус, схьаақәа ныхҩа…

– 147 –

Исыцгәырҩо сықалақь уаала иҭәуп,
Арахь иҭацәушәа збауеит…
Исԥыло рҿы икарҵәан аԥсшәа ҳәатәуп,
Аха инықәырҩршәа схырхәан сцауеит…
Ааԥынра, уԥылара сынтәа сазыхиам,
Исымаз иреиӷьыз сыцәгоуп…
Сыбзиабара рыцҳа, ԥхьарыларҭа змам,
Ажәҵыс аҭреиԥш ирыбгоуп…
01.03.2014

***
Шьоук алада иахоит,
Шьоук аҩада иахоит,
Иаҿуп адунеи арҵысра…
Егьырҭ напырхахоит,
Аиашаҵәҟьа рхахоит,
Аласкәыгә иаҿатәаҵәҟьоушәа ара!..
Исымазҭгьы раха,
Ма ԥыҭрак атәаха,
Еилыркаартә ирасҳәон дара…
Иарҭароуп ҭаха,
Абзиаҵәҟьа ахьӡаха,
Икәымпылны ирцәымцарц џьара!..
01.03.2014

Ҳгәы аладууп!..
– Аиашеи амци еидырсуазма?!.
– Еидырсуан!..
– Аиаша аиааир ҳәа ишәауазма?!.
– Ишәауан!..

– 148 –

– Шьоук цәыҵатәан иччауазма?!
– Иччауан!..
– Аиаша иаҭнырхыз ршауазма?!
– Иршауан!..
– Аиаша шыҟам рҳәауазма?!
– Ирҳәауан!..
– Иамхагәырӷьан иҳәҳәауазма?!
– Иҳәҳәауан!..
– Ахьӡ дуқәа дырҳауазма?!
– Идырҳауан!..
– Аԥара дуқәа ршәауазма?!
– Иршәауан!..
– Аиаша ацәырҵра иҭанархама?!
– Иҭанархеит!..
– Кәыбыр хәыҷык иаҟрахама?!.
– Иаҟрахеит!..
– Иагхаӡаргьы, иара цәырҵуеит,
Иара ӷәӷәоуп…
Ҳгәы аладууп, уи ҳазхәыцуеит,
Уи ҳҭынхоуп!..
01.03.2014

***
Исцәыӡхьоу амшқәа срылаӡеит, ишԥазуаз,
Рҭыԥ ҭарцәны иааныжьны исыцәцеит…
Уи аурҭгьы сыбжа сымхуа ишԥасуаз,
Аха аӡы сацәырны адәыԥшӡахьы снаӡеит…
Издыруеит, амш уажәы-уажәы еихәласуеит,
Аԥсҭҳәа ӡлачқәа рҽеидыркылт схахьы…

– 149 –

Аӡиасгьы шьҭа аҭра иҭыҵны икҿасуеит,
Уи ақәԥара иазыхиазаап бӷарҵахьы!..
Аха саԥылоит саргьы уи гәышԥыла,
Акгьы алсыршом, башаӡа иҳәацәоит...
Исызхаҵаҵәҟьом иабауа са сыла,
Исцәыӡхьоу амшқәа снапаҿы иԥыҵәҵәоит...
05.03.2014

***
Агәыразқәа, агәыразқәа, шәабаҟоу агәыразқәа,
Агәыразқәа, зынӡа шәсызхаӡом…
Исымазкуа, исымазкуа, шәаангыла исымазкуа,
Шәа ишәҳәауа шьҭа исызхаҵом…
Агәыразқәа, агәыразқәа, исашәҳәа, шәызмаҷхеи,
Абасҵәҟьа шәгәахшәама ҳдунеи?!.
Уаҳа шәҳазхьамԥшуазар, иҳалшауеи, ҳҭамхеи,
Шәа шәанаҳцәыӡ, иаҳзынхеи?!.
Аҭак сзырҳауада, иаасыкәыршан ҿымҭроуп,
Аҵх абырқәам ду аҿоуп…
Агәыразқәа, агәыразқәа, шәа шәымаӡа хышәтроуп,
Аԥсраҵәҟьагь сахьаҳәо шәа шәҿоуп…
05.03.2014

***
Зынӡак сгәысҽанӡамкәа шәарҭарак сгәанаҭеит,
Зынӡак сшазыԥшӡамыз иааскьоит…
Уи саназымиааи, анышәҵәҟьа санаҭеит,
Ацаҟьа шәыгәра санҟьоит…

– 150 –

Иҟоуп ҽа мчыкгьы, сыразра гәаҭаны,
Уажәы-уажәы исыкәшо, сзыхьчо…
Уи анысзааигәоу сыҟаҵәҟьоуп сшаҭаны,
Издыруеит зегьы сышрыхьӡо…
Зынӡак исыздыруам изура, исҳәара,
Уи ашәарҭара аҽырцәгьа иансыхьӡо…
Саӷацәа анашьҭоу цәгьак ахьысхьырҳәара,
Стәоуп сара, сажәа раӡо…
Ирдырааит, ирдыр, мариала сыҽшрысымҭо,
Абгалаџқәа зысиааиуам сара!..
Рыгәқәа дмырҭынчцәааит усҵәҟьа иахьҿысымҭӡо,
Иаҭаххар, еибасырфоит дара!..
07.03.2014

***
Ех, шәара ашәҭқәа, шәабазгои уажәшьҭа,
Иреиӷьӡоу ҳәа шәалԥшаан шәсыхәҳаит!..
Аха уи аӡӷаб данынҭаԥш слакҭа,
Ашьабсҭеиԥш иаразнак дырҳаит!..
– Ех, шәара ашәҭқәа, ма исашәҳә маӡала,
Уи лылаҿ ҳамнеиӡеи зынӡа?!.
– Уҭахызар ушьамхнышлан адунеи уахьӡала,
Уанылгәамԥха, улымбазшәа ԥхьаӡа…
Абас ҳлахьынҵадан ҳаишазар анцәа,
Ишԥазуеи, шьҭа аҩныҟа шәсызгом…
Слышьҭалом уаҳа аӡәгьы сыхәда ныхҵәа,
Ашәҭқәа, шәаргь уаҳа сыжәбом…
07.03.2014

– 151 –

***
Ааԥыныра, ааԥынра, угәхьаазгон сара,
Издыруан усаҩсны ушымцоз…
Есышықәса зегь раԥхьа суршәҭуан уара,
Исоуҳәон абзиабара шнымҵәоз…
Ааԥынра, ааԥынра, угәианны узааи,
Нас, сыршәҭра уаҟәыҵырц уӡбама?..
Сышықәсқәа ирылухи, урҭ узрызҵааи,
Шьҭа умаӡа уҵысхт, аргама?!.
Ааԥынра, ааԥынра, усаҩсны усышьҭӡом,
Улахь еиқәумҵан, сгәыраз!
Уажә уццакуазар, сасыс усшьаӡом,
Сара аӡынгьы сшышәҭуа удыруаз!..
08.03.2014

***
Сара уаҳа сашьҭалаӡом бхыхра,
Сашәақәа ибарҳәахьеит сгәы иҭоу…
Иазырха, иҟалозар, сыԥсы аҭыхра,
Анцәа ду дсыԥижьлап исыхәҭоу…
Бара уаҳа брылаӡам сыԥхыӡқәа,
Рышә рхаркны бынкылахәаша бцеит…
Быхьыӡҵәҟьагьы сгәалашәом сымхәыцкәа,
Уи иацыз аԥхаррагьы сцәынҵәеит…
08.03.2014

***
Уаҳа са сганахь ацәырҵра бҭахымзар,
Акгьы бмыхозар уаҳа зынӡа…

– 152 –

Уаҳа сыбгәаламшәо, уаҳа сыбхымзар,
Исымчузеи, бца нас, бцаӡа!..
Уаҳа ба бганахь ацәырҵра сҭаххозар,
Мчык самгаҵәҟьар амур зынӡа!..
Салашәааит бымца, уи сарԥхозар,
Салҵуашәа ббозар, сбылӡа!..
08.03.2014

***
Усԥырҵ уажәшьҭа, суҳәоит, сгәырҩа,
Сумбазшәа наҟ улақәа хҩа…
Нас, знык унасаҩсыр зымҩа,
Сымч зегьы сылымх, смырҩа…
Издыруада сусқәа срыхьӡар,
Издыруада сгәыӷра наӡар…
Сгәаҭан шәахәакгьы схаԥхар,
Сыхьӡ сызҭахымгьы идмырххар…
Усԥырҵ, иҟалозар, сгәырҩа,
Исзасуеит иахьак аԥшаҩа…
Аԥсгахаҵәҟьа ансумҭа зынӡа,
Уаҳа сумбазшәа ԥхьаӡа!..
09.03.2014

***
Амш ҿыц ааиит абла ахаччо,
Иахьеиԥш игәырӷьо исымбац…
Саргьы исԥеиԥшу аҳәатәы хазҵо,
Бзиарак шааиуа агәра снаргарц…

– 153 –

Акы самоуп иахьак схыхны,
Сымҵәыжәҩа еиҵнахуеит хәыҷ-хәыҷы…
Цәгьашәа сиеиԥшуп аҵәаԥшӡа ҿыхны,
Афара ззымгәаӷьуа ахәыҷы!..
16.03.2014

***
Амра мчыла сарччарц аҭахуп,
Ашәахәақәа схы-сҿы иқәырхәмаруа…
«Усҟәаҵ, ари адунеи аҿы смыцхәуп,
Иумбаӡои, слахьынҵа шсылахәмаруа?!.»
Амра исҳәо зынӡакгьы иаҳаӡом,
Шьҭа агәра згеит, уи баша ицәырымҵит…
Аҟазшьа здыруеит, уаҳагьы иауӡом,
Ишаҭахыз самырччакәа исԥырымҵит!..
16.03.2014

***
Бзиара ҳәа акыҟаз џьысшьон араҟа,
Уиоуп саанзырхаз…
Тәаха ҳәа сымамызт, сеидру сзыргәаҟуаз,
Аҵәы сзахахаз…
Сзыхьӡази сызхьымӡази цқьа санрызхәыцуа,
Агәыҭҟьаҵәҟьа сагоит…
Сышьҭахьҟа схьаԥшыр, имаҷума исхыҵуа,
Дук шсылымшаз збоит…
Схаԥыцқәа еихарӷәӷәаны стәарын, егьсҳәарымызт,
Иааигәамызҭгьы сыҿҳәара…
Бзеира ҳәа акыҟаҵәҟьамкәа иҟаларымызт,
Аха исԥымлеит сара…
17.03.2014

– 154 –

***
Абзиара уны иасҭоит аӡы,
Иагалааит…
Дҟамлозаргь сеилызкаауа аӡәы,
Дҟамлааит…
Уи ихитәым зынӡагьы,
Рҳәалааит…
Дицәыӡны дыҟоуп анцәагьы,
Иччалааит…
Амала, акызаҵәык сзыцәшәо,
Имхәаҽлааит…
Ахы шьҭкәыцәаан иӡсо,
Ицалааит!..
Ада ихәарҭам шьоукы,
Ирыхьӡалааит…
Рыԥсы еиқәнархартә ҳамҭакы,
Иҟалалааит…
Схазы сшашьҭам акагьы,
Рбалааит…
Абзиара уны иасҭоит аӡы,
Иргалааит…
17.03.2014

***
Ҽазныкгьы аԥсҭазаара сажьеит,
Хәыҷҵас исхыччо исылахәмарит…
Исхарагәышьоуп, са смыбжьеит,
Скыднацалан, исықәмақарит…

– 155 –

Ҽазныкгьы аҭамзаара шьҭаҵо,
Урҭ сҟазшьа бааԥсқәа сырԥырҵуеит…
Ҿыц аныҟәашьаҵәҟьа зҵо,
Аԥшқа сиеиԥшны ашәхымс схыҵуеит…
17.03.2014

***
Шьҭаҵәҟәа ишԥасыхьри агха,
Схәыцуа снеиуеит схала…
Хьаак сыцралан имцаха,
Сакуп сеидырххала…
Аха сымҩагь нҵәаӡом,
Сыцҳагь хуп макьана…
Сгәы иҭыхо сахьӡаӡом,
Арахь сааԥсеит аргама…
Аиаша ахьыҟоу снаӡаны,
Аԥсыԥ ҟәанда снырыр…
Нас ҽыҳәҵәыла саӷьӡаны,
Аӡ хышхыҵәа сзырыр…
Уа исзыԥшу зегь гәырӷьаҵәа,
Дааит ҳәа ичча-ччо исԥылап!
Агьама еицаабар агәаҵәа,
Сымҩа еиҭах санылап…
Аха исыхьуазар агха,
Сахәхозар саџьал заа?..
Ахәажә быцеиԥш срыхха,
Сшышны исхысит схьаа…
18.03.2014

– 156 –

***
Иахак сышлызхәыцуаз сыршеит,
Аха дыҟамызт исҳәоз лныруа…
Аӡыхьшәашәеиԥш лылаԥш сыхьлыршеит,
Уаҳа ак шаҳзеилам сырдыруа…
Исылшоз, схы сымагәыхь сцеит,
Сшьапқәагьы мчыла исыхон…
Абзиабара ыҟан, инҵәеит,
Мчыла иуҭаххеит ҳәа иҿыхом…
Иҟалап уаҵә ҽакала ҳаиқәшәар,
Иаҳхымхәыцкәа мцабызқәак ҿыхар…
Ҳцәаныррақәа уаҳа иаҳмыршәар,
Ҳаибамбар рымуҵәҟьартә иҳахар…
Снахәлашәап аҵх, агәылшьап,
Иныдҳалап ашәгьы агәараҳәа…
Ахыб иқәсуа ақәабжьеиԥш игалап,
Арбаӷьқәа рыбжьеилаԥса аккаҳәа!..
19.03.2014

***
Ҳалаԥшқәа еицәыԥхашьан уаҳа еиқәшәом,
Еибамбацшәа ахаан, рыҽдырҟьалеит…
Ааԥынра, ааԥынра, иудыруеит, сгәы ухшәом,
Усаҩсны ҽаӡә иашҭа узҭалеи?!.
Издыруеит, аашаанӡа еизхәыцуеит ҳагәқәа,
Иааиқәшәаргьы еиԥырҵшьас ироури?!.
Иҳамоуп, иҳамоуп, акырӡа аҳәатәқәа,
Араҟа уажә сажәа зысроури?!.

– 157 –

Алаԥшқәа анцәажәо рыбжьы дыргаӡом,
Иџьаҳшьоит, аӡаҵеиԥш изҭынчуи?!.
Хәыҷы-хәыҷла ҳхыхны ҳшырго ҳбаӡом,
Иаабаргьы, ҳҭаслымуп, иҳамчуи?!.
20.03.2014

***
Иабаҟоу аҭынчра, аҵәҩан сахатәоуп,
Сҽасымҭарц сашьҭоуп са стәала…
Сааԥсара ансылсыз, аиашаз, сынтәоуп,
Сдәықәлауеит аӷбеиԥш сҵаакәкәала…
Сышьхақәа рылаԥш сшамышьҭуа збоит,
Срызхьадырԥшуеит урҭгьы ҳракырак…
Амшын сшаӷоугьы, еиҭах агәра згоит,
Ихысҵоит ҳәа сашьҭоуп маакырак…
Мшәан,исҭаху сеидру, сгәы сажьауеит,
Уаҳа иааҟәымҵит сыргәаҟра.
Амшцәгьагьы, уажәшьҭа ихыжьжьауеит,
Аха игәаҟны еилымгацт уахаҟара…
20.03.2014

***
Сгәы жәбазар, сгәы жәбазар, сгәы жәбазар,
Амарџьақәа, шәсыцхраа, исыцәҟьалеит!..
Аӡәы илгазар, аӡәы илгазар, аӡәы илгазар,
Уа ҭыԥԥхак инаган ихлыртәалеит!..
Аԥхамшьа! Шьҭа аҩныҟа ихынҳәыроуп,
Уаҟоуп иахьыҟоу иара адацқәа…
Сгәы сзымбжьеит, уи уроуп, иуроуп,
Уахадагьы иҟам имцацкәа!..
22.03.2014

– 158 –

Сжьа хәыҷы
Сжьа хәыҷы, ибдыруеит иахьтатоу аҭәа,
Бааи, нас, ҭынч ҳнеицәажәап, бнатәа!..
Есымша бсыдҵуеит ашшеиԥш сырҭәа,
Исзымчҳар алшоит аиашаз сынтәа…
Сжьа хәыҷы, бааи, ҳабналаны ҳцап,
Абгақәа ахьыҟам ҭыԥкаҿ ҳнаӡап!..
Ахаан ҳарзымԥшаауа ҳаԥсқәа ааӡап,
Амра ҳаршеикып, ақәа ҳарбааӡап!..
Сжьа хәыҷы, уаҟа амаахыргьы ҟәшәаны,
Ҳазхара анаҳфалак, ҳгәы нахшәаны,
Бызбап санааԥшлак, маҷк ихьшәаны,
Арацәаххыреиԥш, бқьышәқәа зегь шәны…
Сжьа хәыҷы, абаҳчахь бымцарц быԥшаауа,
Иаразнак ибԥызгалап атама еилыԥхаауа!..
Ари абаҟаз ҳәа иџьшьаны банҵаауа,
Сналбааԥап иреиӷьӡоу ҵәаҵлак ҭаауа…
Сжьа хәыҷы лылабжыш цырак лыҿшәоит,
Нас днасԥырҟьоит, лкалҭгьы лыршәшәоит…
Абар уажәшьҭа амрагь акәапаҳәа инҭашәоит,
Уаха, абна илӡааша, абга срыцәшәоит!..
22.03.2014

***
– Нас, ибжьоузеи аиаша аҟынӡа?
– Ҽа шьаҿак!..
– Ҳаԥхашьеит уи ҳанзахьымӡа,
Рҳәеит еицҿак…

– 159 –

–Нас, иаашәырццак иҟалозар,
Ҽа хәыҷӡак…
Издыруада ҳзахьӡозар,
Иахьтәоу аҽыԥхьак…
Инеигәышьеит уи ахьтәазгьы,
Аха иццакуан…
Ирыцрымшәаӡоз рымц рымгазҭгьы,
Ирзыԥшуан!..
22.03.2014

Апоет
Мышкызны уеилыркаап, мышкызны урбап,
Иахьала ушӷару умҩасуеит…
Икьыԥхьым уҩымҭақәагь рышьҭа дырхап,
Уатәазымбоз наҟ ирыцәхасуеит…
Ажәлар ирзеиӷьу шԥаҟамло ара,
Ирԥырхагоугь ирыхәҭоу раахоит…
Иааиуеит уи аамҭа, иумбаргьы уара,
Инужьыз уҩымҭақәа ахаанхоит…
22.03.2014

***
Ҳазхымсшаз ҳәаак ҳахыст иҳамбаӡакәа,
Иаалырҟьан еицәыхьшәашәт ҳагәқәа…
Ҳауа изхарада ҳәа ҳамҵааӡакәа,
Ҳнарывалт ҳџьашьаны иааԥшуаз аҩнқәа…
Дыбхаршҭ, анкьа игәырӷьо ибԥыххылоз,
Ма ԥхыӡхаак иаҩызан иԥхьаӡа…

– 160 –

Ҳанеиԥылоз ҳаблақәа амца ирхылоз,
Шьҭа ацәаарагьы ыҟам зынӡа…
23.03.2014

***
Сзыхьӡази сызхьымӡази аамҭа иабааит,
Аамҭа иатәуп…
Сгәы иҭаз ҭызгеит, уаҟа исмырҵааит,
Сымаӡа хтуп!..
Аӡлеимҭа иазымго, маҷк ихьанҭазар,
Иҵауландаз ԥыҭк…
Мап анакәха, ишәмыхәауа иԥсӡазар,
Иазышәыԥшаап ҭыԥк…
23.03.2014

***
Исхарои, исхарои, илашәуп, илашәуп,
Абзиабара анааиуа…
Иҟалап ибҳәозар: «Дажәуп, дажәуп,
Уиоуп исиааиуа!..»
Ус ибымшьароуп абзиабара ахә,
Ибаҭәам ҟабҵома?!.
Ҳашьхақәа зегьы иреиҳабуп Ерцахә,
Аха иажәит узҳәома?!.
23.03.2013

Сашәақәа
Сара уаҳа шәысхым, сара уаҳа шәысгәым,
Ахаан шәара шәымԥангьы снеиуам!..

– 161 –

Шәысԥырҵ, шәысҭахым,шәысԥырҵ, шәысҭахым,
Уаҳа зынӡак сшәыргәаҭеиуам…
Егьҳзеилам уажәшьҭа, ишәырцәгьеит шәлакҭа,
Адәы сықәхеит ишыжәбауа схала…
Дысԥырҵт сгәыӷырҭа, илрааигәеит суахҭа,
Ишыжәбауа, сӷархеит ҭынхала…
Сышьҭыԥаан сагоит исыжәлан цәқәырԥак,
Уи сацымцарц шьҭа сзаҿагылом…
Инсыжьхьеит, инсыжьхьеит, шәа шәҟын са сыхәҭак,
Исзышьҭымхуа сашьҭам, сзаԥгылом…
Са сыда аԥсабара шссиру шәҳәала,
Са сыда уа аӡыхьқәа шәырҿыхәа!..
Иреиӷьӡоу ҭыԥҳассирк дыжәбар шәыҽхәала,
Днаганы дақәшәыртәа шәҽыхәа!..
Сышәԥырҵуеит, сышәԥырҵ, ужәшьҭа шәысҭахым,
Шәашҭагьы сҭалашам уаҳа…
Зҿышәҭаҿ инаган иԥыржәаз алаӷәым,
Ишыхнымҳәуеиԥш уахь акалмаҳа…
23.03.2014

Абга анахҭыгәла…
Абгақәа срылашәеит аҵх агәаны,
Аӷырҿҳәа исыцҳарц ижәылеит…
Сааигәа ианаасмышьҭ, руак кагәаны,
Ирфарц ишзахәоз иаԥылеит…
– Усыцхраа, амарџьа, арҭ сҭадырхоит!Ахаԥыцшьҭыбжьқәа ирылҩны иааҩуан..

– 162 –

– Абгақәа ирылахаз, џьым, дыбгахоит,
Ҳалалс уиоуааит, иуиааиуа!..
– Иарбан ҳазмыхәаз, атәыла зырбгаз,
Ҳахәдақәа ԥыжәжәа иказыжьуа?!.
–Абгақәа ирхашҭит дара шыбгаз,
Абнара снылалеит сжьышуа!..
Аиаша абаҟоу, дызусҭа изыхәха,
Мчык иуԥшаароуп ҳәа исыхеит…
Ашәарҭара ыцәан ҭынч иҭахәхәа,
Абга анахҭыгәла, иҿыхеит…
28.03.2014

***
Шаҟа бызшәа идыруа жәдыруоу?!.
Ддырҽхәон…
Дызлашәзыҟои, акала дшәыуоу?!
Деибадырбон…
Иаргь арҽхәара акыр инаалон,
Дҽырбон…
Ишигәаԥхоз, уи иччаԥшь хаала,
Агәра диргон…
Аха изымҳәеит аҭак, ажәаԥха,
Ицәгьахеит...
Уи аԥсышәала ианцәажәатәха,
Дҿаҳахеит!...
28.03.2014

– 163 –

Саџьали сареи…
– Аҵла дуӡӡа еиқәырха изкузеи?!
– Дацуп, дац…
– Арҭ ушьапқәа зуҭахузеи?!
– Ԥхьа сыргарц…
– Умҩа нҵәеит, уахьцо абыкәу,
Иазырха!..
– Сыԥсра ԥсраҵәҟьам, амҩа сшықәу,
Санҭаха…
Аха издыруеит шьҭа гәаныла,
Агәра ганы…
Ашәарҭара ааиит сшьапқәа рыла,
Аҽӡаны…
28.03.2014

***
Са сыгә иалаз изгәамҭеит аӡәгьы,
Хьаасгьы срымкыкәа исԥырҵит…
Схы рацәасшьоит абраҟа саргьы,
Исзеиӷьыз ҳәа уаҳа ак сымхәыцит…
Ари аамҭа избоит, сзахьӡаӡом,
Ҭарчеиҵас ишьҭызԥааз иргааит…
Сара сымҩа саныҵны сцаӡом,
Акзаҵәык, уи сгәыӷра сзынхааит…
29.03.2014

***
Урҭ рхәыцрақәа даара ирацәоуп,
Жәлар рхьаа рыцралан иблыҵәҟьоит…

– 164 –

Рыԥсҭазаара ахыцеиԥш ирххацәоуп,
Раӷацәагь ԥырӷҵас ихәыҵҟьоит…
Аха игәаҭатәу рбом зынӡагьы,
Лаԥшхырԥагак даара ирԥырхагоуп!..
Урҭ рхәыцрақәа ихәом аӡәгьы,
Ҵоуп, дара рзыҳәан ихырҳагоуп!..
29.03.2014

***
Аамҭа ишақәҳажьуаз зегьы,
Зынӡа иалымшауа ихынааит…
Уи дыҿнахӡауам аӡәгьы,
Ус ианилымшоз ицхырааит…
Ҳхы ҳжьагәышьоит еиҭагьы,
Ҳара ҳганахь аамҭа ааҳәуеит ҳәа!..
Баша умҩашьаӡааит аӡәгьы,
Зегь ахашҭру аамҭа, иаҳҳәеит ҳәа?!.
29.03.2014

***
Ба былаԥш хоуп ҽаџьара,
Быгәгьы уажәы-уажә исԥырҵуеит…
Гәаныла баҿуп сырџьара,Игәиҽанӡамкәа амреиԥш сицәхыҵуеит!..
Издыруеит, саргьы сгаӡаӡам,
Амра шҭашәо хәылбыҽхала…
Уи уахык еиҳаны сазыԥшӡам,
Нас ԥшьаала ицәырҵуеит ахала!..
30.03.2014

– 165 –

***
Аԥсаатәгьы ҿырҭӡом, зегь еиқәышьшьуп,
Шәарҭак иазыԥшызар?..
Ажәҩангьы даара иааџьоушьартә ишәшьуп,
Еихәласырц иаҿызар?..
Зынӡак аҽарцәгьеит арҩаш шьыжьы,
Иуҵамлааит, игәаҭа!..
Иумаҳауа уаналага ишааигәахо абжьы,
Наҟ ахланҵ уҽаҭа…
30.03.2014

***
Уҟәышуп ҳәа аниарҳәа, дҟәышцәазшәа ибеит,
Иаразнак са соуп ҳәа дҩагылеит…
Изырҳәаз дазхәыцаанӡа ихы агәра игеит,
Иара иаҭәамыз мҩакгьы данылеит…
Ашьҭахь игәеиҭеит хараӡаҵәҟьа дшагаз,
Уи ажәа еижьага дшахнаԥааз…
Аҟәышҵәҟьақәа ракәӡам иара зыгәра игаз,
Агаӡақәа усгьы ирхарааз!..
30.03.2014

***
Аӡәыр иҭахума, дазԥшума ҳазҿу,
Мамзаргь, ҳхы ҳжьома, сыздыруам…
Аиашаҵәҟьа аабомеи, зынӡа ирхәаҽу?!.
Идәықәларгьы, аӡ хышхыҵәа изыруам…
Уаҩ дацәымшәауа иҟоума, сеидру, аҳақ,
Иаацәырҵышт зны ихы инардырырц…

– 166 –

Иҟалап, ҳазҿу ихнаҵозар цҳак,
Аиша аӡы иамгакәа ирырц!..
30.03.2014

Уи ианиаамҭаз…
Дхаҵагәышьан уи ианиаамҭаз,
Аха иҵыхәа ԥҵәеит рацәа…
Аӡәызаҵәык, лара изаанхаз,
Дахалырҵәиуеит лнацәа!..
Ила аӡәымзар-аӡә дабома,
Ла илыхҭниҵауеит зегьы!..
Уи хьырӡыла дкәабоума,
Илеиӷьу дыҟамкәа аӡәгьы?!.
Лыбла аԥыџьқәа ааҵысаанӡа,
Лара иахьылҭаху деихоит!..
Длышьҭагәышьоуп уи дааԥсаанӡа,
Асаба ҵыхәала иԥссоит!
Иажәымҭыҽха дыччархәхеитеи,
Зынӡа дкьантыжәылтәит иԥҳәыс!..
Зны деимсеит, зынгьы деимҳәеитеи,
Аха хьаас дылкыма ус?!.
Дхаҵагәышьан уи ианиаамҭаз,
Ихьыз сеидру, игәы шәеит…
Ма даҿызхуа ҭынхак даандаз,
Уи шьацҳәабааԥск даҿашәеит!..
31.03.2014

***
Сықалақь салоуп сгәы каҳан,
Сеидрума абасҵәҟьа сзыршәа…

– 167 –

Иааиуеит шьоук рабџьарқәа раҳан,
Ашьабсҭеиԥш икҿарцалт сбызшәа…
Абар, акагь рыгым, ихысуеит,
Ҳаӷеимшхара, ахы иҭадыршәоит…
Убасҟан џьара имацәысуеит,
Урҭ рабџьар рымпыҵҟьа икашәоит!..
Сықалақь сналалт схы шьҭыхны,
Дысԥылазшәа сгәырӷьеит сҭынхак!
Саԥсшәа, аҳәаҭҳаиԥш усхыхны,
Усцәырымгарц ҳахьчоит доуҳак!..
31.03.2014

***
Уара уажәраанӡа угәра згон,
Ухьӡ анырҳәоз сгәырӷьон…
Аха исоумҳәоз ак уӡон,
Маӡа уск уӷрыхон…
Иҳабжьаз ацҳа ҭабгеит,
Ҳҩыџьагь ҳақәлом уаҳа…
Ҳаргь убасҟан агәра аагеит,
Ишҳабжьалаз гәнаҳак…
Аха акызаҵәык зыгәра зго,
Уччаԥшь-угәыкыра…
Аӡы ацҳа уҵԥаан ианаго,
Ушахьынҳало еиԥш, амаакыра…
31.03.2014

Агьама збеит…
Рацәак бжьамзар сыҿҳәара,
Саџьал шьҭа иааигәазар…

– 168 –

Наҟ шәаҟәыҵроуп сырҽхәара,
Ус шәлаԥықәшәа иабазар…
Шәажәа бзиақәа сызгом,
Арахь иааншәыжь, ишәыхәап…
Иҟалазеи, атәыла бгом,
Ҵәыцак хҭәал шәаҿыхәап…
Сразҟы сыхәлаччеит сара,
Акьажыҳәагь зны сарҵәыуеит…
Шаҟантә салҵыз абылра,
Сыгә рыцҳа зегь адыруеит…
Сшәыҵашьыцӡом сара аӡәгьы,
Шәа шәахьгьы исымам зҵаара…
Нас, шәысмазҵаан шәаргьы,
Узырццакцәеи ҳәа, даара…
Сзахьынҳалом аамҭа шьҭа,
Агьама збеит, ицааит…
Уааи,суԥылауеит, суахҭа,
Сшузыԥшыз сурҵааит…
01.04.2014

***
Лыԥшӡара ԥшьаала иҵәахны,
Лкьаҿ хәыҷы иҵаҳәҳәан днеиуан.
Идәықәлахьаз аӡын хынҳәны,
Лҿаԥхьа аласбеиԥш игәаҭеиуан!..
– Уа уаԥхьа дгәасҭеит сара! –
Аӡын сышзахәоз саԥыҩлеит!
Сҳәатәы заҳауадаз ара,
Асцырақәа лыблақәа хырҩеит!

– 169 –

Наҟ-ааҟ даҳҿаччон лара,
Зынӡак илҭахымызт ҳаргәаара!..
Абарбанџьиа анаҿу абылра,
Ишшәарҭоу еиԥш акәицхәыҷқәа рҭаара!..
Аӡӷаб ҳа ҳжьашьа лымҵар,
Даҳмеигӡакәа лгәаҵа ҳлызҭымцар,
Аӡын, уа ухьҭа дацәцар,
Дшалашәоз лдыруан са сымца!
01.04.2014

Амца цәырҵыр…
Амца ҳарцәеит ҳа ҳабжьара,
Уаҳа шәарҭара азуам…
Аха амш аныцәгьоу, ахыжьжьара
Аԥсҭҳәа хыҵаанӡа иазыԥшуам…
Лыччаԥшь сцәылҵәахуеит ҳанеиқәшәо,
Нас, убри алагь сахьлырхәуеит!..
Ах, ишԥацәгьоу лара ллеишәа,
Ах,уи лылаԥш зегь ҳархуеит!..
Зных иаразнакгьы деиҭашәоит,
Дзырччо узымдырӡо дыччоит!..
Зных иаалаҭәаумшьартә дцәажәоит,
Дааузымычҳартә лгәы еиҟәыҷҷоит…
Зны амра аԥхашьа лгәаԥхахуам,
Рҟазшьа дзақәшәом ашәахәақәа!
Урҭ иахьынӡахәҭоу илҿаԥхахуам,
Зны лгәы аакыднахӡоит ақәа!..

– 170 –

Дыццакы-ццакуа даннеиуа,
Дахьцо издырӡом уи аӡәгьы…
Амшын иаҵоу аԥша ангәаҭеиуа,
Иԥыххаа иамгои ацәқәырԥагьы…
Исыздыруам са сгәы зҭынчым,
Гәырҩак сыжәлан, сарыххоит…
Амца цәырҵыр, акгьы сымчым,
Саблырц, кәиц хәыҷык сызхоит!..
02.04.2014

Уи аеш деиԥшын!..
Сгәырҩа шсылсыз лмырбаӡакәа,
Ус сылҿаччеит ирхааны…
Ас сҟамлацызт сгәы ԥшааны,
Зынӡак сыбжьы мыргаӡакәа,
Акәаҷаб абзеиԥш ирҭааны…
Ларгьы дгылан жәа мҳәаӡакәа,
Ацашьа дшақәымшәоз збон,
Лыгәҭыха цәырымгакәа илӡон…
Иҟамлоз дысԥырҵыр сымшаҭаӡакәа,
Аха сгәы ԥызжәаша ак лыӡбон!..
Уи аеш деиԥшын аҵла иқәыз,
Акаканқәа ырхьархьаруа изгоз!..
Са уи аҵа сшаҵаз зымбоз,
Аха иара агәырӷьа иаҿықәыз,
Игәы ахаа ахьықәнаҵо зызхоз!..
03.04.2014

– 171 –

Зегь рыӡбазаргь…
Иуӡбозеи зегь аныӡбоу,
Зегьы ианрырҭахьоу ахҳәаа…
Ҳзадыргозеи, нас, аныӡба,
Ҳҿахәы ҳҳәазар ианҳазҵаа?!.
Иахьа ҳажәа акраналшо,
Ианаҳзымҳәа, ҳанԥхашьа…
Ҳашԥадәықәло ацәгьа хьаршшо
Уаҵәы иахҭнаҳҵауазар ҳшьа?..
Зегь рыӡбазаргь, иҳарбгароуп,
Ирхаҳҟьароуп шьоук рыԥштәы!..
Иаҳаргароуп, иаҳаргароуп,
Иаҳаргароуп ҳара ҳтәы!..
2014

Шьҭа издыруеит…
Шьҭа издыруеит сара башаӡа сшыԥшыз,
Исцәымӡакәа зегьы салҳәеит лгәы аншыз…
Лыбла ԥшӡақәа сырҭахызшәа агәра згон,
Аха усҟан дара ҽаџьара еимдон…
Шьҭа издыруеит, ҳанеиқәшәоз мчыла дыччауан,
Сара ҳаиқәшәара деигәырӷьаҵәҟьоз џьысшьауан…
Ҳаҭырқәҵаран, абзиабара ыҟамызт зынӡа,
Нас исыхьи, иарбан гәыӷроу сзыргаӡа?..
Шьҭа идыруеит, ашьабсҭеиԥш дсыдԥаны данцо,
Сгәы шлышьҭало, уи лшьапышьҭыбжьқәа ԥхьаӡо…
Аха лара зынзаҵәыкгьы арахь дааԥшӡом,
Лабжыш цырак лӡамҩа ҟәымшәышә арбааӡом…

– 172 –

Шьҭа издыруеит, ҳахьеиқәшәалоз сызцаӡом,
Лара лылымкаа ҳҩызцәа срыцны сызтәаӡом…
Акаҳуа акәзар, мап ацәыскуеит, изыжәӡом,
Уи исзаԥшуазгьы баша сзылжьои, дасырԥшӡом…
Шьҭа издыруеит, сара ааԥынроуп сызжьаз,
Аха агәра згоит, са сыбзиабара шыԥшьаз…
Аԥхарра еигәырӷьан атама заа ианышәҭуа,
Аӡын ԥшацәгьа иама издәықәлои иркәыкәуа?!.
04.05.2014

Сара акгьы схараӡам…
Сара акгьы схараӡам, сара акгьы схараӡам,
Сара акгьы схараӡам, зынӡа…
Дааит иара ихалаӡа, дааит иара ихалаӡа,
Дааит иара ихалаӡа, шьыжьӡа!
Ицәыригеит ҳамаӡа, ицәыригеит ҳамаӡа,
Иҳәеит ишизымҵәахуаз шьҭа…
Ҿумҭын, исараӡа, ҿумҭын, исараӡа,
Зынӡак сҭаимрыԥшит илакҭа…
Ашә аасыртуазма, ашә аасыртуазма,
Ианаасмыртӡа, ихы иҭаирԥеит!..
Исзымгәаӷьт, исзымгәаӷьт, нас, сыҳәҳәауазма,
Ишԥазурыз, уи игәра згеит!
Избац дабаҟаз, амцеиԥш дыҩналеит,
Исҳәоз зынӡак иимырҳаит…
Ауаџьаҟ савалт, са стәала сыбналеит,
Шьабсҭа гәыҭҟьак еиԥш, сырҳаит!..

– 173 –

Узҿу закәызеи ҳәа зынӡак иааиҿамгылт,
Снапыҵәҟьақәагь са сырҭиуан!..
Уимоу, иџьаушьаша, сшьапқәагь аасхамҵгылт,
Иахьиҭахыз срыма ицауан!..
Изуази исҳәози сақәшәомызт даара,
Аиашаз, ашәымҭак сшанхеит…
Усҵәҟьа ҳазурццаки, исҭаз азҵаара,
Идыршәыз алапҟьеиԥш икақәхеит!..
Сыхшыҩ ансҿагылаз, сгәы узсыцымныҟәеи?!
Сзықәшәаз сҽанысраалеит ахса!..
Абгақәа, абгақәа, абас шәлеишәа зыҟеи,
Агәыҭҟьа изашәыргои ауаса?!.
05.04.2014

***
Ақьиацәа ураӷацәоуп, амалуаа урыуоуп,
Исылшома нас угәразгарц?..
Аԥсҭазаара, аԥсҭазаара, скыдцалан сумоуп,
Изуҭахуи абас сурҳәацәарц?!.
Ахаа аҭыԥан, ара аша сызцәырҵит,
Ахьшәашәа аҭыԥан, аршы...
Исқәашьым усгьы сашьҭам, сацрыҵит,
Исумҭозаргь, ма сахьырԥшы!...
06.04.2014

***
Сҭел хәыҷ, иухьи, иахьак уеихашәуп,
Сыргәырӷьарагь улымшо унхама?
Саџьалгьы самбеит, ишубо, илашәуп,
Изымааи, исывсны ицама?!

– 174 –

Исаҳәишь, сырхашҭма зны сызҭахыз,
Гәыбӷан аӡәгьы исҭом, иудыруаз…
Сҭел хәыҷ, иҽеиӡам, аиашаз, сыԥхыӡ,
Сыцҳа аӡы исыҵнахит сшыруаз…
Иуҭаххар иулымшаӡои знык сжьара,
Сзыргәырӷьо ажәабжьк саҳааит!..
Аԥсҭазаара махә ҩак еиԥш салшәар сара,
Сҭел хәыҷ, сыгә иалаз умҳәааит!..
06.04.2014

***
Былахь еиқәын, иахьа акалашәа даара,
Былахь еиқәын…
Избан, изызҳәоузеи, сыча хәыҷ бгәаара,
Бзыргәамҵда ишакәым?..
Исызцәыргаӡом слафқәагь, бкьатеи ԥызҵәаша,
Ихиаҵәҟьам сдырҩатә!..
Быччаԥшь аҽаҵәахт, ианамбо изықәтәаша,
Аҽшаӡо еиԥш аԥсаатә!..
07.04.2014

***
Нас исхарои, сгәы бсызҭымгозар зынӡа,
Нас ибҳәарои, баргьы ибҭаху имӡа!
Ус хара-хара ҳанбанӡаҿу абылра,
Ус ҳара-ҳара иаҳхәаҽлома ҳгәыкра!
Нас исхарои, иханамҵозар сгәы сҳәатәы,
Илнаххьазар, иара амҩа, иара ахатәы…
Ҳагәқәа еиуҳажьып, нас иахьырҭаху ицааит,
Аԥсыӡқәа реиԥш, ҿышәҭа хәыҷык рыԥшааит!..
08.04.2014

– 175 –

***
Ауаҩ иоуп араҟа реиҳа ишәарҭоу,
Ааи, уи иоуп зегьраҵкыс изыцәшәатәу!..
Ауаҩы ицәыбналан абна зҽазҭоу,
Акыҟам агыгшәыг еиԥш зхызтәу!..
Ажәҩан дуӡӡа уачҳаит ауаҩ рыцҳа,
Адгьыл дуӡӡагь уеикануам зынӡа…
Нас ухала изхухуеи уара уцҳа,
Заанаҵ аӡ уҽзауҭои, агаӡа?!.
09.04.2014

***
О, аламыс, ус имариандаз угара,
Уа урыманы ацҳа изықәлом!..
Аха, удагьы изнеиуам уи абжара,
Измамгьы, игәаӷьны издәықәлом!..
Нас, ԥсыхәас иҟои, иҿызхуеи ара,
Наҟ-ааҟ ибжьахеит урҭ рыбжьара!..
Аламыс змам нхоит мҩабжара,
Измоугьы ацәшәоит уи аидара!..
09.04.2014

***
Ажәҵыс еиԥш дҷырҷыруа дааҩналеит сахьтәаз,
Илдыруазшәа дыгәхьааган сшыҟаз…
Зынӡакгьы сгәазҩомызт сааныжьны дахьцаз,
Исшәиуан ацгәы, сымҩа ԥызҟаз!..
Иаразнак сныҩнагьежьит. Нас ашә аасхаркны,
Уажәшьҭак дысмышьҭырц сыӡбахьан…

– 176 –

Усҟан сгәы ахышә аҷараҳәа иаартны,
Лҭыԥ ԥхаҿы днеины дтәахьан!..
09.04.2014

Моя нежность погубила меня…
Артюр Рембо

***
Шаҟа еизааигәаз аӡәгьы ибомызт,
Шаҟа еицәыхаразгьы убас…
Бзиа ишеибабо агәра ргомызт,
Лафк еибырҳәоз џьыршьон цас!..
Кыр зылшозгьы дара имшаҭеит,
Имбеит раҩсҭаа иширшәаз…
Нас, ианеиԥырҵ зегьы игәарҭеит,
Ажәҩангьы алабжыш шаҿшәаз!..
10.04.2014

***
Адәахьы сыччоит, исҵәахуеит сара сгәалақәа,
Схьаақәа аӡәгьы исырбаӡом…
Исыхӡыӡо зжьоит, аха сгәы аӡә дсыцәҭамлакәа,
Зегь акоуп аҩныҟа срышьҭӡом…
Ихьанҭоуп зынӡа, сара схьаақәа шәрыҵамлан,
Сырзымхар ҟалоит схаҭагьы…
Сызрыцәцозар наҟ, ҳаԥы лашьцак схәыҵалон,
Зыԥсы ҭоу сахьимбо аӡәгьы…
Инасԥырҵны ицеит, уадаҩ дук рхаламҵа,
Рыххатәыс изроури аӡә игәырҩа?..
Аха схьаақәа нхеит, сынрыжьуазма схалаӡа,
Инасыдтәалт, игәакьоушәа зымҩа!..
11.04.2014

– 177 –

***
Уаҳа угәра згом сара сгәы,
Уҭахызаргь угәаа, угәаа…
Дургәашеит, дургәаҟит такәы,
Изааумцац иҟои Лагәлаа!..
Уаҳа иҟаиҵаҵәҟьом шьаҿак,
Изыԥшу идырхьеит уи заа…
Игәы мыжда ишалҟьахьоугь хҿак,
Ибзиабара иакьымсӡеит Лагәлаа!..
11.04.2014

***
Ҳаблақәа ирдыруеит ахьеиԥш икәалыкәаџьо,
Ҳамаӡа ахьҭаршәу џьара!..
Игәырӷьаны еибырҳәоит ирҭаху ихәыҵаччо,
Еиқәшәар тәымџьара…
Ҳаблақәа ирдыруеит, исҭаху, ибҭаху,
Зынӡсакгьы илашәқәам!..
Аха ԥшаашьа рзамҭеит ацаԥха ахьыҵәаху,
Бгәы иҿаршәу абырқәам!..
12.04.2014

Гызмалрыла илиааит!
Ачара ашыкьымҭаз бныҵԥеит ашьаԥа,
Бгәаазар, сҭахеит…
Ҳчара еилазгаз дарбану, баба,
Аԥшәмацәа еихеит!..
Иҟалаз цқьа азхәыцхаҵәҟьа ҳмаӡакәа,
Џьарак ҳаилахеит…

– 178 –

Уажәраанӡа дызлакәашоз леимаа илызгәамҭакәа,
Лшьапы ҭанарххеит!..
Уи баргәума, ҳалаӡап, ҳалаӡа,
Ҳаилыркаап лшьапқәа!..
Ашәа жәҩанахь ихалашәҵа, ихалашәҵа,
Ишәыршанха агәқәа!..
Икәашо брылам, ишәаҳәо брылам,
Ба бынхацәеит…
Сыуацәа срыхәом, анрыла, абрыла,
Зынӡак сдырҳәацәеит!..
Ус баацәырҵит бшьапқәа хырҟьаҟьан,
Бықәԥраан бкәашо!..
Анцәа иџьшьоуп, ҭаҷкәымк сымҟьакәан,
Уахак иахьсыршо!..
Абар, ассир, ҷкәынак дбывԥраауа,
Атәыла ирбгоит!..
Зны инабхаршәуа, зны инабхыԥаауа,
Бкасы шкәакәа игоит!..
Уи зегь злаӡодаз, адәахьы сындәылҵит,
Сгәы еиҟәыжәжәауан…
Уажәраанӡа сзырҟәышуаз сыхшыҩгьы сԥырҵит,
Убригь сыцәшәауан…
Ашҭа агәҭа снеихьан, узымцеит рҳәозшәа,
Бшьаҵатәқәа снархагылт…
–Ачара дуӡӡаҿ уа уҭыԥ ҟамлозшәа,
Узгылеи, узгыл!..
Ауаа рацәа ирылкәраан, сыхшыҩгьы сзааит,
Зынӡа сыхҭакуа;-

– 179 –

Ирласны ддырхынҳәырц, гызмалрыла илиааит,
Уи лшьаҵатәқәа!..
12.04.2014

***
Ус ҳаиԥырҵит, акгьы ҳзазымааикәа ҳара,
Ҳгәы иҭаз уаҟа кьыс амоуӡакәа инхеит…
Сара иансзымгәаӷь, баргьы ибзымгәаӷьт ак аҳәара,
Уашьҭан ҳанеиқәшәо, ҳалацәажәарц иҳархиеит…
Аха усҟангьы, ҽак ҳԥырхагахашт еиҭа,
Абраскьыл иҷынҷеиԥш,
џьара ицәыҵатәоуп иԥшны!..
Са сахыбаауп, мыцхә бзиа избо алакҭа,
Сгәы исыцәҭыҵхьоу, инеиуеит сымҩахь есыҽны…
Шьҭак исылшом, бара бԥырҵра, сыгәра га,
Сыгәҭыхақәагь, алеиԥш сеимыржәжәоит сыхҭакы…
Санақәшәо сеидру, анцәа исзишаз сықәнага,
Абнаршәыра илоу, уаҳа иззымԥшааз мҩакы…
13.04.2014

***
Шәгәы иҭам ауп ишәҳәо, шәзызхәыцуа ҽакуп,
Аха ацәажәашьа шәҵеит еинраалан!..
«–Ианаамҭаз иаҳхьымӡеи!» – шәыӡбахә рҿакуп,
Ишәықәдыргоит рыбжьқәа хыриаалан!..
Шәгәы иҭам шәаҟәыҵроуп, шәгәы иҭаҵәҟьоу ҳҭахуп,
Ихьанҭазаргь арахь иаҳшәырбароуп!..
Ажәаԥшӡа абаҳҭаху, шәаҟәыҵ, шьҭа имыцхәуп,
Уи алҩеиԥш иаҳхыҵны ицароуп!..

– 180 –

Ацҳа анхышәҵа, шьҭа амаакырагь аҭахуп,
Шәгәы иҭоуи шәгәы иҭами рыбжьара…
Уи иқәымлаз шәиқәгәыӷ, иқәлаз дышәхәуп,
Уаҳа илақәа ирхымзар ԥхашьара!..
13.04.2014

***
Саԥхьаҩцәа бзиақәа, сымаӡа шәасҳәоит,
Аамҭала споезиа амҵәыжәҩақәа ҿасҳәоит!..
13.04.2014

***
Аҵарақәа, аҵарақәа, ажәҩан ду шәымҽхакны,
Шәгәырӷьоит иахьак…
Дыжәбазар сыхаара жәеинраалак лҩыҵракны,
Маӡала лҽыԥхьак?!
Агәалақәа, агәалақәа, сшырфауа жәдыруаз,
Аҩныҟагь срышьҭӡом…
Аҵарақәа, аҵарақәа, дшыжәбалак сгәыраз,
Исашәҳәар – сыԥсӡом!..
19.04.2014

***
Ҳгәы иҭам ҳашьцылеит убриаҟара,
Иаҳҳәоит, иаҳҳәоит…
Ҳгәы иҭоу ахьызҭымҵуа, иаҿуп агәаҟра,
Уахьтә иҳәҳәоит…
Амц аиааиртә зегь ҳасабуп,
Зегьы ӡбоуп…

– 181 –

Иаҳа ииашоу, иаҳа исабаԥу,
Ҵәахны ҳтәоуп…
Аиаша абаҟоу, наҟ иԥхаҳҵан,
Зынӡа аҽаӡеит…
Ҳгәы иҭам ацҳақәа азхаҳҵан,
Иԥырӡеит…
Нас ҳазгылои ҳахқәа ҳакәаҽ,
Ҳусқәа цәгьоуп…
Ацәгьеи абзиеи еинаалан гәыкаҿ,
Еицҭатәоуп!..
19.04.2014

***
Ҳаиԥырҵыр бҭахуп бара мчыла,
Иҳаргыларц ахааназ акәаԥ…
Ибыхьи, нас, бқьышәқәа бырчыма,
Ардәынаҵас бтәоупеи бҽырхәаԥ?!
Ихәу агыгшәыг еиԥш сыҽхьаскыр,
Сҭыԥ сцәыӡӡарцу уаҟа бгәаҿы?..
Ибылшауеит бҩыҵраҿ сыԥхьабкыр,
Бқьаад хәыҷеиԥш наҟ сеикәарҽы!..
21.04.2014

***
Аԥсҭҳәеиԥш шәаӡыӡарак хылан ллакҭа,
Иаразнак дгәаан днасԥырҵуеит…
– Иудыруаз, уи аӡбахә ануҳәа еиҭа,
Егьҳзеиламкәа ахааназ ҳаилыҵуеит…
– Иауазеи, исҳәартәеиԥш, уи ҳаӷеиҭа,
Ацәыргарагь ус имариоума?!

– 182 –

Зҽызҵәахырц илалаз знык аҭәарҭа,
Ажьаԥшӡа игәаӷьны иузҭархома?!
Шәаӡыӡарак нықәҵын иаразнак лхы-лҿы,
Аччаԥшь хаакәакәара нықәлоит…
– Сгәы, иуҭахызар, абыржәыҵәҟьагь схәаҽы,
Уи аӡӷаб дысҩыҵракны сдәықәлоит!..
21.04.2014

Иаҳзеилаз аанхоит…
Быбла сыхгылом, сыбԥырҵуеит уажәшьҭа,
Иргәагәо ишаабгоз, исабҳәеит сыхәҭа!..
Ҳҩыџьагь ҳаизхәыцуа уаҳа иҳаршом,
Ҳагәқәагьы уаҳа рнапқәа еикәдыршом…
Исымгәаӷьуаз ажәақәа сԥырҵышт зынӡа; –
Ианаамҭаз ацәа узалымҵт, гаӡа!..
Аԥсуара, аламыс, сзызхәыцуаз рацәан,
Баша рыгәразгозаарын, урҭ зегь рҳәцәан…
Ҽаџьара бхьаԥшуеит, бсыцәгылоит зымҩа,
Сазныжьны злеишәа цәгьаӡоу агәырҩа…
Схәыцрақәа абацеи, зынӡак еиԥхьыттоуп,
Зны иқәаршҩуп, зны иқәаԥсатоуп…
Сеиԥшума алым, аихацқәа ирҭахаз,
Мамзаргь аҷынҷа, маӷышк ибжьахаз?!
Ажәҩан саҟәыҵит, сыбжьы анамаҳа,
Адгьылгьы усгьы иҟанаҵоит ҽмырҳа…
Ақалақь бналслашт, бкәаԥкәаԥуа еиҭа,
Издыруеит, ишыхаац ихаауп блакҭа…

– 183 –

Зҽыҵәахны иҟаз, амрагь ааԥхоит,
Ибдыруаз, ибдыруаз, иаҳзеилаз аанхоит!..
22.04.2014

***
Ҳабацәа ражәа схамшҭырц сыхәҭан;Аӡиас узымдыркәа уҭамлан аԥан…
Сгәырӷьон, аҩызцәа сырҳаит ҳәа сара,
Са сзыҳәан мшаԥымзи урҭ рбара…
Иазууеи, амаҷаз срыԥсахит дара,
Исҭахым уи аӡбахә уаҳа аҳәара…
Гәалашәарак аарла уажәыгьы сарԥхоит,
Амца ду аныцәо, кәиц хәыҷк еиқәхоит…
25.04.2014

***
Иуҵалеи, сгәы мыжда, зынӡа уҽҭаумырхан,
Абзиабара ыҟаӡам зҳәоз ураӷан…
Сҳәатәы шхаумҵоз, ублала иубеит,
Башаӡа ҳгәыӷит, баша ҳҽырбеит!..
Иааури, сгәы мыжда, ҳҩыџьагь ҳаицыз,
Ԥшаашьагьы ҳмоуазар акәхап шьҭа ҳцәыӡ…
Абзиабара абаҟоу, еижьагоуп ҳҳәалап,
Аха аӡбахә анырҳәо, маӡа ҳбыллап!..
25.04.2014

***
Скыдҟьауа саанагоит уи слахьынҵа,
Схеит саргьы шьҭа, сеихалыхым!..

– 184 –

– Ушықәсқәа урҟәаҵны, умшқәа ԥхьаӡа! –
Аха уиҵәҟьагь саҳахыр сҭахыхым…
Алаԥшцәгьа исышьҭоу цоит исынԥа,
Аха исԥырхагоуп санҽыжәло…
Саҵашьыцуеит амшын ду уцәқәырԥа,
Иԥыххааса ицо, аха ижәыло…
26.04.2014

***
Сгәысҽанӡамкәа мчык насыхан,
Сагауеит…
Исцәыбналоз сымч арҿыхан,
Сарԥыруеит…
Еиҭах гәҭыхак сгәы иныҵхан,
Иҿнакаауеит…
Иац ишәҭыцыз, иахьа дкәицхан,
Сылбылуеит!..
26.04.2014

***
Сгәырҩа амцеиԥш сналарԥалан,
Дцеит, дцаӡеит…
Диашаҵәҟьоушәа лара лтәала,
Илнарбаӡеит…
Аха сгәырҩагь ус ианҿымцәаа,
Сҭанархеит!..
Иналкьымскәа хара данзымца,
Имцахеит!..
26.04.2014

– 185 –

***
Аԥсҭазаара агәгәаҳәа еилашуеит,
Иазычҳауам ҿымҭкәа сахьгыло…
Шьоук амра хааӡа ирхашуеит,
Шьоук аԥсҭҳәа ӡлачқәа анырԥыло…
Аԥсҭазара слымҳа ҭҟьауа,
Умгылан ҳәа исыхоит, исыхоит…
Ԥсаатәҵас сымҵәыжәҩа ҟьауа,
Саашьҭԥраар, гәырҩак насыцрыхоит…
Агәырӷьара сцәыӡит зынӡа,
Сажәгәышьару разҟыкгьы збаанӡа…
Амахә иахьҿаз ианканӡа,
Ишҭало еиԥш аҵәа, аҟалара иахьӡаанӡа…
27.04.2014

***
Хыхь иқәтәоу зегь идыруеит, иӡбахьеит,
Ҳара ҳазҿу, ҳгәы иҭоу зегь иаҳахьеит…
Аиашаҵәҟьа ҳшавагылогь ибахьеит,
Иааузымычҳартә иҟақәоугьы ичҳахьеит…
Иӷәӷәаӡазаап иара ичҳара убауоу,
Аха убригь ҳәаак шамоу агәражәгауоу?..
Иашоуп иҟоу, иа иахь ҳназгауа цҳак,
Згәы цқьам дықәлар – ихьӡагәышьауеит иҳақ!..
04.05.2014

***
Иацы дцәажәон уи ҽакала,
Иацы идыруан иҳәатәыз…

– 186 –

Иахьа имоуп аҽа гәалак,
Зынӡа ирцәгьеит иара иус…
Иацтәи ииҳәақәоз зхамышҭӡакәа,
Згәы ақәкны иназыгӡоз,
Наҟ иԥырҵт изхьамыԥшӡакәа,
Дабарҭахыз, згәы иҭоу зӡоз…
Аамҭа аҽшаԥсахуа аадыруеит,
Уи изынкылаӡом аӡәгьы…
Аха аҟәышқәа зегь рныруеит,
Ирызхәыцуеит аамҭа ахаҭагьы…
04.05.2014

***
Скыдҟьала аамҭа, сԥышәала аамҭа,
Иудыруазааит, ус сузырхом…
Сҩызак дымгәаанда, сықәлак дымгәаанда,
Саӷацәа шьҭа срызҭархом…
Аиаша наскьаргеит алакҭа ҳамҭаԥшырцаз,
Аха знык иахьаабаз ҳазхоит…
Мап, дысҭахым сара амца зырцәаз,
Уи амца макьана ҳарԥхоит…
08.05.2014

***
Бҟәышуп, избоит сара, даарак,
Маҷкгьы бгызмалуп, ҵаны!..
Исымоуп, ибысымҭац зҵаарак,
Сгәаҵаҿ џьара иҭаҵаны…

– 187 –

Быблақәа ирыҵоу аԥхарреи,
Быччаԥшь ахаареи сырӡоит!
Исаҳәи, сзырцәымцазар, исхареи?!
Срыцәцаргьы, иаразнак исыхьӡоит!..
08.05.2014

***
Зегь ириааиуа аамҭоуп, кәалӡыла иҭаҳәҳәоу,
Нас, ишәыхьи сашьцәа, изеиқәымшәозеи шәҳәоу?..
Шәзықәымлозеи ацҳа, шәа шәыбжьара иху,
Шәидымгылан, сшәыҳәоит, уи ҭабгарц зҭаху…
Акызаҵәык ауп иҟоу, ахааназ ҳаиқәзырхо,
Зынӡа иаҳцәыӡу аидгылара, ус аамҭала ихәшәхоу?..
Иҟалазеи, сашьцәа, ҳзеицәгәышуазеи, избан,
Аҽы бзиа ихьымӡӷнашьоит, аҟамчы ашәмырбан…
15.05.2014

***
Есымша аамҭа дырхәашьырц иаҿуп шьоук ара,
Иазхәыцуеит иааҟәымҵӡакәа дара ирҭаху аргара.
Мшәан, аиашахь уназго цҳак ауп шьҭа араҟа иху,
Ҽаӡәы ииаган ихиҵар ҟалома иахьиҭаху?!
Мап, ацҳагь иамазароуп иахьанаало аҭыԥ,
Уанықәсуа ԥшьаала еиҩугартә уԥсыԥ…
Уи мчыла иахьаҭыԥым ихуҵаргьы ҟалоит,
Аха амшцәгьақәа раан ихыхны иагалоит!..
15.05.2014

***
Ибҭахуи, сгәыла хәыҷ, ибҭахуи,
Сажәцәоуп бара бзыҳәан сара!

– 188 –

Бызсыхәаччои гәыкала, исылыбхи,
Бца аҟәарахьы, ҽырбара!..
Уаҟа инеиҩеиуеит ба бықәлацәа,
Рыблақәагь амцаԥшь рхуп…
Сгәыла хәыҷ, быблақәа скылрымҵәарц,
Сыбналан сбыцәцарц сҭахуп!..
15.05.2014

***
Ас мацара ииасру ҳаԥсҭазаара,
Шьҭа иҳабжьаҳгар амуӡои ҳҭыӡшәа…
Иабаҳҭаху гәаӷла ҳара ацәажәара,
Наҟ иаҳԥырҵит ҳаламысгьы аншәа…
Абар, ҳаԥсадгьыл, уҵеицәа еиҿагылоит,
Иац аӷа уимпыҵхны уеиқәзырхаз…
Ҳажәҩан цқьагьы аԥҭа еиқәаҵәа хылоит,
Дтәымуаҩӡамзаап ус ҟаларц зҭаххаз…
Ауаҩ иаша зынӡагьы изхәыцӡом,
Ажәа имхуп, даанагом акгьы…
Аламысгьы уажәшьҭа арахь изӡхыҵӡом,
Агәыԥжәа иагоит уи иаҳагьы…
Аибашьра ду баша ҳацәынхама,
Еилибакаашьа ҳмоуӡои нас ара?..
Ҳааины ҳнаҿагылеит еиҭа аҟама,
Лахьынҵас иҳамоума уи ахаԥсра?!
17.05.2014

– 189 –

***
Ажәа еимаркит, еиҳа аԥсадгьыл зҭаху ҳәа,
Ҳарҭ зегь ҳгылан уаҟа, ҿымҭкәа ҳарзыԥшуан…
Ирзеимыхуамызт, иҳәҳәо еилалеит акәукәуҳәа,
Арахь амрагь шьҭа рхы кылҵәо ирхашуан…
Ауаа ҟәышқәагь ааиуеит урҭ иранажьгәышьо,
Изҿу зегьы уажә ирбама, рцәа иҭаӡоит…
Амц патриотцәа ианрылымшо, рыԥс аныршьо,
Ҳаԥсадгьылгьы ахы нықәҵан аԥсы ашьоит!..
17.05.2014

***
Шьоук аҭыԥ роуаанӡа абас ҳаиҿыхалоит,
Иҳамҵәаран иҟам зынӡак аӷьалпал…
Урҭгьы дара рганахь ԥыҭҩык ирыхалоит,
Изхалагәышьар, ирыгхашам мал…
Ҳаԥсадгьыл хьчаны, ицаз згәы рҭынчны,
Ишхьамԥшуа ҳдыруама ҳарҭ зынӡагьы?..
Еиҭах агәра згеит, урҭ ыҟазҭгьы ак рымчны,
Ҽазнык ишеиқәдырхоз ҳажәларгьы, Аԥсынгьы…
18.05.2014

***
Егьаџьара ҳцаргьы, егьаџьара ҳааргьы,
Иҟаҳҵаз ацәгьеи абзиеи ҳахьӡоит…
Егьаџьара иҵааргьы, егьаџьара иԥшааргьы,
Урҭ рнапқәа ҳа ҳҟынӡа инаӡоит…
Егьаџьара ирӡаргьы, егьаџьара иргаргьы,
Ҵәахышьа амам ацәгьа еиҳахар…

– 190 –

Егьаџьара уԥсӡаргьы, егьаџьара уҭахаргьы,
Гәыблыла урҵәыуоит иумамзар хар…
18.05.2014

Сгәырҩа
Сгәырҩа, суҳәоит, шьҭа усԥырҵ, унаскьа,
Мшәан, ԥсҭазаарак соур иҟалои цқьа?!.
Сыҷкәынра абаҟаху, иныҵашәкәа ицеит,
Уи анасыԥ иацыз шагоз сымбаӡеит…
Идыруазар акәхап хыхь иқәтәоу, инцәоу,
Сышықәсқәа инхазгьы имаҷу, ирацәоу…
Амыцхәгьы саҳәом, уи исиҭо сызхоит,
Мышкакәзаргь, усԥырҵ, гәырҩада сынхоит!..
18.05.2014

***
Бара акыршықәса бсеиҵбуп,
Аха маҷк саашаҭа!..
Са схәыҷума, са сабуп,
Уаҩ дирцәажәом смаҭа!
Аха, ҳаҟәыҵп, изҳарххои,
Баасызхәыц, сҳәатәхамҵа!..
Ба банызбо сызҿахои,
Изсыцрабҵои амца?!
Цәгьашәа сажәақәа сраӡоит,
Бара санбызхәыцуа...
Насгьы, сықәра аҽаӡоит,
Уа быччо банцәырҵуа!..

– 191 –

Наҟ ҳаҟәыҵып, иаҳҵәахып,
Шаҟа ҳабжьоу, иаҳхыҵуа!..
Б-Мап ҵәыргылаҵас бахыԥ,
Бхәыҷра банаԥырҵуа!..
23.05.2014

***
Избоит, сара даара, избоит, сара даара,
Сгәырҩа хьанҭацәоуп…
Схы иасҭоит азҵаара, схы иасҭоит азҵаара,
Изакәи сзырҳәацәоу?..
Сыжәлар рҽеиҩшан наҟ-ааҟ еиҿагылоуп,
Цҳа рыбжьаӡам…
Аарцәтәи са дсыуоуп, нырцәтәи дысгәылоуп,
Еилысхыр сҭахӡам…
Исықәыӷәӷәоит ажәҩан, схы ашьҭыххагь снаҭом,
Сеидру сзыԥсоу…
Са сыжәлр рыбжьара, сыцҳамхар, сашаҭом,
Иагоит сыԥсы иҭоу…
23.05.2014

***
Аамҭа даԥыҩлеит уи дыццакыҵәҟьан,
Инаскьааскьеит зегьы…
Аха мышьҭацәгьак иаразнак даахәыҵҟьан,
Иимырҟаҵт акгьы…
Изхарада, изхара, деиԥхьхәыцуа дааҭгылеит,
Ишьамхқәа дыргаӡом…
Аамҭа данаԥыҩла, иааҳәын иҿагылеит,
Шьаҿак дызцаӡом…

– 192 –

Мшәан, ҿыцны аныҟәашьа еиҭах изҵарыма,
Ҿыцгьы дзиру?!
Ҽыццышәк дақәтәоушәа игәыӷрақәа дрыма,
Ҵәҩанҵәы дызԥырру?!
Ҳалалрак ыҟоушәа сахьтәоу агәра згаҵәҟьоит,
Баша схы зжьоит…
Аамҭа ашьап иаҵашәаз дыҟамшәа дацҟьоит,
Ма акәашеиԥш даршьоит!..
23.05.2014

Аиаша
Риаша иақәгәыӷуан урҭ даара,
Иаԥызго акыҟоуп ҳәа иршьомызт…
Рыхгьы иарҭомызт азҵаара,
Даҽаӡә усгьы игәра ргомызт…
Аха ицәырган изакәыҵәҟьо,
Аӡәгьы дақәшәаӡом аҳәашьа…
Сеидру мцаԥшьҵас иара ахьхәыҵҟьо,
Насгьы, иамоума рцәашьа?!.
Зны ирцәылбааит,зны ирыцәхалеит,
Жәлар ирзеиӷьу ак рыӡбанда…
Алаӷәымеиԥш рнапы ианхалеит,
Машәыр амукәа иԥжәанда…
24.05.2014

Сыбжьы заҳауада?..
Иабыкәу иахьшәыхьуа, ианбыкәу ианшәыцрала,
Шәшыбылуа аабоит…

– 193 –

Иҳашәҳәар ишәгәыхьу, ирхаан ажәала,
Цқьа еилҳаргоит…
Агәаӷ шәанзацәымца, агәаӷ анышәхыҵәа,
Шәхьаагь хәаҽуеит…
Ишшәарҭоу жәдыруаз амца аншәызмырцәа,
Зегьы-зегь былуеит…
Ишәыҵалеи, сашьцәа, ҳаи, шәеилагама?!
Усс ишәкым сызҵаара…
Амца ахьнеиз, мшәан, нас акрынхама,
Еиқәшәырха ҳхәышҭаара…
Агәаӷ хышхыҵәан илеиуеит ишзахәо,
Иаԥыло хәаҽуа…
Уи шәҽаҿашәмыжьын, шәацәыбнал, зых иахәо,
Срышьҭоуп ҿыҭуа…
Сыбжьы заҳауада, уа абнеиԥш аҿҿаҳәа,
Амца сыхҟьеит…
Сашьцәа дауаԥшьқәа, шрызҿысҭуаз шәааиқәтәа ҳәа,
Раӷәра рыҿҟьеит…
24.05.2014

***
Уи аиаша џьара иҟоуп ҳа ҳабжьара,
Ианаҳҭаху иаацәыраҳгарц ҳаӡбауеит…
Аха иџьаушьаша, иаргьы иамоуп амшшьара,
Иара ианаҭахым, иаразнак аҽаӡауеит!..
Ус анакәха, дасу иҳамоуп ҳара ҳиаша,
Иаҳҵәахыр ҳалшоит иахьаҳҭаху иганы…
Иџьаушьаша, зегь збаша, зегь заҳаша,
Аиашаҵәҟьа адәы иқәуп игаганы!..
25.05.2014

– 194 –

***
Акыр ҵуеит, сара сылаԥш хагахо,
Изгауеижьҭеи мчыла ибыдганы бара…
Исыздыруам, быгә хәыҷы санаҭаххо,
Иарааигәома, иархарома сыҿҳәара?!.
Анцәа итәуп, ба быԥхыӡ саналашәо,
Алҵрагьы бҭахцәамкәа ихааӡа…
Исызхоит, сара зны- зынла сахьыбгәалашәо,
Уи аҩыза сақәгәыӷӡомызтеи уаанӡа!..
Сгәы хыҭхыҭуа ааԥынра сеиҭаԥылоит,
Аҽҵысеиԥш сашҭа иҭалеит иԥхашьо!..
Инцәыҵаххыргьы, издыруеит , еиҭагылоит,
Инеилоит уи ба быԥшӡара џьашьо!..
25.05.2014

***
Зегь акоуп исцәыбгеит сара сгәыӷра,
Исзынханы иҟан убриак…
Уаҳа зынӡа сашьҭалаӡом бхыхра,
Сагьбызхәыцӡом уаҳа сахьцалак…
Слахьынҵа сахьнанаго сыздырӡом,
Аӡы ихыршәлоу аҵәаҟьеиԥш сагалоит…
Сгәырҩа ӡыхәашь, гәыӷрада шьҭа сзырӡом,
Исзынхеи? Лабжышла искәабалоит…
26.05.2014

***
Ԥхьаҟа ҳцома, шьҭахьҟа ҳцома,
Ма ҳахьгылаз ҳанхацәоу?..

– 195 –

Аиаша ҳԥырҵижьҭеи кыр ҵӡома,
Уи ахьыҟоу хараӡоу?..
Амҩа иаша ҳзырбауада,
Шьоукгьы бналеит, шәаҟьароуп…
Ҳажәлар рыцҳа зызхәыцуада,
Иахьа азыҳәан зегь ҳаиҟароуп…
Жәлар разҟыдаҵәҟьа инхарыма,
Жәҩан иаацәыҵыԥхап еҵәак…
Идәықәлеит сгәыӷрақәа срыма,
Мчыла исдырҟаҵоит шьаҿак…
06.06.2014

***
Аамҭа аӡыхәашьеиԥш иҳажәлеит,
Шьоукы иԥыржәазаап аҭра…
Уаанӡа ҿызымҭуаз, ишԥажәбеи,
Уажәшьҭа шәалага аҿыҭра!...
Аӡыхәашь ҳаҵалеит ихыҵны,
Ҳнапқәа ҳҟьагәышьеит иагауаз…
Аха уи ҳажәызҵаз, ихәыцны,
Иаабон, агәҭаҵәҟьа ишхәаҽуаз!..
06.06.2014

***
Зегь акоуп иааиуеит ҳа ҳаззыԥшу,
Зегь акоуп иааиуеит…
Аамҭа иахарои, ахчнызеиԥш ианшу,
Амаҷгьы аиааиуеит…

– 196 –

Хәаҽышьагь амам, ицәырымҵыр ҟамло,
Ҳашәхымс ихыҵуеит…
Ирдыруеит агьама, уажәы-уажә избало,
Баша еиԥхьхәыцуеит…
Зегь акоуп иааиит, ҳа ҳаззыԥшуаз,
Зегь акоуп иааиит…
Ицҟьа-шәҟьоуп аԥсҭҳәа, амш зхәаҽуаз,
Иҭаслымуп, иаиааиит!..
О7.06.2014

***
Сеидрума ихьыз, маҷк дыццакцәеит,
Иҷкәынра иахароу?..
Ахьышәҭҳәа дгәаан, амцхә иҳәацәеит,
Изымҵәахт игәалоу…
Иаразнак ихашҭит ацҳа дызқәыз,
Ихызҵаз, ишхырҵаз…
Машәыршәа иааԥшгәышьеит иаргьы дзакәыз,
Уаҳа имҵәахырцаз…
Усҵәҟьа заҳзиуи, азныказ ҳгәааит,
Нас ҳагәқәа хьаԥссеит…
Иҷкәынра иақәҳажьп, иҷкәынра иагааит,
Иҳачҳап, нас иҳахьзеи?!.
Амчқәа зегь шеиԥшым, рыҽшырԥсахуа аабоит,
Ҳаиқәхап, зегь мыбгозар…
Иаргьы ак шимыхьуа ҳара агәра аагоит,
Иара агәра игозар!..
07.06.2014

– 197 –

***
Ҳаиԥырҵыз џьыбшьеит, ҳанеицрыҵуаз,
Сгәы бышҭаз аҩныҟа сцеит!..
Сара ба бакәын уа сзызхәыцуаз,
Ба бзызхәыцуаз бымҳәаӡеит…
Иаразнак сгәырӷьеит: – Сышә аатыҵәҟьеит,
Уажәраанӡагь дрылызгар сыхәҭан…
Аха аҩны банназгагь, иаабымуҵәҟьеит,
Сгәы бсызҭымгакәа бҭатәан!..
08.06.2014

***
Шьҭа иазхоуп, баҟәыҵроуп сгәаԥжәара,
Жәахаак сара сзыҳәан иҟамлеитеи!..
Исҭахым ибҳәарц зынӡак «Шәара»,
Уи хара сшаргылогьы ббауеитеи?!.
Лафла ибҳәоит, уа бхаҵацарагь шааз,
Уи бынасыԥгьы ахәы ишхыҵыз гәабҭеит!
Аха апоет бизымхәыцт, згәы ԥшааз,
Ус ихәҭазшәа, зынӡагьы дбымшаҭеит…
Быгә иалнахыз дбымаз, сыбҿаԥом,
Ишԥазури, мчыла шәымҩа сныҳәап…
Аха ибдыруаз, бара быда аӡә дызбом,
Нас бсызгәаар, срыцҳаӡами убри азыҳәан?..
08.06.2014

***
Аамҭа даара иҳацәхәашьит,
Акыр ҳаԥшыроуп иара заанӡа…

– 198 –

Шьоук башаӡа рхы ҳшьышьит,
Иаҳԥырҵит, бзиарак ҳаицахьӡаанӡа…
Сеидру иҳамоу лахьынҵас,
Раԥхьа иргылан, ҳхы ҳаиааироуп…
Аҩсҭаа дҳалахәмаруеит цас,
Наҟ даҳԥырызцо мчык ааироуп…
15.06.2014

***
Ҳазҿу уаргәырӷьауам зынӡак,
Уи ҳахькылнагогь ҳаздыруам…
Адау иҵысеиԥш, маҷӡак
Шҳагу, аӡә дцәырҵыр ацҳа ҳзыруам…
Уи ҳашьцылахьеит, ҳҳәалоит,
Акырынтә ҳақәшәахьеит, иааӡома?!
Ҳара иҳалаӡар ҟалоит,
Аха ҳҳәынҭқарра иалаӡома?!
15.06.2014

***
Хәмарроуп иҟоу уахьыԥшлак,
Зегьы ирибарҵан, еицлабуеит!..
Дџьаршьоит, иашак зҳәалак,
Ауаа ҟәышқәагь шьҭахьҟа ихьаҵуеит…
Аха ахәмаррақәагь нҵәоит,
Шьҭахьҟа ихьаҵуеит рҭыԥқәа ԥсахуа…
Иахьҳахьуа башаӡа иааӡоит,
Ирымбарц иақәҳаԥсоит уи ахәа…

– 199 –

Аамҭа аангылаӡом, ицоит,
Ашьап иаҵашәо зегь ацҟьоит…
Ҳаргьы ҳаччаҵәҟьошәа ҟаҳҵоит,
Аха ҳаччаԥшь еиқәаҵәахаҵәҟьоит…
15.06.2014

Иумбац ԥхыӡушәа…
Шьоук аиаша рҵәаххьеит,
Уаҩы иахьимбо иҭаршәны!..
Ҳара ҳиашоуп, ҳәа иҳәҳәахьеит,
Ирымгаӡакәа ицазшәа икаршәны…
Уажәшьҭа аиашаҵәҟьа уара еилкаа,
Иарбан гану иара ахьамоу…
Аӡәгьы изыҟаҵом ара алкаа,
Ихаау, иашоу, мамзаргьы иагьамоу…
Иашак шыҟоу агәра аагоит,
Аха иаабарцаз,ҳаимдалароуп…
Зных, бахәушәа иара бгоит,
Зных, ицҳаушәа иҭабгалароуп…
Уаҳа ҳзымнаӡеит зынӡа,
Мшәа, ибжьаӡоузеи иара аҟынӡа?!
Акада ззымыӡбо, агаӡа,
Ирыԥсахп, иузымдыруа уаҵәынӡа!..
Ухылԥа агәырӷьара ҭаҳәуам,
Шьҭа ухәыҷума, акыргьы ухыҵуеит…
Аҩныҟа иашада узхынҳәуам,
Иумбац ԥхыӡушәа, иухәыцуеит!..
16.06.2014

– 200 –

***
Бара иахьак бтәымуаҩуеит,
Сара исыдыбҵауеит харак…
Ибызкны ашәақәа зҩуеит,
Урҭ ибыларҵозар ԥхаррак…
Уажәшьҭа исылшом, сааԥсаӡеит,
Сагьлызхьаԥшуам, сҳәартә снеиит…
Исхарои, быччабжь смаҳаӡеит,
Сгәаҿы инаӡартә, ибмырхьеиҩит!..
16.06.2014

***
Сгәы хәашьуп… Ас сахьынӡацо сыздыруам,
Сааигәа имааиуеижьҭи ианбатәиу мрашәахәак…
Сгәырҩа ӡыхәашь сныҽԥыххыланы сзыруам,
Ижәҩахыргьы уаҳа исныруамеи сҭынхак…
Сгәы хәашьуп… Шьҭа сазныжьуп са схы схала,
Агәырҩеи агәҿыӷьреи зынӡа аҵыҭәеиԥш исхаԥеит…
Анцәагьы сызиҳәом, ари аҵх схызгарцаз лыԥхала,
Исызкылԥшуаз, анҭ схьаақәагьы сырбеит!..
Сгәы хәашьуп...Зынтәи амшоуп зегь зхароу,
Уи схасрышҭырц мчыла исыман иӡбаны…
Сазыԥшымызт, иабасҭахыз сгәаҿы ианыԥхарроу,
Аха бџьарҵас схаҟны икнаҳан еиҵаҵаны…
17–22. 06. 2013

***
Аччашьа зхашҭхьаз аблақәа ччеит,
Анцәа ду иџьшьоуп!..

– 201 –

Ирҭахыз иахаанхеит, ирҭахыз рбеит,
Уажәшьҭа даргьы хьчоуп!..
Ирҩыҵакны иркыз, иҵәахыз ргәырҩа,
Иаалырҟьан ишәҭхеит!..
Ақәаб ду еилашаанӡа иахырхит ахҩа,
Убри алагь еиқәхеит!..
22.06.2014

***
Избоит бара быблақәа ааҟәымҵкәа иахьыԥшуа,
Ирхашҭт сара сахь зынӡа амҩа…
Усҵәҟьагьы сыҟам ба бҿаԥхьа сашшуа,
Мцада иҩасышьҭыҵәҟьартә алҩа…
Быблақәа ирдыруеит, урҭ рыда схәарҭам,
Иԥхашьаԥхаҵан баша исцәыбналоит…
Дбыԥшааргьы, дыбцәыӡуеит бара бгәы иҭам,
Згәы бҭоу, сара баша сбырҟьалоит…
Изури, изури, уажә ҩ-мцак срыбжьахеит,
Макьана сбылуеит сара аҿҿаҳәа…
Амца ансыцәкьаҭа, иаразнак сҭахеит,
Нас быблақәа ирҳәааит, убылла ҳәа!..
22.06.2014

***
Сбызшәа, уеиқәхарыма, ари аамҭа ицәқәырԥо,
Ацҳаиԥш ухԥааҵәҟьан уагома?..
Ламысдақәак цәырҵыр уа зхы уҭазырԥо,
Ԥсаатәҵас уҭраҵәҟьа дырбгома?..

– 202 –

Указыжьыз, иуԥырҵыз, урҟәаҵ, ихәаԥсоуп,
Рыҩныҟагь, адәныҟагь хәы рымам…
Сбызшәа, уа ушьапаҵаҟа урҭ зегь каԥсоуп,
Ашышкамс иаҩызоуп уанрымам…
22.06.2014

Абзиабара – шоуроуп!..
Быблақәа ирҳәоз шымцыз агәра згеит,
Быччаԥшьгьы бырхаауан баша…
Уажәраанӡа сабаҟаз, уажәраанӡа исымбеит,
Дысзымдырит, џьым, зыгәразгаша…
Сыҷкәынра ҿыц ихынҳәызшәагьы збон,
Ирацәазшәагьы збон сзыхьӡаша…
Сгәыӷрагь аҽкәар еиԥш исыҵԥраан сагон,
Дысзымдырит, џьым, зыгәразгаша…
Бымҩахь сыбԥылон банцәырҵуаз шьыжьы,
Ибыхьӡаанӡа машьынак бызгаша…
Сыхнахуан ба бсахьа, сыхнахуан быбжьы,
Дысзымдырит, џьым, зыгәразгаша…
Аҷкәынцәа ианрыбҭоз быччаԥшь шаны,
Иныбмыжьит зынӡак са исызхаша!..
Дыҟазар уи ҽаӡә изыҳәан дшаны?!
Дысзымдырит, џьым, зыгәразгаша…
Быблақәа уаҳа зынӡак рыгәразгом,
Исырҭаӡом урҭ гәырӷьаҽҳәаша…
Абзиабара – шоуроуп, уажәшьҭак исзыхгом,
Исыцзааит, ус маҷк, сзырԥхаша!..
23.06.2014

– 203 –

***
Мап, егьаҳзеилам, мап, егьҳабжьам,
Ибԥырзгеит сгәыҵәҟьагьы мчыла…
Быблақәа ирҳәоз сзеилымкааит, сжьан,
Уимоу, сажьеит саргьы сыла…
Ус имариоума, инабԥырҵны ацара,
Сеилазгауаз быччаԥшь аныжьра!..
Сыгәаӷьра исзаанацо здыруеит сара,
Сеиҭалагар акәхоит аҩыжәра…
Акәзааит, ишԥазури, убригь лахьынҵоуп,
Сгәырҩа акҟамлаӡазшәа саԥылап…
Бцәыӡқәа зегьы-зегь издыруеит, среиҵоуп,
Баргь бымҩа ԥшӡа ԥшьаала бнанылап…
Акызаҵәык ыҟоуп, убри агәра згоит,
Ишыздыруа, ахеиԥшҵәҟьа саҿалоит…
Сгәы, егьҳабжьамшәа, есымша изжьоит,
Баазбеит, иаразнк бсыцәҭалоит!..
25.06.2014, Аҟәа

***
Ус ибҭахызар, ҳаиқәымшәап зынӡа,
Ҳаиԥырҵып, ахааназ ҳаибамбо…
Зегь зхароу са сакәушәа ус иԥхьаӡа,
Ҳаиқәшәаргьы, бнасыдҵлап сатәамбо…
Ус ибҭахызар, мчылагь сыбхаршҭ,
Бхәыцрақәагь срылҵып, сыԥхабҵар…
Амала издыруеит, бгәы барҳәацәашт,
Ахәыҷы мбжьах, ибанаҳәо хабҵар!..
25.06.2014

– 204 –

***
Ибымӡан, далбхзар ҽаӡәы,
Уаҳа акгьы ҳзеиламшәа ббазар…
Ибдыруаз, сшазхымхуа зынӡа акагьы,
Быччаԥшьгьы, уи игәра агазар…
Ҳанеицызгьы иара бизхәыцуан бара,
Сгәы мыжда сжьахуан са схала…
Изызгоз сыздыруам бара быгәра,
Бысзааигәазшәа збахуан блакҭала…
Быҟаз, иаҳзеилам уаҳа акагьы,
Смузагь ба бахь имҩахыҵӡом…
Сгәы, уҽумырхаган уара зынӡагьы,
Иудыруазааит, уаҳа сузхәыцӡом…
Сеидрума исԥеиԥшу, ицәгьоуп аҳәара,
Сзықәшәаз зегь уажәакәҵәҟьоуп иангәасҭа…
Абнаршәыра илахаз сиеиԥшуп сара,
Иззымыԥшааз уаҳа амҩахәасҭа…
28.06.2014

Аамҭа ҳацныҟәом…
– Аамҭа , аамҭа, ухьӡашьа ҳамам,
Маҷк уаҟәыҵроуп анаҳә-ааҳәра…
Мци ԥаршеиреи ҳа иҳазгьамам,
Ҳалга, ҳуҳәоит, наҟ ахаҳәра…
– Хара сымам, Анцәа, иубома,
Сынарҳә-аарҳәра иаҿу шәа шәами!..
Мшәан, шәа шәхада аӡә игәра жәгома,
Ишәырххо иашаӡам, ҭыӡшәами!..

– 205 –

– Аамҭа, аамҭа, ҳалга ҳгәаҟра,
Ахықә ҳааган ҳхықәургылеит!..
– Пату шәықәысҵон са схаҟра,
Ишәсырбаз амҩа шәанымгылеит…
– Баша ҳныҟәон ҳхы аҳәатәала,
Аԥхьахә ззымгоз ҳҽы ҳкәадырит…
Аамҭа ҳацныҟәом сынтәала,
Аха ус ахы ҳнардырит!..
28.06.2014

Шәеиқәзырхо – ихышәҵо амаакыроуп…
Иарбану еимашәкуа, ҳаԥсадгьыл акоуп,
Уи ҳанлеиԥш иҳахәаԥшуеит ԥшьаала…
Гәыкоуп иазҭоу, иахоугьы блакоуп,
Ҳанеицәажәо ацәымӷуп ҭыӡшәала…
Ан лзы ахшара есымшагь еиԥшуп,
Иреиӷьу иреицәоу ҳәа дрызхәыцӡом…
Иухьзеи сыԥсадгьыл, иахьак угәы шуп,
Ухьаақәа зынӡак узрыӡхыҵӡом?..
Аамҭақәагь, аԥсҭҳәақәа иреиԥшуп зынӡа,
Зны ихәашьны, зны ицқьаны ихылоит…
Дарбану аӷәра рҿазыршәуа ирыхьӡа,
Зымч ақәымхо, баша иаԥыххылоит…
Макьана ианыруанаҵ уи аҟамчы,
Аԥырцә унапаларԥа иуклароуп!..
Хьаҵшьас иумои уқьышәқәа нарчы,
Уҽыжәҟьаргьы, угылан уцалароуп…

– 206 –

Ҳаԥсадгьыл хазына ҳаргәаар ҟалаӡом,
Ҳаимакқәа рҵыхәагьы нҵәароуп…
Ааԥынра мааир, аҵәаҵла зышәҭӡом,
Ианымышәҭ, нас амахәгьы ԥҵәароуп…
Шәҭамԥалан, сшәыҳәоит, уаҳа ӡыршы,
Шәеиқәзырхо – ихышәҵо амаакыроуп…
Сашьцәа, шәааҭгылан ҭынч шәеиҿаԥшы,
Шәыламыс амҩа шәымкыроуп…
29.06.2014

***
Акыр ҵуеит бсымбеижьҭеи,
акыр ҵуеит бсымбеижьҭеи,
Акыр ҵуеит бсымбеижьҭеи, бара…
Акыр ҵуеит ибҳәеижьҭеи,
акыр ҵуеит ибҳәеижьҭеи,
Сухаурышҭыр узеиӷьуп, уара!..
Акыр ҵуеит сгәы бҭоижьҭеи,
акыр ҵуеит сгәы бҭоижьҭеи,
Исзымгәаӷьит бҭыгара, иауам…
Акыр ҵуеит сбырыԥхоижьҭеи,
акыр ҵуеит сбырыԥхоижьҭеи,
Бысзааигәамхар иҵегь сбылуам!..
05.07.2014

***
Ишәыхьзеи аҩызцәа, хи-ԥси шәаҟәыҵ,
Шәааҟәымҵӡакәа ишәҳәо ҳаркареит…
Уаҵәыҳәагь ҳзықәгәыӷша акыҟоуп, шәазхәыц,
Аҿар рымҩа зышәкуеи, ирхареи?!.

– 207 –

Шәхы шьҭыхны шәызҭамԥшуа шәҟалеитеи ҳлакҭа,
Уи ԥсыуарам шәызҿу, иазшәырхароуп!..
Аамҭа архәашьра шәаҟәыҵроуп уажәшьҭа,
Икеикеиуа ҳхыԥшылартә изахароуп…
Ҳаԥсадгьыл иадыруеит аҵеицәа зыԥсоу,
Урҭ рашәахә мчыла иҳамҳәароуп!..
Шьоук баша ажәала рыхқәа зегь хыссо,
Ҳа ҳада урҭ уаам ҳәа ҳамцароуп!..
Ишәыхьзеи, аҩызцәа, шәыҭра шәааҭатәа,
Ажәлар ргәы кылышәҵәоит баша…
Ҵыԥхи ҵыԥхцәеи реиԥш шәеиҭақәхар сынтәа,
Ижәдыруаз, нас, шәҭынчӡа шәыштәаша…
05.07.2014

***
Аамҭа неиит рнапаҿы,
Аха иалырхра рыздыруам…
Аӷәра ақәдыршәит рҽы,
Арахь акәараҵәҟьагь изыруам!..
Баша иркума аҟамчы,
Аха иазууеи, уигь рзымҟьеит!..
Шьоук асаба анкадырчы,
Арҭгьы ргәаӷаз аҳәынҵәа ҭырҟьеит!..
Зегьы иаархәауеит дара,
Рԥынҵа инахыҳәҳәан изымԥшуазар…
Нас, узларықәгәыӷри ара,
Аиашагь амцгьы ирхәаҽуазар?!
06.07.2014

– 208 –

***
Ибзиоуп, еилаҳкааит, уажәшьҭа агәра аагеит,
Аиаша шәа шәҿы акәзааит иахьыԥхьарҭоу…
Аха уа агәы рҭынчны итәартә иаамбеит,
Уоуп иара азы даара иахьшәарҭоу!..
Ибзиоуп, ажәала еиқәышәкит, ишәжьеит,
Ишәырцәаргьы алшоит аамҭала!..
Ҳаи, абаа, ишәыхьзеи, зынӡа шәыԥхашьеит,
Ирцәан уи аџьыба шәанҭала!..
Уантәи ишәызҭыгом ишәҭаху акгьы,
Иацәыжәгои, уи рыцҳахәха иахькаршәу!..
Амҩақәа шәзыԥшаар, ихарам зынӡагьы,
Ажәлар ргәаҿоуп уи ахькҿаршәу…
06.07.2014

***
Бҭели бареи шәеизынхеит,
Сара савашәыжьт адәы!
Исзыжәуз сгәамԥхеит, сыҽсырххеит,
Ишсымаз жәдыруан аҳәатәы…
Ас шәандәықәла сҭашәырхеит,
Зынӡак шәыла сабаӡом…
Бҭели бареи шәеизынхеит,
Са сҿы шәымаӡа шәҳәаӡом!..
19.07.2014

***
Быблақәа ирҳәо зынӡаксгьы исыздырӡом,
Быгә усгьы са сзыҳәан иаркуп…

– 209 –

Бымаӡа ӡиасуп, сҭаларгьы сзырӡом,
Алым еиԥш ҭыԥкаҿ сҭакуп!..
Быблақәа ирҳәо зынӡак имаӡазааит,
Иаҿаршәзааит быгәгьы асаԥаҭ…
Иац иҵшәаз аҷкәын сиеиԥшны сгаӡазааит,
Бысхычча бҭахызаргь сымшаҭ…
Издыруеит мышкызны ҳамҩақәа шеиқәшәо,
Урҭ зегь аихамҩеиԥш еихдоуп…
Ҳагәқәа мҩахымҵкәа изныҟәахыр ҽеишәа,
Аҵыхәтәан еилаҵәар рыхәҭоуп!..
19.07.2014

***
Сыркьыц ԥсыӡк анаҿашәа,
Бара бзыҳәан иаазгауеит!
Баша исылыбхт аҭыӡшәа,
Аҵәы налырҟьан иааӡуеит!..
Сабџьар рдәынак аҿашәар,
Убригь ба бзыҳәан иаазгауеит!
Аха аҵыхәа сҿанаҟьар,
Еиӷьу ԥсаатәкгьы сыԥшаауеит!..
Иаҳҳәап, исԥыхьашәеит цыблыкьк,
Зынӡа сазааигәахан искуеит!
Илнахуазеи, нас, алыкь,
Арахь аҩныҟа ибзаазгауеит!..
Ашьабсҭа усгьы ихарацәоуп,
Ахгьы сықәнарԥшуам абӷаб!..
Амшә зегьы-зегь ирынцәоуп,
Аха исԥылар, иҭасырхап!..

– 210 –

Урҭ хьаасгьы ибымамзар ҟалап,
Уажә лаԥшыла бсызҵаауеит…
Ажәеиԥшьаа исцәыркыр зынӡа мап,
Схаҭа аҩныҟа сыбзаауеит!..
19.07.2014

***
Исымҳәаӡаргьы, исҵәахӡаргьы, изӡаӡаргьы,
Сара сыблақәа ирхыббаауеит зегьы…
Бгәы хьухьууа иааҟалахуеит еиҳагьы,
Сбымбаӡаргьы, сҭахаӡаргьы, ибычҳаӡаргьы…
20..07.2014

Ибзиоуп, ибзиоуп…
Ибзиоуп, ибзиоуп, хара-хара сгылап,
Аӡә илаԥш ахьҳақәымшәо сцап…
Уаҩы ҳанимбо ԥшьаала сыбԥылап,
Аҵәамҵан ба баԥхьагь снаӡап!..
Ибзиоуп, ибзиоуп, аҵәаҟаԥшьқәа ҿысхып,
Акакала урҭ быԥхьаӡап…
Амцхә амыргакәа счақала ацәа ахысхып,
Бҿы иҭарӡыҭуа ԥшьаала ибфалап!..
Ибзиоуп, ибзиоуп, арасоума исызҿымхуа,
Ахьхьаҳәа илбаасышьҭып ҵаҟа!
Аха зцәа ԥымҽуа, зынӡак быԥсы ҭызхуа,
Алашәар алшоит хәбаҟа!..
Ибзиоуп, ибзиоуп, аҳардан аикәаԥхашьа,
Хымԥада нанҳәа иахьӡоит…

– 211 –

Ала аишуеит иудыруаз алаҳаҵәҟьагь утәашьа,
Цырақәак аарла исыԥхьаӡоит!..
Ибзиоуп, ибзиоуп, амза гьамгьамуа,
Ԥшьаала аҽӡауа ианҳхаԥхо!..
Аҩныҟа ахынҳәра макьана ҳгәы иамуа,
Абаҳчаҿ ҳаршарц анаҳҭаххо!..
Ибзиоуп, ибзиоуп, аҵлақәа анцәажәо,
Рбызшәала ҳамаӡа рҳәоит!..
Аҵҟьара иазԥшу аҽҩеиԥш быгәжәжәо,
Бцәа иалашәоу сеидру, беихоит!..
20.07.2014

***
Саҟәыҵит, уаҳа исҳәаӡом,
Сгәы бабар ишҭыԥо…
Сыбԥырҵит, шьҭаҵәҟьа сыҽхәаӡом,
Ижәбома, лыччаԥшь шсылҭо!..
Ба бзызхәыцуа даҽаӡәуп,
Са сгәы ҟабҵоит баша…
Ахә иқәхаз аҵлеиԥш сзаҵәуп,
Афарҭын гьежьуа изыхьӡаша…
Сшьапқәа аҩныҟа сыргаӡом,
Урҭгьы аҽхыцәгьа иаҩызоуп!..
Шәысҟәаҵ, иахьышәҭаху сцаӡом,
Ҳаӷоу шәара дшәаԥызоуп!..
Абас изсиҭеи лахьынҵас,
Иаҳхылаԥшуаз санишоз?..
Аразҟ бзиа ацынхәрас,
Сиргәашаӡеит сышԥишәоз…
22.07.2014

– 212 –

***
Иара ииаша, иара иԥеиԥш,
Агәы згәылам арасеиԥш,
Икәадахеит!..
Иуурызеи, нас, уааиԥеиԥш,
Аԥсуа хаҵа иҟама аҭреиԥш,
Имыӷәӷәахеит!..
22.07.2014

***
Урҭ дауаԥшьқәоуп, урҭ ирдыруеит аутәи аҳәатәи,
Рыгәра ргахьеит, ԥсыхәа рымам урҭ рыда ауаа!..
Аԥсны рыцҳа дара ирыхәаԥшуеит ҵаҟантәи,
Аҵеиџь иҭарыжьыз ахәыҷ иеиԥш, ала ҭраа!..
22.07.2014

***
Уабаццакуеи амра, иҟоуҵо уазхәыци,
Аҵх еиқәа ҳамҵажьны уцоит…
Ашьыжь уаацәырҵит, иухыҵи, иухыҵи,
Ахәылԥаз ахәлара ухьӡоит…
Изуҭахуи аԥсҭазаара, нас, мышк азыҳәан,
Уаҳа узахымԥеит шьаҿак?!.
Аха убри амшгьы нухуеит ҳа ҳныҳәан,
Уаԥылоит, аҿаанахар хҿак…
Узхыццакуа дыруп, идыруп, идыруп,
Ацәгьара угарц иухьырԥшны…
Амра, уа уҽыхәа иаахәлаанӡа икәадыруп,
Ихәжәоит, ҳанузымхьча аҽны…
22.07.2014

– 213 –

***
Сбыҳәоит, бқьышә иқәыххыз макьана ибымҳәан,
Иҵәахы, иҵәахы…
Уажәраанӡа ибыздыруамызт, имаӡан, иҭаҳәҳәан,
Иаҵан сыԥс ахы…
Сбыҳәоит, ажәҩанҵәҟьа иачҳауа базхәыц,
Ианмацәысуа, иандыдуа…
Аԥсҭҳәақәа хиаалоит иакыҵәҟьамшәа ахәыц,
Ақәа анадыруа…
Сбыҳәоит, иҳамаз, уи зынӡа имаӡаны,
Иҭаршәны иаҳҵәахып…
Издыруада иақәсыршәар шәынтә сыԥхьаӡаны,
Саԥсамзаргь бнацәхыԥ!..
02.08.2014

***
Шьҭа еилыскааит, шьҭа иабаҟаху иҳабжьаз,
Уажәоуп ианыздыр, егьшаҳзеиламыз, сышжьаз…
Быччаԥшь акәын, сара есымшагь зыгәра згоз,
Быччаԥшь акәын, сара есымшагьы сзытҟәоз…
Аха исцәыбгеит, уажә баазқәылаз ибҵәахит,
Цәгьа игәнызгеит, иара сшашьҭазгьы сшьахит…
Беиҭасԥылеит, аха быччаԥшь аҭыԥ иахӡам,
Мап, ибдыруаз, уи анбыцым бысҭахӡам!..
03.08.2014

***
Баҟәыҵ, базымҵаан сара исхыҵуа,
Бсыцымныҟәан ҽаӡәы бизхәыцуа!..

– 214 –

Ҳаӷоу ибааит уажәшьҭа ҳаиԥхьхәыцуа,
Бжь-шьхак ааныжьны ҳанырхыҵуа!..
03.08.2014

***
Исыздыруам, закә аамҭаҵәҟьоу уажә ҳазҭоу,
Исзеилкаауам, иацтәи ҳҩызцәа иахьа ирлакҭоу…
Аиаша иашьҭоуп, аиаша аӡбахә еимдырҟьоит,
Аха ианырмыхәо, аҳәынҵәа илажьны иршьаҟьоит…
Аламыс рыцҳа, хьаас измада уа улахьынҵа,
Убжьы умыргарцаз, уҿы еихаҿарҳәан уҭаркт рца!..
Дасу ииҭаху ара иагьиҳәоит, иагьҟаиҵоит,
Аиаша ааԥшааит, аамҭа иоур нас дахьӡоит!..
Исыздыруам, уажә ҳазҭагылоу закә аамҭоу,
Ауаа ҟәышқәа ирыкәдыршаз закә аандоу?..
Инеиԥынкылан, ара ауаа зегь еиҟрахеит,
Аӡә данрылымҵ, аиаша уасҳәап, ҳҭадырхеит…
03.08.2014

***
Ашәшь илатәоу ардәынеиԥш бҭынчуп,
Ажәакгьы бҳәаӡом…
Изури, исҳәари, шьҭа исымчуи,
Са сахьгьы бааԥшӡом…
Бгәы иҭоу сыздыруам, сбырҩашьеит,
Ибҵәахуеит, имаӡоуп…
Исцәеилагт, сгәырҩеи сгәырӷьаҽҳәашеи,
Зынӡак еилаӡҩоуп…

– 215 –

Уахак, бгәырҩеи сареи ҳхала,
Бхышәаҿ ҳаршоит…
Быччаԥшьгьы, бжьеиԥш хәылбыҽхала,
Аҭра иҭабыртәоит…
16.08.2014

Аамҭа асаркьа
Ҳажәлар ирдыруеит иахьыргылатәу акәаԥ,
Хыԥашьа ахьрымам иаангылоит…
Са соуп зегь зылшо ҳәа игылоу зҽырхәаԥ,
Иаӷәра аниҿҟьа- иҿагылоит…
Ҳажәлар ирхыԥо макьана дмиӡац,
Ианаҭахха- лаԥшылагь дадырсуеит…
Шәаангыл, урҭ рыламыс аҟынӡа имнаӡац,
Шәыгә рыцҳақәа, баша ишәаԥысуеит…
Ацәгьеи аиашеи еибархәашьт ара,
Шьоук уи иазыԥшуижьҭеи кырҵӡауазаап…
Аха аамҭа усҵәҟьа ицашам хара,
Амшқәа ааихыккар, изауазаап…
Усҟан дасу дызҿыҵәҟьаз аабоит,
Иахьоума, иацоума, ма анкьа…
Иаадыруеит, иаадыр, уиак агәра аагоит,
Иамаҵәҟьоуп аамҭа ахатә саркьа!..
Аныԥшылара зылшоугьы зынӡа ирацәаҩым,
Уанагәаԥха- ицәажәоит ахала…
Иахьа аамҭа закәыҵәҟьоу сыздыруам, сыԥшҩым,
Аха ҳшалҵуа агәразгаҵәҟьоит лыԥхала…
16.08.2014

– 216 –

***
Исзеилымкааит, иахьа аамҭа заангылаз,
Иџьасшьоит стәаны…
Бысцәыӡыр ҳәа сшәоит уажә саазқәылаз,
Сгәы бныҭшәаны…
Быблақәагь зны-зынла ичча-ччоит,
Исԥырҵырц сжьаны…
Сақәымшәо изуа, схьаҳәхьачоит,
Стәоушәа сашьны…
Сбыҳәоит, ҳаиқәшәаргьы, зны ибҿыҵҟьаз,
Ибымҳәан ажәаны…
Нкылашьа амам сгәы аныҵҟьа,
Аҭра ныԥжәаны…
17.08.2014

***
Амшгьы ҵәыуарц аҭахын,
Аха иаҿыҵымшәеит лабжышк…
Схьаақәа схыҵит снадырхын,
Урҭ ирдыруазшәа сҽыззыск…
Шаҟантә исзасхьоузеи аурҭ,
Шаҟантә сышьҭнаԥааи аԥшаӷьы…
Аха срымпыҵҵәраауеитеи урҭ,
Сеиԥшны еиқәхаз аҵла абӷьы…
Усҵәҟьа сшыҟам агәра усыргоит,
Сымчқәа зегьы каԥсаны…
Иудыруаз, амш сгәы арыӷәӷәоит,
Сҟалазар улабжыш саԥсаны…
17.08.2014

– 217 –

***
Ҳаҟәыҵып шьҭаҵәҟьа алакҩакра,
Анаҟә шааигәахаз аабоит…
Зынӡа ишәарҭоуп аҽыԥхьакра,
Гәнаҳак ҳаҵалан иаагоит…
Спектакльк цошәа, ҳазлахәым еиԥш,
Ауаа шҳацәтәымхо агәра аагаӡом…
Итҟәацран иҟоу алаӷәымеиԥш,
Аиаша шҳаҵаԥжәо аабаӡом…
17.08.2014

***
Шықәсдуӡӡак ҵит ҳаибамбаӡакәа,
Сгәы бынҭыԥрааны бцахьан…
Арахь бхынҳәуеит ҳәа агәрамгаӡакәа,
Бызхәыцрагь сыламӡо стәахьан…
Ус, баацәырҵит сгәысҽанӡамкәа,
Атама еихаҳаиԥш, беикәаԥхо!..
Абар, ашәымҭак адунеи самкуа,
Адәы саақәхеит сҿаҳәатәхо…
Сгәы сеиҭазҵааит, сумырҩашьааит,
Лара лакәҵәҟьоума икаԥхаз?!.
Сыблақәагьы, ишәҳәа, шәыԥхамшьааит,
Мзоума, мроума, ишәҿаԥхаз?!.
Урҭгьы исарҳәеит, мап ркуазма,
Лара шлакәыз ҵабыргны…
Нас уи ашьҭахь слакҩакуазма,
Икасыжьт сгәыҩбара рбганы…

– 218 –

Ддәықәлеит сышҟа, аха дзымцеит,
Ҳаи, исыхьӡада сара зҳақ?..
Аха шықәсдуӡӡак са исызхымҵеит,
Уи дызқәылашаз цҳак…
26.08.2014, Пицунда

***
Ажәлар ҟәышуп, хара иԥшуеит,
Ажәлар ражәа узахыԥом…
Зныхгьы ахчнызеиԥш дара шуеит,
Урҭ зыргәааз акгьы иныԥом…
Ажәлар рхьаа зны иҭаҳәҳәоуп,
Ианыхтцәоугьы ыҟоуп зныхгьы…
Ажәлар ирҳәаз ажәа ҳәоуп,
Уи ауп ианыло аҭоурыхгьы…
26.08.2014, Пицунда

***
Ари адунеи ду иахәҭакуп сбызшәа,
Уи мҳәакәа Анцәа игәашәгьы узҭалом…
Уаҟәыҵ, иумырӷыӷкын, иаҳҭахым уҭыӡшәа,
Ҳа иаҳцәуҵәахуа ахаангьы ухнартәалом…
Ари адунеи ду иадыруеит Аԥсны,
Иамызҵаакәа, иазыҟаҵом шьаҿакгьы…
Убри азын, џьым, уаԥсуара уаԥшны,
Анцәа игәы иамыхәо умҳәароуп ажәакгьы!..
Ари адунеи ду ҳаласоуп ҳара,
Асал ҳаҩызоуп, жәҩани дгьыли рыбжьара…
Аха ижәдыруаз, ҳа ҳалаӷьоит убра,
Аӡәгьы иқәимырҟьарц ахаангьы урҭ ршьара…
26.08.2014, Пицунда

– 219 –

***
Амра ааит ҳа ҳахьтәаз,
Иҳанаҳәеит амш агәала…
Уи еилыркааит изыхәҭаз,
Ҳаргьы иҳаҵарҳәеит рлакҭала…
Шьҭа иаадыруеит иҳахәҭоу,
Амш патула ҳаԥылоит…
Ауаҩгьы убасоуп, игәы иҭоу,
Узаԥхьар, илахьҵәҟьа ианылоит…
27.08.2014, Пицунда

***
Исымбазшәа, исмаҳазшәа,
Ус снаҩсит угха…
Уаргь арҽеира уахьымӡазшәа,
Уцоит, иумамшәа аха…
Зны ихәыҷӡазшәа, нас иазҳазшәа,
Ҳамҩа ианхалахуеит хаха…
Уажәшьҭа ҳашьҭуам, ҳа иҳамбазшәа,
Зны иаԥырҳамхыз угха!..
27.08.2014, Пицунда

***
Ауаа ҟәышқәа, ицҳәа рҳәом, иҿырҭӡом,
Аха аиаша ахьыҟоу рныруеит...
Уи дшеибашьыз, ивагылаз ирыздырӡом,
Арахь Аԥсны зегь иадыруеит!..
27.08.2014, Пицунда

– 220 –

***
– Ус узҭынчуи, араҟа иҟоу умбаӡои?!
– Усҟәаҵ, исымчуи, ҭынч саатәаргьы ҟамлаӡои?!
Бжьык сыцрыҵуам, сахьцалакгьы сыԥшаауа,
– Абри дабацеи, абри иҽабеиҵәахи?!– иҵаауа…
Бжьас хаԥыцҵас, избоит, амчқәа еиҿакшоит,
Шьоукы ирхьаауп, ҽа шьоукых еиҭа ирызшоит…
Аӡ алеимҭаз… Сгылоуп ус акы гәынго,
Ахәыҷ иеиԥш, ахаҳә ԥшӡаҟәаҟәарақәа зцәаго…
17.09.2014

***
Уахьыҟаз, узҿыз, мамзаргьы угәы иҭаз,
Урҭ зегь ҵәахызааит, иумырзан…
Амала, ламысла умныҟәеит ишухәҭаз,
Ус ҟаумҵар акәын, аҩыза!..
Ианувагылатәыз, уцҳа анкәадаз,
Амаакыра узхызҵаз духашҭит…
Иудыруаз, еижьагоуп аԥша иундаз,
Уаргаӡан, иуахәмарны уашьҭит…
Харшҭшьа змамгьы схаршҭны санхьаҳә,
Уагьсызхьамԥшит, ухы науаԥызан…
Знык ахра заҭәамшьакәа зҽалзырҟьаз ахаҳә,
Ахрагь, уи уаҳа иазхьааӡом, аҩыза…
17.09.2014

***
Ахаан сзыцәхьамҵуа, ахаан зыгәра зго,
Сышьҭахьҟа игылоуп мчык…

– 221 –

Саԥхьаҟа исыхо, иузгәамҭо, сызго,
Сымҩахыҵыргь зымуҵәҟьо хәыҷык…
Уи ахьыӡ сыздыруам, ажәлагь ҵәахуп,
Адунеи иқәуп, иузгәамҭо, ахала…
Ианысцәыӡгьы сыбжоуп, исҭахуп, исҭахуп,
Иӷәӷәоуп, ауаҩреиԥш, иансыдхала!..
18.09.2014

***
Ицеит сзахьымӡо, ицеит иԥырны,
Ианыҵԥраауаз уаҳа исызгәамҭеит…
Ашәахәа иаҩызан, зных иҿыпны,
Изҭахыз ирысҭеит, исымшаҭеит…
Ианысҭахха иабаҟоу, уажә исызхом,
Еиҳа ирацәахеитеи сызхьымӡо!..
Иагази, иннажьзи, рыӡбахә сырххом,
Сеиҭашьҭоуп, уи аамҭа, сацрымҵӡо…
Азқәа снықәыԥшыр, аӷәраҵәҟьа скуеит,
Аха иҟоуп сразҟгьы санахашҭуа…
Сажәақәа алу еиԥш ихаанӡа искуеит,
Агәӡоуп макьана иаанашьҭуа!..
18.09.2014

***
Аамҭа сымазшәа збауан,
Адунеи сара исзыԥшызшәа…
Џьоукы сусқәа рыӡбауан,
Сара ак сылымшо, сыԥсызшәа…

– 222 –

Аамҭа рышҟа игьежьуан,
Рнацәа иахаҵәиуан еимхәыцшәа…
Сара баша схы сжьауан,
Акы рҿыҵҟьеит ҳәа, имхәыцшәа…
Шьҭа уазхәыцла, измааноу,
Аамҭа ҩашьоу, ауаа ракәу?!.
Ажәҩан аҵа анҿаасҭоу,
Ԥшоу иаҳзасуа, ма ақәаршыҩ акәу?!.
19.09.2014

Зажәа узахымԥо…
Ирҳәаз акәым узызхәыцша,
Ргәы иҭоу ауп, узҭаԥшыр!..
Урҭ дырдыруеит, арахь иӡхыҵша,
Ма зҭыԥ казыжьша, даауршыр!
Нас иалаҳхыз рхы здыргәаҟуеи,
Зегь зыӡбаҵәҟьо дара роуп!..
Очамчыреи, Гали, Аҟәеи,
Мшәан, изҿузеи, ҽырбароуп!
Азакәанқәа цқьа идырӷәӷәароуп,
Аӡәгьы араҟа аус иуӡом!
Гаграа шьҭа рмаҟа дырххароуп,
Тҟәарчалаагь усҵәҟьа итәаӡом!..
Ҳадгьыл иалшауа ҳаздырӡом,
Ахьы аҭныҵуеит ҳа ҳамшын…
Шьоук иацтәи амш изырӡом,
Ҽа шьоук баша ҳарзыԥшын!..

– 223 –

Аԥсны ҷыгәӡа иҟаҳҵароуп,
Уи азыҳәан зегьы хиоуп!
Аҵара змамгьы аҵара иҵароуп,
Амал змамгьы, амал иоуп!..
Иацтәиқәагьы аамҭа иаццеит,
Иахьатәиқәагь кагь рыӡбом!..
Акызаҵәык – ҳа иаҳҳәаз хашәҵеит,
Нас, гәырҩакгьы шәаҳаргом!..
Сгылоуп схәыцуа, џьым ҳзыниазеи,
Зажәа узахымԥо рацәаҩхеит…
Амшә агагеи ахаҭа збази,
Изаҟраз рзымдырт, еимактәхеит!..
20.09.2014

***
Уи аиаша иҭахызшәа дирбон,
Зны ацәгьагь даҿагылеит, дымшәеит…
Ииҳәоз иашаз џьызшьоз игәра ргон,
Игәра зымгаз, аҳәынҵәреиԥш дыҿдыршәеит!..
Нас, убасҵәҟьа дкәадазма, мшәа, иара,
Иааигәаӡазма уи идацқәагь зынӡа?
Баша иргозма уи иҩызцәа игәра,
Ҳаззыԥшыз, абри иоуп ҳәа дыԥхьаӡа…
Ах, аиаша, урҟьашьит, урҟьашьит,
Зашҭа уҭалаша дарбану шьҭа?..
Ах, аиаша, урхәаҽит, урхәаҽит,
Шьҭа аҭаԥшыхагьы ҳауҭом улакҭа…
Хара шумам аадыруеит, иаадыр,
Уара ушиашоу, ушыбзиоу уаанхоит…

– 224 –

Ухьыӡ бжьызхуа рҿы аадыртыр,
Рыгәра зго ҳара ҳауп, ҳҭадырхоит…
20.09.2014

Суаҩыбжара сҭысит…
Суаҩыбжара сҭысит, сышьҭахьҟа инхаз,
Сышықәсқәа – иааԥсаз аҽыҩқәа…
Икараха итәоуп, урҭ роуп сеиқәзырхаз,
Исыдымҵт, иаангылеит имыҩкәа…
Саԥхьаҟа ицоит ҽа ҽкәарқәак ԥырны,
Раӷәра сымпыҵмыршәа искыроуп…
Аҟамчы сымҟьаӡац, аха ус идырбаны,
Скаууа, аԥша иамакны сыԥрыроуп!..
Схы ашлара нықәыҳәҳәит раԥхьатәи асеиԥш,
Саркьаҵас ажәҩан снаныԥшылеит…
Издырырц сҭахымкәа исзыԥшу сара сԥеиԥш,
Ԥҳәызбак лыҩны сныҩнашылеит!..
Иџьасшьеит, аҷараҳәа уи лышә анаты,
Ичча-ччауаз лылаԥш аасхлыжьит…
Суаҩыбжара абаҟахыз, иҳәатәума уи атәы,
Аашаанӡа уи лгәаҵаҿ саанлыжьит!..
21.09.2014

Ублақәа амц дурҳәалароуп!..
Ублақәа амц дурҳәалароуп уаха,
Уажәада зынӡак сумбаӡацшәа!..
Сагьџьоумшьаӡан, маҷк сыҽрыхха,
Сааиуеит ҳәа уасҳәаргьы, насшәа…

– 225 –

Сыблақәагь амц дсырҳәалароуп уаха,
Ҽаӡәушәа, уа уакәымшәа ирыххалаз!..
Иудыруаз, иаразнак амза анҭаха,
Алашьцара сшалашәкәо схала!..
Ҳҩызцәа ҳақьԥсықьуа нас еимдалааит,
Урҭ ҳаԥшаашьа рымам уахала!..
Зынӡаҵәҟьагь ҳашмыӡуа агәра ргалааит,
Уаҵәызны ҳаацәырҵышт лыԥхала!..
Ублақәа амц дурҳәалозар уаха,
Сыблақәагь шаҵамхо удыруаз!..
Амза анҭашәо еиԥш, маҷк ҳааҽырхха,
Архәара ҳнавалап, сгәыраз!..
22.09.2014

***
Дагьсызхьамԥшит, сагьлышьҭамлеит, дцеит, дцаӡеит,
Сгәы хыҭхыҭуа саанзыжьшагьы ак лымҳәаӡеит…
Закә фарҭынуи лара илыҵасыз, дызгаз,
Даҽаӡә имца еиҳа дарԥхошәа лзырбаз?!.
Шьҭа уи лажәақәа аӡмыжьеиԥш сырхәаҽлап,
Дцазар дцеит, дысхьааӡамшәа сыҽхәалап!..
Рыҭра иҭыҵны ианеилало уааигәа ҩ-ӡык,
Улаԥш нархугар уҭаххоит ауп уаргьы знык…
25.09.2014

***
Ааԥын мааицкәа, ааԥынра ааизшәа збауа,
Зегьы рхьаа, дара ирхьааушәа ҟазҵауа,
Аҭарчеи еиԥш, аамҭа шьҭыԥаан изгауа,
Арахь зынӡакгьы иақәымшәахуа иахьцауа,

– 226 –

Иаҳҭахушәа, иаҳҭахымшәа, ҳрыцны ҳцоит…
Дара ируа, дара ирҳәауа ҟаҳҵоит…
Нас ҳаагылоит, иҳаҵалеи ҳәа, ҳаизҵаауа,
Иреиӷьыз абаҟоу, иабаҳцәыӡи, ҳаԥшаауа…
Аха урҭ, рхьышьҭра ԥсахны ицахьеит,
Даҽа ӡиаск ацәқәырԥабжьала ишәаҳәахьеит…
Ҳаргь уи ашәа ҿыцбарахшәа ибаны иаҳҵоит,
Аха ишҳацәтәыму, ара ишымиз зынӡа иаҳӡоит…
25.09.2014

***
Ацҳақәа ихысҵо хыхны иагауеит,
Икәлаауа исышьҭоу аӡхышхыҵәа…
Ахара сшамышьҭуа шьҭак избауеит,
Аха сшәарҭоуп, са сымца анысцәыцәа…
Сышьҭахьҟа иааиуа ԥхаррак рҭахуп,
Иашьҭоушәагь збоит амаакыра…
Аӡхышхыҵәа гәылшьапуп, сазхозар – сахәуп,
Аха иӷәӷәазааит урҭ реибаркыра…
25.09.2014

***
Изхароу са сакәу, ба бакәу,
Макьана цқьагьы еилкааӡам…
Ҳгәы иҭаз, уаҩ изхамҵауа лакәуп,
Аха ҳамца зынӡакгьы иҭааӡам…
Ҳаиԥырҵит, еибымҳәакәа ажәакгьы,
Шьҭа ҳамҩа зынӡа икәараҵоит…
Бысҭахымшәа бсырбозар зынӡакгьы,
Ихабымҵааит, бшысҭаху зӡоит!..
27.09.2014

– 227 –

***
Иԥшын, ҳара ҳақалақь аблақәа ҭраа,
Аԥсуаа ирхашҭыр ҳәа ишәозшәа…
Ахаҵа ишьапышьҭыбжь ангаҵәҟьа ара,
Ибеит ҳаӷа имрагь ҭашәозшәа!..
Аԥсуа ихәышҭаара еиқәуп иахьагьы,
Ихааӡа уарыԥхоит ара амца…
Ахаангьы Аҟәа изымгацт аӡәгьы,
Раџьал ааргоит ауп аранӡа!
27.09.2014, Аҟәа

***
Исхарои, сгәы уаҳа бсызҭымгеит, иауам,
Иаҳа-иаҳа амца сыцрабҵоит…
Ибдыруаз, ибдыруаз, ус баша сбылуам,
Быблақәа ирҳәо зегь хасҵоит…
Исхарои, сшьапқәа аҩныҟа ицауам,
Маӡала ба бахь имҩахыҵуеит…
Урҭ ирҭаху сҳәароуп, шьҭа исызӡауам,
Бмардуан иаҿалаанӡа еиԥхьхәыцуеит…
Уинахыс нас исзынкылом зынӡа,
Сыргоит иаразнак сышьҭыԥаан…
Бгәаҟынӡа шаҟа шьаҿаҟоу ԥхьаӡа,
Схынҳәырц рҭахушәа сыбхықәаан…
Иаазган, ихынҳәит, исцәыӡит, ицеит,
Иаасҳәацәо, алымҳа кагь ҭалом!..
Исхарои, џьым, сгәы абналашьа аҵеит,
Ихымԥраартә аҭра исызхыртәалом!..
27.09.2014, Аҟәа

– 228 –

***
Бгәы сҭатәоушәа иҭоу здыруеит,
Сазжьом уаҳа блакҭагьы…
Ибымҳәозаргь, зны-зынла ибдыруеит,
Мап ацәыбкуам бхаҭагьы…
Иаҳҳәап, бхихит даҽа ҷкәынак,
Даҽаӡә далыбхт ибыхәҭоу…
Сцәырымҵӡаргьы иара бимак,
Бызиццарыма сгәы бышҭоу?!.
Зегьы баҳҿаччоит бамеигӡакәа,
Иҳабҭоит быччаԥшь ишаны…
Аха бгәаҟынӡа ҳзымнеиӡакәа,
Ҳгылоуп ашәаҟны ҳаԥшны!..
28.09.2014, Аҟәа

***
Шьҭа иудыруеит амц ахьыҟоу,
Шьҭа ирҭаххаргьы урызжьаӡом…
Уа узы иҟам уиаша ԥызҟо,
Уи уаԥырган урызгаӡом!..
Аха инымхарц иара ахала,
Иҵегь аӡбахә ҳәалатәуп…
Знык уи улаԥш анадхала,
Нас ухнахт, иара уатәуп…
Амци аиашеи еилургаанӡа,
Иузымдыруазар зыгәра уго…
Ухы шьҭых, атәыла бгаанӡа,
Иубарц абахә уахьаго…
30.09.2014

– 229 –

Ҳалымқәа
Аурҭ асуан иааҟәымҵӡакәа,
Амҟәыл леиуан, ҳаӷеиҭа…
Аха ахацәа еиҵамхаӡакәа,
Шәарак хымлакәа рлакҭа,
Ҳаӷа дарҭон рыԥсаҭа…
Иахьа иҳамоу ари аҭынчра,
Аазгаз урҭ ракәӡами, исаҳә?
О, уаҩ дзацлабуам урҭ рымчра,
Рышьҭыбжь ааҩуеит рхаԥыцқәа,
Ианхәашоеиԥш аҿҿа-ҿҿаҳәа ахаҳә!..
Дарбан алымқәа ирыхәоз,
Рԥеиԥш цәгьахон урҭ ирҿашәаз!
Ҳаӷа гәықәха, уаанӡа иҽхәоз,
Иқьышә шьҭасыртә, ибӷа зырхәоз,
Зынӡа изымдырт дызҭашәаз!..
Ашьанҵеиԥш амца рныҷҷалон,
Агәаӷ зхыҵәоз рхырҿқәа…
Урҭ зыхьӡоз хланҵы иҭалон,
Аҟамч ашьҭеиш, ахьымӡӷ рынхалон,
Ибыруамызт ҳалымқәа рыхҿақәа!..
30.09.2014

***
Сышьхақәа сыԥхьан, сгәы иамукәа схалеит,
Инҭаԥшыр рҭаххеит слакҭа…
Аха сара исзыԥшуазма, амҩахәасҭақәа еималеит,
Абнаршәыра сылахеит шьҭа…

– 230 –

Аҵлақәа сразҵааит, са схәыҷра здыруаз,
«Сҟьалеит, ишыжәбо зынӡа!
Амаӷыш сылахеит, схаҿ алаҳәа ҟыруа,
Изысхыччои гаӡас сыԥхьаӡа?!»
Ҿымҭӡакәа исыхәаԥшуан, сгәы садмыргарцаз,
Ажәак рҿыҵшәар ҳәа ишәон…
Сӡыхьқәа снарыхәаԥшит, ма урҭ ак рҳәарцаз,
Аха аеш еиԥш рҵыхәа дыршәшәон!..
Аԥаҩқәа ахаангьы ажәа мыцхәк зҿымшәо,
Рылахь зынӡа сҭадырԥшуам…
Ус ҵарақәак сааигәа иааҷырҷырит исцәымшәо,
Лаԥшыцәгьак зынӡа исыхьдырԥшуам…
Аԥсабара, аԥсабара, суцәтәымхеит, сухашҭит,
Сымҩахәасҭақәагь сыцәӡаны иугеит…
Аха ашәа, аҟармеиԥш, исыкәшеит, сгәы иҭашәҭит,
Исымбаӡакәагь шьхак сыхәнагеит!..
03.10.2014

***
Акгьы ҳзеилам, акгьы ҳзеилам, сыгәра жәга,
Уи лыблақәа санрхыԥшыло сыԥхашьоит!..
Ишәҭахызар, ишәсырбом зынӡа схәынга,
Зегьы зхароу сара сакәушәа схы сшьоит…
Уи лынасыԥ сшаԥырхагам лдырааит шьҭа,
Са сыгәҭыхақәа зегь мчыла исҵәахуеит…
Сҭашәмырԥшын, нас, илҵәахааит, нас, ллакҭа,
Саагәанаҭеит, уи сымҵарсны сагауеит!..
04.10.2014

– 231 –

***
– Бӷа хәыҷык имазҭгьы,
Ҭыԥ хәыҷык ирҭазҭгьы,
Ишьҭахь аӡә дгылазҭгьы,
Уи дыӷәӷәахон!..
– Ҵара хәыҷык имазҭгьы,
Ииҳәауа идыруазҭгьы,
Иахьиаҭәоу дгылазҭгьы,
Убригь шәызхон!..
04.10.2014

***
– Иҟаз аиашаҵәҟьа аӡәгьы ишәымбеит,
Иацтәиқәа, аҳәынҭқарра дырбгеит!..
– Ибзиоуп, иуҳәо ҳара агәра аагеит,
Аха иахьатәиқәагь ахықәаҿ ҳааргеит!..
– Иаҳҳәап, еицхыраан идыргылт идырбгаз,
Иаҳҳәап, идырхынҳәт ахықәаҿ иааргаз…
– Иацтәиқәагь иахьатәиқәагь аҭоурыхаҿ инхоит,
Иацтәиқәагь иахьатәиқәагь ҳмилаҭ еиқәдырхоит!..
04.10.2014

***
Аԥсшәа шәарҭаӡам, мап, зынӡагьы,
Иӡӡом, ахааназ иаанхоит…
Уи зашҭа иҭазмыжьлаз аԥсацәа аӡәгьы,
Рыӡбахәгьы узымҳәо ибжьахоит…
Нас, изҭахыда иацәтәыму змилаҭ,
Иҟазааит урҭгьы рхазы…

– 232 –

Аԥсуаҵәҟьа ак игхаргьы маҷӡак даашаҭ,
Баагәараҵас иихьчо ибызшәазы!..
12.10.2014

***
Сааныжьны бцаҵәҟьома бара,
Бҽабмырбарцу уажәшьҭа сыла?!.
Зынӡа ибмырааигәан сыҿҳәара,
Сшьапы сықәнаҟьоит бааԥсыла!..
Сааныжьны бцаҵәҟьаргьы бара,
Быччаԥшь злабҵәахуеи, исԥылоит!..
Мышкызны сҭарҵаргьы адамра,
Ишызбаз, ахьышәҭҳәа сҩагылоит!!!
14.10.2014

***
Дцеит дысԥырҵны ажәак смырҳ́әакәа,
Ус ҳаиқәшәаанӡа илыӡбахьан…
Саргьы шьҭа уаҳа сыҽсмырххакәа,
Ацәқәырԥа ԥыххааиԥш сҟалахьан…
Амшын дуӡӡа баша игәрымуан,
Излахьчоз сгәыӷрақәа иҭахоз…
Аха ацәқәырԥақәа ирдыруан,
Аҟәараҿ ԥхаррак шырзынхоз…
Знык дааԥшит ауп, дгылан дхәыцуа,
Уаҳа дақәымшәт иҳәатәу…
Ус, аԥшадаас анаацәырҵуа,
Изгәалашәо иеиԥш, зхышә шарту!..
15.10.2014

– 233 –

***
Уаҳа сбызхәыцӡом…Схәыцрақәагь цәырҵӡом,
Рҿахьымааҳәра иԥхасҵоит зынӡа!
Ҳацҳақәагь уаҳа шьҭа ихысҵом, ихысҵом,
Аӡлеимҭа иагазшәа ԥхьаӡа!..
Сырхашҭааит быблақәа, ихьамԥшааит сырбаргьы,
Егьшаҳзеилам рҳәааит маӡала…
Аха ирцәажәо иашоушәа сара агәра згаргьы,
Бгәаҵаҿ, ус шакәым ҳәала!..
Иҟам цәаныррак абзиабара иахыҳәҳәо,
Зны узыршәҭуа, зны узырҭәо!..
Сылԥырҵит анысҳәо, дысхашҭит анысҳәо,
Ибымдыруеи бгәы сышҭатәо?!.
17.10.2014

***
Аиаша ахьыҟоу ҳнеиит шаҳҳәо,
Цҳак ҭабгоит…
Ҳаиҭадәықәлоит ҳаԥхӡы ԥхьаҳәо,
Ҳшьамхы ҳагоит…
Аха уаҟагь иара еиҭаҵхьеит,
Ашьҭа аабоит…
Шьоукы иаҳцәыршьырц рабџьар иаҵхеит,
Аха еиқәхоит…
Иара ахьыҟоу ҳа ҳазнеиуам,
Ихарахеит…
Амц, маҭаԥшьҵас игәаҭеиуа,
Иҳабжьахеит…
17.10.2014

– 234 –

***
Уааизхәыцыр, уи дызлаҟаҵәҟьоу џьшьатәуп,
Иацы дызмаабуаз, иахьа дидгылоуп, дитәуп!..
Иац еимаркуаз, иӡбаӡамкәа ус иаанхеит,
Аха аҭыԥаз, зегь рхаршҭны арахь иаатәхеит!..
Уаанӡа еидызкылоз ак ыҟамшәа рбауан,
Аӡыршы рыбжьаҭәо цәгьала, мчыла еимдырпуан!..
Ас еилаҵәо, ас еизааигәан урҭ зымбац,
Иааилауаҭырт, рыбла иабо агәра рымгарц…
Аха аҭыԥ ԥха, иаратә иаразнак иҟанаҵеит,
Иацтәи ргәалақәа алацәгьеиԥш ирҟәыннацеит…
Уи зауз, хьаакгьы имаӡамшәа диоуп,
Аха инҵәахыр... Зынӡа ишәарҭоу убри ауп!..
18.10.2014

***
Иҟалеи, ихьзеи, изымҳәо ажәак,
Уи ихәаҽра абас имариазма?!.
Ажәлар ирмоузт ирҭаху аҭак,
Ихәыцуеит, уи баша игәраагазма?..
Ирҳәарагь иақәшәом, ирури шьҭа,
Дцәырҵып, нас, еиӷьу ак зыӡбаша…
Дышиашоу дҭаԥшуазар ажәлар рлакҭа,
Зегьраҵкыс уа ибарҭоуп аиаша…
18.10.2014

***
Ҳхы иазеицәоу акы ҳаҿушәа збауеит,
Ҳаанызкыло мчыкгьы шыҟам агәра згауеит…

– 235 –

Ах, абраҟа аҟәышра ҳагхар ҳ́әа сшәауеит,
Ах, абраҟа иаамжьыжькыртәҵәҟьа ҳахәра шәуеит…
Шьоук аԥырҵхьан ахәрыбӷьыц ақәҵаны иара,
Иаҭахӡамызт, уажә зынӡакгьы артытра…
Абар, ишаабо, уажәшьҭа егьагӡам, ашәра ԥжәоит,
Ахьаа анаҳзымчҳа, ҳаӷеимҽхара, ҳахәнажәоит…
19.10.2014

Ҳашьхақәагь зхаҵгылоу иара иоуп…
–Ҳауа дарбан иаҳа иаԥсыуаҵәҟьоу ара?!Ҩ-партиак рҟынтәи ҩыџьа еиҿашуан уажә ара!
Аӡә иԥсадгьыл азы ихҭигаз зегьы иҳәеит,
Егьигь илшоз ак нимыжьит, дкакаӡеит!..
Еибыҳәаны арахь иаазшәа урҭ ҽхәара!
Дара рывара имыргаӡакәа зынӡа ибжьы,
Хаԥсыра зхызгаз, дтәан ашьшьыҳәа деиқәышьшьы…
Ибла ихгылон, зынӡа ишыҷкәынӡаз иҭахаз…
Ҳаԥсадгьыл рыцҳа, абарҭ рҩызцәа ишырҭынхаз,
Ахьибагәышьоз, ихала изыфомыт ижьы…
Аха ажәҩан, зегьы згәалашәо, ҿнаҭӡом,
Уи иадыруа макьана ицәырган иаҳәаӡом…
Аҩыџьагь шыҽхәац иааҟәымҵӡакәа иҽхәалоит,
Дара рыла Аԥсны шеиқәхаз рҳәалоит!..
Хаԥсыра зхызгаз, ирничҳаҵәҟьоугьы рбаӡом!..
Аӡә иажәа иркьаҿып, ҽаӡә дааузымчҳауа ироуп,
Аха аԥсҭазаара урҭ аднакылом, иџьбароуп…
Ашәарҭа ианақәшәа, уи иԥсадгьыл хәыҷ, игәыӷырҭа,

– 236 –

Уа зныкымкәа иҭаԥшыз аԥсра алакҭа,
Урҭ ҳашьхақәагь зхаҵгылоу иара иоуп!..
19.10.2014

Ахықә
Ахықә ҳавсхьан акырӡа,
Иҟан ҳаҩызгоз мчык…
Аха еиҭах имҳәа-мырза,
Ахықә ҳазааигәахеит хәыҷык…
Арахь иузгәаҭаӡом ишааигәоу,
Уцәа ианырырцы ухәҭоуп…
Уи иацәшәозаап ҳашьҭахь иааиқәо,
Агәылшьап асасеиԥш иҿаасҭоуп!..
Ех, Иаҳхылаԥшу ҳаашаҭа,
Ҽазнык ҳаҩгагәышьа ахықә…
Ҳуҳәоит, ҳқьиара аагәаҭа,
Ҳахумбаан иҳанаушьаз аҭыԥ…
20.10.2014

***
Цқьа уазхәыцаанӡа иумҳәароуп,
Иԥыруеит ажәа уҿы иҭшәар…
Иқьиоу жәҵысҵас агәраугароуп,
Ирҳаны иуԥырҵуеит, иуршәар…
Ианаҭаху аӷәра аҿазкыз,
Ма, уи зырхәмарыз, дыӷәӷәоуп…
Даара дрыцҳауп зҿы ззеихамкыз,
Дызԥырхагоу иара ихоуп!..

– 237 –

Идыруп, ажәоуп уԥсы ҭазҵо,
Идыруп, ажәоуп узҵәаӷәо!..
Уи атәамбакәа аҵәы иахазҵо,
Идыр, мышкызны ушҭанархо!..
21.10.2014

***
Аԥсуара шьҭихуеит иа итәала,
Шьоукы идирбоит иҳаракны…
Нас, уи анышьеиԥш дантәала,
Иахьиҭаху дцарц дыӡсаны!..
– Иазхоуп, угаӡара уалҵ уара! –
Симеигӡакәа иҭасҳәеит илакҭа!..
– Иахьуҭаху иуццаӡом аԥсуара,
Иудыруаз, иҟәышхеит уажәшьҭа!..
Уи иблақәа аш рхылазшәа,
Иаразнак дысԥырҵны дцеит…
Сгәырӷьеит, саргь абга сԥылазшәа,
Аԥсуара иахьакгьы еиқәхеит!..
21.10.2014

***
Аиаша шыҟаҵатәу удыруеит,
Амц умбароуп зынӡагьы!..
Шьоукгьы баша еилауаҭыруеит,
Шьаҿак рзыҟамҵеит аӡәгьы!..
Ԥхьаҟа уцар аиаша гылоуп,
Ишьҭыхны удәықәлароуп уанхьамҵ…
Аха иласкәантроу аҽакгьы ыҟоуп,
Иаразнак иаашьҭуԥаауеит амц!..

– 238 –

Шьҭа уазхәыцроуп ишьҭыхны иуго,
Ихьанҭыџьу акәу, иласу?..
Адәахьала еиԥшноуп ишубо,
Сеидру ибзиоу, ибааԥсу?..
Ухы урхоит аиаша зтәу рахь,
Амцгьы ушьҭоуп уԥхаҵа!
Дамыӷны ианымларц уара улахь,
Даара ухаҵоуп уанзацәца!..
21.10.2014

***
Ҭелкгьы бмасит бара знык,
Хьаасгьы сбымаӡам зынӡа!..
Маӡа бҭалазар ҽа гәык,
Саргьы бысхашҭызшәа ԥхьаӡа!..
Мчыла сшәаҩыслап шәызбар,
Ишысцәыцәгьоугь уи такәы…
Зынӡа егьаҳзеиламшәа быӡбар,
Арахь ибырхынҳәыроуп сгәы!..
23.10.2014

***
Аччаԥшь рхашҭхьан урҭ рхырҿқәа,
Зынӡа ирықәбаргьы ҟалон!..
Ршьа иҭахәмаруаз рдақәа,
Ишьаҳиҭхар ҳәа ҳацәшәон!..
Насыԥк рхылԥа инҭаҳәын,
Урҭ шаргәырӷьаз рымӡаӡеит!..
Аамҭа асаркьеиԥш иаадырҳәын,
Дара рахь иааԥшуа иҟарҵеит!..
24.10.2014

– 239 –

***
Амҩа изылхтәын, ирбатәын,
Хара дцарцазы иара…
Ицҳагь даара ирыӷәӷәатәын,
Амаакырагь аҭатәын убра!..
Аха ицхрааз димбаӡеит,
Имгогьы далагеит игәра…
Иԥсы анига, деихаӡеит,
Са соуп иҟоу иҳәеит ара!
Исылшозҭгьы, арахь даарԥшны,
Измаанои ҳәа сиазҵаауан Зегьызбо?..
Абзиара аныҟауҵо, иааҳәны,
Уахәаҽырц ухы ианҭаԥо?!.
25.10.2014

***
Ибзиоуп, нас, ҳаиԥырҵып, ҳгәалақәагь ҳамҳәап,
Сахьцалакгьы илаԥш сышьҭан ҳәа быҽхәап!..
Саргь гәаныла акырынтә ус исыӡбахьан,
Аха ҳәашьа сзамҭо сыбԥырҵны сцақәахьан…
Бара иреиӷьу анасыԥ, аразҟы быхәҭоуп,
Са ислахьынҵоу сеидрума, сымҩагьы лакьҭоуп…
Сзымнаӡаргьы сымбаҟны, уажәшьҭа ацәаара збоит,
Быччаԥшь хаа нарылԥааны аркьыл еиԥш изгоит!..
25.10.2014

***
Ах, сашәақәа, сашәақәа, ҳаиԥырҵып шьҭа ҳара,
Наҟ хара сахьыжәымбо сцароуп ныҟәара!
Зынӡа дыршьагь сымам, сеидрума исразҟхо,

– 240 –

Сгәы иҭақәоу срыхьӡаанӡа слахьынҵа закәхо?..
Ах, сашәақәа, сашәақәа, шәыгәхьаазгалашт сара,
Ишԥазури, сацәшәаҵәҟьоит шәлакҭагьы аҭаԥшра!..
Шәа шәыԥхарра сыцзаауеит сгәаҵаҿы игәыкӡа,
Аха шьҭа аурҭ сзаԥылом, уи сацҟьауеит зынӡа!..
25.10.2014

***
Ара аҟәышқәа рацәаҩхеит,
Изламцәажәо зҵаара убашам!..
Аиаша шьҭырхит, еимдрыххеит,
Ирыбжьарц дара ишрыхәаша!..
Алаҳәеиԥш иааҟәымҵкәа иҟыруеит,
Уаарызхәыцыр, урыцәшәап!..
Урҭ иҟаҵатәу зегьы рдыруеит,
Аха ишыҟаҵатәу – мап!..
06.11.2014

***
– Ижәбама, – иҳәеит, – иҟаиҵақәо?!
– Иаабеит! – ҳҳәеит!..
– Иртәама, уаҩ изымхәыцқәо?!
– Иртәеит!– ҳҳәеит!..
– Иҳәама, уаҩ изымҳәақәо?!
– Иҳәеит! – ҳҳәеит!
– Ижәбама, урҭ ирҵәахқәо?!
– Иаабеит! – ҳҳәеит!..
Уажә иаабази ииҳәази,
Еиқәшәоит, ҳҳәеит!

– 241 –

Шьҭа иҟаиҵои ииуеи,
Еиқәшәар ҳҳәеит!..
06.11.2014

***
Урҭ рҭыԥԥшьаҟны инеиаанӡа даара икакоит,
Илашьцазҭгьы уажәраанӡа, ианнеи ишарккоит!..
Ҳарҭ иреиӷьӡоу аԥсҭазаара бзиа ҳахәҭан,
Аха иазууеи,уажәраанӡа шьоук рхәураҵәҟьа ҳҭан!
Урҭгьы хагалан ҳанаарԥырҵ,
еиқәыԥшьыхаа инатәеит,
Ҳа ҳзыҳәан еиҭах ишлашьцараз иаанхеит…
Урҭ рҭыԥахь ианкыдло, ирҭахуп еиқәҳархарц,
Аха рыжәлар ианрыцхраатәхо
игьежьуеит рыблахаҵ!!!
07.11.2014

Сҩыза Рауль Лашәриа игәалашәаразы
Еилкаашьа сзамҭеит, џьым, аԥсҭазаара закәу,
Шьоук қьаф аныруа, шьоук мҩасуеит ишҵаку…
Иалхны имоума Анцәа имра хаа зқәирԥхо,
Аҵәҩан изахеишьуеи, насыԥк збаанӡа иҭаирхо?..
Иахьа хәлаанӡа абзиа иашьҭоу, иназыгӡо,
Шьацҳәак изгылоуп, башагәышьоуп уи дзыхьӡо…
Ех, аԥсҭазаара, разҟ анацым иԥшӡаӡам,
Аԥшқаҵәыҟьагь, ацәымҳа ҭацә иҭахӡам…
07.11.2014

– 242 –

***
Ари аԥсҭазаара, шьҭа зегь алаӡошәа аабоит,
Иахьа ҳазхьымӡогь, уаҵәы ҳахьӡошәа агәра аагоит…
Ажәа ԥхаҵәҟьак уажә цқьа иаҳзеибыҳәом џьара,
Аамҭа ҳамам, аамҭа хәшәыҵәҟьахеит ара!..
Шәымҭак акәзаргь, ҭынч ҳааҭгылан ҳаибабар,
Ҳагәқәа рыԥхарра ҳахӡыӡаауа аҩныҟа иаагар…
Сеидру, сеидру, ҳахьынӡананаго ҳара ҳԥеиԥш,
Иҳамоу џьаҳшьоит, аамҭа аанкылан аӡҭарчеиԥш!..
08.11.2014

***
Аамҭа еикәшара иама ихалеит,
Ҵаҟа иҭаршәыз имҵысӡо…
Уи шьоук рылаԥш рцәадхалеит,
Уаанӡа итәаз зыбжьы мгаӡо…
Мшәан, иабацо зегь еишьҭалан,
Зынӡа иԥсахуп урҭ рхырҿы?!
Ашьа цқьазар, ада иҭалан,
Ишиашоу инеиуеит агәаҿы!..
12.11.2014

***
Иахаҵгылеит дара аиаша,
Инаскьаргеит уи ахьцоз…
Аӡы иамгеит ирҳәаз баша,
Инхеит русқәагьы ҟазҵоз…
Аха иааит даҽа иашак,
Убригь аԥшәмара аҭаххеит…

– 243 –

Ицәырымҵӡеит уи ҽырбашақә,
Анкьатәи аиаша ҭанархеит…
Шьҭа уазхәыцла реиҳа ииашоу,
Уара ужәлар еиқәзырхо…
Жәацтәии иацтәии зегь анбашоу,
Иахьатәи ашьҭақәа зырхо,
Шьоук аацәырҵыр ԥхьаҟа ицаша,
Ашьапы иқәмыркьыскәа иргоит…
Иҟоуп еиҭамҵӡо аиаша,
Ҳара уи еиҭаҵуашәа аабоит!..
13.11.2014

Ашәахәа ҳныруазар…
Аӡхыҵреиԥш иандәықәло ажәлар еижәыланы,
Раӷәра рзымкуазар?..
Шьҭа игылеит аҿар, даара еиныланы,
Урҭ рыбла хыркуазар?..
Дара ирҭаху акәымкәа, ҽаџьара имҩахызҟьо,
Марӷьаԥалқәак рылазар?..
Аҟамч иашьцылам аҽы, аҟамчы анахырҟьо,
Ишшәарҭоу рдыруазар…
Абзиа иашьҭоу, урҭ абзиа рԥылауеит,
Агәаӷь ӷәӷәа рымазар…
Аҽаҵәахӡом ҳамра, икаххаа игылауеит,
Ашәахәа ҳныруазар…
15.11.2014

– 244 –

***
Ҳхьаақәа ириааиуа, изырԥсыҽуа,
Мчык ҟалар…
Ианамуӡах, маҷк ихызҽуа,
Шьоук ҳахьӡар…
Ҳа ҳазҿызгьы зынӡа ишмыӡуа,
Агәра аагар…
Ҳара иҳаиӷьу нас ишцәырҵуа,
Ҳацәымшәо иаабар…
Ижәдыруоу, амра, аԥсҭҳәа иахьрыло,
Измыршәо?!.
Уи ианыруеит амза шгыло,
Иара анҭашәо!..
15.11.2014

Ба снаскьабгон…
Ба снаскьабгоит саршьны,
Уаҳа сзыжәуам уажәшьҭа…
Скьаҿгьы сыжәҩа инахшьны,
Наҟ инсыжьуеит шәцуҭа…
Агәра згомызт сшашьуаз,
Баша сақәгәыӷуан схы…
Бҩыза лыжәҩа зшьышьуаз,
Зынӡа ифеит сыԥсахы!..
Ларгьы баша дыччон,
Кагь лымбозшәа ҟаҵо…
Сара сгәы еиҟәыҷҷон,
Цқьа дыздыруан дзыццо…

– 245 –

«Ба бхы аӡы ҭыршаны,
Арахь бзаазеи, гаӡа!
Шьаҿак уи игәра ганы,
Иҟабымҵароуп зынӡа!»
Са сашьыҵәҟьаз џьышәшьон,
Аха исымжәыцызт сыхшыҩ!
Са шәымҿы шәызсыршьшьон,
Сара саваҩуан шәҽыҩ!..
Хыхь Еҵәаџьаа еикәаџьџьо,
Сымҩа дырлашон урҭ…
Бара баша сбыршәон:
«Уаха изымхәмарт уфурҭ!»
Сара исҳәаз шәмаҳаи,
Ииҳәоз шәасҳәеит ҭынхак…
Митә ҟалама, аҳаҳаи,
Сфурҭ аӡажәзар уахак!..
21.12.2009

АПАРОДИАҚӘА
Быҽбырҵәаҳәт бара!..
Ибҭахызар, ашьха схалан,
Сҽалсырбгап сара!
Ибҭахызар, аӡы сҭалан,
Сҽасыршьып убра!
Терент Ҷаниа

Ас сабахәо, џьым, са схала,
Быҽбырҵәаҳәт бара!
Икылырҳәҳәан бԥынҵа хәылбыҽхала,
Бныҵабоит џьара!..
Бсырчагәышьон зны лаҳала,
Счеиџьыка ббахьан…
Сыжь зҭаз акалаҭ бнахала,
Быхгара бфахьан!..
Бзиа избоит ҳәа атама ҟәазқәа,
Брықәлан ибыршәшәеит!
Урҭ иргәылҵыз уеидрак азна,
Агәаӷьқәа аҩныҟа изгеит!
Сҵәақәа абаҟоу, сҳақәа абаҟоу,
Срасагь аӡбахә сҳәом!..

– 247 –

Ааҵәак азна скакан бҟәаҟәеит,
Уӷәк сџьынџьыхәа збом!..
Лыԥсы рылоуп ҳәа архьынак иаҟроу,
Акәҷарақәа бзаазгон!
Узықәшәаз закәи ҳәа, иарбан гәаҟроу,
Шьоук абз садыргон?!.
Ипахә-пахәӡа счаӷәазалқәа,
Бқьышәқәарҿ иӡыҭуан!
Брыҩноушәа Кремльтәи азалқәа,
Зынӡак беикәаԥхауан!..
Зныкымкәа арыжәтәгьы самшьи,
Аха сахнамԥааӡеит сыхшыҩ!..
Исцәеиламгакәа Дӷамшьи Тамшьи,
Кәыдры сбыхьӡеит банысцәыҩ!..
Са споетуп, сышәҟә адаҟьа,
Еихыршәшәо иаартла!
Бықәтәан кәтолтәи бца ацалаҟьа,
Аҟәаҟа бааԥшла!..
10.11.2014

Ирбаз ртәуп!..
Снацәкьарақәа быкәаҿ еимдоит,
Ирбаз ртәуп!..
Рушьбеи Смыр

Снацәкьарақәа быкәаҿ еимдоит,
Сеидру изышьҭоу…

– 248 –

Сгәы мыжда баша исырдоит,
Ирбои иахьҭоу?!
Араҟа саԥшәымам сара,
Араҟа ссасуп!
Снацәкьарақәа аҿуп абылра,
Изымцо иҭасуп!
Исышәҭ иҟалозар уажәшьҭа,
Арахь исҭахуп!..
Иҭаҳазшәа ахықә, аԥсҭа,
Иҭаршәны иҵәахуп…
Снацәкьарақәа срыҳәеит еиҭагьы,
Шәымҭак сыргарц!
Ҩ-жьаԥшқак рыгәҭаҵәҟьа саргьы,
Снаган сдыртәарц!..
Хи-ԥси роуп иҟоу мшәа ара,
Ԥсраказ ирымуит!
Снацәкьарақәа схымхәыцт сара,
Рҽаларԥа иркит!..
Асҵәҟьа жәбахьоума, зынӡак,
Иҳабжьалт аҭыӡшәа!
Ламысҵәҟьакгьы рмоуит хәыҷӡак,
Рҽырҵәахт ианшәа!..
Аӡсашьа цқьа идызмырҵаз,
Са соуп агаӡа!..
Снацәкьарақәа лыкәахь иахьцаз,
Изымхынҳәт зынӡа!..
09.11.2014

– 249 –

Аӡ иасҭахьаз бзиарак сыхьӡеит!..
Ҳпоет, ҳҵарауаҩ Владимир Занҭариа ақалақь агәҭа
маланыҟәала дышнеиуаз, алыцәҳа дыхҭаркит… Уи урҭ
дышрылҵзи, ихигази, акритик леишәацәгьа-бааԥсӡақәа
ирылашәаз, соуп зҳәо поетк ихимгацт!..

Анкьа аиҳабырарҿ исымаз «Волга»,
Иабаҟаху, исыҵхны ирҳаҳаит!
Усҵәҟьа сынхар ҟалозма, нас, долга,
Ихәыҷу маланыҟәак сыхәҳаит…
Ақалақь агәҭа ианыршәлан сышнеиуаз,
Алыцәҳа санырба еихеит!
Ех, зшьапқәа ԥҵәаша, убри ауп сзыргәаҭеиуаз,
Уаҩы симбаӡакәа сҭахеит!..
– Са скандидатуп, насгьы сдоцентуп,
Ишәымуҵәҟьозар, сдокторуп, џьым!..
– Уара ууаҩ татоуп, убригь процентуп,
Уҳашьҭал, зынӡаҵәҟьа уаҳшьрым!..
Ус аламала схы рысҭозма алыцәҳа,
Смаланыҟәа шьҭыхны сыкшеит!..
–Уҽкыдумҟьан џьым, апоет, уара арыцҳа,
Иахьа амш уара иутәым,уаҿашәеит!..
– Ах, уара алабаа, сыцҳәа усырҳәозма,
С-«Волга» санақәтәаз, сумбеит!
– Алыцәҳа шәыхьчароуп ҳәа хыхьынтә уҳәҳәозма,
Иазхоит, уажәшьҭа акыргьы уҽырбеит!..
Ахаҳәи амҿыхәи араҟа акрубома,
Абӷанҷҵәҟьа рҭихьеит иҟәшәаны!

– 250 –

Абасҵәҟьа сыргәыҵаҳәҳәан рҭыҩрахь сыргома,
Ҵарауаҩк, поетк сыршәаны!..
Кыр ҳаибарбылгьеит,кыр ҳаибаргәаҟит,
Хаԥыцлаҵәҟьа исыцҳар смуӡеит!
Сыззымдыруаз дарбан, Гәдоуҭеи Аҟәеи,
Аӡ иасҭахьаз бзиарак сыхьӡеит!..
Бара ахса, Ҟәараса!..
Мҩаду ԥшӡак банылан,
Банцо быҿҟьаса,
Бызҿысҭуеит гәаныла,
«Баангыл, Ҟәараса!»
Вахтанг Аԥҳазоу

Гәаныла, гәаныла,
Знык сбыҳәеит, беимса!
Бысзымԥшааит лаԥшыла,
Бысцәыӡт с-Ҟәараса!
Асаба сҿарчыҵәҟьан,
Бысԥырҵыр суӡом!
Ибдыруаз, саныҵҟьа,
Аӡәы лзыҳәан схынҳәӡом!
Бмап-чапқәа сымбароуп,
Бчабреиԥш иҵәахы!
Бызгароуп, бызгароуп,
Иԥҵәаҵәҟьеит сгәахы!
Иҭсыжьт агазеҭгьы,
Иҭсыжьит ашәҟәгьы!..

– 251 –

Иреицәаз абуфеҭгьы,
Иазаамхәеит, разҟны.
Сҩызцәа инеимҵырԥаан,
Исымҟәыҵкәкәан иргеит!
Абазк иара азыҳәан,
Иббазар, избеит!..
Ҳаиқәшәап хәылԥазыла,
Амза анҭашәо!
Бахьамбо ҽаӡә ила,
Бигар ҳәа сымшәо!
Сызцәажәом ироуны,
Сбырӷьазкт, ахса!..
Бымҩашьарц, ирхоуны
Беимса, с-Ҟәараса!..
08.11.2014

Ҳаӷеимшхароуп схаҵа иҭаҷкәым!..
Ақәа ыцәоуп, сԥенџьыр ахы надҵан –
Сыбзиабаҩ,
Схаҵа уибаанӡа уҟаз,
Уаниба, сындәылцан ашә наиркып!..
Гәында Кәыҵниа

Уа ҽырцәа ҟаумҵан уара ақәа,
Са схышәаҿ асаркьа уахьыкәкәа,
Мшәан, суада уҩналарцу еиҭа,
Схаҵа уааибеит, ҳаӷеиҭа!
Уи иҭаҷкәым убас ибааԥсуп,
Уҽӡа, наҟ уҽаларшә са ссуԥ!
Акагь ҟамлаӡазшәа усфап,
Уиԥыхьашәар аҵкыс, иучҳап!..

– 252 –

Ақәа, уара бзиа узбауеит,
Аха схаҵа ианҳаҵих, ҳаишьуеит!
Имырбакәа ус усшьышьуеит,
Усҭахӡамшәа зынӡа дызжьауеит!
Шьҭа иудырып ақәа уара уус,
Думкыроуп аӡәызаҵәык усс!..
Уара ажәҩан аанужьит са сзы,
Сыхиоуп ухаҵкы сцаразы!..
Уҩнал, сара схышә, игәаӷьы,
Араӡны иахҭнысҵоит ахьы!..
Амала угәы иҭоумкын иакәым,
Ҳаӷеимшхароуп схаҵа иҭаҷкәым!..
11.11.2014

Ибшәыз, ибшәымыз, зегь акоуп!..
Уи аҵкы ԥшӡа цәгьаӡа ибнаало,
Иаҵахыбҩо рацәахеит!..
Бышԥеиҿартәу бара агәнаала,
Сылаԥш алҟьан зегь абахьеит!..
Енвер Ажьиба

Сылаԥш алҟьеит ба быҵкы,
О, иабаз сызҳәом, игәыӷьит!
Сыҭра сҭыбымцан, бхаҵкы,
Саргьы схаҵамкәа, исыхьи?!.
Мап ацәыскуам, иҵәахтәуп,
Аха иқәсыргылоит зҵаарак,
Изшаз исасуп, ба ибтәуп,
Ҳқьышә изықәрымшьуазеи хаарак?!.
Бцәа-бжьы снадыбҵар саргьы,
Быҵкы хҩеижьааҵәҟьа сеицәоума?!

– 253 –

Убра иҟалааит, нас, сыԥсрагьы,
Ҽа шәышықәса сцар ҳәа бшәома?!.
́
Аха иӷәӷәоуп макьана сгәаӷь,
Сцәеижьгьы сақәиҭуп, саԥшәымоуп!..
Канфеҭла иааӡоу, бара ахәырҭлаӷь,
Мап аныбк, ибеиӷьугь дсымоуп!..
Ҽыԥныҳәа бысҭом, ибшәыз, ибшәыз,
Уи салыԥшны зегьы збарҭоуп!..
Схахәгьы каԥсеит, сажәыз, сажәыз,
Аха лапҟьа икақәхаз еиԥш сшәарҭоуп!..
30.04.2013

Уи быҭауадрагь чхьарԥҵас ибыршәып!..
Бқьышә патырқалқәа ирылоуп сыԥсы!..
Енвер Ажьиба

Аӡы иагааит сара исымоу зегь смалқәа,
Уаҳа иаасзымгәӡуазар лқьышә патырқалқәа!..
Иагәыдылҵааит, нас, лангьы лнышәгәалқәа,
Ицҟьашәҟьа илзықәҵозар смашьына абарбалқәа!..
Ҳара анхаҩцәагьы бзабаак ҳмырбаӡакәа,
Ҭауад-ҭыԥҳак ашәаӡеиԥш дмырпыҵӡакәа!..
Шьоук рча есымша ахәша зақәуи,
Исашәҳә иаахҵәаны, изакуи, изакуи?!.
Аԥсҭа иҭызгахьоу амҿы чарак иазхозар,
Иҿысххьоу ачаи Мгәыӡырхәа хнаҟьозар!..
Жәымз ирҭагылоу леиԥш, сцақәа қьуазар,
Сҳаԥшьақәа ирҭамӡо схәыл-ҟаԥшь сырҵәуазар…

– 254 –

Суаткеи сҩи анхәеи ҭацеи реиԥш еидгылоуп,
Ашәишәи ауаҭәа, о, сыԥсы агәылоуп!..
Мҟәыба кәапеила амаҷар-хаа бсыржәып,
Уи быҭауадрагь,чхьарԥҵас ибыршәып!..
Бымаҵ рымушеи, ианхәома, иабхәома,
Нас ибызкамыжьуеи, Џьырхәома, Џьырхәома?!.
Баша бҽырԥагьала, шьҭа издыруеит быгә иалоу,
Шәыҩн амра ҭагьалан, аарлоуп ишхало!..
Ба быгага аџьареиԥш исхадыргылааит с-Ҷыжь!..
Амра цара наҟ инасхыжь,
Быблақәа сырхыԥшылоит Ҷыжь…
Сергеи Агындиа

Усҟан сара схылԥарчгьы аҩ ирымфацызт,
Баргьы балахәмаруа бықәын бкәырҷыжь…
Быхцәгьы аҽаҵыхәеиԥш иԥшӡан, ихыбмырффацызт,
Ахәыҷреи аҭыԥҳареи беимаркуан, са с-Ҷыжь!..
Усҟан дара аҭыԥҳацәагь цқьаҵәҟьа срымбацызт,
Ба ибцәысҵәахуа егьсымам, алаԥш сацәшәон…
Аӡәгьы бызгоит ҳәа ҵоуп дысмыркаацызт,
Аха иреиӷьыз Жәыргьыҭтәи адухьфҩы схышәшәон…
Сабдугьы уи ашықәсан иҭиит икамбашьқәа,
Сыԥхӡаша изгозма, ҟәрышьқәак сиҭеит саргьы…
Апроспектаҿ санрықәшәа, о, сыӡӷабцәа, срашьқәа,
Марожник, марожник рзаасхәеит даргьы!..
Усҟан уи агәаӷьра усҵәҟьа имариазма,
Са сҩызцәа рџьыба аҵа анҭыппуаз!

– 255 –

Ех, аӡӷабцәа рхыхшьа сара уажә избазма,
Исгәалашәоит урҭ алапҟьеиԥш ишҿсырпуаз!..
Зны сылаԥш ихнахуан, зны сажәа ихнахуан,
Зны жәеинраалак рыкәа ирыцәҭаршәны срыцәцон!..
Уи аҭәарҭа илашәаз акәицеиԥш ибылӡахуан,
Шьҭа исцәызгода анысҳәоз, ҽаӡә иахь икәараҵон!..
Сара шьҭа ԥхыӡлоуп аӡӷабцәа сышреиҩаӡо,
Зны ҽыхәак сақәтәоуп, зны инаадиуа агәыжь!..
Ԥақәашьааи Аҟәааи сырҭахӡоушәа санеимаркӡо,
Ба быгага аџьареиԥш исхадыргылааит с-Ҷыжь!..
04.05.2013

Мгәарҭаҿ иҟоу, угәы умырҭынчцәан!
Мгәарҭаҿ иҟоу сыҷкәын…
Гунда Сақаниа

Мгәарҭаҿ иҟоу сыҷкәын ибжьы саҳауеит,
Иацәажәара сналагар, мырхәацҵас дырҳауеит!..
Сара споетессоуп, џьым, ахьӡ сырҳауеит.
Ас сықәзаауама, шьҭа сҽырбауеит!..
Удәықәлазар, уааи, иубап ҳдунеи закәу,
Изакәытә демократиоу, изакәытә мҩоу ҳазқәу…
Ҳуадақәа аҵәҵәаҳәа иркылсуеит ақәаршҩы,
Аиҳабырагь аиҵбырагь идсырбахьеит аӡәырҩы…
Схаҵа ак иоуҳәар дгәаауеит, исызшәа аток,
Исҭоубоуп, инапы ишамкыц уи амолоток!..
Аҟәатәи Администрациа ашә ҵсырхаахьеит,
Ажәохәтәи аразмер аҵәымӷ сзааргахьеит!..
Ашыҵырбел еиԥш срыӷралан ианрысымҭа ҭыԥ,

– 256 –

Быԥсы иамаз ҳәа, иааган икарыжьит ахыб!..
Аха еиқәыбгаша, ицәаакыз сыҭӡамцқәа зшьыхуада,
Уи атаджикгьы, мап икыр дызшьыхуада?!.
Арахь жәеинраалакгьы акәкәыҳәа исыцрыхауеит,
Сыхьӡыла Кәыҵниаԥҳа аусурахь ҳәа дсыхауеит!..
Ҳрыхьӡом, иахьахәлаанӡа ҳарҿуп апрезентациақәа,
Иҳадыргало закәызеи,
ашәҟәқәа ҳәа, апровокациақәа!..
Уара уоуп сзықәгәыӷуа, сыҷкәын, сгәырӷьаҿҳәаша,
Иахьа иааспарпарыз,
мгәарҭаҿынтә аара угәаԥхашам!..
Аха сзыгәжәажәо еилукаап, ушҟәышу збауеит,
Уаб иеиԥш аоппозициаа усцәыргар ҳәа сшәауеит!..
24.02.2014

Сԥаҵа џаџа!
Сычҳара зегь ҭрыкәкәа ижәит,
Иҿымҭрала…
Заира Ҭҳаиҵыкә

Шьҭа дхәыҷума, шьҭа дажәит,
Дмаҷым қәрала!..
Сычҳара зегь ҭрыкәкәа ижәит,
Иҿымҭрала!..
Амшқәа дреигӡаӡом зынӡа,
Аҵхқәагь бналоит!
Амзеиҧш дцәырҵуеит дразӡа,
Нас дынҭалоит!..
Гәаныла ҿысҭуеит: «Ухынҳәы,
Уахь аужәроуп!

– 257 –

Иугарц унасыҧ еикәарҳәы,
Улапҟьа уршәроуп!..»
Ҧыҭк сиргәаҟыр иҭахын,
Сҧаҵа џаџа!
Ибыз акәзар цәгьашәа ихын,
Дымцәажәеит баша!..
– Уа быжь-ӡыки, нас бжьы-шьхеи,
Са сырхыԥрааит!..
Мшәан, баша бышьҭа зсырхеи,
Еиҭах бысцәыҵԥрааит!..
– Ус ахьԥоуҳәо, сдомыжьхан,
Сга, сутәызааит!..
Амала саӷәра сҿаумрыххан,
Аарла иукызааит!..
Уи даныччо аҽыгә-ҽыгәҳәа,
Исхыҵәоит ԥхаррак…
Ҳҳақәа анлеиуеиԥш, абық-бықҳәа,
Сгәырӷьоит даара!..
«Сԥаҵа џаџа!» – сыҽхәалап,
Сыԥшуп сигаанӡа!
Санду лкәаҷаб еиԥш дбыллап,
Игаз нҵәаанӡа!..
03.11.2014

Бара мшаԥахьы бцоит…
(Схазы апародиа)
Уаҵәы мшаԥны, иахьа ашьыжь Ачадараҟа сышцоз
сыбла зықәшәаз аԥҳәызба илызкны…

– 258 –

Бара мшаԥахьы бцоит, сара – баҳара,
Насыԥ змоу аӡә дыҟам ба баҟара!..
Избоит, ибықәымшәеит акгьы аахәара,
Бҭаацәа ашьҭазар акәхап быгә иахәара!..
Ус ауп ишыҟоу џьым, ауаа нагақәа,
Сара рыцҳа исзыԥшузеи, – сҽагақәа!..
Ашьац ԥҟаны салгаанӡа исышьҭалоит,
Сӡахәақәа ирықәлаз амаӷқәа идыркалоит!
Иахьа сҟәыд аҭыԥ ылхны исбаҳароуп,
Сыдгьыл ҟадыџь маҷкгьы иҭаҳароуп…
Арахь сҵыбра ахьыласҵо сымкәакәаӡац,
Акәытқәа ирбаргьы иҟоуп ирхәахәаӡарц!..
Избоит сара сбывсны сахьнеиуа,
Бара бнацәхыԥқәа шшәу иуаркалеиуа!..
Усымбароуп арахь ҳәа ахаангьы уаҳа,
Ибыршәхьазар акәхап ирууаа ббаҳа!..
Аџьа аусаз аума, нас, бан бзылааӡа,
Аҽагеи бареи шәеиԥырҵит, шәеишьцылаанӡа!
Абрантә бдухьфҩы Ачадара инеираҳа!..
Бышсызхьамԥшуа шыздыруагь, сеидру сызбеилаҳа!..
Бара мшаԥахьы бцоит, сара – баҳара,
Насыԥ змоу аӡә дыҟам ба баҟара!..
19.04.2014

Исумырбан, исумырбан, уа уҭаԥсааит Џьырхәа!
Аҿаҩаҿы – уара,
Агаҿа – сара!
Альбина Анқәаб

Уҽхәала нас, уҽхәа, уҽхәала нас, уҽхәа,
Унхозар Џьырхәа, унҵуазар Џьырхәа!
Ажь уоур ирацәаны, уааӷраԥало ихәа,
Иҟьацаанӡа ихәала, нас асок еиҵыхәхәа,

– 259 –

Исзаага икархәхәа, изыжәлап исҿархәхәа!..
Ара иахьасуа аԥша, ахәхәахәхәа, ахәхәахәхәа!..
Са гаҿала сааӡамзаргь, шьҭа сацәҟьалеит Џьырхәа!
Уџьмақәа абгақәа ирфеит, уцәқәагь ргеит еимрыхха,
Иаанхаз усгьы иубаӡом, наҟ иаҿалеит Анхәа!..
Сзықәургәыӷыз абаауго, абгеи ақәыџьмеи ианрыхәха.
Урышьҭаз уахь уқәасқәасуа, аҳәынҵәа-баа уагаха!..
Зны акарпыжә еиԥш угәхьаазгоит,
нас усыршәуеит хагәха,
Ухы акәмаҷыраҵәҟьа ԥҽырҳәагь
сшәоит, жәладуқәак рҭыԥҳа!..
Зегь ириааиз амшаԥы кәтаӷь еиԥш,
иуҭахызар ирҽхәа,
Исумырбан, исумырбан, уа уҭаԥсааит Џьырхәа!..
19.05.2013

Аӡәы лкалҭ схы занысҵари?!.
Иҟоуп аҳәсақәа амаалықь иеиԥшу,
Зныҳәара ҳалоу, ҳаԥсы еиқәзырхо…
Дуԥылааит аҩыза, амҩан ушнеиуа,
Шьири дыстәындаз, гәаныла иузырҳәо!..
Дмитри Габелиа

Иҟоуп аҳәсақәа уԥсы зегьы ҭызхуа,
Уааргәамԥхеит, уцәа ккаӡа иухызхуа!..
Убыз ашахеиԥш иахан иуҿызхуа,
Алаҳарҭ ацәеиԥш, укьаҿгьы наушәызхуа!..
Рыбла ԥаџьԥаџьқәа рыла ухызхуа,
Рҵыхәа аауҿаршәшәаны, уԥара зегь нызхуа!
Аџьымгьыр бзиа иеиԥш, уџьыба иҭызхуа!
Ех, урҭ аҳәсақәа, абга ирыхәхаша!
Сара сзыҳәан аӡәгьы илзаамгеит гәырӷьаҿҳәаша!

– 260 –

Лшьапқәа ааиҵылымхуаз
аӡә дсыццазҭгьы Џьалнӡа,
Агьама лкыргьы здыруадаз сымгьалымҵаа!
Аӡәы лхы-лҿы зегь ақәԥсан цәгьашәа аканқәа,
«Ҳаиццап,-сҳәеит,-аҩныҟа, уажәшьҭа ҳмеиканкәа!»
Аха лхәы сфазшәа, лыбла паӷьақәа кылылцан,
Ҳәымсаг ӡлачла дсышьҭалеит,
акакеиҳәа сдәылылцан!
Изуа-исҳәо сақәымшәо,
схьагәгәа аҩныҟа схьаҵгәышьеит,
Џьма цыркьушәа исыдхалаз,
сразҟ зынӡа имыхәмаргәышьеит!..
Сеидру,сеидру, изқәысҵари, лахьынҵоума, џьалума,
Аӡә лкалҭ схы занысҵари, хьыла иҭәума, ҟәџьалума?!.
21.05.2014

АХҚӘА
Ауаа разқәа......................................................................3
Ианшәарҭоу ҭыԥкаҿ ҳамыртәозаап… ..............................3
«Сышықәсқәа исарҳәоит, иахумырҟьан уажәшьҭа…».......4
«Сиеиԥшуп ахра иаҿахаз…».............................................4
«Зегь ыӡуеит, зегь ныҵашәкәа ицоит…»...........................5
«Сымч зқәымхо рацәахозар…».........................................5
«Шәара анцәаишиҳәара шәыҟоуп, иаабоит…»..................5
«Шаҟаџьара скыднаҟьаз сеидру аԥсҭазаара…»..................6
«Бгәы аныбсырхьлак сзыцәаӡом, ибдыруаз…»..................6
«Ибҭахуп исхасыршҭырц зегьы зегь…»............................7
«Иахантәарак бмыцәаӡеит, издыруеит…».........................7
«Сҭауадуп! – иҳәеит уи, шьҭрала…».................................7
«Сгәы касыршәт уажәшьҭа ҳаиԥырҵт ҳәа…».....................8
«Исараӡа, уи дхәыҷуп, исараӡа…».....................................8
«Зынӡа сышҟагьы бмааԥшыцшәа…».................................9
«Абар, сахьааиз, схалан саақәгылеит ахәы!»....................9
«Башоуп, баша, сгәы исызҭымгеит…».............................10
«Аҩныҟа сызцозҭгьы, иагьараан сцарын…»....................10
Амца иацәшәаз!.............................................................11
«Шәҟәык ҟьалан имнеиуазар уҩныҟа…».........................11
Бцәаҳәакгьы саԥсамхеит сара… ....................................12
Аҿымҭроуп исиааиуа… ..................................................12
Сгәы – сужьеит!.. ...........................................................13
Амца схыԥрааит… .........................................................14
Уҟәышуп ҳәа аниаҳҳәа… ................................................15
«Цқьа исымбаӡацт сара аԥсҭазаара агьама…».................15
Изеит, рҳәеит, аӡы!.. ......................................................16
Идырхит… .....................................................................16
Уаҳа акгьы ҳзеиламыз… .......................... ......................17
«Бара ишбымоу еиԥш аҳәатәы…»...................................18

– 262 –

«Аԥсуара цҳас иҟарҵан…»..............................................18
Ҳкәашон уи ауха… .........................................................19
«Лгәаҿы зҵаарак лырххоит…»........................................20
«Ус иныбжьаршәшәа ҳаиҿаччеит ҳара…».......................20
«Исзынхазеи, исзынхазеи, зынӡа акгьы…»......................20
Былахь еиқәыбымҵан… ................................................ 21
«Ҳагәҭыхақәа еибаҳҳәеит, ҳаиԥырҵит, ҳаилгеит…» ........21
«Бааи, еибаҳҳәап зегь уаха…».........................................22
«Хьаасгьы сбымкыкәа бнасԥырҵын…»...........................22
«Быхшыҩ ҟәышцәоуп, сыгәра га…»................................23
«Амшын аныцәқәырԥо жәбахьеит…»..............................23
«Уара ашьхаҟа ухалеит еиҩугарц уԥсы…».......................24
«Угәыла амла дшакуаз умбаӡеит…».................................24
Аныҳәаҩ ....................................................................... 25
«Адәы ԥшӡа шагозеиԥш аӡиас анхыҵуаз…» ...................25
«Ажәҩан иаҵаҵәаху аԥсҭҳәақәа иреиԥшуп…» ...............26
«Исзымҵеит, исзымҵеит, лҟазшьа сзымҵеит…»............26
«Иажәа аҵааиԥш еиқәыхьшәашәан…»............................27
Амҩа иануҵо… ..............................................................27
Зыгәра аагоз акы ыҟан… ................................................28
«Баҟәыҵ, ибымҳәан бгәы иҭоу…»...................................28
«Мышкызны гәырԥсакгьы наӡап…»................................29
«Мшәан, исхарои, соуԥшәыл хәыҷ, базхәыци…»..............29
«Сшәоит, нас, избасымҳәои уажәшьҭа бҿаҟны…»...........30
«Ибҵәахын, ибҵәахын…»...............................................30
«Знык дысҿаччеит маӡала…»..........................................30
«Бара зегь бзеиԥшхеит аҵыхәтәан баазқәылаз…»............31
«Иҵәахы нас, иҵәахы, иҵәахы нас, иҵәахы…»................31
«Уи ашьха сызҿалаз даара иаҳракуп…» ..........................32
«Аҽыҩ еиԥш аамҭа ҭҟьаны…».........................................32
«Зны-зынла сгәы каҳауеит даара…»................................33
«Зыгәра згоз хәыҷы-хәыҷла инаскьоит…»......................33
«Бҩыза ибалҳәеит быччала ҳәа…»..................................33
Ҳахьӡ ҭызгоз… ...............................................................34
«Са сыӡбахә уаҳа ибмыртытын…»..................................35

– 263 –

«Шьҭа сазҵааӡом сара акгьы…»......................................35
«Аамҭа иалахәмарт ауаа…».......................................... ..36
«Акритик, ианеилуршәшәо сара исҭынхаз…».................36
«Ус имариазҭгьы бхаршҭра, бара…»...............................36
«Исзымычҳакәа лааигәа снеины…»................................37
«Ус мариала лгәы уҭалыжьлом…»...................................37
«Ус бысмыхәаԥшын, ус бысмыхәаԥшын…».....................38
«Са сгәырҩа схала саҵазааит, саҵазааит…»....................38
«Абызқәа шәарҭоуп, ишәарҭоуп, ишәарҭоуп…»..............38
«Ахәлара ԥшьаала аҽаалак…».......................................39
«Харантә иааҩуеит сырхыгахо бшьаҿақәа…» .................39
Счақы ............................................................................39
«Ибымхәыцт зынӡа акагьы…»........................ ................40
«Уца нас, уца, уца нас уца…»...........................................40
«Иацы дыздыруан уи дзакәыз…»....................................41
«Ус унасыхан сургылар суӡом…».....................................41
«Быцҳа сықәҵит, шьҭа снаскьеит…»...............................42
«Ибдыруан ҳа ҳамҩақәа хазы-хаз ишцоз…»....................42
«Ба ибҭахыз ажәа, ба быззыԥшыз…»...............................42
«Башоуп, баша, узҿыз ҽхәаран…»...................................43
«Дхаҵамԥҳәысуп,дхаҵамԥҳәысуп…».............................43
«Апартиақәа еиҿикаауеит уи акрыхмырҵкәа…»............ 44
«Ухы шԥоубо?!» –дсазҵааит иара…» ..............................44
«Гәыбӷан сыбымҭан баргьы…»........................................45
«Сҩыза дгылоуп саӷа иҭыԥаҿ…» ....................................45
«Уажәшьҭа иумаӡам аҵааха…» ......................................46
«Анкьа аҳәынҭқарра дуқәа еимаркуан…»........................46
«Маӡала сбыхәаԥшлоит…» .............................................47
«Уааи ҳәа бызсамҳәеит, уца ҳәа бызсамҳәеит…» .............47
«Ус хыхь-хыхьла ҳаибадыруан…» ..................................48
«Еимаркит еиҿаркит, еимаркит еиҿаркит…» ..................48
«Рхы ддырбароуп, иҽырбароуп…» .................................49
«Аамҭа аанызкыло жәеинраалак…» ...............................49
«Иҩызцәа аӡәаӡәала иҭиуан…» ......................................49
«Схы сазҵааит: «Иухьи, иузымдыртеи уаҳа…» ................50

– 264 –

«Сашҭа иааҭалашт мышкымзар мышкы…»..................51
«Урҭ акыр рҽырыԥсахит…».............................................51
«Ацәажәашьа зҵаз роуп узыцәшәаша зынӡа…»..............51
«Ҳаныхәыҷқәаз чалтла аҵарақәа ҳкуан…»......................52
«Деилыскааит, деилыскааит…» ......................................52
«Сыбҟәаҵит, сыбҟәаҵит, быӡбахәгьы сҳәом…» ..............53
«Аблақәа исыхәаԥшуа, аблақәа исыхәаԥшуа…»...............53
«Слашәума исымбакәа, слашәума исымбакәа…»............53
«Ацәгьеи аиашеи еидшылан еиқәԥон…» .......................54
«Макьана, макьана, дысзымҵацт дзакәыҵәҟьоу…».........54
«Мчыла сгәы ашәқәа асыркын…»...................................55
«Макьанаҵәҟьа ажәрахь схы шкыдым бдыруаз…»..........55
«Агәырҩа саманы иандәықәло…»...................................56
«Сырхашҭыр, зегь сԥырҵыр ҟалоит…»............................56
«Ҭыԥ хәыҷык сымоуп убраҟа уи лгәаҵаҿ…»....................57
«Ибысҭом ԥырхага, ибысҭом ԥырхага…»........................57
«Ара зынӡа алакәеиԥш иԥшӡароуп уахьнеилак…».........57
«Лыччабжь здырит, лыччабжь здырит…»........................58
«Ҳахьааихьоу, ҳазлааихьоу, ҳшааихьоу уаҟәыҵ…»..........58
«Ахықәаҿы ҳнеихьеит акырынтә ҳара…».......................58
«Иара итәала аиашаҵәҟьа иҳәеит…»...............................59
Ех, абџьар ҳамазҭгьы… ..................................................59
«Иахьынтәааз сыздыруам, самырцәеит ахьаа…»............60
«Иумҳәан бҳәан, исымҳәеит, исҵәахит…»......................60
«Бааи, ашышкамсқәа ҳарзыӡырҩны…»...........................61
«Абар, акагь ҳагым, ҳҭаԥшуеит алакҭа…»........................61
«– Аӷьычра шәаҟәыҵроуп…» .........................................62
«Шьҭа зыгәра угода, шьҭа зыгәра угода…»......................62
«Аҟәараҿ ԥҳәызбак саахылхын…»..................................63
«Ҳаиԥырҵып, еибаҳамҳәап уаҳа акагьы…»......................63
«Зны-зынла исҳәауа сҿамшәауа сықәхоит…»..................64
«– Уара увара иҭажьуп амшын…»....................................64
«Зыжәлар ирыцәӷьычны амал зырҳаз…» .......................64
«Уаҳа ажәакгьы сҳәаӡом, исҳәаӡом…» ...........................65
«Ԥшьаала снеиуан аҵх сагәылсны…»...........................65

– 265 –

«Шаҟа исцәыцәгьааз ҳанеиԥырҵуаз…»...........................66
«Бара ибдыруеит ҭаха сымҭо…»......................................67
«Аиаша еиҭах аҽаӡеит…»..............................................67
«Ибҭахызар сыбхаршҭ зынӡа…»......................................68
«Амшқәа ниакәкәа ицеит…»...........................................68
«Ҳхьаақәа амшын иаҳцәагар…»......................................69
«Сгәы, сужьацәеит, сужьацәеит, сужьацәеит…»...............69
«Са исҭахыз ажәа сҿамшәеит…».....................................70
«Ажәа ҳамам рҳәеит ара…»....................................... .....70
«Иҳамбаӡакәа ак наскьеит…»..........................................70
«Сылаԥш шлышьҭоу лдыруазҭгьы лара…» .....................71
«Исхароу егьсыздыруам, џьым, иаахҵәаны…» ................72
«Ҭагалан, ҭагалан, са сҟынӡагь уааскьеит…»....................72
«Шәымҭак азыҳәан исхашҭит зегьы…»...........................73
«Схахьызгара смоуа сықәхоит сара…»............................73
«Аӡиас амшынахь иццакуеит…»...................................74
«Ҳаиԥырҵит,ҳаиԥырҵит,абзиараз ҳәа еибаҳҳәеит…»......75
«Жәеинраалак аацәырҵын, самбазт, ицеит…»................75
«Макьана, макьана, урҭ ражәа рымҳәац…».....................76
«Ауаа разқәа абацеи, имаҷхоу зынӡа?!.»..........................76
«Мап, бареи сареи ҳаиԥырҵроуп уажәшьҭа…»................77
«Шьҭа схәыҷума, сгәы, сумжьалан…»..............................77
«Иалахәмаруеит шьоук ҳхьаа…».....................................78
«Арҭи егьырҭи цәгьала еишьҭоуп…»...............................78
«Иҟоуп мҩак, узныҵыр амуа…»..................................... 79
«Сеидрума, сеидрума, дарбан ииашоу…»........................79
«Сыбԥырҵырц сҭахын, аха иамуӡеит, иамуӡеит…».........80
«Иҟоуп изхыԥатәым, издыруеит, издыруеит…»...............80
«Иахьак аӡалеимҭа сеиԥшуп, ибдыруаз…»....................81
«Ус акәым, ас ауп, абаақәа, шәҩашьеит…».......................81
«Са бшыстәым анызбо зынӡа сеилагоит…».....................82
«Зегь акоуп исҳәароуп, зегь акоуп исҳәароуп…».............82
«Быгә хәыҷы сызҭалар, иааимԥааны…»..........................82
«Ауаа ирҳәо хабымҵан, ауаа ирҳәо хабымҵан…»...........83
«Зынзаҵәык сыбгәаларшәа…» .......................................83

– 266 –

«Сырга, аӡы сырга, сырга, аӡы сырга…»...........................84
«Иаҳзеилои, иаҳзеилои, ҳаилгеит, ҳаилгаӡеит…»............85
«Мап, исызмырцәеит уи амца…»....................................85
«Усҩызаз џьысшьон, усзааигәаз џьысшьон…» .................85
«Сартәом, сагьаргылом, сартәом, сагьаргылом…»...........86
«Бысԥырымҵын уаҳа сааныжьны…».............................87
«Ах, иауӡом, исзыҵәахӡом, иауӡом…».............................87
«Сама инеиуеит слахьынҵа…» .......................................88
«Аамҭа акырӡа ианцалак…»............................................88
«Исылшом, исылшом, исылшом уажәшьҭа…».................89
«Зынӡак исҭахымызт аҩныҟа аара…».............................89
«Ҳаицәгылоушәа рбозааит хара…».................................90
Анкьатәи ҳҩыза ............................................................ 90
«Исзымҵеит, аԥсҭазаара, уаҳа уа утәык…»......................91
«Скыдҟьала аԥсҭазаара, усмеигӡан, усмеигӡан…»...........92
Сгәалақәа ......................................................................92
Зегь ҳаицыз!.. ................................................................92
«Ҿысымҭып…»...............................................................93
Уи ҿылҭӡом… ........................................................... .....93
Схы нықәысҵеит… ........................................................94
«Уи дажәхьеит ҳәа бымҳәан зынӡагьы…».......................95
«Сымцар бымуазар, сцап, нас, сцап…»...........................95
Абызшәа ангәаа ............................................................96
«Шьҭа агәра згеит бареи сареи егьшаҳзеилам…»............96
«Аԥша ииасхьан уи иакьымскәа…».................................97
«Сыбзиабара абаҟоу, ииасны ицеит…»............................97
Абзиара иақәӡыз ...........................................................98
«Снаԥшны сааԥшаанӡа амш нхәыҵкәраан…».................98
«Аамҭа абасҵәҟьа исыцәцама…»....................................99
«Ашықәс цеит, аха ҳгәырҩақәа амгаӡеит…»....................99
Зхьаақәа идмырҿыхо… ................................................100
«Адунеи ду иԥсы азкуамызт…»......................................101
Уҭра уҭатәа!.. ...............................................................101
Аҩсҭаацәа анрықәтәо!.. ...............................................102
«Иахьагь амш, ас ҿыцеиԥш ҳнылагылеит…»..................103

– 267 –

Егьа сеикәшаргьы… .....................................................103
Исаҳә нас! ....................................................................104
Зны иураӡароуп… ........................................................104
«Аамҭа ҽыццышәуп, сзахьымӡеит…»............................105
«Мҩабжара унсыжьгәышьоит…»...................................105
«Рыбла изхыми амырхәага?!.».......................................106
«Ари аамҭа сатәым, сшьацәхныслоит…».......................107
«Лгәы сзаамыртит уаҳа лара…». ...................................108
«Самыргакәа, самыргакәа…»........................................108
Акгьы зламаз!.. ............................................................109
Нахьхьитәи идац!.. ...................................................... 110
Нахьхьитәи идац!.. ......................................................110
Бааи, еибаҳҳәап… ........................................................111
Сгәы ............................................................................112
Тәымуаҩык шәразҟы днаиҩыҵракны… .......................112
«Исыхьыз сыздыруам, быблақәа схырхуан…»...............113
Сныжьны дцеит… ........................................................115
Шьҭа усгәылоуп!.. ........................................................116
Иахьышәмыхьуа ишәышәмырхьын! ............................116
Сыздыруам исыхьыз… .................................................116
«Бара бхаршҭра шсылымшо ббауеит…»........................117
«Бара макьана даара ихаауп блакҭа…»..........................117
Уи имаца аӡы ажәыр азхара!.. ......................................117
Бара банырҿаччо… ......................................................118
«Есымша сылԥырҵуан исҭахыз мҳәакәа…»..................119
Сара соума абга зԥылаз?!. ............................................120
«Арбаӷь ҿырҭуан акикиҳәа…» ......................................120
«Сҩыза ҽакала дхәыцуеит уажәшьҭа…».........................121
«Шьҭа абызшәагьы хьчатәуп рҳәан, еизеит…»...............121
Аӡә бхыхра даҿызаап!.. ................................................122
Акгьы ҳзеиламзар зынӡа… ...........................................122
Шәҭык ԥшӡаӡа иахылҵырц!.. .......................................123
«Сыхаара аҩнынӡа днаскьаган…».................................124
«Аамҭа хәашьуп, имзаӡеит…»........................................124
Иҿырхт са сиаша абырқәам… .......................................125

– 268 –

«Аамҭа агәынкылара амам ынӡа…»...........................126
«Ала рыцҳа, аҵыхәа аршәшәауеит…»............................126
«Угәы рзаауртит, урыцхрааит, иухьчеит…»...................126
Иаҳԥырҵны ицааит!.. ..................................................127
«Урҭгьы зны агәы рызҭан…».........................................128
Уанзахьымӡа, уанахәха… ............................................. 128
Саангылар… ................................................................ 129
«Уи арыцҳа, иԥҳәыс длыргаӡеит…»...............................129
Сашәақәа гәааит!.. .......................................................130
«Ибзымҳәо шрацәоу агәра згоит…».............................. 130
Зегьы зхароу… .............................................................130
«– Бысхасыршҭыр сҭахуп сара мчыла…».......................131
«Быблақәа исарҳәом уараӡәк уаҳҭахуп ҳәа…»...............132
Ҳагәқәа ирури?!. ..........................................................132
«Иацызны бысҿаччеит убас ихааны…».........................133
«Зны-зынла убас слызгәаауеит лара…».........................133
«Иаҳзымгәаӷьуа, есымша ҳазхыкәшо…»........................134
«Избац иоуп ҳәа уназыдгыло…»....................................134
Илакәымзар!.. ............................................................. 134
Сырхашҭып… .............................................................. 135
«Уажәшьҭа акгьы ҳзеилам, иргылоуп акәаԥ…»..............136
«Сашәақәа ирзымҳәеит сгәы иҭыхоз акымзарак…».......137
«Аԥсҭазаара, усмеигӡакәа скыдҟьауа сааугеит…»..........137
«Бзиа бызбоит! Нас, исаҳәи исхароу?!.»........................138
Иацы дцәажәон даҽакала… ..........................................138
«Иахьагьы сыбԥырҵгәышьоит мчыла…»......................139
«Бгәеисыбжь сазыӡырҩуан уа маӡала…».......................139
«Ихьчатәхар, иҳархьчаӡом аӡәгьы…»............................140
«Ҳаԥсадгьыл рыхан иаанагоит…».................................140
«Ба бахь смыԥшыр, сыблақәа ируӡом…».......................140
«Ҳарҭ ҳаицәажәон кыраамҭа ҳаидшылан…»..................141
Ааԥынра ааит…Аха сгәы иҭалаӡом… ............................141
«Гәырҩак сышьҭоуп агагеиԥш исыцрымшәауа…».........142
Гәыӷрак кҿаршәын уара угәаҵаҿ... ...............................142
«Адунеиаҿ зегьы-зегьы мыцхәуп…».............................143

– 269 –

«Иааҳакәыршан ихәлазшәа...»......................................143
«Бырзымгәаан сыблақәа, ҽаџьара иԥшуазар…».............144
«Баргьы-саргьы иаҳзымгәаӷьуа акыҟоуп ара…»............145
Дмаалықьу, дынцәоу?!. ................................................ 145
«Сбыхәаԥшуеит сбеилаҳан, сбыхәаԥшуеит
сбеилаҳан…».............................................................. ..146
Хьаас иҳамаз… ............................................................ 146
Исымаз иреиӷьыз сыцәгоуп… ...................................... 147
«Шьоук алада иахоит…»................................................148
Ҳгәы аладууп!.. ............................................................148
«Исцәыӡхьоу амшқәа срылаӡеит, ишԥазуаз…»..............149
«Агәыразқәа, агәыразқәа, шәабаҟоу агәыразқәа…».......150
«Зынӡак сгәысҽанӡамкәа шәарҭарак сгәанаҭеит…».......150
«Ех, шәара ашәҭқәа, шәабазгои уажәшьҭа…».................151
«Ааԥыныра, ааԥынра, угәхьаазгон сара…»....................152
«Сара уаҳа сашьҭалаӡом бхыхра…»...............................152
«Уаҳа са сганахь ацәырҵра бҭахымзар…»......................152
«Усԥырҵ уажәшьҭа, суҳәоит, сгәырҩа…».......................153
«Амш ҿыц ааит абла ахаччо…» ....................................153
«Амра мчыла сарччарц аҭахуп…»................................154
«Бзиара ҳәа акыҟаз џьысшьон араҟа…»..........................154
«Абзиара уны иасҭоит аӡы…»....................................... 155
«Ҽазныкгьы аԥсҭазаара сажьеит…».............................155
«Шьҭаҵәҟәа ишԥасыхьри агха…»................................. 156
«Иахак сышлызхәыцуаз сыршеит…»............................157
«Ҳалаԥшқәа еицәыԥхашьан уаҳа еиқәшәом…»..............157
«Иабаҟоу аҭынчра, аҵәҩан сахатәоуп…».......................158
«Сгәы жәбазар, сгәы жәбазар, сгәы жәбазар…».............158
Сжьа хәыҷы ................................................................. 159
«– Нас, ибжьоузеи аиаша аҟынӡа?..»...............................159
Апоет .......................................................................... 160
«Ҳазхымсшаз ҳәаак ҳахыст иҳамбаӡакәа…»................160
«Сзыхьӡази сызхьымӡази аамҭа иабааит…»....................161
«Исхарои,исхарои,илашәуп,илашәуп…».......................161
Сашәақәа .................................................................... 161

– 270 –

Абга анахҭыгәла… ....................................................... 162
«Шаҟа бызшәа идыруа жәдыруоу?!.».............................163
Саџьали сареи… .......................................................... 164
«Са сыгә иалаз изгәамҭеит аӡәгьы…»............................164
«Урҭ рхәыцрақәа даара ирацәоуп…».............................164
«Аамҭа ишақәҳажьуаз зегьы…» ...................................165
«Ба былаԥш хоуп ҽаџьара…» ......................................165
«Аԥсаатәгьы ҿырҭӡом, зегь еиқәышьшьуп…».................166
«Уҟәышуп ҳәа аниарҳәа, дҟәышцәазшәа ибеит…».........166
«Аӡәыр иҭахума, дазԥшума ҳазҿу…».............................166
Уи ианиаамҭаз… ..........................................................167
«Сықалақь салоуп сгәы каҳан…»...................................167
«Уара уажәраанӡа угәра згон…»....................................168
Агьама збеит… .............................................................168
«Лыԥшӡара ԥшьаала иҵәахны…»..................................169
Амца цәырҵыр… .........................................................170
Уи аеш деиԥшын!.. .......................................................171
Зегь рыӡбазаргь… ........................................................172
Шьҭа издыруеит… ........................................................172
Сара акгьы схараӡам… .................................................173
«Ақьиацәа ураӷацәоуп, амалуаа урыуоуп…»..................174
«Сҭел хәыҷ, иухьи, иахьак уеихашәуп…».......................174
«Былахь еиқәын, иахьа акалашәа даара…»....................175
«Нас исхарои, сгәы бсызҭымгозар зынӡа…»..................175
«Ауаҩ иоуп араҟа реиҳа ишәарҭоу…»............................176
«О, аламыс, ус имариандаз угара…»..............................176
«Ажәҵыс еиԥш дҷырҷыруа дааҩналеит сахьтәаз…»......176
«Шаҟа еизааигәаз аӡәгьы ибомызт…».........................177
«Адәахьы сыччоит, исҵәахуеит сара сгәалақәа…».........177
«Уаҳа угәра згом сара сгәы…».......................................178
«Ҳаблақәа ирдыруеит ахьеиԥш икәалыкәаџьо…»..........178
Гызмалрыла илиааит! ..................................................178
«Ус ҳаиԥырҵит, акгьы ҳзазымааикәа ҳара…»................180
«Шәгәы иҭам ауп ишәҳәо, шәзызхәыцуа ҽакуп…»..........180
«Саԥхьаҩцәа бзиақәа, сымаӡа шәасҳәоит…»..................181

– 271 –

«Аҵарақәа, аҵарақәа, ажәҩан ду шәымҽхакны…» ........181
«Ҳгәы иҭам ҳашьцылеит убриаҟара…» ........................181
«Ҳаиԥырҵыр бҭахуп бара мчыла…»..............................182
«Аԥсҭҳәеиԥш шәаӡыӡарак хылан ллакҭа…»...................182
Иаҳзеилаз аанхоит… ....................................................183
«Ҳабацәа ражәа схамшҭырц сыхәҭан…» .......................184
«Иуҵалеи, сгәы мыжда, зынӡа уҽҭаумырхан…»............184
«Скыдҟьауа саанагоит уи слахьынҵа…».........................184
«Сгәысҽанӡамкәа мчык насыхан…»..............................185
«Сгәырҩа амцеиԥш сналарԥалан…»..............................185
«Аԥсҭазаара агәгәаҳәа еилашуеит…».............................186
«Хыхь иқәтәоу зегь идыруеит, иӡбахьеит…»..................186
«Иацы дцәажәон уи ҽакала…»........................................186
«Скыдҟьала аамҭа, сԥышәала аамҭа…».........................187
«Бҟәышуп, избоит сара,даарак…»..................................187
«Зегь ириааиуа аамҭоуп, кәалӡыла иҭаҳәҳәоу…»............188
«Есымша аамҭа дырхәашьырц иаҿуп шьоук ара…».......188
«Ибҭахуи, сгәыла хәыҷ, ибҭахуи…»...............................188
«Ас мацара ииасру ҳаԥсҭазаара…».................................189
«Ажәа еимаркит, еиҳа аԥсадгьыл зҭаху ҳәа…»...............190
«Шьоук аҭыԥ роуаанӡа абас ҳаиҿыхалоит…».................190
«Егьаџьара ҳцаргьы, егьаџьара ҳааргьы…»....................190
Сгәырҩат .....................................................................191
«Бара акыршықәса бсеиҵбуп…»....................................191
«Избоит, сара даара, избоит, сара даара…».....................192
«Аамҭа даԥыҩлеит уи дыццакыҵәҟьан…»...................192
Аиаша ......................................................................... 193
Сыбжьы заҳауада?.. ..................................................... 193
«Уи аиаша џьара иҟоуп ҳа ҳабжьара…»..........................194
«Акыр ҵуеит, сара сылаԥш хагахо…».............................195
«Зегь акоуп исцәыбгеит сара сгәыӷра…»........................195
«Ԥхьаҟа ҳцома, шьҭахьҟа ҳцома…»................................195
«Аамҭа аӡыхәашьеиԥш иҳажәлеит…» ..........................196
«Зегь акоуп иааиуеит ҳа ҳаззыԥшу…»............................196
«Сеидрума ихьыз, маҷк дыццакцәеит…».......................197

– 272 –

«Ҳаиԥырҵыз џьыбшьеит, ҳанеицрыҵуаз…».................198
«Шьҭа иазхоуп, баҟәыҵроуп сгәаԥжәара…»...................198
«Аамҭа даара иҳацәхәашьит…» ...................................198
«Ҳазҿу уаргәырӷьауам зынӡак…»..................................199
«Хәмарроуп иҟоу уахьыԥшлак...» .................................199
Иумбац ԥхыӡушәа… .....................................................200
«Бара иахьак бтәымуаҩуеит…»....................................201
«Сгәы хәашьуп… Ас сахьынӡацо сыздыруам…»..............201
«Аччашьа зхашҭхьаз аблақәа ччеит…»............................201
«Избоит бара быблақәа ааҟәымҵкәа иахьыԥшуа…» .....202
«Сбызшәа, уеиқәхарыма, ари аамҭа ицәқәырԥо…»........202
Абзиабара – шоуроуп!.. ................................................203
«Мап, егьаҳзеилам, мап, егьҳабжьам…»........................204
«Ус ибҭахызар, ҳаиқәымшәап зынӡа…» ........................204
«Ибымӡан, далбхзар ҽаӡәы…».......................................205
Аамҭа ҳацныҟәом… .....................................................205
Шәеиқәзырхо – ихышәҵо амаакыроуп… ......................206
«Акыр ҵуеит бсымбеижьҭеи…» ....................................207
«Ишәыхьзеи аҩызцәа, хи-ԥси шәаҟәыҵ…»...................207
«Аамҭа неит рнапаҿы…».............................................. 208
«Ибзиоуп, еилаҳкааит, уажәшьҭа агәра аагеит…»..........209
«Бҭели бареи шәеизынхеит…»......................................209
«Быблақәа ирҳәо зынӡаксгьы исыздырӡом…»...............209
«Сыркьыц ԥсыӡк анаҿашәа…».......................................210
«Исымҳәаӡаргьы,исҵәахӡаргьы,изӡаӡаргьы…».............211
Ибзиоуп, ибзиоуп… ..................................................... 211
«Саҟәыҵит,уаҳа исҳәаӡом…».........................................212
«Иара ииаша, иара иԥеиԥш…»......................................213
«Урҭ дауаԥшьқәоуп, урҭ ирдыруеит аутәи аҳәатәи…»......213
«Уабаццакуеи амра, иҟоуҵо уазхәыци…».......................213
«Сбыҳәоит, бқьышә иқәыххыз макьана ибымҳәан…»....214
«Шьҭа еилыскааит, шьҭа иабаҟаху иҳабжьаз…»..............214
«Баҟәыҵ,базымҵаан сара исхыҵуа…»...........................214
«Исыздыруам, закә аамҭаҵәҟьоу уажә ҳазҭоу…»...........215
«Ашәшь илатәоу ардәынеиԥш бҭынчуп…» ..................215

– 273 –

Аамҭа асаркьа ............................................................216
«Исзеилымкааит, иахьа аамҭа заангылаз…»..................217
«Амшгьы ҵәыуарц аҭахын…» .....................................217
«Ҳаҟәыҵып шьҭаҵәҟьа алакҩакра…»............................218
«Шықәсдуӡӡак ҵит ҳаибамбаӡакәа…» ..........................218
«Ажәлар ҟәышуп, хара иԥшуеит…»...............................219
«Ари адунеи ду иахәҭакуп сбызшәа…»...........................219
«Амра ааит ҳа ҳахьтәаз…» ...........................................220
«Исымбазшәа, исмаҳазшәа…» ..................................... 220
«Ауаа ҟәышқәа, ицҳәа рҳәом, иҿырҭӡом…»...................220
«– Ус узҭынчуи, араҟа иҟоу умбаӡои?!.»..........................221
«Уахьыҟаз узҿыз, мамзаргьы угәы иҭаз…»....................221
«Ахаан сзыцәхьамҵуа, ахаан зыгәра зго…»....................221
«Ицеит сзахьымӡо, ицеит иԥырны…»............................222
«Аамҭа сымазшәа збауан…»..........................................222
Зажәа узахымԥо… ........................................................223
«Уи аиаша иҭахызшәа дирбон…»..................................224
Суаҩыбжара сҭысит… .................................................. 225
Ублақәа амц дурҳәалароуп!.. ........................................225
«Дагьсызхьамԥшит, сагьлышьҭамлеит,
дцеит, дцаӡеит…» ........................................................ 226
«Ааԥын мааицкәа, ааԥынра ааизшәа збауа…»...............226
«Ацҳақәа ихысҵо хыхны иагауеит…»............................227
«Изхароу са сакәу, ба бакәу…»........................................227
«Иԥшын, ҳара ҳақалақь аблақәа ҭраа…»........................228
«Исхарои, сгәы уаҳа бсызҭымгеит, иауам…».................228
«Бгәы сҭатәоушәа иҭоу здыруеит…».............................229
«Шьҭа иудыруеит амц ахьыҟоу…»..................................229
Ҳалымқәа ....................................................................230
«Сышьхақәа сыԥхьан, сгәы иамукәа схалеит…».............230
«Акгьы ҳзеилам, акгьы ҳзеилам, сыгәра жәга…».............231
«– Бӷа хәыҷык имазҭгьы…» ..........................................232
«– Иҟаз аиашаҵәҟьа аӡәгьы ишәымбеит…»...................232
«Аԥсшәа шәарҭаӡам, мап, зынӡагьы…».........................232
«Сааныжьны бцаҵәҟьома, бара…» ..............................233

– 274 –

«Дцеит дысԥырҵны ажәак смырҳәакәа…» ..................233
«Уаҳа сбызхәыцӡом…Схәыцрақәагь цәырҵӡом…»........234
«Аиаша ахьыҟоу ҳнеит шаҳҳәо…» ...............................234
«Уааизхәыцыр, уи дызлаҟаҵәҟьоу џьшьатәуп…»..........235
«Иҟалеи, ихьзеи, изымҳәо ажәак…»..............................235
«Ҳхы иазеицәоу акы ҳаҿушәа збауеит…»......................235
Ҳашьхақәагь зхаҵгылоу иара иоуп… ............................236
Ахықә ..........................................................................237
«Цқьа уазхәыцаанӡа иумҳәароуп…» ............................237
«Аԥсуара шьҭихуеит иа итәала…» ...............................238
«Аиаша шыҟаҵатәу удыруеит…»...................................238
«Ҭелкгьы бмасит бара знык…»......................................239
«Аччаԥшь рхашҭхьан урҭ рхырҿқәа…»..........................239
«Амҩа изылхтәын, ирбатәын…»....................................240
«Ибзиоуп, нас, ҳаиԥырҵып, ҳгәалақәагь ҳамҳәап…».....240
«Ах, сашәақәа, сашәақәа, ҳаиԥырҵып шьҭа ҳара…»......240
«Ара аҟәышқәа рацәаҩхеит…» ....................................241
«– Ижәбама, – иҳәеит, – иҟаиҵақәо?!.»..........................241
«Урҭ рҭыԥ ԥшьаҟны инеиаанӡа даара икакоит…» .........242
Сҩыза РаульЛашәриа игәалашәаразы............................242
«Ари аԥсҭазаара шьҭа зегь алаӡошәа аабоит…».............243
«Аамҭа еикәшара иама ихалеит…»................................243
«Иахаҵгылеит дара аиаша…».......................................243
Ашәахәа ҳныруазар… ..................................................244
«Ҳхьаақәа ириааиуа, изырԥсыҽуа…»............................245
Ба снаскьабгон… ..........................................................245
АПАРОДИАҚӘА
Быҽбырҵәаҳәт бара!.. ..................................................247
Ирбаз ртәуп!.. ..............................................................248
Аӡ иасҭахьаз бзиарак сыхьӡеит!.. .................................250
Бара ахса, Ҟәараса!.. .....................................................251
Ҳаӷеимшхароуп схаҵа иҭаҷкәым!.. ..............................252
Ибшәыз, ибшәымыз, зегь акоуп!.. ................................253
Уи быҭауадрагь чхьарԥҵас ибыршәып!.. ......................254

– 275 –

Ба быгага аџьареиԥш исхадыргылааит с-Ҷыжь!.. ..........255
Мгәарҭаҿ иҟоу, угәы умырҭынчцәан! ............................256
Сԥаҵа џаџа! .................................................................257
Бара мшаԥахьы бцоит… ...............................................258
Исумырбан, исумырбан, уа уҭаԥсааит Џьырхәа! ............259
Аӡәы лкалҭ схы занысҵари?!. .......................................260

Анатоли Ианкәа-иԥа Лагәлаа
АУА А Р А З Қ Ә А
Ажәеинраалақәеи
апародиақәеи

Анатолий Янкович Лагулаа
ДОБРЫЕ ЛЮДИ
Стихотворения и
пародии
На абхазском языке

Аредактор Марина Тәанба
Акорректор Ирма Џьениа
Компиутерла еиқәлыршәеит Асҭанда Аџьынџьал
Асахьаҭыхҩы Руслан Габлиа

Аформат 84х108/1/32. Атираж 300.
Иҟаҵә. акь. бӷь. 8,75. Инықә. акь. бӷь. 14, 7.
Аҿаҵаԥҟа №

