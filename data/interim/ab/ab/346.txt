Ҭодуа Есма

Агәхьаагара
О, сышьхақәа, сӡышқәа,
Зыла сгәы дуу аӡышла,
Зажәа сгәашьамху шәарҭ, -
Нарҭаа дуқәа рахраҭ!..

Иабаҟоу Сасрыҟәа ихҿа?
Гәында-ԥшӡа лхаҿра?
Исцәыӡит урҭ ара,
Срышьҭоуп сеимдауа.

Ақалақь ду аԥсҭазаара
Схақәиҭра сзамадом сара,
Са сгәы иазеиӷьуп уара уҭазаара,
Сышьха-қыҭа Тҟәарчал.

Жәҩан иаҵәара  ахықәаҿы,
Сышьҭақәа нхалап,
Сыдәҳәыԥш шәахәа сыҽнамадан,
Сашәақәа сыҩлап…

Иқьаадхаз ахаҿқәа
Ақалақь иалсуеит иқьаадхаз ахаҿқәа,
Зхы шьҭацалан инеиуа, рқьаадқәа ирныԥшуа…
Варгылада ларгылазаҵә ҳәа урылаз утәымҩауха,
Қәа-сса ҿеихамк еиԥш инеиуеит иқьаадхаз ахаҿқәа…

Амш иарииз ауаа иалоуп аҵх иалаӡаанӡа,
Амш ашара ихнакызшәа, рыблақәа аҵх агәы рхны.
Издыруада иаԥеиԥшхаша иқьаадхаз агәы,
Уаҩышьамзар иазҭаша аԥхарра?!.

Зегь насыԥуп
Ашьац-ӡаӡа унылалазар,
Мрашәахәала ихьыршоу, -
Шьыжь ашара уа уаԥылоит,
Анцәа ила иузшоу.

Ажәҵыс шәала умҩаԥнагазар, -
Гәырӷьа-жәабжьуп иузҳәоу,
Амҩа хара уа уанылоит,
Инасыԥны уа узы ишоу.

Зегь насыԥуп, зегь насыԥуп –
Жәҩанаҿ еҵәаны ишоу, 
Ҳамҩа ылхуп, ҳахьӡқәа зныу ауп,
Уи насыԥуп ҳара ҳахьшоу.

Сгәы ҿых иаҵәа бӷьны
Дунеик агәҭаны,
Сышәҭит сыҵланы.
Амахәқәа сырхьыссы,
Сырҿалт иаҵәа бӷьны.

Ӡы-цқьак саԥнуп,
Сыԥсы адацқәа зкыу.
Арҩаш ашәа сҳәоит,
Сгәы аҳәынҵәрақәа ԥсыртлоит.

Ԥша-ласны унаҿалан,
Амахәқәа унрылс,
Аҵла-шәҭ инагәылган,
Сгәы ҿых иаҵәа бӷьны.

Гәыла-ԥсыла ҳаидуп
Абырлаш саркьа иалхыу
Ауахәама ҳаргылт,
Агәаҳәарақәа ирылхыу
Ҳагәқәа уаҟа еиԥылт.

Аӡыхь ԥшьа уа илеиуа,
Ҳуахәама аԥсы аханаҵоит,
Уи аҭӡамцқәа рцәажәо,
Ҳаԥсқәа еиланаҵоит.

Ҳматанеиуа Анцәа ҳиашьапкуеит,
Ҳгәы ацәашьқәа аркыуп.
Ҳуахәама ашәахәа лаша ҩналаԥхеит,
Гәыла-ԥсыла ҳаидуп.

Сара сбааш сыргылт
Снапала, сыԥсы намадан,
Сара схатә бааш сыргылт.
Уи сыԥсы иаԥшәмахан,
Сара сдоуҳа иахылҵт.

Уахь сара сыҩналалоит
реиҳа санбылуа,
Сгәы аҵәымӷ аналало,
исхәышәтәуеит ара.

Мап, арахь шәаасышьҭуам,
Шәысмыҳәаӡан зынӡаск.
Сара сбааш аҩныҵҟа,
Сыԥсы ма ицқьаз…

Адәахьы акәзар, ашьшьыҳәа
Ақәа алеира иаҿуп.
Ацәаҟәа аԥҭақәа иреиса,
Ажәҩан икыдларц иаҿуп

Сбааш сара сынҭыҵны,
Сылбаауеит лада.
Ацәаҟәа ахы ахьӡаакыу
акәара-ҷҷа сазԥшуа.

Ҿыц аӡыхь еицаҳжәуеит,
Сыхәрақәа зегь рӷьоуп.
Аԥсҭазаара азықәԥараз
Дырҩегьых са сыхиоуп.



