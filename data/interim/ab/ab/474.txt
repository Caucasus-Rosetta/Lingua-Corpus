Никәала Ҳашыг
Адиплом зҭахыда?
Апублицистикатә жәабжь
Иааигәахон Ауниверситет аҿы иҟалараны иҟаз аныҳәа ду – уи рызкын зҵара хзыркәшоз астудентцәа адипломқәа рыҭара. Ари амш адунеи аҿы миллионла аҿар рыгәқәа зырхыҭхыҭуа мшы ныҳәоуп. Аректор даара иҭахын, иарԥысра ашықәсқәа ирыликаауаз мшык аиԥш, уи амш истудентцәа рызгьы хашҭра зқәым мышны иҟаларц.
Убри аламҭалаз Аслан Ҳабыгә-иԥа ихы иҭагьежьуаз убри аныҳәа шымҩаԥгатәу акәын. Мчыбжьык шыбжьаз адеканцәеи акафедрақәа рнапхгаҩцәеи ааизиган: «Уи амш ныҳәаӠ торжественно-помпезно имҩаԥаагар сҭахуп!» ҳәа, агәышьҭыхра аҵаҵаны ирыларҳәеит, изыӡырҩуаз зегьы ргәқәа ирхыҭхыҭратә.
Зегь збоз, зегь заҳауаз аректор Аслан Хабыгә-иԥа илаԥш дааҵашәеит афилологиатә факультет адекан Аҟәысба, иҩызцәа рылахҿыхра далахәӡамкәа, ихы иқәыжь  дынкахәыцуа дыштәаз. Уи дазхәыцуан аԥсуа филологиатә факультет раԥхьаӡа ианаадырты, ҳәынҭқарратә револиуциак аиԥш ҳажәлар ишырзыҟалаз – раԥхьа иҭалазгьы дреиуан иара. Усҟан урҭ ақырҭуа школ акәын изылгахьаз, ирцәуадаҩын аҵара, аха аԥсуа филологиатә факультет аартра, жәҩангәашәԥхьарак аиԥш иԥхьаӡаны, рхы-рыԥсы нақәҵаны аҵара рҵон, ибзиангьы иалгеит. Аҟәысба иҵара даналга иӡбеит  иԥсҭазаара уи амаҵ аура иазикырц: аинститут афилологиатә факультет акафедраҿы, лаборантс аусура далагеит, нас атема алхны, адиссертациа аҩра нап аиркит, ицхраазгьы ҟалеит… Абарҭқәа дрызхәыцуан  уажәы Нырбеи Дауҭ-иԥа.
– Уажәшьҭа ари аныҳәа шымҩаԥаагаша атәы ҳалацәажәап, – иҳәан, дааҭгылт аректор. Убасҟан ауп Нырбеи Дауҭ-иԥа ихәыцрақәа данрылҵыз. – Шәара ишԥашәҭаху, – иажәа инациҵеит аректор, – Ауниверситет иалго зегьы азал ду аҿы еизганы, ныҳәак аиԥш агәырӷьаратә ҭагылазаашьа ҟаҵаны, Аҳәынҭқарратә Гимн арҳәаны, аӡәаӡәала рдипломқәа раҳҭоу, мамзаргьы мыцхәы имырҳауҳаукәа, афакультетқәа рҿы идҳаркыр?
Зегьы аӷзаа ааилдыргеит, изҵаара анагӡаха иамраӡо:
– Азал ду аҿы! Азал ду аҿы!!! – рҳәан, рнапқәа иҩарыханы, аҟьара иалагеит.
Аректор игәеиҭеит: афилологцәа рдекан Нырбеи Дауҭ-иԥа, ихы инапы аҵаргәаны дынкахәыцуа дахьтәаз, џьара иҽшааимырҵысыз, аха, изгәамҭазшәа ҟаҵаны, еиҭах дразҵааит.
– Даҽа гәаанагарак змоу аӡәыр гәыҟоума?
Еснагь ашырҳәа иҟаз Нырбеи Дауҭ-иԥа, алу даҵазшәа, деиханы аарла дҩагылан, аректор днаизыԥшит.   
– Арҭ зегьы еицҿкны ирҳәеит азал ду аҿы амҩаԥгараз, – иҳәеит иара, – сколлегацәа ирҳәаз саҿагылар ҳақым, аха аҳәара ҟасҵоит, афилологцәа хазы ҳдеконат аҿы адипломқәа раҳаҭырц, – иҳәан, иҩызцәа рахь илаԥш ниаигеит. – Сҩызцәа, саҭашәымҵан, ас еиԥш, сшәылкьны азҵаара ахьықәсыргыло. Ари апринципра злоу зҵаароуп, ҳфакультет аҿы ус иҟалеит ҳҭагылазаашьа.
Аректор иаҳаз ажәа дааиҵанарххеит, иаршанхеит аилацәажәара иалахәыз зегьы.
 – «Апринципра злоу?!» – иҳәеит, аректор игәамԥхакәа, аха уаҳа ацымҵакәа дааҭгылеит. Егьырҭ рҩызцәа, ирҳәауа рҿамшәо, инеиҿаԥшы-ааиҿаԥшит.
Афилологцәа ракәзар, «исепаратистцәаны» акәын уи аминуҭ азы рҩызцәа шрыхәаԥшуаз, рхаҭагьы рхы шырбоз.
– Ус анакәха, аӡәгьы ргәы нҳархарым, – иҳәан, аректор, маҷк дааԥышәарччеит: ус еиԥш иҟоу аус џьбарақәа реиқәыршшара иахьа ибазма, – афилологцәа хазы адипломқәа раҳҭап рдеканат аҿы, егьырҭ афакультетқәа зегьы азал ду аҿы! Шәазыразума? – дааҭгыланы дразҵааит.
– Ҳазыразуп! – рбжьқәа неиларԥсеит ишырҭахымыз.  
– Даҽакгьы, даҽакгьы!... иҳәеит аректор, «апринципра злоу» зҵаарак риҭарц иҭахызшәа. – Сгәы иаанагоит, мап сцәышәкрым ҳәа. Убри хадара злоу азал ду ахь ҳҩызцәа афилологцәагьы наҳаԥхьап: арҭгьы ҳара иаҳтәуп, жәытәгьы-ҿатәгьы «Ҳаи!» анырҳәалак, ҳаԥхьа инагылоз роуп. Нас, дара ишырҳәаз еиԥш, рдипломқәа рдеканат аҿы хазы ираҳҭап. Шәазыразума?
– Ҳазыразуп!.. – ажәытә пионерцәа реиԥш, аӷзаа ааилдыргеит.
Абасала иалхын иԥшьоу амш: рыстудентцәа рарԥысреи рҭыԥҳареи агәы шрымоу, Аԥсуа ҳәынҭқарра амаҵ ура иазхианы, рымҩа аазыртуа адипломқәа рыҭара амш.
Раԥхьатәи амш усгьы афилологцәа ирзалхын. Уи аҽны урҭ рдекан, адунеи дамкуа, нахьхьы дцо, аахьхьы даауа, гәҭынчрак имамкәа, дыҩнало-дыҩныҵуа дгәаҭеиуан. «Маршруткак» хала-цыԥхьаӡа аӡәа-ӡәала, ҩыџьа-ҩыџьала иҭыҵуа, рыбжаҩык раҟара анеиза, ибжьы рықәиргеит, аректор дҳазԥшуп, шәааи ҳәа.
Астудентцәагьы «амаршруткақәа» рахь акәын рылаԥш ахьхаз, аха аҵыхәтәантәиқәа хԥа аӡәгьы дырҭымҵӡеит.
– Шәаала-саала, – рҳәан рҿынархеит, – урҭ амҩа рдыруеит, иагхаргьы инеип.
– Абарҭ шәоума иҟоу?! – Нырбеи Дауҭ-иԥа дгәамҵ-хамҵуа, днарзыԥшит. – Ассир шәалаҟоуп, уара, ассир! Ҳахьнеиуа аректор ишԥа иаҳҳәо, амҩа иқәуп, иаауеит ҳҳәома?!. Шәаалеи арахь, шәаалеи! – днаҳәны иҿынеихеит, ашыршырҳәа. – Ҳхала ҳҩызцәа ҳрылҵит!
Астудентцәа рыхқәа рықәыжьны, еишьҭаланы инеиуан. Зегьы, ҩажәихәҩык рахьтә, жәаха ҩык ыҟан.
Иахьыҩнашылаз, адекан иҭыԥ аҿы аректор дтәан, ихы ақәырԥсны аффаҳәа дыҩҩуа. Астудентцәа ааиԥеиԥшит. Иҩҩтәы даналга, ихы дҩахан, иручка аҭра инҭаргыланы, зыхқәа ларҟәны еилагылаз астудентцәа днарзыԥшит.
– Абарҭ шәоума иааз, егьырҭ шәҩызцәа абаҟоу?! – илакҭа ырџьбараны днарзыԥшит. – Закәытә ҿарузеи иаҳааӡо! Закәытә хамаԥагьароузеи излаҟоу! – адекан иахь илаԥш ниаигеит. – Алекциақәа рахь ишныҟәоз еиԥш ауп ишааз – абарҭ ракәымзи есымшагьы иаалоз!
– Ҵыԥхгьы ус ҳзырымоуи! – иҳәеит адекан. – Иаамдыруеи шаҟаҩы адипломқәа  рымгазгьы! Ахьымӡӷ, аиҭа хьымӡӷ!
– Аԥсадгьыл «апатриотцәа» ҳмааӡои – амцабз иаҩызоу «апатриотцәа!» – есааира дгәамҵон Аслан Хабыгә-иԥа. – Ҳауп изхароу, ҳара! Хәышықәса иҳааӡон: аҳәынҭқараа ахарџь ду ҟарҵеит, ҳара ааԥсара ду рыдаҳҵеит, хазы рҭаацәагьы ахарџь ду рыдырҵеит, акыр рылҵозар ҳәа. Алҵшәа – 0! Ҳажәлар рҵеицәа рхы зқәырҵаз Аԥсны абас аума амаҵ шаауа?! – Аректор игәала, апатриот уалԥшьахь ахы рханы инақәирӷәӷәеит.   
– Уи схахәы зыршаз ауп, схахәы! – иҳәан, ихахәышла ажәпара инапы аалишьит Нырбеи Дауҭ-иԥа, аректор ииҳәаз маҷишьазшәа. – Ҳара иаҳхароугьы ыҟами – иҟоуп! Ҳаналагах уигьы ҳҳәап! Афакультет ҳцәакуеит ҳҳәан, уааҳә уны, усда-ҳәысда агәарбжьара ибжьаз еижәцаланы, иааган иҭаҳҵаз роуп иахьа адиплом згар зҭахым.
Аректор игәамԥхеит адикан ииҳәаз.
– Уи иҳагхаз ҳагхеит, аха адиплом цәымӷас изырки? – ибжьы ҩаҳаракны, адекан диазҵааит. – Иахароузеи иԥшӡаҟәаҟәараӡа рнапы иаҳаркырц иаҳҭахыу адиплом?!
Зегь еиқәԥсы итәан, аректор игәырԥшаагаз иажәа џьбара ргәаҵанӡа ишнеиз удырратә.
–Ҳџьынџь хәшҭаарақәа реиқәырхарз ҳқыҭақәа рҿы итәоу рабдуцәа рахь иаҳшьҭыр ҳәа ишәаноупма  адиплом мап зацәыркуа?
Еиқәшьшьы иштәац итәан, аӡәгьы ихы дҩаханы ибла ухирԥшыломызт.
 – Зегь ҳзы ихьмӡӷуп, ҳгәы ԥнажәоит арҭ иҟарҵо, аха ҳазхәыцпи арҭ амааӡақәа ашколқәа рахь иаҳшьҭыр, ирааӡо зеиԥшрахо! – игәыԥжәара ирџьбареит адекан.  – Уааҳә уны ауниверситет иҭоуҵаз илҵраны иҟоузеи?!  
Аректор иҩнапык ихы иаҵаргәаны, астол ацкар дықәԥшуа, адекан дизыӡырҩуан. Игәы иаалакьакьеит «Уааҳә уны» ҳәа иажәа иналеиҵаз, уи иара иахь акәын ахы ахьхаз. «Аха усҟан ҳауниверситет ԥсыс иахаз, шьаҭас иамаз аԥсуа факультет аиқәырхара акәын изызкыз, – игәы иааҭиҳәааит аректор, – аха хәы-шықәса адекан иакәымзи аҵареи ааӡареи знапы ианыз!»
Аректор ихы дҩахан, дызлаз ахәыцрақәа аргама иреиҳәазар еиԥш иԥхьаӡаны:
– Ҳаинҟьашьа рыкәашашьоуп! – иҳәан, адекан днаизыԥшит. – Ҳаиасып ҳаззеизаз аус ахь: ақыҭа школқәа рахь ицар зҭахыда?
– Сара исҭахуп! – иҳәан, афырҳәа инапы дҩахеит аӡәы.
– Саргьы исҭахуп! – иҳәеит даҽаӡәы.
– Саргьы…
Иааҭынчрахеит.
– Уаҳа? – еиҭах дразҵааит аректор.
Аӡәгьы инапы дымҩахеит, аӡәгьы аҭак ҟаимҵеит: рыхқәа рықәыжьны, ицәыҵаԥшны ицәыҵаччон.
– Х-ҩык шәоума хатәгәаԥхарала ашколқәа рахь ицо? – иҳәан, днарзыԥшит рыхҩык. – Иарбан школқәоу иалшәхыз: ақыҭа- ақалақь?
– Сара ақыҭахь сцоит, – иҳәеит раԥхьа знапы иҩахаз, – уа исзыԥшуп сандуи сабдуи.
– Ҳара ақалақь аҿы ҳанхоит, – рҳәеит егьырҭ аҩыџьегьы, – ақыҭаҿы ҳанхара кажьны, ақалақь ахь ҳаахьеит.
– Уи ҳзеиԥш бзамыҟәроуп, шәара ишәхарагәышьоузеи! – иҳәеит аректор. – Аха ҳара аҵара зышәҳарҵаз ҳашколқәа рзоуп, уахь иаҳашьҭуада? Арҭ шәҩызцәа ргәы иҭеи? Уара ухы абахоу?
Дхәии-ҵәиуа дҩагылеит, инацәа назқәикыз арԥыс. Уи иҟазшьа зеиԥшроу ала, игәы иҭоу аҳәара дацәыԥхашьоит, аха уажәы имҳәар амуа ахҭа дҭахеит.
– Сашьа Урыстәыла дынхоит, саргьы уахь сцоит, – иҳәеит дыԥхашьа-ԥхаҵо.
Аректор ихы ааирҵысит, иаҳаз игәамԥхакәа. 
– Уара? – даҽаӡәы инацәа наиқәикит.
– Сара саҳәшьа дҳақьымуп, Урыстәыла лҵара даналга уа аусура далагеит, – иҳәеит длызгәдуны, – лхаҵа полковникуп, начальник милициоуп, саргьы уахь сцоит, сымаҳә амилициа академиа сҭеиҵоит. Насгьы ара иҟасҵои?!
–Уԥсадгьыл аҿу?! – дҵәылхны диазҵааит адекан.
Ииҳәаз дацәыԥхашьаны, ихы ҵырҟәыланы дгылан арԥыс.
Ус аӡәа-ӡәала зегьы днаразҵаа, реиҳараҩык Урыстәылаҟа ҳцоит рҳәеит.
– Шәанацәеи шәабацәеи ақәшаҳаҭу, урҭ шәразҵаама? – иааҭиҵааит аректор.
– Ишԥа, урҭ ҳарзымҵаакәа ҳцома! – иџьеишьеит аӡәы. – Ҳаҩны-ҳгәара макьана ҳара иаабартә ҳаҟоуп, рҳәеит.
– Нас шәанбахынҳәуа? – дразҵааит еиҭах. – Ҳҿар иреиӷьыз лимитла уахь иҳашьҭхьеит, урҭ арахь ихынҳәырц ргәы иҭаӡам, уажәы иаанхазгьы шәцоит, нас ара шәыԥсадгьыл аҿы иаанхода, знапы ианышәҵада уи алахьынҵа?! – иаарџьбараны дразҵааит аректор.
Зегьы рыхқәа рыкәаҽ итәаны изыӡырҩуан.
– Шәара ижәдыруама ҳҵеицәа шаҟаҩы рыԥсадгьыл рхы ақәырҵаз? – Ижәдырырцгьы шәҭахӡам! – аҭак дазымԥшкәа, аҽыԥныҳәа ныҟаиҵеит аректор.
Зегьы рыбжьы аацәгьахеит, ираҳаз хьымӡшьаны.
– Ҳара ҳабацәеи ҳашьцәеи роуп иҭахаз, ишԥа ҳзымдыруа?! – рбжьқәа неиларыԥсеит. Аректор, адекан днаизԥшын, маҷк ихы ааирҵасит: «Иахьрыхьуаз снацәа анакәск, еразнакы ирнырит», – игәы иааҭиҳәааит.
– Ҳара иахьа иуалԥшьаны  иҳадуп, урҭ зхьымӡаз аусқәа рыцҵара, – иҳәеит аректор, – ирацәагәышьоуп урҭ зхьымӡаз: реиҳараҩык ҭаацәараӡамызт, аӡәгьы дырҭнымхаӡеит. Уи ҳгенфонд хазырҭәаауада? Шәара  шәоуп, уаҳа изылшода! Аха иабахашәырҭәаауа – Урыстәыла?!
Ари аҽԥныҳәа зызкыз ашьшьыҳәа рыхқәа ладырҟәит.
– Сара исгәалашәоит, – иҳәеит адекан, аректор днаизыԥшын, – ԥасатәи аибашьра дуӡӡа ашьҭахь алозунг ыҟан: «За себя и за того парня!» ҳәа.
– Исгәаламшәои, исгәалашәоит саргьы! – иҳәеит аректор. – Уи алозунг саргьы сахьӡеит: аагалыхраҿы аплан иацҵаны анагӡара акәын уи зызкыз, аха ҳара иахьа адемографиа изазаҳамкрызеи – ҳпроблема ҳада уброуми иахьыҟоу!
– Аиеи, ҳпроблема хада адемографиа ауп, ҳҳәеит, аха уи апроблема иабааӡбуа: Аԥсны акәу, Урыстәыла акәу? – дразҵаа адекан. Уи баша иҵәылсымхӡеит! Уажә ааигәа слымҳала исаҳаит ҩыџьа аҳәсақәа реицәажәара. Аиеи, аҳәсақәа! Адемографиа апроблема иахьа урҭ роуми изыӡбауа!
 – «Быԥҳа дабаҟоу, бара, аԥҳа бзиа ибымоу?» – лҩыза длазҵааит руаӡәы.
– «Урыстәылаҟа дыҟоуп», лҳәеит.
– «Уи бзиоуп, – илымалырҽхәеит лҩыза. – Уаҟа хаҵа дцааит: лара еиҳа илзеиӷьуп, баргьы бгәы ҭынчзаауеит».
Еицәажәоз аҳәсақәа рахь сааҳәын, сылаԥш нарыдсырхалеит:
– Лыбла дахьамбо аума лгәы зырҭынчуа?! – иаарџьбараны сразҵааит. Аҳәсақәа аагачамкхеит, ирҳәо рҿамшәо. – Нас, ҳҵеицәа ршьала еиқәдырхаз ҳаԥсадгьыл аҿы иншәырхода?! – сразҵааит иааҵәылхны. Ашьҭахь маҷк сахьхәит, ҳәсақәак реицәажәара сҽахьалазгалаз: исыздыруам, срыздыруам! 
– Хьаас иумкын, иуҳәазааит! – иҳәеит аректор. – Иахьа аҭакәажәцәагьы рҟәыштәхьеит, ҳаргьы ҳарҟәыштәхеит! Уи баша исымҳәаӡеит! – ҳгәаҳҽаниҵеит зегьы. – Аҿар зааӡо ҳара ҳауп – абра ҳхан хьыҵәцараҿы…
– Иаҳзааӡозар, ус ауми, – иажәа днаԥыҩлеит аднкан…
– Иаҳзымааӡар, аҭакәажәцәа иҳаԥыргоит. Арахь  уԥшыр, хәышықәса «иҳааӡоит», ҳара ҳмаҵуратә ус ауп, рҭаацәагьы, ҳара иҳақәгәыӷны рыгәқәа рҭынчны иҟоуп.
– Ҳхатәы идеологиа ҳамазар, зегьы рҭыԥқәа рҿы иаргылон.
– Уи уажә иабааҳгагәышьо?! – игәамԥхеит аректор. – Иҳамам ҳзашьҭаларызеи, иҳамоу ҳхы иаҳзархәомеи! Насгьы аидеологиа аҳәынҭқараа роуп изусу.
– Ауниверситет хшыҩҭроуп, ахатәы автономиа амоуп, – иамеикт адекан. – Ҳаинститут аҿы аԥсуа факультет  аартрала ҳажәлар еиқәдырхеит: ҳашколқәа рыԥсы ҭарҵеит, ҳлитературеи ҳбызшәеи рзы ижьирҭахеит, аҿар еижәыланы аҵара-дыррахь рхы дырхеит… Иҭшәахеит ҳара ҳзы аинститут, иҳашәҭ ауниверситет, ҳҳәеит, ианырымуы, напырҵәирала ирымаҳхит… Убарҭқәа зегьы зыбзоуроу афилологиатә факультет аарнтроуп… Ари жәдыруама, шәара, астудентцәа? – иажәа, зыблақәа ҭырхаха иԥшуаз рахь иниаигеит. Зегьы шанханы иԥшуан. Аҵыхәтәан, арԥыск дҩаҵҟьан:
– Ари уажәраанӡа изаҳзымдыруазеи?! – дразҵааит иара. – Ауниверситет ҳҭоуп, арахь уи аҭоурых ҳаздырӡом!
Зегьы ур-уҳәа рыбжьы аацәгьахеит.
– Аидеологиа аӡбахә зцәыргаз убри азоуп, – иҳәеит адекан. – Уи ҳамазар, ҳауниверситет аҭоурых аадыруан, нас, уааҳә уны, афилологиатә факультет аиқәырхара ҳақәшәаӡомызт.
– Ҳара ҳаидеологиа аҿар ҳаԥсадгьыл иапатриотцәаны  рааӡароуп, – иҳәеит аректор. – Аха иҟоуп даҽа идеологиак – убрахь ҳаиасыр сҭахуп: иабалаго ажәлар рыԥсҭазаара? – ихы нарықәикит аҿар. Зҽырԥсны итәаз астудентцәа ааҳәыцы-мцит, загьы акака рҳәар шырҭаху рныԥшуа.
– Уара? – ихы наиқәикит аӡәы
– Анхаҩ ила иалагоит, – ашырҳәа дҩаҵҟьан, аҭак ныҟаиҵеит.  
– Уазааигәахеит, уазааигәахеит! – иҳәеит аректор. – Аха уи арахь ақалақь ахь дааит… Бара? – даҽаӡәы инацәа налықәикит.
– Ахәыҷ баҳча! – лҳәеит уи аԥҳәызба, зегьы ааибарччеит.
– Бара еиҳагьы базааигәахеит! – иаалымаирҽхәеит аректор. – Уи аԥхьа иҟеи?
– Детский ясли! – ашырҳәа дҩаҵҟьеит даҽа ԥҳәызбак, иԥыртланы илашьҭыз лыхцәы, лнацәхыԥ ала лышьҭахьҟа ллымҳа инавганы. – Аԥсышәала ишԥарҳәо? – маҷк длаҟәны илыватәаз  лҩыза длазҵааит. Зегьы неиҿаԥшы-ааиҿаԥшит.
– Аӡҟцәа ахьырааӡо! – инаскьагашәа итәаз аӡәы ибжьы ааиргеит.
– Зынӡас шәазааигәахаӡеит! – деигәырӷьеит  аректор. – Анаҩс сара ишәасҳәоит: ажәлар рыԥсҭазаара алагоит аҭаацәара раԥҵарала.
Астудентцәа рыблақәа ҭырхаха изԥшуан. Ииҳәарц ииҭахыз еилызкааз шьоукгьы ԥхашьан, рыхқәа ладырҟәит.
– Ауниверситет шәалгеит, аԥсҭазаара ду шәналагылоит, уажәшьҭа иаашәыдгылеит аҭаацәара аԥҟара, уи шәара шәышԥа зыҟоу?
Уажәраанӡа иҿабыӷ-ҿабыӷӡа иҟаз арԥарцәагьы аҭыԥҳацәагьы ԥхашьан, рыхқәа ладырҟәын, ицәыҵаччо иалагеит.
– Ҟоҳ, уара арҭ аԥсуарагьы маҷк рылазаап! – иааџьеишьеит аректор.
– Рабдуцәа нхацәамзи, иаԥсуаан, – инациҵеит адекан, – урҭ рыҟнытә маҷк рзынханы иҟазар акәхап.
– Избан «маҷк?! – аԥхашьара даалҵны, дҩаҵҟьеит аӡәы. – Ҳара ҳаԥсуаамзар, нас иаԥсуада?!
– Ҟоҳ, Анцәа иџьшьоуп! Анцәа иџьшьоуп! – иҳәан аректор, адекан днаизыԥшит. – Арҭ иаԥсааҵәҟьазаап, убама!
– Мап, зегьыҵәҟьа аԥсуаӡам, – иамеикит адекан. – Сашьа Урыстәыла дынхоит, саргьы уахь сцоит зҳәаз, даԥсуоума? Лимитла аҵарахьы ирышьҭыз аԥҳәызба, лҵара даналга, уа даанхарц, ачын змаз амилиционер диццеит, лҭаацәа ақәыршаҳаҭны, уажәы лашьагьы уахь сыргоит, иҳәеит – урҭгьы аԥсуааума?! Иаԥсуааума, ахьӡи ахьмыӡӷи рхаршҭны, аԥара дырҳауеит ҳәа, зыхшара Урыстәылаҟа идәықәҵаны, зыгәқәа харшаланы ашыҩҳәа ҭынч ицәо ани аби?! Урҭ иахьа ирацәахеит, – арахь аԥсуааҵәҟьа рӷьырак рыԥсадгьыл рхы ақәырҵеит. Нас иалахьынҵахози шьала аџьнышқәа ирымпыҵжәоу  ҳаԥсадгьыл Аԥсны?!
Аректори адекани иалашҩыкны, актиорцәа  реиԥш, ихәмаруан заа еибырҳәазшәа, аха уи абардыруаз, зыблақәа ҭырхаха ирызԥшуаз астудентцәа! Урҭ есааира рылба хтуан, ираҳауаз дара рзы иҿыцын, уи дара ргәқәа архыҭхыҭуан. Уажәы даргьы, акы ҳҳәандаз ргәахәо, рыблақәа аакәеи-цеит. Ари гәеиҭеит аректор.
– Иазхоуп уажәшьҭа ҳагхақәа реибыҳәара – уажәраанӡа акәын ианҳәатәыз! – ремак хиркәшеит ианаамҭаз. – Еиӷьуп аҵара шықәс ҿыц ахь аиагара. Адипломқәа ракәзар, изҭаху ишәаҳҭоит, изҭахым шәыҟазаргьы, Анцәа ибоит, ҽыԥныҳәа шәаҳҭом – уи зхароу ҳара ҳауп: ҳара, аҿар рзы амилаҭ политика аҟаҵара зуалԥшьаз! Ҳара, аҿар ипатриотцәаны рааӡараз зхатәы програма иахьанӡагьы иззыҟамҵац! Ҳара, абжьаратәи ашкол апрограмма аахыртны иахәымԥшыц…  






* * *
Ари аилацәажәара, даара рҽазыҟаҵаны иҟазшәа, зегьы анырра ӷәӷәа рнарҭеит: Аректор Аслан Хабыгә-иԥа, уааҳә уны ауниверситет иахьҭеиҵаз дазнархәыцит, адекан Аҟәысба Нырбеи Дауҭ-иԥа иакәзар, хәышықәсатәи иусурагьы дазнархәыцит. Астудентцәа усгьы, иқәыԥшымзи, ӷәӷәала инырит, ахаан ирмаҳацыз анраҳа.
Алԥхынрак адекан дзызхәыцуаз, рфакультет аҿы иҟалаз аҭагылазаашьа рҽеишьас иамоу акәын: иара дцап, аха ишьҭахь ишԥаҟало? Афилалогиатә факультет аҩбатәи иҭаацәара еиԥш иԥхьаӡон: уи ароуп «деиҭахьиз», дахьааӡаз, иҭаацәа раҵкысгьы ааԥсара ахьыҟаиҵахьаз абраҟа акәын.
«Зегь зыӡбуа акадр роуп», рҳәоит, аха урҭ умааӡар, иузҭода?! – игәы иааҭиҳәааит аҵыхәтәан. – Иҳамамзар иԥшаатәуп: ҳаҩнуҵҟа иҟамзар, анҭыҵ иҟалап. Ҳажәлар раҟара агәаӷь змада – урҭ роуми аиааира ҳзыргаз! Урҭ рӷьырак ҳауниверситет иалгаз роуп!.. Аа, аброуп акадр ррезерв ахьыҟоу!» – дгәырӷьан, игәы иааҭиҳәааит адекан. Еразнакгьы ибла иаахгылеит иаӡәымкәа, иҩыџьамкәа, ихы кымкәа. Урҭ рахьтә еиҳа «илаԥш» нарыдхалеит ҩыџьа  ԥыхьатәи рыстудентцәа. Уи машәыршәагьы иҟамлаӡеит.
Ԥшьынҩажәатәи ашықәсқәа раан акәын. Аҟәатәи ашкол аинтернат анапхгаҩы ауниверситет аректор иахь аҳәара ҟалҵеит, ҩыџьа арҵаҩцәа лзынаишьҭырц. Лхаҭа ҳаҭыр змаз рҵаҩын, уаҳа ажәак ахымҳәаакәа иреиӷьӡаз ҩыџьа лзишьҭит – Баҭал Нанбеи Закан Аимхааи. Ари дара рзы иҭакԥхықәра дуун: аректор ҳарҵаҩцәа ҿарацәа иреиӷьу ҳәа рыӡбахә иҳәеит. Усҟан дара иабардыруаз кыр шықәсқәа рышьҭахь ихынҳәны ирызгәакьоу руниверситет аҿы ҳаҭыр ду зқәырҵоз аректор иааины ишивагылоз!! Аха уажәы урҭ, рырҵаҩратә ԥышәа анаҩсгьы, аибашьра мцабыз аԥышәагьы рыман. Уи аректор имшьҭа абзиара иабзоураны ирԥхьаӡон: рҩыџьегь еицҵаны ашкол ахь усура ишишьҭыз еиԥш, аибашьра ианалага, еицны еибашьра ицеит, илеивагылан абаталион еиҿыркааит, урҭ еиҳараҩык ауниверситет иалгахьаз ракәын аҟнытә, «Ауниверситет агвардиа» ахьӡыртәит: еимаркын-еиҿаркын, аха Закан Аимхаа имукәа, иҩыз Баҭал Нанба камиссарс дҟарҵеит. Нанба иакәзар, «даагәаан» иҩыза командирс далихит – урҭ зинла еиҟаран. Абасала, аиҩызцәа абаталион еицахагылан. Аибашьра еибашьран жәыларас иҟаз зегьы ирылахәын: ианартәи марттәи ажәыларақәа инадыркны, Шьромеи Аҟәеи рхақәиҭтәра аҿынӡа… 
Уажәы, ажьа ахьыҵҟьаз иаауеит ҳәа, анкьатәи рдекан Нырбеи Дауҭ-иԥа ибзоурала, еиҭа рарԥысра ашықәсқәа ахьырхыргаз, усҟан ирықәлацәаз  иаарылагылеит. Аха уажәы, ӡи сцеи ирылсны, аԥсҭазаара ахаарагьы ашарагьы ргьама баны. Урҭ иахьа еиҭаизшәа рхы рбоит. Урҭ арахь раагара зыхҟьазгьы инҭкааны иреиҳәеит, змаҵура аанзыжьуаз адекан. Ибзиаҵәҟьангьы еилибакааит.

Ҿыц аусурахь ирыдыркыло зегь реиԥш, афилалогиатә факультет адекан ҿыцгьы, акафедра аиҳаб ҿыцгьы аректорат аҿы ишьақәдырӷәӷәеит, сентиабр аказы афакультет астудентцәа иддырдырит. Абасала, урҭ рмаҵзурақәа, инархагылеит… 
Иалагеит аҵара шықәсаҿыц. Адекан ҿыц! Акафедра аиҳабы ҿыц! Ҳаргьы ҳҿыцны ҳхы аабо ҳаҟан. Аҵара шықәса ианалага, ҽнак, аҵыхәтәантәи алекциа анынҵәоз, адекан Ҳакан Наҳар-иԥеи акафедра еиҳабыс Баҭал Дамеи-иԥа Нанбеи еицны иааҩнашылеит. Аԥсшәа анааибаҳҳәа ашьҭахь, адекан дааҳалаԥшын:
– Уаҵәы, алекциақәа рышьҭахь, шәаргьы ҳаргьы ҳаилацәажәар ҳҭахуп, – иҳәеит иара.– Баҭал Дамеи-иԥа напхгаҩыс дшәаҳҭарц ааӡбеит. Шәазхәыц: шәазыразу, шәазыразыму?
Ҳдекан ииҳәаз ҳарччеит. Уи агәхьаа имкыргьы ауан, аха, мап, ҿымҭӡакәа илакҭа ырцәгьаны дааҳазԥшит, ҳаргьы ҳаччара наҳҿықәбеит.
– Ишәҳәар ҟамлари шәзыччаз? – дҳазҵааит, илакҭа аџьбарра уаҳа имырԥсыҽкәа. Иаҳҳәо ҳҿамшәо ҳааршанхеит изҵаара.
– Мамоу, ус цәгьарак аҵаҵаны акәӡам, – сҳәан, сҩагылеит. – Баҭал Дамеи-иԥа кураторс дҳашәҭозар, шәызҳазҵаауеи, мамзаргьы зинс иҳамоузеи мап ицәкра?!
– Иухьӡи уара? – дсазҵааит.
– Баҭаҟәа, – сҳәеит сара
– Арҭ уҩызцәагьы ус аума ишхәыцуа?
Аӡәгьы аҭак ҟаимҵаӡеит – ус инцәыҵаччеит аҟароуп.
– Уигьы уаҵәы ҳалацәажәап, – иҳәан, рҩыџьегь хынҳәны рҿынархеит. Ашә анааирты, дааҳәны дааҳзыԥшын. – Уаҵәы аус бзиа ҳалацәажәараны ҳаҟоуп. Арҽхәарақәеи аибарҽхәарақәеи раамҭа шцазгьы шәазхәыц.
Ҳаиҳабацәа анца ашьҭахь, ҳнеиҿаԥшы-ааиҿаԥшит, уаҵәы револиуциатә хҭыск ҟалашашәа ҳгәы иабо.
Уаҵәы захьӡыз иахьа акәын, ашьыжь ҳанааиқәшәа, иҟалараны иҟаз аизара аӡәгьы аӡбахә цәыримгаӡеит – ицәыругоит аха иуҳәауеи?
Ианырҳәаз аамҭа иақәыршәаны, рҩыџьегь еицны ашьшьыҳәа иааҩнашылеит. Аԥсшәа анеибаҳҳәа ашьҭахь, ҳаԥшуп иҳарҳәарызеишь ҳәа.
– Шәазхәыцма иацы ишәасҳәаз? – иҳәан, дааҳалаԥшит ҳдекан. – Баҭал Дамеи-иԥа шәкурс напхгаҩыс даҳҭар шәазыразума?
 Иацы аиԥш иахьагьы аҭак ҟаҳҵар гаӡаран, иагьа умҳәан 24 сааҭ цахьеит уи аахыс – уахыки ҽнаки имхәыцӡозеи рҳәар ауан.
 Снапы сҩахан, аҭак сазымԥшыкәа, сҩагылеит.
– Ԥшьы-шықәса шәгәы ишԥаанаго ҳәа аӡәгьы даҳзымҵааӡеит, – сҳәеит сара. – Уажәы шәанҳазҵаа, Баҭал Дамеи-иԥа аԥхьа ажәа иаҳҭар сҭахуп: дақәшаҳаҭума ихаҭа ҳкурс напхгаҩыс иҟаҵара? Дақәшаҳаҭзар, изиҭаххеи аҟыбаӡыба зегьы ҳкурс напхгаҩыс иҟалара?
– Убри аҟыбаӡыба аҭыԥ аҟәҵараз ауп сзақәшаҳаҭхаз, – иҳәеит Баҭал Дамеи-иԥа. – Аҟыбаӡыба ҿкуп, ианаамҭоу аҭыԥ иқәҵатәуп. Абра ҳаицхыраарц сҭахуп, шәақәшаҳаҭхар.
– Ҳашәмазҵаакәа дшәаҳҭаргьы ҟалон, шәаргьы мап шәҳәаӡомызт, – иҳәеит адекан, – аха аамҭа иаҳнарбеит уи лҵшәа шамамыз:  ҵыԥх ҳаунивеситет иалгаз рахьтә ирацәаҩуп адипломқәа зымгаз. Адунеи аҿы иҟамлацыз абра ҳара ҳҿы иҟалеит. Уигьы шәалацәажәап, егьырҭгьы шәрылацәажәап – шықәсык аамҭа шәымоуп! Ус ианышәҭахха ажәа иаҳҭап шәкурс анапхгарахь кандидатс иқәгылоу Баҭал Дамеи-иԥа.
Аӡбаҩ ажәа ииҭеит апрокурор!
Абас иԥхьаӡаны акәын ҳара уажәы Баҭал Дамеи-иԥа ҳшизыԥшуаз. Аха иара иҽыртатаны ацәажәара дналагеит.
– Шәара Аԥсуа ҳәынҭқарратә университет шәҭоуп! – иҳәеит иара, – уи аӡәгьы ҳамҭас иҳаимҭаӡеит: ҳаиҳабацәа Асовет Еидгыла дуӡӡа ырхыџ-хыџны ирымырхыз акоуп. Ари аҭоурых жәдыруама? Ишәыздырӡом, аха ижәдырырц шәыхәҭоуп. Ауниверситет шьаҭас иамаз арҵаҩратә институт акәын – уи хәҩык рыда ԥсуа студент данҭамыз аамҭагьы ыҟан – урҭгьы аурыс сектор акәын изҭаз. Избан ус изыҟаз? Ишәыздырӡом. Аԥсуа бызшәа ашәҟәы ианыхын – иҟаӡамызт ус еиԥш абызшәа. Аԥсуаа злацәажәоз иреицакыз ақырҭуа бызшәала акәын, избанзар, урҭ «кырҭуа хылҵшьҭран». Арҭ ажәақәа иҳәеит 40-тәи ашықәсқәа раан Аԥсны иахагылаз Мгелаӡе. Ижәдыруама уи? Изырҳәада ус еиԥш Анцәа ицәымӷу ажәа? Урҭқәа мдыркәа ауниверситет иалгаз, «аликбез» ауп дзылгаз – ус еиԥш акурсқәа ыҟан. Уаҟа рыԥсадгьыли рыжәлари рҭоурых ддырҵаӡомызт – анапы анҵара акәын иддырҵоз, анхацәа уи рызхоит ҳәа иԥхьаӡаны.
– Нас урҭ ҳаилзыркаауада? Иаҳзырҵода ҳҭоурых ҵабырг? – иажәа днаԥҩыланы диазҵааит ҳҩыза Зафас. Саргьы сгәы иааҵаххын инацсҵеит:
– Урыстәыла аҭоурых шәҟәыла иаадыруеит, адунеи аҭоурыхгьы ҳара ҳтәала иаадыруеит, арахь Ҳаԥсадгьыл аҭоурыхгьы ҳқоит, аха шәҟәы ианымкәа, ус уҳәан-сҳәанла иаадыруагьы ыҟоуп – ҳара иаҳҭахуп, уи «ираӡаны» акәымкәа, зегь иаартны иаадыруазарц. «Ираӡатәызар» нас ҳахшыҩ ала ираӡаны ҳазхәыцуан.
– Анкьа Асовет ар рҿы акомандирцәа ирывагылан акомиссарцәа: акомандир исолдаҭцәа аибашьышьа дирҵон, акомиссар урҭ зхеибашьуа деилиркаауан, – иҳәан. Баҭал Дамеи-иԥа инациҵеит: – Убри ажәытәтәи акомиссар имаҵуроуп иныҟәызгарц исҭахугьы! – Уи аԥышәагьы сымоуп: аибашьра аан комиссарс сфҟан – шәдекан дкомандирын… Нас иахышәҳәаауеи шәазыразума комиссарс сшәымазарц?
– Комиссарс, ҳазыразуп! – ҳҳәеит еицҿакны.
Абасала, ҳкурс анапхгаҩы ҿыц дшьақәҳарӷәӷәеит, акомиссар ичын иҭаны.
Уи аҽны азҵаара хада ааӡбеит. Ҳаԥхьаҟа ҳазлацәажәараны иҟаз азҵаара хадақәагьы инеиқәыԥхьаӡаны рҳәеит, ҳрызхәыцларц. Нас ҳусура  аҽҳәара аҭаны, ҳаицәажәара хҳаркәшеит.
– Сара жәалагалак сымоуп, – сҳәан, сҩагылеит. – Баҭал Дамеи-иԥа, ҳгәы иҵхоз апроблемақәа еиқәышәыԥхьаӡеит, сгәы иаанагоит урҭ зегьы рызхәыцра ацқьыс, акы налкааны иҳадышәҵа – убри ала ҳус хацҳаркып.
Сызҵаара игәы иахәеит.
– Ус иагьыҟаҳҵап, – иҳәеит, иара, – амала, «аҩыза акомиссар» ҳәа сашәҳәалар еиӷьуп – ус еиҳа иаҵанакуеит сара сроль.
Лафны ишимҳәаз агәра анаага, уи зегь ҳгәы иахәеит. Абжьааԥны ихьӡи иаб ихьӡи еидкыланы ишаҳҳәац иаҳҳәон. Ус ишьақәҳаргылеит.
– Ҳалагап 37-тәи ҳажәлар ртрагедиа, – иҳәеит аҩыза акомиссар. – Ҳажәлар рҭоурых аҿы амҳаџьырра аиҳагьы итрагедиоу ҭоурыхуп. Асовет аамҭаз архив инхәыҵартә иҵәахын, аҭоурых аҩрагьы азин ыҟамызт. Архивс иҳамоу ажәлар ргәалашәароуп – уброуп аус ахьшәымоу, – заа ҳгәаҳҽаниҵеит аҩыза акомиссар. – Ажәлар ргәынкылара ашықәснҵара иаҩызоуп, наунагӡа рыхдырраҿы иаанхоит. Ус иҟоу ҭоурых хлымӡаахуп 37-тәи ҳажәлар ртрагедиа – уи аҭоурых ахаҭа иҳананажьраны иҟаӡам игәыгәҭыжьны иаанхар.
Зегьы ҳааиԥхьхәыцит: ҳалақәа ирхубаалон уи зегьы ҳгәқәа шархыҭхыҭыз.
– «Ушьҭан ахь» изиаагои, уажә иаадыруа еибаҳҳәап, – иҳәеит сҩыза Асҭамыр. – Усҟан ҳқыҭаҿы ахацәа иаанхаз маҷуп, зегь ҭаркит. Ԥшьҩык рыӡбахә рҳәоит – убарҭ ракәзаарын егьырҭ зегь зырӡуаз.
–Нас уи уара иахоуҵоу? – дааҵәылсхит сара.
Ихы-иҿы аалашеит Асҭамыр.
– Санду лҩызцәагьы ларгьы  ааигәашәа зны ари аус ианалацәажәоз:
– «Нас уи шәара иахаҵәҵоу?» – ҳәа, уара ушсазҵааз аиԥш, сразҵааит.
– Нас уаҳа изырӡуадаз, урҭ аԥшьҩык роуп иаанхаз? –исаҽԥнылҳәеит лара. – Сталин дааны ирӡуазма? Аӡәы «аколхоз абаҳҭаху?» иҳәазаап; даҽаӡәы «апартиа ааиаанӡа ҳкәаԥӡа ҳаҟан, уи ауп аколхоз аазгаз», иҳәазаап. «Лакоба аколхоз иҭахӡамызт, ихгьы ақәиҵеит» зҳәозгьы ыҟан.
– Ҳара ҳқыҭаҿы даҽакуп ирҳәауа; – иҳәеит Наур. – Ҳгәылара Сталин ԥсшьара даалон, ҳқыҭаҿы ахацәа ирӡбеит иҭархара, аӡәы иҭиит, рҳәоит, аха уи дырзеилымкааит ҳәоуп ирҳәауа. Зегь ықәыргеит иуазҳәада рыцәгьа зҳәаз.
Аҩыза Акомиссар ҭынч дтәаны даҳзыӡруан.
– Уаҳа акрыздыруа шәыҟоума? – Наур иажәа даналга, дҳазҵааит.
– Саргьы ҳқыҭаҿы иҟалаз саҳахьеит, – сҳәеит сара. – Мчыбжьык ала ҳқыҭа иналганы хә-ҩык ргазаап. Араион аҿынтә ҳқыҭа иадыз аколхоз аиҿкаара иазкыз аизара мҩаԥигон, рҳәеит. Уаҟа аӡәы аколхоз зыӡбыда, исҭахым сара,  иҳәазаап; аҽаӡәы сыцә сара исааӡеит, сара истәуп, аколхоз изаласҵараны сыҟеи, иҳәазаап. Убри аизара ашьҭахь уахынла машьынала иааины, аӡәа-ӡәала, ҩыџба-ҩыџьала иргеит рҳәеит. Урҭ ҳқыҭаҿы аӡәгьы рыцәгьа имҳәаӡеит, – сҳәеит сара.
– Убри агәра угартә иҟоуп, – иҳәеит аҩыза акомиссар.
– Убри ашьҭахь ҳқыҭауаа зыхьԥшыз х-ҩык ауаа хатәрақәа рхы ааидыркылан, рыжәлар рыхьчарц маӡала еилацәажәазаап: рқыҭа иналс-аалсуа, «ауҳәан-сҳәанқәа ргәра жәымган, шәаргьы еиҭашәымҳәалан, – ҳәа ирылабжьон, рҳәеит, рыбжьы ныҵакны. – Аколхозгьы, асовет мчрагьы, апартиагьы акгьы мап рцәаҳкӡом» ҳәа алабжьгашәа рарҳәозаарын.
Абасала, уаҳа ҳқыҭа аҟнытә аӡәгьы данырымга, араион аҿынтә хьыӡҳәала ашәҟәқәа аарышьҭуа иалагазаап, абас анҵаны: «Абри ауаҩ асовет мчра дышԥазыҟоу?» Апартиеи акомҿари дышԥа рзыҟоу? Акохоз дышԥазыҟоу? ҳәа анҵаны. Ақыҭа совет аҿы урҭ ибзианы рҭак ҟарҵон – уи ала урҭ рлахьынҵа рӡбызаап. Ҳқыҭаҿы абас иҟан.
– Абригьы агәра угартә иҟоуп, – иҳәеит аҩыза акоммиссар. – Ауаа рыԥсыҽрақәа рхы иадырхәон, убри ала рыхәымгарақәа зегьы ақыҭауаа ирыдрыжьлон, ауаа еичдырчон.
– Убри ауп аҵабырг! – иҳәеит Сасрыҟәа. – Сабду исеиҳәеит абри аҩыза ахҭыс. Иашьа иԥа араион аҿы НКВД аҟәша деиҳабызаарын, ҽнак Қарҭынтәгьы Аҟәантәгьы инеины, араион аҿы хар змамыз ауаа рсиа наганы иаԥхьа инықәырҵазаап.
– Абарҭ ажәлар ираӷацәоуп, иаарласны иҭактәуп, – ҳәа идырҵазаап. Илаԥш лахигазар, зегь хар змам роуп, иқыҭауаагьы иуацәагьы неидкыланы. Уаҳа ажәакгьы ахымҳәааӡакәа, ашьшьыҳәа дындәылҵны, итапанча ааҭыхны ихы иаагәыдҵаны иҽишьит.
– Ҟоҳ, усҵәҟьоу?! – сҳәан, сҩышьҭԥеит. – Нас иҟарҵеи дара?
– Ари ихаҭа ажәлар драӷоуп, днаганы амашьына дақәшәыжь! – иҳәан Қарҭынтә иааз, ирыдиҵеит…
Аудидориаҿы краамҭа аур-урбжь еиқәтәомызт. Аҩыза акомиссар дтәан, дынкахәыцуа.
– Аҩыза акомиссар, ари ахҭыс шәара ишәаҳахьазар акәхарын…
– Мап, исмаҳаӡацт, – иҳәеит дыхьшәашәаӡа, – урҭ реиԥш, шәҟәы ианым игәыҭшьаагоу шаҟа ааҳарԥшраны иҟоузеи,  ҳҽеибыҭаны аус анаауы. Уажә ааигәа исаҳаит даҽа хлымӡаахык, – иҳәеит иара. Зегь ҳгәқәа хыҭхыҭуа ҳизыԥшуан, ииҳәарызеишь ҳәа. – Бериа ҳәа хәымгак дыҟан, шәара ишәаҳахьеит Нестор Лакоба дшишьыз, нас иҭаацәагьы фашист методла ишынирҵәаз. Аха ишәмаҳаӡацт Нестор ишьҭахь Аԥсны аиҳабыра 12-ҩык, нхаҩык днарыдкыланы ишҭаркыз. Бериа иӡбеит, тхы алаирӷьиарц,  иаарту усӡбаратә процессла, ауаа ирбо-ираҳауа рус иӡбырц. Аҵыхәтәан аус аӡбра аҿҳәара анарҭоз, асиа длаԥхьан: «Высшее мера наказания – расстрел. Л.Бериа» ҳәа иланиҵеит. Усҟан мчымжьык агын аусӡбара апроцесс алагара. Ари ақьаад аанымхеи, аҵыхәтәан идамыӷаха иааԥшит. Аха уи ҳҭоурых ианӡам
Иҳаҳаз џьшьаны, ҳнеиҿаԥшны-ааиҿаԥшит.
– Ажәакала, шәхәцла, шәҵаала, шәыԥшаала, – иҳәеит инаҵшьны. – Аԥсны аҭоурых уаназхәыцуа, еиҳараӡак XX  ашәышықәса, абс иҭәуп – убарҭ цәыргалатәуп. Урҭ нас ҳаԥхьаҟа ҳҭоурых ханарҭәаауеит – Ихлымӡаахзаргьы, ҳажәлар ирхыргеит, иҭоурыхуп!
Аҩыза акомиссар  данца ашьҭахьгьы ҳамҭакы ҳтәан ҳнеиҿаԥшы-ааиҿаԥшуа. Уигьы ухы иузҭамыгӡо хлымӡаах еиқәаҵәан. Хымз ирзынаԥшуа, алекциақәа рышьҭахь, убри ҳажәлар ртрагедиа аҭҵаара ҳаҿын. Урҭ шәҟәы-быӷәшәы ирнымыз ракәын, аха ҳажәлар ргәы иҭаҵәахын, ҳара ақьаад ахь ииаганы, архив документ ҟаҳҵон.
Убри амҩала ҳара иаҳԥшааит ҳажәлар рҵеицәа иреиӷьыз шәҩыла иахьжыз: ажра жны, аҟәҟәаҳәа иреихсны, ишьызгьы ихәызгьы шеилажьыз, бульдозарла анышә рықәрыжьуан. Уи ашьҭахь краамҭа ишәаны уахь уаҩ дықәлаӡомызт. Аӡәы иҿы иааҭыхны ажәак иҳәар ҟалахуазма! Ус аиԥш шәҩыла иахьжыз хыџьара иаҳԥшааит.
Гагра Абаҭаа «ауаа рнарҵәарҭа афабрика» ахьыҟаз аӡбахә зегьы ирдыруеит, ҳаргьы ҳнахыкәша-аахыкәшаны иаабеит. Уи хлымӡаахын! Аҟәатәи абахҭа иҭаршьуаз ракәзар, ԥсыжырҭа ҳәа акгьы ҳзымԥшааӡеит – уагьы шәҩыла индырҵәахьан.
Абасала, мҽхакы ҭбаала ҳус нап анаҳаркы, быжь-цаԥхак зҿаҵаны амаӡа зҭаҵәахыз шәындыҟәрак ацаԥха ааҳартызшәа, ахаан уаҩы изымдыруаз, дыршьагьы змамыз маӡак ааҳартит. Уи ухы-угәаҿы иузаамго хлымӡаах еиқәаҵәоуп!
Уахынла абаандацәа машьынала хыхь акьырӡырҭаҿы иҩаргозаарын, иҟалап ақьырмытӡырҭаҿы акәзаргьы, уа аус зуаз акочегар аурыс рԥыс ишибоз, абаандацәа, аӡәа-ӡәала рышьҭахь ала рхы инагәыдҵаны, рыԥсы рхыҵаанӡа амца аилашыра иҭажьны ирбылуазаарын. Ҳацәгьа рҳәап ҳәа усгьы аӡәы ицәшәаӡомызт убасҟак имаӡан. Ус шакәызгьы аҷкәын игәиҽанырҵеит: 
«Арҭ ашьра зқәырҵаз ажәлар раӷацәа роуп, аха усгьы уҿы иааҭыхны акы ануҳәа, ухаҭагьы абрахь удықәаҳҵоит.»
1956 шықәсазы Аҟәа ақалақь совет аҿы кочегарс аус иуан уи арԥыс. Ҽнак иаарылаҩҩит «ажәлар раӷацәа» ҳәа ахара зыдҵаны иршьыз акгьы рхараӡамызт ҳәа. Урҭ рышьра иалаԥшыз арԥыс ари аниаҳа, ииуа-ииҳәауа дақәымшәо, ишьара дықәҟьазаап. Ахымш рзы аҳәҳәара далагеит, рҳәеит: «Урҭ акгьы рхараӡамызт! Урҭ акгьы рхараӡамызт!» ҳәа. 
– Изусҭада акгьы зхараӡамыз? – ҳәа иазҵаауазгьы ирҳәоз иаҳаӡомызт, ииҳәац акәын ииҳәоз. Аус ицызуаз иҩыза гәакьа дымԥшӡакәа, ижәҩа данкны ашырҳәа даарылԥааны, иҩныҟа дигазаап. Убри ила еилкаахеит «акгьы зхарамыз» зусҭаз: ауахаҵәҟьа аҳақьымцәа рахь дыргазаап. Уа дахьнаргазгьы ииҳәац иҳәозаарын. Уи инаркны дынкылаӡ дцазаап уи арԥыс, уаҳа аӡәгьы ихабар имбо…
Аҩыза акомиссар ҭынч дтәаны даҳзыӡырҩуан, аха нас ақьырмыт ӡырҭа атәы ҳҳәо ҳаналага, дыҵнарҟьеит: иҳаҳаз, ахьҳаҳаз, аҷкәын илахьынҵахаз уҳәа иҭиҵаауа далагеит. Нас ауп ианеилаҳкааз, уи иара ишимаҳацыз. Иара идагьы аӡәыр иаҳахьазма! Ҳара ус машәыршәа иҳаҳаит акәымзар.
Абас иҟан хымзтәи ҳусурала иааҳарԥшыз ахҭысқәа.
Аҵыхәтәан, ҳусура анеихаҳшьала, ибзиоуп ахиҳәааит аҩыза акомиссар.
Ҳамҭакы ҿымҭ-ԥсымшьҭ ҳаиқәышьшьы ҳтәан. 
– Сара аханатәгьы гәыҵхак сымоуп, – сҳәан, маҷк сааҭгылеит. Исҳәарызеишь ҳәа зегь аасызԥшит. Гәҽанызаарак ааиоуит аҩыза акомиссаргьы.
– Ҳаузыӡырҩуеит! – иҳәан, ихшыҩ аасзишьҭит. – Амала абарҭ зегьы 75 шықәса рышьҭахь арттара иаԥсоума ҳәа уаҳзымҵаан.
– Ари асовет мчра анхыбгала адырҩаҽны ишьҭыхтәыз проблеман, уажәгьы иахьшәаӡам, аха сара сгәыҵха даҽакзароуп, – сҳәан, аҩыза акомиссар игәы аасырҭынчит. – Хар змамыз ауаа, фашист методла индырҵәеит, ҳажәлар изыхҟьаз рзымдырӡо рыбӷашшара ԥырҵәеит, ажрақәа жны, шәҩыла аҟәҟәаҳәа инаргәыдҵаны ишьны иҭарыжьит. Еибашьра ыҟамкәа, еиӷара ыҟамкәа, ари хлымӡаах еиқәаҵәаны иҟарҵеит!!! Избан? Ҳгәаӷс ирымази? цәгьарас ирзааухьази?..
Аҩыза акомиссар ихы лаикәаҽын, дынкахәыцуа даатәеит. Азҵаара исҭаз аиҳа, уи сҩызцәа аршанхеит: рыблақәа ҭырхаха иԥшын иҳарҳәарызеишь ҳәа.
Ус ашьшьыҳәа ихы дҩахеит аҩыза акомиссар – уи уажәы иааҳцәымӷхартә иҿаԥшылара џьбаран.
– Узҵаара аҭак снахыкәша-аахыкәшан исҳәаргьы ҟалоит…
– Мап, аҵабыргҵәҟоуп исаҳарц исҭаху! – иажәа снаԥыҩлеит аҩыза акомиссар. – Уи аҵабырг еилымкаакәа, ари иҭаҳҵаазгьы ҳзеилкааӡом.
– Аҵабыргҵәҟьа еилышәкаар шәҭахызар, – иҳәон, ибжьы ҩаҳареикит, –  жәларык раҳасаб ала ҳақәхра акәын ргәы иҭаҵәҟьаз, ҳазхдырҟьозгьы ҳаԥсадгьыл ауп. 
Сгәаҵанӡа снеилыԥссаан, сышьхынԥссыланы саанхеит. Сҩызцәагьы цбраҵәҟьа акәын ишыҟаз.
– Аибашьра абызшәала иаҳҳәозар, 1937-38 шықәса раан, бзарбзан мцахыла Аԥсныҟа рымҩа аадыртын рыуаажәлар ааганы рнырхара иалагеит, ҳажәлар иаанхаз қырҭуартәырц, нас ҳашколқәа аркны, рбызшәала аҵара ҳарҵара нап адыркит. Урҭгьы ирызмырхакәа Павле Ингороҟәу ҳәа аӡә дырԥшаан, аԥсуаа хылҵшьҭрала «ишқырҭқәоу», Аԥсны «ишқырҭуа дгьылу» уҳәа аҭоурых ҿыц аҩра идырҵеит. Уи «иусумҭа» ахыркәшамҭаз, зегь зхьыԥшыз, абаагәара еиԥш изықәгәыӷуаз рԥыза дуӡӡа ихы лахеит, аҿаҩҳәрагьы рыбӷа ааԥҵәеит. Ҳажәларгьы «оҳ гәышьа!» ҳәа маҷк рыԥсы ааивыргеит. Ус шакәызгьы, ҳаӷацәа Аԥсны рнапхыц шҳамқәа аларԥсны ишыркыц иркын, изқәгәыӷуазгьы Павле иҟаиҵаз «аартра» акәын. Акыр ҳаиқәнархозар уи иҟаиҵаз аартра ҿыц ауп ҳәа игәыӷны, «иусумҭ» еиқәырчаҟәа ҭрыжьит. Уи иаҳәон, иахьатәи аԥсуаа XVII-тәи ашәышықәсазы, ашьха илбааны «ақырҭуа дгьыл» Аԥсны иқәынхаз роуп ҳәа. Ҳажәлар ршьапы иқәнаргылеит уи ашәҟәы. Дырмит ихаҭа аҭак ҟаиҵеит иажәеинраала «Абри соуп сара!»  зыхьӡитәыз ала. Ингороҟәуагьы, уинахыс ихабар уаҩы имбо, дынкылаӡ дцеит, – иажәа хиркәшеит аҩыза акомиссар.
– Нас уи аҭоурых ҳара изаҳзымдыруеи?! – исзымычҳакәа, сыбжьы насыргеит еиҭах.
– Баҭаҟәа, асовет аамҭазы уи иаартны ҳәашьа амамызт: ажәыларақәа «реиҩызара» иаԥырхагахон. Ус иҟан зыбжа шкәакәаз, зыбжа еиқәаҵәақәа асовет система. Сталин гәҭакыс иман кавказтәи ажәыларақәа Қырҭтәыла иалеиҵарц, Лазисҭан Ҭырқәтәыла иацәганы, уигьы итәыла иалеиҵарц. Абасала, Қырҭтәыла ҳәынҭқарра дуны аҟаҵара. Уи игәҭакы ҳара ҳала акәын ишалагоз, ҳара рҟарҟы ҳкылхон, ҳарзылбаамгеит –  ҳазхдырҟьазгьы убри акәын.
– Нас убри ақырҭуа фашизм акәызма ихәыҵаҳәҳәаны иҵәахны иҳамаз?! – аҽыԥныҳәа ныҟаиҵеит Лаша. – Ианаамҭаз убарҭқәа цәырганы ирықәыӡбызар, аибашьрагьы рзыгәаӷьуамызт.
Зегьы иааџьаҳшьеит ҳҩыза Лаша  ииҳәаз.
– Уи аҭоурых иҳәеит Арӡынба Москва аизара ду аҿы, Шеварднаӡе дзыраапкызгьы убри ауп, – иҳәеит аҩыза акомиссар. – Арҭ хақәиҭрак роур, зегь цәыҵдырттоит игәахәзар акәхап, дҳабашьырц аниӡбоз, аха ишеицәеитәуаз ихы иԥнамҟит.
– Абри ҳусумҭа акы алҵны иҟалозар, хымԥада, ҳнапқәа ҿаҿаӡа иланҵаны, ҳамҭас изаҳашьҭып! – сҳәеит сахыхәмаршәа.
– Убасҟан ауп ишеицәеитәыз ихы ианԥнаҟуа! – иҳәеит ҭынч иаҳзыӡҩуаз Асҭамыр. Зегьы ҳааибарыччеит.
– Уажәы Аџьынџьтәылатә еибашьра дуӡӡахь ҳаиасуеит, – иҳәан,  аҩыза акомиссар, даҽа темак ахь иажәа иаигеит,  Гитлер Асовет Еидгыла дақәлан, деилаԥыхха дықәырҵан акәӡам иаҳҭаху – уи аҭоурых рыҩхьеит, еиҭарыҩхьеит. Иҩҩымкәа иҟоу ҳажәлар уи ралахәра аҭоурых ауп. Ҳара иаҳуалу, аматериал аизгароуп,азҵаара ақәыргылароуп. Уажәшьҭа ԥышәа хәҷык шәымоуп, убри шәхы иашәырхәа, шәыхшыҩ ахьымнаӡо зҵаарак шәызцәырҵуазар, адырра сышәҭ. Шәҿаԥхьа иқәгылоу азҵаара еилышәкаама?
– Еилаҳкааит! – зегь ҳбыжьқәа неилаҳаԥсеит. 
– Ари аквартал нҵәаанӡа аамҭа шәымоуп, – иҳәан, дҩагылеит.

Х Х Х 
Ҳара уажәы ҳгәалаҟара даара ибзиан: раԥхьатәи ашьаҿа ҳкомиссар игәы иахәеит, уимоу, ахаан имаҳацыз, иаҳарангьы иҟамыз ахҭыс хлымӡаах иаҳҳәеит. Уи дыҵнарҟьеит, иқәымӷны игәы иалалеит, ҳажәлар ахаан изқәмшәацыз гыгшәыгран, иреицәаӡаз фашизмран – уажәы иаргамаҳтәит. Ари аус аҿы ҳаԥхьаҟа ҳгәы иахәаша ссирк шаҳԥыхьамшәо усгьы иаадыруеит, аха аҭоурых хлымӡаахгьы ҭоурыхуп. 
– Уи инҭкааны ианудыруоуп Аԥсадгьыл закәу анеилукаауа, –дҳалабжьеит аҩыза акомиссар. – Уан гәаҟрала ушылхшаз, духӡыӡааны ушылааӡоз, шаҟа ҵхы лацәеихьшь ҟалымҵоз анеилукаалак ан лҳақ закәу анудыруа – ус иҟоуп Аԥсадгьыл аҳақгьы! Уи угәы ианырырц азы, иахнагахьоу, агәаҟрақәагьы удыруазароуп.
Раԥхьа иргыланы ҳусура аплан шьақәҳаргылеит, нас ҳадҵақәа раионла ишаны, аибашьра аветеранцәа, иара убас убри аамҭа иахааныз ауаа ҟәышқәа рсиа ҟаҳҵеит. Разҟны ҳаибашьра аҭоурых ҭызҵаауаз аҵарауаҩгьы дҳақәшәеит. Уи иҳаиҳәаз ҳажәлар иабрдыруаз, ус ишԥәаху иаанхон.
Абасала, ҳҽазыҟаҵаны ҳус нап аҳаркит: аибашьра аҭоурых ҭаҳҵаауан, ҳара ҳхазгьы аартырак ҟаҳҵон – ус ауп аҭҵаара азакәан шыҟоу.
Аибашьра еибашьроуп, закәандароуп, аха аибашьрагьы иамазаап ахатәы закәан: аибашьра аан жәа-процент ахацәа абџьар зкуа ҳәа иԥхьаӡоуп! Уигьы акәым, ҩнаҭак аҿы аибашьра иаҵанакуа аӡәы даанрыжуеит. Урҭ азакәанқәа ҳара ҳҿы имчыдан: Аԥсны зегьы ааидкыланы 22 процент ахацәа аибашьра  идәықәырҵеит, ԥшь-ҩык-хәҩык аишьцәа ахьыҟазгьы, аӡәгьы даанырмыжьӡеит. Урҭ рахьтә иҟан аслам шәҟәы ззымҩуазгьы, Аҟәа имаацызгьы. Убарҭ азакәандарақәа ирыхҟьаны, ф-нызқьҩык ирзынаԥшуа ҳажәлар рҵеицәа ҭахеит, урҭ реиҳараҩык хабарда ибжьаӡыз ҳәа иԥхьаӡоуп. Шаҟа ҩнаҭа рышә акыз макьана аӡәгьы иҭимҵаацт.
Абарҭ азакәандарақәа ҳара иҳазҳәаз аҭоурыхҭҵааҩ иоуп.
Ус шакәызгьы, «Асовет еидгыла Афырхаҵа» ҳәа ахьӡ зхырҵаз ԥшьҩык ҳаман. Аха нас, аԥсуа еибашьцәа афырхаҵара аазырԥшыз рызҵаара анықәдыргылалак, Сталин хаҭала аџьашьара ириҭоз ақьаад ала ирԥсахуа иалагеит. Урҭ шаҟаҩ ыҟада! Еилкаауп уи зыхшыҩ ала иҟаҵаз.
Иааизакны ҳаибашьцәа хԥхьаӡара рацәала ахаҵара аадырԥшит, аибашьра ианцоз рыжәлар зҭагылаз иалԥшны шырбахьазгьы.
Ҳажәлар раӷацәа урҭқәа ҟәныршьазар акәхап, аибашьра ашьҭахь Бериа азҵаара ықәиргылеит ҳажәлар рахгаразы. Аешелонқәагьы ааганы  иргылахьан. Аха усҟан аиҳабыра ирмыӡбацызт. Аполитбиуро аҿы ҳазҵаара ианалацәажәоз, Аԥсны НКВД ахада Гагуа иԥхьеит, Бериа ила акәымкәа, ишиашоу Политбиура реилатәарахь. Сталин изымдыруа иҟамызт, Бериа идҵала Гагуа ҳажәлар ахәымгарақәа ирзиухьаз, аха иҭахын аҵабыргҵәҟьа аилкаара. Гагуа даныныҩнашыла, Бериа иблақәа ҭыҵны ицо днаизыԥшызаап, иагьидырит еиҵеиҟәаҟәаз иусқәа шхыбгалаз.
– Аҩыза Гагуа, аибашьра аан аԥсуа жәлар рхы шԥа мҩаԥыргоз? – диазҵааит Сталин…
Гагуа ҳажәлар ршьа зымпыҵашәыз дыруаӡәкын:
Аӷа Ԥсҳәы данааи, аԥсуаа иԥыларц аделегациа еиҿыркаазшәа ахара рыдҵаны, 37-тәи ашықәс иацәынхаз ҩажәеи аӡәҩык ҳаинтеллигенциа ҭеикзаап, Симон Басариа раԥхьа днаргыланы. Уи изырҟаҵаз уа дтәоуп, аха уи шпровакациаз Сталин изымдыруа ҟалашьа амамызт. 
Идыр-изымдыр, Гагуа аиаша иҳәар акәхеит.
– Аԥсуа Жәлар рҵеицәа, бџьарк зкуа иҟаз зегьы аибашьра ицеит, – иҳәеит иара, – анхаҩыжәлар ишрылшоз ала афронт иацхраауан, ибналаз, зхы ԥхьазкыз аӡәгьы дҟамлеит, – иҳәан, иажәа хиркәшеит.
Сталин даахәыц-хәыцын, уаҳа зҵаара имҭакәа:
– Аҩыза Гагуа, шьҭа уцар ҟалоит, – иҳәазаап. Убри ала ҳажәлар рлахьынҵа ӡбан. Ус анакәха, Аԥсны аҵеицәа аибашьраҿы ахаҵара иаадырԥшыз ала ҳажәлар еиқәдырхеит. Насгьы иҟазаап аҳақ: ҳаӷацәа ируаӡәыз Гагуа ҳажәлар реиқәырхараз ихаҭа ихы ақәиҵеит – обиективла ус иҟалеит: аҵабырг ахьиҳәаз Бериа ианаижьуа дыҟазма, мызкы ааҵаанӡа, иаркы-ирцәҳәа иҟаз ахаҵа иаалырҟьаны иԥсҭазаара далҵзаап. Уи иԥсреи иԥсышьеи аӡәгьы дазымҵааӡеит.
Абас иҟоуп Аџьынџьтәылатә еибашьра аҭоурых, ахәҭак, аха уи иҩӡам, иахьатәи абиԥара иҳаздырӡом. Иҟоуп Сталин ҳаиқәирхеит зҳәогьы. Обиективла ус иҟалеит, аха  уи хьаас ҳимазма: хадара змаз, ҳажәлар оккупациа рхьырмыгӡеит, аӷа илакҭа иҭамԥшӡеит, уажәы Аполитбиуро аҿы мцла ҳлахьынҵа зларӡбои, насгьы ҳара ҳқырҭуартәхьан, акгьы рыгӡамызт, нас ҳзахигараны дыҟази? 

Х Х Х 
Хымзтәи ҳусура алҵшәа абас иҟан. Урҭ зегьы изҳәаз, ишырҳәаз еиқәырҷаб иҩҩны иҳаман. Ԥыхьа аиԥш уажәгьы аҩыза акомиссар ҭынч дтәаны даҳзыӡрҩуан, нарҭаа ражәабжьқәа еиҭаҳҳәозшәа. Уажә уи ҳара иџьаҳамшьаӡеит: ҳажәлар рахгара азҵаара шықәгылазгьы идыруан, аешелонқәа ааганы ишдыргылахьазгьы идыруан, изымдыруаз ҳазҵаара Аполитбиуро аҿы ишықәгылаз акәын – уи здыруазгьы дҳаԥшааит.
– Аа, ижәбама, баша ари аус напы аҳмаркызаап! – деигәырӷьеит уи иаҳҳәаз. – Аригьы ҿыц иаашәыртыз ҭоурыхуп. Ишаабо еиԥш, иаартым Америка еиԥшуп Аԥсны  аҭоурых. Сгәыӷуеит, илахьеиқәҵагоу ҭоурыхзаргьы, иҵегь аартрақәа ҟашәҵап ҳәа. Нас ауп аҭоурых зыҩуа убри шәара иҭышәҵааз, еиқәырҷаб раԥхьа ианнықәышәҵалак, Колумб иеиԥш, Аԥсны XX-тәи ашәышықәса аҭоурых анаадыртуа. Уаанӡа аџьнышцәа рнапы ахҩоуп. Маҷк ауп иҳагу: аџьнышцәа адунеи иабо-иаҳауа иҳардамыӷуеит! Убасҟан ауп Аԥсны даҽа блак ала иахәаԥшуа ианыҟало. Шәара аҿар шәхаҭагьы шәабдуцәа ртрагедиатәи рфырхаҵаратәи ҭоурыхгьы аныжәдыруа. 



















Х Х Х 
Ахҭыс дуӡӡақәа ҟалеит 50-тәи ашықәсқәа ҳанырҭала: ҳажәлар ашьра рықәызҵаз аҳәынҭқар ихы лахеит. Уи ашьҭахь аҳәынҭқар идҵа назыгӡоз апалач хада дылкагәа дааныркылан, иус ӡыбны, ашьра иқәырҵеит. 
Уи игәамԥхеит иара. Иус еиҭахәаԥшырц, Иреиҳаӡоу асовет Апризидиум ахь ашәҟәы алеиҵазаап! Иумаҳара иҟоузеи! Ламыс имамызт акәымзар, уажәраанӡагьы сышьтәын зимҳәази!
Ахымш рзы ашьауӷа иқәырҵаз нагӡатәын. Ҩыџьа афицарцәа-адауаԥшьқәа деимырхха даадәылганы, хаха ахыбра аҵаҟахь илашьҭыз амардуан илаҿалеит. Апалач имдыруази дахьыргоз, иҿарҟьара илымҳа ихшьны, арзаақьҳәа ахәаара далагеит. Аинрал Батацки рышьҭахь дгыланы длеиуа – пакы, аукы, изиацкиқәа ишьаргәацәа иаарыдшәыло ишьаз рышьҭыбжь хрыжь-хрыжь иуаҳауан. 
Аҩбатәи аихагылахь ианлалбаа, аԥслымӡ икажьыз ӷырџ-ӷырџьҳәа илагыланы рҿынархеит. Абаандаҩы идырит днаганы аҭӡамц дшаддыргылоз. Иара иеиԥш иҟаз аҟәазқәа шаҟаҩы идҵала ари аҭӡамц иаддыргылахьази! 
Уажәы ихаҭа днаддыргылеит. Аинрал Батицки икьарахә ааҭыхны инаиқәикит. Аҵас мҩас абла ҭызҟьаз аинрал, уажә краамҭа дкылԥшуан. Ижәҩа данкны даазгаз афициарцәа, абасҟак дкылыԥшыртә еиԥш, иаба иқәкушь ҳәа  ихәыцуан. Аҵықь анааҭга, агәараҳәа дларымҵаҳаит. Убасҟан ауп ианырдырыз: илахь аҿашара армарахьтәи аган ишақәкыз. «Молодец, аҩыза аинрал!» ргәы иааҭырҳәааит аҵыхәтәан. Ҳамҭакы ашьҭахь демакы-еицҿакы асакаса дланрыжьлеит. Уи уажәы нахьхьи кремльтәи акремоториа изԥшын. Ашә анаадырты, амцабз аҿыҵҟьон. Асакаса ахышә инадыргыланы: «Аԥсуаа рҳақгьы абра иузацлеит» иҳәазшәа, днагәҭасны, ашә ҩкыдрыжьлеит.
Абас рҵахәтәа ҟалеит ҳажәлар раӷацәа ирхадаз.
«Оҳ, гәышьа!» рҳәеит асовет жәлар рыбжьы ныҵакны. Аиеи, рыбжьы ныҵакны! Кремль Сталин ихԥша шыҟац иҟан, қарҭаагьы усшәа акәын ргәалаҟара шыҟаз, урҭ Аԥсны рнаԥхыцқәа аларԥсны ишыркыц иркын. Урҭ зегьы аамҭалан. Аԥсуаа хыц-мыцк иаанханы иҟаз ирбон раамҭа шааз: Москваа рыцырхыааны, Аԥсны аиҳабыра аԥсуаа ахадыргылеит. Урҭ ирбон иҵааршәыз аԥсҭазаара «аԥсасира» ишалагаз. Уи ианагоз – иааит Ааԥынра.
Уажәшьҭа хыхьынтә ирҳәарызеишь ҳәа имԥшыкәа, ақырҭуа нбан мап ацәыркит, уи ахаҭыԥан Дырмит ианбан дырхынҳәит; мап ацәыркит ақырҭуа бызшәагьы, идырхынҳәит ҳбызшәагьы ҳаԥсуа школгьы.
Икылԥшуа итәан ақырҭуа нацистцәагьы. Қырҭтәыла амилициа рхада Шеварднаӡе ҳәа аӡәы дцәырҵын, аиҳабыра ахҳәаны, амчра инапаҿы иааигеит, Москваа ицырхрааны. Уи қырҭуа политикаҵәҟьан: акы иҳәон, даҽакын иҟаиҵоз, иаацәгьарахар иҟасҵаша ҳәа, даҽакгьы игәы иҭаҵәахын. Убри аметод ала Брежневгьы инапаҿы дааигеит: «Қырҭтәыла иҿырԥшыгоу республиканы иҟасҵоит, Политбиуро иалоу сԥырхагамхар» ҳәа иаҳәаны. Уи иаанагоз Қырҭтәыла, Сталин ихаан ишыҟаз еиԥш, еиҭах аҟаҵара акәын. Инапаҿы изаамгоз аԥсуаа ракәын. Аҵыхәтәан, Ленин ибаҟа ахьықәгылаз ажәлар реизараҿы, Шеварднаӡе ажәа анирҭа, Москваа еизаны ишгылаз, аԥсуаа атрышә иасны дықәырцеит. Уи ҭоурых хҭысны иҟалеит: Асовет аамҭаз усҵәҟьа џьаргьы иҟамлацызт. Усҟан ҳажәлар игәиҽанырҵеит: «Уаанкыл акәымзар, еицәоутәуеит!»
Нас Москваҟа дыргартә иҟаиҵеит. Уа дахьнеиз, Москваа инапаҿы иааигеит, Европеи Америкеи инапаҿы иааигеит. Аԥсуаа роуп  инапаҿы изаамгаз. Аҵыхәтәан, Асовет еидгыла анеилаҳа, бџьарла деиқәных, Аԥсны дақәлеит. «Меч» ахьӡитәит уи иқәылара. «Кто пришел к нам с мечом, от меча и погибнет!» рҳәеит аԥсуаа, иагьнацырҵеит: «Еицәоутәуеит, ҳамҳәази» Анацизм еицырдыруа аполитикцәагьы арлашәуеит. Гитлергьы ихьыз уи ауми! Убри анацисттә лашәриа еиԥхьнарттеит Сталин еидигәагәалаз Қырҭтәылантәи СССР.
Ақырҭуа командаҟаҵаҩ хада, иҵаҟатәи маҭәа зҭаз ичамадан хәҷы ааныжьны, аеропорт шыҟаз ишьамхы иҽаиргеит. Уажәы, иҭыҩра дҭатәаны, Буш-мушраа аӡәгьы диԥырхагамкәа, Сталин авантиуристгьы дихаршҭны, аԥсуааи ақырҭқәеи ҳаизыҟазаашьа инарҵауланы анализ аныҟаиҵо, хымԥада дигәалашәоит рырҵаҩ ду Иакәыԥ Гогебишвили. Уи ақырҭуа политикцәа ргәырҽанырҵахьан: «Аԥсуаа уацәас иумазар еиӷьуп, ӷацәас иҟоуҵар ацкьыс!» Иугәамԥхозаргьы, ажәа ҟәыш уазхәыцыр, уажәра шкәакәахоит. 
Уаанӡа ҳаԥсадгьыл ҳамиххьазаарын маӡала – уигьы, уажәы дазхәыцхьазар акәхап: Аԥсны, ҳазқәынхо Ҳаԥсадгьыл, ҳазқәаархуа адгьыл,  уи иҵәахны иамоу амал, аӡәгьы дизымҵааӡакәа, иааҳамхны, Қырҭтәыла аминистрцәа рсовет анапаҵаҟахь ииаигахьан. Абасала, уи ауаҩ аԥсуаа ԥсадгьылда ҳаанижьхьан. Ишәаҳахьоума ари аҩыза ахлымӡаах?! Ашьха ҳалбааны ҳааин ари адгьыл ҳақәынхзшәа, зинк ҳамаӡамкәа! Аишьцәа еиҿыҵуазар, Ҳаԥсадгьыл аҿы дгьылҿацак ҳашәҭ ҳәа, қарҭаа ирыҳәаны, ирымырхыр акәын. Уҳәҳәаны, аҵықь-аҵықьҳәа ухысны, ажәлар еизугап!..


Х Х Х 
– Уажәшьҭа, еихшьаланы, акәаԥ ҳаргылап, – иҳәеит акомиссар, аҵыхәтәан ҳаизаны ҳус анеихаҳшьалоз. Уажәы уи даара игәалаҟара бзиан, уажәраанӡа аиԥш, ус ҭынч дтәаны даҳзыӡырҩуа акәымкәа, ажәа змаз иара иакәын. – Аҭоурых ду ҭҵааны еиқәҷаб иаҳкуп – ари ажәлар ирхьааны  ргәаҵа иҭаҵәахыз ҭоурых ҵабыргуп.
– Аҩыза акомиссар, ухаҵкы!  Аҭоурых ҵабырг иҩны, еиқәырҷаб ҳаԥхьа иқәуп, нас иабааго ари уажәшьҭа? – сиазҵааит сара. Дааԥышәарччеит аҩыза акомиссар.
–  Аҩҩра акәын иуадаҩыз, – иҳәеит иара. – Инаганы ҳректор иаԥхьа инықәҵаны, иаҳҳәоит уи аҭоурых. Даԥхьап, иҭиҵаап, нас еиҭах ҳаиԥыланы ҭынч ҳалацәажәап. Убасҟан агәра иҳаргоит ауниверситет аҿы Аԥсны аҭоурых изыԥхьо ҳара ҳзы анкьатәи «аликбез» ишаҩызоу. Ҳара иаадыруазароп ҳажәлар ирхыргахьоу аҭоурых ҵабырг. Уи асовет аамҭазы уалацәажәар ҟалаӡомызт, аҵарауаа аҭҵаара азин рымаӡамызт. Урҭ зегьы иаркыз теман. Убарҭқәа роуп аимпериа дуӡӡагьы хзырбгалаз. Уи ашьҭахьгьы ус ишаркыз иаанханы иҟан, уажәы ҳара иааҳартит! Ҳажәлар ртрагедиа еизыркәкәаны ргәаҵа иҭаҵәахыз ахьааи агәырҩеи, ақьаад ахь ииаганы, иархив документны иҟаҳҵеит. Ари  ҳҭоурых ҵабырг  ауп. Анцәа иҳәар, уи уажәшьҭа адунеигьы иаҳардыруеит!  
Абасала, иаартны ҳгәыҵхақәа аректор ианиаҳҳәалак, ихаҭа усгьы уаанӡа даԥхьахьеит, имцаха ицраҳҵахьеит, уи уажәшьҭа акәылӡы ԥыхха иқәызҵо абзарбзан даҩызоуп! Сыгәра жәга, убасҟан ҳусумҭа аиҳабырагьы аҵарауаагьы раԥхьа инаганы ишықәиҵо. Нас ауп, урҭ рыҩбагь леицҵаны, аҭоурых ҵабыргыҵәҟьа анырҩуа. 
Абас, ҳхылԥа аҵыс ҭаҳәуа, аҩыза акомиссар ибзоурала, ҳусура хҳаркәшеит. Ари ииааира дун: ҳажәлар ргәаҵа ихьааха иҭаҵәахыз ртрагедиатә ҭоурых ақьаад ахь ииаагеит, амҳәыр ааҳархеит уи уажәшьҭа, имбыло асеиф иҭоу архивуп.
– Уажәшьҭа иаанхаз, шәусумҭа зегьы ааихшьаланы, ахҳәаа аҟаҵароуп, – иҳәан аҩыза акомиссар, илаԥш ааҳхигеит. Ҳара иџьшьаны ҳнеиҿаԥшы-ааиҿаԥшит.
– Инаҳмырҳәхьеи, иааҳмырҳәхьеи, еихаҳамшьалахьеи! – иҳәеит Лаша, иџьшьаны. Ҳҩыза ииҳәаз ҳақәшаҳаҭны, ҳаргьы ҳахқәа ааҳарҵасит.
– Уи шәареи сареи ҳауп еибызҳәаз, – иҳәеит аҩыза акомиссар, – аха ҳусумҭа аректор иахь инаагаанӡа, Баҭал дамеи-иԥа идыруазар ауми! Ус акә, егьыс акә, акомандир идыруазароуп икомиссар ирқьачақьыз… Саҭашәымҵан, ара қьачақьра ыҟаӡам, ала амгәа ҭызшьаауоуп иҟоу… Ажәакала, уаҵәашьҭахь аԥшьаша ҳаиқәшәоит, – иҳәан, дҩагылеит.

Х Х Х 
Уи амш аҽны иааҩнашылеит ҳдекангьы ҳкомиссаргьы еицны.
– Арҽхәареи аибарҽхәареи ҳарҟәаҵхьеит, аха шәара аус бзиа ҟашәҵеит, – иҳәеит Баҭал Дамеи-иԥа, ҳаилацәажәара анааиртуаз. – Уи шәусумҭа бзиаӡаны издыруеит сара. Шәхаҭа шәышԥа зыҟоу шықәсыктәи шәџьабаа?
Зегьы ҳалахь еиқәшьшьы ҳтәан: аус бзиа ҟаҳҵазаргьы, узеигәырӷьо ҳәа акрыҟоума! – Аԥсны иаҿаршәыз аԥарда маҷк ҳаннаха, ҳаӷоу иибаша ҳналаԥшит, – иҳәеит зҩыза зафас, – уи иҟалаз, шыҟалаз ҳара ианеилаҳкааз ауп, ҳхақәиҭраз аибашьреи аиааиреи даҽа хшыҩк ала ҳрызхәыцуа ҳаналага.
– Ус ауп, ус ауп, – Зафас иҟаиҵаз аиҿырԥшра шигәаԥхаз удырратә, ихы ааирҵысит Баҭал Дамеи-иԥа. Аибашьра ианалага ҳажәлар бџьарс ирымаз убри ҳаӷа ичарҳәареи ихәымгареи ирхылҿиааз ицәымӷреи ракәын. Убри ауп аиааира ҳзыргазгьы. Шәкомиссари сареи, ҳазлагылаз аибашьра акәзар, уи фырхаҵаратә еибашьран, аха рҩашҵас ашьа камҵәеи! Ус анакәха, чарҳәарала ҳажәлар ршьа каҭәаны иаҳцәыргаз ҳаԥсадгьыл, шьала иҿаҳхит. Шьала иҿыху – уи Иԥшьоу тәылоуп! Убри шәхы-шәгәаҿы инеизар, сҩызеи сареи ҳагәҭакы наҳагӡеит, – иҳәан, иажәа хиркәшеит Баҭал Дамеи-иԥа.
– Шьала иҿыху, иԥшьоу атәыла, уи зџьынџьу ирдыруазароуп, нас ауп урҭ еснагь ианахӡыӡаауа, – инациҵеит аҩыза акомиссар, – аха макьана усҵәҟьа еилкааны иҳамаӡам. Нахьхьи даҽа тәылак ахьынтә уааԥшны акәымкәа, рабацәа ршьа ахькаҭәоу уҵәҩаншьап ларсны ируӷәӷәозароуп. Убри ауп Аԥсалгьыл абзиабара захьӡу, апатриотизмрагьы зхылҿиаауа убриоуп. Уажәшьҭа абри шәусумҭа амҩа аназылаҳхлак, шәабиԥара зегьы убас ихәыцуа иалагоит. Уи аилкаара иахьа иҳагны ҳаҟоуп.
– Уажәы абри ала ихыркәшоуп, – иҳәеит адекан. Уажәшьҭа ҳаԥхамшьакәа аректор иҿы ҳнеиртә ҳаҟоуп.
Сентиабр, 2013ш.
