Ашәаҳәаҩ, агәыбылҩы

Владимир ахьиба ихьӡ змаҳац, ицәаҳәакгьы иамыԥхьац раҵкыс хараӡа рхыԥхьаӡара еиҳауп ирҿиаратә ҭынха ҳаҭырла иазыҟоу, гәык-ԥсыкала бзиа избо, иахӡыӡо аԥсуаа. Рыцҳароуп, насыԥдароуп, ҿырԥштәыс иаагозар, акаҳуа ахәырԥ ҳәа дахәо, ҳмилаҭ рлахьынҵа иӡбо, арахь Дырмит Гәлиа иҩымҭак иамыԥхьац, ма иҷкәын Гьаргь Гәлиа ихьӡ змаҳац ауаҩы. 
Апоет еихша-еиҵша иҟоу абри Аҟәа ақалақь аҿы, иарбан кәакьзаалак иажәеинраалақәа дахьрыԥхьоз, ибызшәа заҳауазгьы измаҳауазгьы, деицеиҟараны дрыдыркылон, зны-зынла маҷк дшахнаԥаауазгьы, неиҩымсрада игәра ргон, жәа-наак аӡәгьы иҿыҵшәомызт.
Иџьоушьаша, Владимир Ахьиба поет-трибунк иаҳасабала сыхьӡ рыласырҵәап, схы ӡырызгап ҳәа бзанҵыкгьы ихы иҭамшәацызт, дагьашьҭамызт. Уи аԥсабара иахшаз, аԥсабара ахаҭа аиԥш згәы аартыз ажәа сахьарк арҿиаҩы иакәын. Ицәаҳәақәа зныз ақьаад бӷьыцқәа реиқәырҷабреи рылаҽырбареи раха имамызт. Игәҭыхақәа, ихьаауазырқәа зниҵоз, иқьаад бӷьыцқәа шаҟа иџьыба иҭышәшәаны ицәыӡыз анцәа иоуп издыруа. Иаҳзынижьыз илитературатә рҿиамҭақәа иара изхоит, ҳаргьы иҳазхоит, ихьӡ ҳпоезиа абзиабаҩцәа рыҩнуҵҟа наунагӡа иаанахоит. 
Дышқәыԥшӡаз инаркны апоет иԥсҭазааратә мҩа кырџьара илакьҭеит, кырџьара дкыднаҟьеит. Уи зны еикәаҳәуан, нас аҽеиҵнахуан, абӷа ариашон ,аха зегьы акоуп, игәырҩа-хьаақәа зегьы дыриааины игәҭакыхырхарҭа хада дазцон, уахгьы-ҽынгьы дызбылуаз, ипоезиатә мцаԥшь дарцәомызт, дартәомызт.
Апоет игәыразреи, игәыԥшқареи, аха данеилашәозгьы игәыԥжәареи – зегь раҳаҭыр батәын, ҳаҭыр рықәҵатәын. Уи, ажьаԥшқеиԥш џьара дцәыҵатәаны, нас дшьабысҭаханы иаацәырҟьақәоз дреиуамызт. Дызлаҟаз-далаҟан, дызлашаз – далашан.
Владимир Ахьиба дрыцҳахон иара Анцәа дшишаз димшазҭгьы, икьыркьыруа, зылахь  Ԥашьоу иҽы-кәадырны иԥымлазҭгьы, «Ачу» имҳәазҭгьы, «Ԥҳәызба ссирӡак имҩаҿ дгылан иҽы ашьапы лыхцәы амшьаҳазҭгьы». Апоет амҩан амаӷқәа шьҭазар ишьҭихуеит, аха «еидарада сҭацәӡаны ахрагь саҿысыр сҭахым» иҳәоит иара. Ихазыноуп абри ахшыҩҵак: еидарада ахра уаҿымсырц азы ушьамхы ӷәӷәазароуп, угәы цҳафыруазароуп, аԥсуаа рҵас-қьабз уааӡахьазароуп, ажәакала уаԥсыуазароуп.
Ухара-хаԥшуа уқәдырхоит, уззыԥшӡам даҽа дунеик ахь умҩа дырхоит аҽи аҽадеи реиԥхныҩлара иахҳәаау ажәеинраала иагәылубаауа ахшыҩҵакқәа. Аԥсуа литератураҿы, маҷ-саҷк иадамхаргьы иаҳԥылоит абри аԥҵамҭа иашьашәалоу аҩымҭақәа. Аха Владимир Ахьиба иҽи иҽадеи ртәы хазӡоуп: аҽада аиааира агоит, аха иабанӡа ҳаҭыру, гьамасгьы иамоузеи уи иагаз иааира аҽы шьаҳаны аҽада иаԥхындырыҩлазар.
Владимир Ахьиба имоуп ҳлитератураҿы ибзырӡы злоуҳәаша ажәеинраалақәа рацәаны. Аха убырҭ зегьы зымбаӡошәа, ма исзымдырӡошәа ҟаҵаны, сазааҭгыларц сҭахуп иажәеинраала «жәаҩаҩык». Избанзар, ари аҩымҭа – шедевруп, ҳпоетцәа дуқәоуп ҳәа зхы зшьо џьоукы-џьоукы рылахь днарбӷаҷуеит, избанзар ихыҭҳәаау, арахь мыцрак злам сахьаркыратә маҭәахәыла еибыҭоуп. Аԥсны, уажәтәи ацивилизациатә цәқәырԥа амҽхак абасҵәҟьа иҭбаахаанӡа, анапҟаза-ауасҭа ддырҽхәарц анырҭахыз, ус изырҳәон: уи, аҩны ҵәымаӷк аламҵаӡакәа иргылоит ҳәа. Убас «ҵәымаӷк» аԥынҵа ҵар аламырқшакәа еибиҭеит апоет игәнаалоу иажәеинраала ԥшӡа:

Гәаҩа дук сынҭысны,
Ҿаҩа мҩала сцон.
Жәаҩа хәык сырхысны,
Слеиҩеиуа сеимдон…

Аԥсҭазаара ашьҭыбжьныҩреи, уи иацу акәамаҵамақәеи, амаӡақәеи рӡыргараҿы акомпозиторцәа рпалитратә хархәагақәа рацәаӡаны ирымоуп. Апоет иакәзар, иажәа еснагь агара игароуп, зцәымҳа зҿыҵшәо ахәыҷы акьаасра даналагалак дшыжьжьатәу еиԥш еснагь игәшәа-мшәа ҳәалатәуп. Владимир Ахьиба иҽанишәеит «Ақәыџьмақәа» захьӡу иажәеинраалаҿы аԥсабаратә гармониа еиламгакәа, аха изҿагылатәу аҿагылара, ихьчатәу ахьчара:

Аҵыр-ҵыр, аҵыр-ҵыр! – 
Жәҩан анмацәыс,
Адыр-дыр, агәыр-гәыр! –
Аҵх ианакьыс
Ахыр-хыр, аҽыр-ҽыр
Илеиуан ақәа.
Ахьыр-хьыр, ахьыр-хьыр
Ихыҵуан аӡқәа…

Шьыжь амра ангыло нахыс уи ашәахәақәа ирыццо азараҟьа наҳә-ааҳә даҩызам, ихгьы иаҭәеишьом Владимир Ахьиба. Даныццакуа-дыццакыҵәҟьоит, дангәамҵуа дгәамҵҵәҟьоит, ианичҳауа – ичҳаҵәҟьоит. Ус акәымзар шәазыӡырҩы – иажәеинраала «Ачҳара» ашьҭыбжьгашьа шыҟоу:

Угаӡоуп уҳәан, ҿысымҭит,
Уцәарӡгоуп, уҳәан, ҿысымҭит.
Ухагоуп, уҳәан, ҿысымҭит,
Удагәоуп, уҳәан, ҿысымҭит.
Сыӷәӷәоуп, уҳәан, ҿысымҭит,
Усшьуеит, уҳәан, ҿысмҭит.

Аусқәа иуҳәаз узынамыгӡеит.
Угәы шԥужәоз узымдырӡеит.
Сҿымҭра хҵас иулҟьаӡеит.

Ухышәҭын, еес, уҿылаухеит,
Зымҩа ашьшьыҳәа сҿынасхеит.

Инымҩатәны иазгәасҭарц сҭахуп Владимир Ахьиба аԥсуа литература, лымкаалагьы аурыс поезиа зеиӷьаҭам ала ишидыруаз, ҳаҭыр дула дшазыҟаз. Абри инаҷыдангьы аурыс поезиа ахьӡырҳәагақәа бзиа ибон, деиламсӡакәа ражәеинраалақәа дрыԥхьон. Уи дгәыбылҩыҵәҟьан, дрыцҳашьаҩын, аха далашан шанак: имԥын иқәижьломызт ирҿиаратә дунеи иатәымыз, мҟәыбаҵас икынҩалан иҟаз шәҟәыҩҩцәақәак, поетцәақәак, ирзиҳәомызт жәалыԥшаахқәак. Уи 1992–1993 шықәсқәа рзы Аԥсны иахҭнагаз аибашьра игәы еиҟәнаршьшьеит. Аха зегьы акоуп, и-Ахьиба-ратә гәаԥсахеибакра акгьы даҵанархомызт. Иуаҩытәыҩсаратә хаҿра лаша-лашон.
 «Хыҵакырҭак сымамкәа, сӷарӡаны сыԥсышт» иҳәоит, аха, иџьоушьаша, иаразнак дықәҵәиааны зынӡа даҽа хшыҩҵакык ҳадигалоит: «Ма споезиала сбеианы сынхашт». Мап, Владимир Ахьиба Аԥсны ҟьаҟьа дуӡӡа ажәҩан аҵаҟа хыҵакырҭада, Хьиаа рыгәҭа днымхо ҟалашьа имамызт. Амала зынӡа ихазӡоуп, насгьы изызхәыцтәу зҵаароуп даҽакы: абысҟатәи цәалашәареи цәанырреи згәаҵа иҭыҩуаз ауаҩы ҳаԥхьаҟа изҳәатәу рацәахоит. 
 






