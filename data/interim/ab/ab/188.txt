Абри иахьа аԥхьаҩцәа ишәыдызгало инеиҵыху апрозатә ҩымҭа, шықәсқәак рышьҭахь, нап асыркуеит ҳәа сыԥхыӡ иалашәаргьы ихасҵомызт. Ихасҵомызт, сыгәгьы иҭамшәацызт, избанзар, саагылазаргьы, цәгьа изҩы бзиа изҩы ажәеинраалақәа ракәын снапы злакыз. Иаамԥсахӡакәан иахьа уажәраанӡагьы ажәеинраалақәа рымҩахәасҭа саныланы сааиуан. Иҵабыргуп, иналаршә-ҩаларшәны ажәлар рҿаԥыц ҳәамҭақәа ирылхыз ажәабжь кьаҿқәа скьыԥхьлон. Убарҭ ажәабжь кьаҿқәа еидызкыло шәҟәы хәыҷыкгьы ҭсыжьхьан. Аха зегьы акоуп, апоезиа аҳәаақәа сара сзыҳәан иҭшәахо, сыҽсызҭамыгӡо салагеит. Игәҩарамкәа избарҭахеит сбызшәа аиҿыхырҭақәа зегьы харҭәааны сажәеинраалақәа рҿы ишсызцәырымгаз. Абызшәа ацәыргара адагьы, исызҭымхуа сгәаҵа иҭахеит сара сахьиз, схәыҷреи сажәреи рымҩахәасҭақәа ахьеиԥылаз Тур ихәы иқәнакааз аԥеамбарцәа рбызшәа абеиара, аԥшӡара.
Хәыҷык сажәа сагәылахозаргьы исҳәарц сҭахуп, сара сзыҳәан даараӡа ихьанҭаз абри аҩымҭа саламгар ада ԥсыхәа сымамкәа сҭазыргылаз амзыз. Ԥыҭҩык ишеицырҳәахьоу, ишеицгәарҭахьоу еиԥш, «Тур ихәы х-қыҭак иршаеҵәаҵәҟьоуп» ҳәа иашьҭан. Бжь-ҭӡы заҵәык ракәын абри ахәы ԥшӡа иаақәнакаауазгьы. Наҟ унхшәар, Џьгьарда ақыҭа акалҭ уналагылон. Арахь уаахшәар, Кәтол ахуаа унарылагылон. Мраҭашәара аганахь, Ҭоумышь аҳабла, аӡы аԥшаҳәа унангылон. Агәыла ааигәа дҳамаӡамызт. Ажәҩан иналшәаз ашаеҵәа еиԥш абри алакә хәыԥшӡа каршәын ах-қыҭак рыбжьара. Оумашәа иубаша, иахьагьы еилкаам абри ахәы инықәырҳәацәоз нҵәара зықәӡамыз ажәлар рҿаԥыц ҳәамҭақәа еиуеиԥшымыз ажанрқәа: алакәқәа, ажәабжь кьаҿқәа, ажәаԥҟақәа, ажәарццакқәа, ацуфарақәа, аҭәҳәақәа, аҵыс бызшәа,
абна бызшәа, х-ҵхык еихала-еихыҵыргьы ҵыхәаԥҵәарак змамыз аҳәамҭақәа реиуа, имашәырны акәзаргьы, ма Џьгьарда, ма Кәтол ахуаа, Ҭоумышь – џьарамзар џьаргьы иуԥыломызт. Абра мацара абжьҭаацәарак рыҩнарҭақәа рҿы заҵәык акәын абарҭ ахьыршәыгәқәа, абраҟатәи ашлақәа есуаха рыци-рышәи ирыҵраӡааны иахьырҳәоз. Еилкаам иахьагьы, ажәҩан иахьыршаӡызшәа, асаранџь еиԥш абри ахәаҿы абарҭ иҵҩадоу аҳәамҭақәа кақәхашьас ироуз. Еилкаам иахьагьы, абраҟа инхоз ашлақәа абас лымкаала, лакәшәа хацламҳәала аӡ-хьамԥш зладыршуаз абаҩхатәра рылазҵаз амаӡа.
Сара абыржәыгьы сыбла ихгылоуп, схәыҷра аӡын ҵхы еиҭаҳәатәқәа. Еиҿашуаз акәазҭхарамца иахибаҳәа, аеҵәа рқәаршҩы еиԥш, архнышьна иахьыӡсаны ахәблы иаҵаԥсоз ацыԥхьқәа. «Ҵыззы» ҳәа иааԥымҵәаӡакәа аҽҳәа ахахьы аҭынчра зырцәажәоз арҵу.
Схәыҷра инаркны сышлара ашҭа сынҭалаанӡа, иахьагьы-уахагьы срылагылан ҳхәаҿы имҩаԥысуаз ажәытәӡатәи аԥсуа қьабзқәа. Аԥсрақәа, аԥсхәрақәа, аиныхрақәа, аимҭа-харақәа шымҩаԥыргози, ирымҩаԥгашьази. Ҽеила сырхаанын аҩыжәлантәык аиӷара бааԥс зыбжьаз еинраалашьа формақәас ирымаз, еинзраалоз абыргцәа. Издыруан, избахьан ашьԥса ахәԥҳа дшылырхуаз. Издыруан, абра избахьан анышәынҭра ишасасуаз, изасасуаз. Издыруан урҭ рымҩаԥгашьа апроцесс шыҟаз. Избахьан, исаҳахьан ахҟа зыбжьаз аиӷацәа еинзраалоз абыргцәа рдоуарақәа, рцәажәашьҭыбжьқәа. Исаҳахьан ашьанҵа еиҩызхуаз, ахаҳә зыршәҭуаз ашлақәа ражәа еихырҿиаақәа.
Абри иҭҵаам ажәҩан аҟәырҷаха аҭыԥ маӡа иаман, иара ахатәы фольклор шамаз еиԥш, ахатәы етнографиагьы. Урҭ ажә аҷаҷа еиԥш еиласан еиуеиԥшымыз аформақәа рыла. Урҭ иахьагьы ӷәӷәала ирныԥшуеит ажәлар рдоуҳатә культуреи, рматериалтә ҭагылазаашьеи..
Аԥсны жәлар рпоет Баграт Шьынқәба абри аԥеамбарцәа рхәы ԥшӡа азыҳәан абас иҳәахьан: «Сара бжьышықәса слаба нкыдхны, ажәлар рҿаԥыц ҳәамҭақәа реизгаразы ақыҭақәа срылан. Исгәалашәоит мшы маншәалак аҽны, Кәтол сналсын, Басариа Шьагә игәарабжьара сныбжьысын, Аҭара аԥсуаа рахь схаларц Тур ихәы иаҵганы инагаз, Ӷәадеи, Џьгьардеи, Ҷлоуи, Аҭара аԥсуаа ирыбжьгаз абна мҩахәасҭа саныланы сышнеиуаз, Касланӡиаа ахьынхоз ахәы аҵаҟа саннеи, сааҭгылан хьацак амҵа сыԥсы ааиҭаскит. Сахьынаԥшуаз избон рацәак инаҳаракымыз ахәы ԥшӡаҿы ҭыӡ ҭыԥқәак шықәгылаз. Ԥшьбаҟа-хәбаҟа ҭӡы ракәхарын убри ахәаҿы инхоз. Арахьтәи ахәаҿгьы џьарак-ҩыџьара лҩаҵәқәак ҩарышьҭуан.
Уажәы убри ахәаҿы схалоит, аха баша сымҩа зынсырхарызеи, уеизгьы-уеизгьы ҿыцс исаҳарызеи убраҟа, ахалара иаԥсамзар ҟалап ҳәа аасхәыцын, уахь уаҳа ахалара сҽазымккәа, Қәҭараа рыӡлагара сначхнысын, Ахьажә ахәы сынкыдлан, Аҭараҟа сцеит. Санаауазгьы абри амҩала акәын Ҷлоуҟа сышцоз. Иуан Кәаҵиа санааивала, Тур ихәы уаҳа сазымхәыцкәа аҩхаа сынҭысын, Ажьи Чмыт иҭынхара сыҩхалеит. Убрантәи Амҷаа рхәы схыҵны, Багаԥшьаа рхәы сначхнысын, ҵаҟа амҩаду снангылеит. Ушьҭа Ҷлоуҟа схы рханы сҿынасхеит. Зегьы зхысҳәааз, Тур ихәы ауп. Убри ихәыҷыншьаланы, иҟәыншьаны сахьхамлаз ахәаҿы акәзаап жәлар рҿаԥыц ҳәамҭақәа рыхаара-бзаара зегьы асаранџь еиԥш кьыс рымаӡамкәа икақәханы иахьыҟаз. Шәҟәыҩҩык, ма фольклористк, етнографк ишьапы нықәмыргылаӡакәа убри амышхәбзазара, убырҭ ҵыхәаԥҵәара змамыз жәлар ражәабжьқәа, егьырҭ рҿаԥыц ҳәамҭақәа рбеиара зегьы Мушьни Миқаиа изаанхеит. Убри ҭабара зқәым аӡыхь ауп иахьагьы ихито. Сара иахьагьы ихьаазгоит, убри ахәы сынхаланы ахьы зҿыҵышәшәоз ашлақәа сахьзырмацәажәаз!»
Схәыҷра инаркны суаҩра аҟынӡа салагылан абри ахәаҿы иҟалоз анаҩысгьы, сқыҭаҿы имҩаԥысуаз ацәгьеи абзиеи. Сырхаанын акы еиԥшымкәа ихьааугашаз ахҭыс хамышҭыхәқәа. Сырхаанын Аџьынџьтәылатә еибашьра дуӡӡа аан ақыҭа аԥсҭазаара зеиԥшраз. Сырхаанын агәаҟра, аҵәаҟра, амлакра, ахьҭакра, аԥсра, абзара. Исгәалашәоит 37-тәи амш еиқәаҵәақәа раан, ҳауаажәлар зҭагылаз арыцҳара ду. Иахьагьы сыбла ихгылоуп зыԥсадгьыл ахгьы-аҵыхәагьы неиқәҳәаланы изҭиуаз иаазхәоз ауаа хәымгақәа, ауаа маҳагьақәа.
Абарҭқәа зегьы сықәра схыҵәо саналага, ӡыхшьахны исыжәло иалагеит. Абарҭ ауаӷеимшхарақәа сгәы исызҭамшьит, сцәа исызҭамыгӡеит. Аҩымҭаҿы ицәыргоу ахҭысқәа хыҭҳәаам. Ус мчыла снацәкьарақәа ирылцәыцәааны, рыцҳарыла еиҿыбаау хҭысқәаӡам. Ишысҳәахьоу еиԥш, аҩымҭаҿы иааҟало зегьы сара ҽеила издыруа, сызхаану, схәыҷра иақәлоу, схы сзырхьхьоу, сгәы сзырхьхьоу роуп.
Аҩымҭа ахы инаркны аиқәҳәаларҭа аҟынӡа иагәылсуа афырхаҵа хада Ҳараз Мқанба – саб иоуп. Ҳараз /Ирод Мқаииа/ иқәыԥшра инаркны, иԥсҭазаара аҵыхәтәантәи амш аҟынӡа ихигаз агәаҟрақәа зегьы иаша ҩацоуп. Ҳараз 37-тәи ахаз аамҭазы ихигази, Аџьынџьтәылатә еибашьра ду аан дзықәшәаз арыцҳарақәеи, сара ишсызцәыргаз сыздырам акәымзар, иара идҳәалоу егьырҭ аперсонажқәеи рҟазшьахәырақәа инадыркны, рыхҭыс саашьақәа зегьы-зегьы иаша ҵабыргуп.
Ҭемраз дыпрототипуп, абжьарак, инахәашьым-иаахәашьым сабду хаҭа иоуп. Убригьы иҷкәынреи иажәреи знигаз илахьынҵа амҩа хҵәрыра гәаҟ-ҵәаҟрала инарцәымҩа инҭеигалеит. Ҭемраз Мқанба ихаҿсахьа сара егьырҭ аҩымҭа злеибарку афырхацәа хадақәа зегьы раасҭа сгәы изыбылуеит, дрыцҳасшьоит. Избанзар, аҩымҭа ахы
инаркны аиқәҳәаларҭа аҟынӡа, аамҭа иаршаҟь-шаҟьаз ашла акырџьара сицҵәуеит, сицгәырҩеит. Иԥсҭазаара ахҭа аҟынӡагьы сицныҟәеит.
Аҩымҭа афырхацәа хадақәа иреиуоу Мысагьы, ус хҭыс харҭәаагас, хыҭҳәаала, ихәыцны ицәыргоу хаҿсахьаӡам. Мыса ихаҭагьы, иара идҳәалоу ахаҿсахьақәагьы реизыҟазаашьа зегьы ԥсҭазааратәуп. Хьаҳәа-ԥаҳәа змам иҟалаз хҭысқәоуп.
Ароман ахыҵхырҭа инаркны анҵәамҭа аҟынӡа ахҭысқәа зегьы ԥызас ирымоу, имҩақәызҵо, шәаџьҳәаҩысгьы, гәырӷьаӡ еиҭаҳәаҩысгьы, аацҳаҩысгьы, нацҳаҩысгьы саби, сареи, абжьы маӡеи ҳауп. Иара Адгәыр ҳәа аҩымҭаҿы гәырҩеи-гәаҟреи ирылагылоу, зегьы збарҭоу, зегь заҳарҭоу сара схаҭа соуп.
Абри сџьабаа хәыҷаҿы ишсылшоз, инықәҳәа-ҩықәҳәаны акәымкәа, жәлар рҿаԥыц ҳәамҭақәеи, аетнографиа аҟәыҵәақәеи акырџьара схы иасырхәеит. Ароман ыҟоуп ҩ-шәҟәыкны. Абжьарак, аҩымҭа алахьынҵа унапы ианысҵоит, аԥхьаҩ, ухаҵкы сцеит! Џьабаа хәыҷык зыдбалоу абри аҩымҭа, изаҟаразаалакгьы, мацәазк атәарҭа-зтәарҭоу дунеи кәыкәыблак узаанартуазар, уара иуцәыхароу, иузааигәоу, хәыцрақәак узцәырыргозар, аҩымҭа аԥсышәала исзырцәажәазар, усҟан сара дгьыли-жәҩани рыбжьара насыԥ ссир зоухьоу среиӷьны схы сыԥхьаӡоит. Ажәакала, аԥхьаҩ, ма сыԥсаҭа уныҳәап, ма сыԥсаҭа уцәҳап. Сгәы иаанагоит исылшаз ахәыҷы азы, угәахәеи угәалси сыҵоукрым, сахубаарым ҳәа. Ҽаангьы ԥшӡала ҳаибарба!
Ақьиа ишьа анцәа иуеит
– Ажәҩан шьыбжьхыҵырҭа унаҵаԥши, дад, аеҵәа џьарсахьа убозар? – иҳәеит саб.
Ҳашҭа иқәгылаз аҵәамҵаҿы ҳтәан. Ишеилашәшәра еиламышәшәыцызт. Хәылԥ шәаԥшь макьанагьы ажәҩан акалҭ иаламбацыз, аарла дгьыли-жәҩани рҳәаа хнарҷон. Аеҵәақәа шцәырҵра ицәырҵхьан. Урҭ алабжышқәа реиԥш еилаарцыруа, ихьыразнышха жәҩангәы ихыԥсалан.
Сара аеҵәа џьарсахьа захьӡыз сыздырӡомызт. Убри ауха ада аӡбахәгьы смаҳаӡацызт. Аха абас саб ианиҳәа, шьыбжьхыҵырҭа ҳәа дахьаҿыз аганахь, ажәҩан снаҵаԥшит. Иаразнак сылаԥш нарықәшәеит, ԥшь-еҵәак еихык-еиҵык, рҽеихышьны иахькыдыз. Сынасыԥ нкыдԥраан, снапы инаншәалазшәа саагәырӷьеит. Урҭ аԥшьеҵәак, егьырҭ аеҵәақәа ирылаҩашьаӡомызт. Акәашымца аԥырӷқәа реиԥш акәын, жәҩангәы нкылблаауа ишылашоз.
– Иубома, дад? – дҵааит саб зныкыршәа.
– Избоит, избоит, абан, нахьхьи! – сҳәан, снацәа насырххеит.
Саб ихы дааҩахан, иблақәа нҵеикшәа иун, ажәҩан днаҵаԥшит. Аамҭацқәак илаԥш аеҵәақәа ирылан. Нас, иззакәу сыздырам, амра иблақәа хнакызшәа, иарӷьа напы
дааҩахан илахь инаԥыреикит. Уи, уеизгьы-уеизгьы аеҵәа џьарсахьа ибар шиҭахыз збон, аха ибомызт, илаԥш гәаҟуа жәҩангәаҵа иҵахеит.
– Ааи, шьҭа!.. – иҳәан, илахь инаԥыреикыз инапы ашьшьыҳәа иаалеирҟәит. Сара иаразнак игәасҭеит, саб игәалаҟара уажәы еиҳагьы ишыбжьысыз.
– Иубама, саб, аеҵәа џьарсахьа? – уаҳа анҿимҭӡа, снаиазҵааит.
– Исымбаӡеит, дад, исымбаӡеит. Иабанӡазбарыз угәахәуа? Адгьыл сақәлахар уҭахызма, дад? Исызхоуп уи аеҵәа џьарсахьа ахьынӡазбахьоу. Исымбагәышьеит, дад, исымба, саџьал ааигәахазар акәхап, гәыбӷанс ируҭозеи урҭ аеҵәақәагьы... Алашара анбанӡасдырбари!.. Уажәшьҭа ибала, дад дукәыхшоуп. Сара урҭ ахьынӡазбаз уаргьы анцәа абаха уеираӡааит! – иҳәан, схы ааишьышьит.
Саб иҟазшьеи ицәажәашьеи аасцәымыӷхеит. Изыхҟьа сзымдырӡо, сыгәгьы нкыдыԥшаалеит. Саб илахьынҵа абанҭ, аԥшь-еҵәак ирхьынҳалазшәа дахьцәажәоз, измааназ сзеилкаауамызт.
– Дад, абанҭ аханатә аахысгьы аеҵәа џьарсахьа ҳәа ирышьҭоуп. Избанзар, аԥшьеҵәак еихык-еиҵыкны иахькыду, џьарсахьа ԥшроуп ирымоу. Убырҭ, есуажәааны, абри ажәҩан анхыҵырҭаҿы иаацәырҵуеит. Есымша еицуп, иааицыршәаны иҟалаӡом. Убырҭ аеҵәақәа убонаҵы, улаԥш иҵымшәонаҵы, уиеҵәахә лашаӡа, иӷәӷәаӡа икыдуп, уаџьалгьы хароуп. Амала, шәышықәса рышьҭахь акәхааит, аеҵәақәа улаԥш иҵамшәо уалагар, убысҟан, ирҳәоит ауаҩытәыҩса иуахҭа ааигәахоит ҳәа. Иудыруазеи, акы ахьырҳәо акыҟоуп. «Абга ахьҭоу ауп ала ахьҭашуа», угәы иҭаз, дад. Уахьыҟазаалак улаԥш иҵумыжьын абанҭ аеҵәақәа. «Уара улаԥш зху, анцәагьы дахылаԥшуеит» рҳәоит, – иҳәан, даҽа зныкгьы, ажәҩан ҵааԥс илаԥш ныҵиган, нахьхьи, ашҭа аҵыхәахь, алашьцара иналашәҭыз аӡыркәиқәа днарзыԥшит. Нас, аӡхыҵреиԥш игәы дынҭаӷызын, даақәыԥсычҳаит.
...Аӡыршы насҿарҟьазшәа иаразнак саалҵит, ашәымҭак аиҳа зхымҵыз саб игәалашәара.
Аеҵәа кыдызхуаз саб иҭацацәа рмыткәмабжь аккаҳәа игон. Саб дыԥсны дыкҿеижьҭеи ҩымш ракәын иҵуаз. Уи зхы-згәы далызхыз ҳауацәа-ҳҭахцәа еизаны ҳашҭа иқәгылан. Уажәы-уажәы иааины, рхы-рыԥсы рнапы надкыланы исыдышшылон.
«Ауаҩытәыҩса иԥсра акәӡам, дад, аус злоу, ишиқәнагоу ирҽеира ауп!» – абарҭ, саб иажәақәа уажәы иҿыцҳҳараӡа слымҳа инҭаҩит. Схәы-сжьы қақаӡа иааилагылеит. «Анаџьалбеит, ахьмыӡӷ згарымашь? Ладеи-ҩадеи еицырдыруа, қыҭак раб ишиқәнагоу дысзымҩаԥгарымашь?» – иаасыхҭашәаз ахәыцрақәа сгәаҵа ааҭдырхьшәашәаан, инхышхыҵәаз цәаныррак амцабз еиԥш инасыхҟьеит. Аха абри аамҭазы, иаасгәалашәеит иахьа ашьыжь, аобком аҿы сҩыза исеиҳәаз ажәақәа. Убри уажәы сгәыӷрақәа зегьы нахьынсырҳалан, схы-сгәы аасҟычит.
– Акы еиԥшымкәа ҳгәы иалсит, араион аҿы мацара акәымкәа, анҭыҵгьы еицырдыруаз, аџьабаа ду збахьаз уаб иԥсра, – иҳәан, игәы иалырсӡаны даасыдашшылеит.
Уи ҳаҩны дтәахьан дгылахьан, саб ичеиџьыка ифахьан. Убри аҟынтә, уажәы агәалс ажәақәа иаасеиҳәаз зегьы, ишҿырԥшӡагамыз, гәыкала ишиҳәаз агәра згон. Аҵыхәтәан, саб изыҳәан ашәҟәқәа еиқәыршәаны иаазгаз, иаԥхьа инықәсҵеит.
– Аԥсыжра асабшаҽны ауп. Саб сара дшыздыруа уаргьы дудыруеит. Аха зегь акоуп, дызлаҟази ихҭыси ртәы зҳәо, араион аҟынтәи ашәҟәқәа ҟаҵаны иаазгеит. Ҳах-газеҭк рҿы инекролог рнылар сҭахуп, – сҳәеит, аиқәаҵәа сышәҵаны сахьтәаз.
– Уи, ҳәарас иаҭахузеи, уаҵәашьҭахьтәи аномерқәа ирнырҵартә сара срацәажәоит! – иҳәан, саб иавтобиографиа зныз аақәихын, ҳамҭак ҿымҭӡакәа аҵыхәтәанынӡа даԥхьеит. – Ишьахәуп, ибзиангьы иҩуп! – иҳәан, днарыхан истол амгәа инҭеиҵеит. Саргьы уаҳа исҳәагәышьоз, аринахыс абзиаразын ҳаиқәшәааит сҳәан, ашьшьыҳәа сындәылҵит.
Убрантәи схынҳәны сааижьҭеи рацәакгьы ҵуамызт. Амрагьы ҵлакашәара аҟынӡа илаҟәхьан. Сахьгылаз уажәы-уажәы саб иажәақәа сқьышә инықәыххуан: «Џьабара қамса убахьоума! Аԥсрагьы ырԥшӡатәуп, ирҽырбатәуп. Ажәлар рҿы, ацәгьараҿгьы абзиараҿгьы аҽраԥшра аҭахуп, дад!» Абри инаваргыланы, иахьа сара сҩыза уажәы аобком аҿы аус зуа, саб ибзырӡы ахьиҳәаз, насгьы ипатреҭ ах-газеҭкгьы ирныларц сахьақәиргәыӷыз гәыжьжьага цәаныррак сызнарҵысуан. Саб иқә-иҵас зегьы ишахәҭаз иҟаҵаны салгазшәа, агәырӷьареи агәыԥшаареи рылабжыш сыблақәа инархыҳәҳәылон. Убриаҟара зегь рыла сманшәалан, саб дымԥсӡазшәа збон.
Агәалашәарақәа ашьхыҵә реиԥш исықәԥсон. «Исымбаӡеит, дад, исымбаӡеит, уи аеҵәа џьарсахьа. Иабанӡазбарыз угәахәуа? Исызхоуп иахьынӡазбаз, уаргьы убриаҟара абаха анцәа иуеираӡааит. Ушьҭа суахҭагьы ааигәахазар акәхап, нас ишԥа, ҿҳәара змам адунеиаҿ акгьы ыҟаӡам». Абыржәыҵәҟьа, ҳашҭа иқәгылоу, абни аҵәаҵла амҵа ҳтәаны аицәажәара ҳаҿушәа сааҟалон. Нас, шәа-ӡыӡарак сгәы инҭалон: «Абас, иаарласны иԥсхы шилашәахьаз идыруазмашь? Дҟәышымзи, иҟалап ицәа иалашәахьазаргьы», – сгәы нкыдыԥшаалон.
Адышшылацәа анаасыдгылалак, ҩаԥхьа урҭ сгәалашәарақәеи сцәаныррақәеи аӡшәах еиԥш инасхаӡыҭ ицон. Сгылан сара, зарӷьа тәӷәы нкыдӷәыхааз аџьҵла еиԥш. Иаалырҟьаны жәашықәса сажәызшәа акәын, сыбаҩ-сышаҩ ԥыххаа, схьанҭыџьӡа сышгылаз. Ушьҭа сыжәлантә рҿы, зегьы сара сышреиҳабыз анаас-гәалашәалак, схи-сыхшыҩи неилаԥсон, еидысхәыцлоз рацәахон. Сгылан ус, агылҩажә еиԥш. Иахьа уажәраанӡа, ҳацәгьагьы ҳабзиагьы
– ҳааиламырцҳаӡакәа, ҳхы ҳаалмырԥшӡакәа ҳаазгоз, ацә тәыҩеиԥш ҳажәлантә зегьы ирхагылаз ауаҩы, иахьа идунеи иԥсахит.
«Уашьцәеи уареи шәнапы еикәшәырша, дад!» – абриак заҵәык ауп ииҳәаз аҵыхәтәаны, сыблақәа днархыԥшылан. Аа, ушьҭатәи ахьӡгьы-ахьмыӡӷгьы сара соуп изду. Уи сара сзыҳәан шьҭыхшьа змамыз еидаран. Аха абарҭ сыҩныҵҟатәи суазыррақәа зегьы схы-сҿы иансыр-ԥшуамызт. Сгылан ус, урҭ зегьы-зегьы сцәа иҭагӡаны.
Амра нхықәгылеит. Ааԥынтәи ашьац аагага кы-дышьшь илеиуан. «Абас еиԥш амш аныҟало, иԥсыз иԥсаҭа бзиахоит!» – ҳәа рҳәо саҳахьан. Убригь уажәы сгәы ааҟанаҵахт. Абри ашьац аагагагьы саб акыр ихәарызшәа збеит. «Иԥсаҭа зыбзиамхарызеи, даагылазар ашышкамс иаӷрамԥалацыз, ашьац ахыцәқәа змырҽыцыз, иаагылазар бзиарамзар цәгьарак зымпыҵымҟьацыз ауаҩы разы!» – абри абжьгьы гәыкы-ҵәыкуа, наҟ, сгәаҵахь џьара инҭыҩуан.
Саб сара цәгьала дрыцҳасшьон, избанзар даби-ԥазаҵәын. Иаҳәшьа заҵәы Хьмур жәаа шықәса шыл-хыҵуаз лықәра дахьшәахьан. «Хыхь – ажәҩан, ҵаҟа – адгьыл, сыԥсҵәуаҩ заҵә лакәгәышьан, аха аҩсҭаа ихы-иԥсы ифеит акәымзар», – иҳәалон саб лассы-лассы. Дрыцҳасшьон, избанзар ихәҩыҭацацәа шеикәшозгьы, иаҳәшьа гәакьа дихагыланы амыткәма ахьи-хылымҳәаауаз, акы изымхозшәа збон. Абыржәыгьы убри хьаас имаз џьысшьон. Аԥхыӡ еиԥш, уажәы-уажәы зҽеиҭнызыԥсахлоз схәыцрақәа саарылҵит.
Сашьа ииҳәаз шысмаҳаз анидыр, ҩаԥхьа ихы аасыдикылан:
– Адгәыр, абна шьоукы урҭахуп, – иҳәеит инеиҭеикуа ҳәа егьимамкәа, деихаӡԥшшәалаха.
Аҵәа амҵаҿы игылан ҩыџьа аҳәсақәа. Урҭ дареи сареи ибзианы ҳаибадыруан. Руаӡәк – араиком аҿы маӡаныҟәгаҩыс дыҟан. Егьи – араион аҿтәи аҵара аҟәша деиҳабын. Урҭ иацгьы иааины, иҵәуаны ицахьан. Уажәы
инақәырццакны, реиҭамҩахыҵра реиҭаара зқәысҵарыз сыздырамызт.
Саарыдгылеит. Аҩыџьагьы напырҟәыҷы-шьапы-рҟәыҷуа акы аҳәара рҭахын, аха ишырзымгәаӷьуаз аҟара еилыскааит. Аха ичҳаны сырзыӡырҩуа саагылт. Аҵыхәтәаны, араиком амаӡаныҟәгаҩ дакуа-дашьҭуа ҿаалҭит:
– Адгәыр, ҳаҭоумҵан, аҳәарагьы хәыҷык иаҳцәы-хьанҭоуп, аха абыржәы, аабыкьаӡа аобком аҟынтәи Алхас Хабыгә-иԥа аҭел даҳзасит, абрыгь-абрыгь ауаҩ инекролог агазеҭ иаҳзанҵаӡом, аҷкәынцәа ргәы иалымсааит, уеизгьы-уеизгьы уаха иалыршаны адырра сызрыҭ ҳәа. Амаӡаныҟәгаҩ абри аалҳәан, деихаԥсы-еиҵаԥсы даагылеит.
Сара схы инаркны сшьапаҟынӡа амацәыс насгәылсызшәа снеилыԥсааит. Аҭел иасыз Алхас Хабыгә-иԥа сҩыза ҳәа сызҿыз иакәын. Иаргьы саргьы хәышықәса аинститут аҿы столк ҳаицахатәан. Убырҭқәа зегьы ирҷыданы, иацы саб ишәаџь аҵыхәала иара иҟны саныҟаз, дгәыцхә-гәышьуа, сзықәшәаз арыцҳара игәы иалырсны дышсыдышшылақәаз анаасгәалашәа, азнык азы, изуа-исҳәо сақәымшәо ашҭа саақәхеит. Аха нас сҽаагеианы схы снапаҿы иаазган:
– Иҭабуп, аџьабаа жәбеит. Џьара зеилибамкаарак ҟалазар акәхап, еилаҳкаап, – сҳәеит, уаҳа сҽаламгалакәа.
«Аԥсы гәырҩа аиҳа абза гәырҩа еицәоуп». Сгәы иҭамкәа, схы иҭамкәа абарҭ ацҳаражәҳәацәа исзааргаз ажәақәа ахыҭҟьара исзаҩызахан, аҩынтәԥсра ззырҳәоз снақәдыршәеит.
Ахьмыӡӷқәа иҩбоуп ихԥоуп. Уажә сара зегь реиҳа амца сзыркуаз саб инекролог агазеҭқәа ишырнылоз, ҳауа-ҳҭынха инадыркны, зегьы ирдыруан. Уажәы агазеҭқәа ианырнымла, ауаа ирҳәозеи? Акгьы ахьыҟаӡам акы ҟалазшәа аҵәыршы иахазҵо, аҳәатәы роугәышьар рҿы узкуа уҟоума. Амқанбақәа ирыхьыз ҳәа инеиҭаҳәо
инеиҭаԥсо, алеи-аԥси рыбжьара, иҭыӡшәа-гәарашәаха, мери-қыҭеи инарыларҵозар акәхарын. Иҩбахаз гәырҩан, иацы саб ибзырӡы зҳәоз, смахәар даҵагыланы, зегьы срықәыргәыӷны, сааскьаганы соузышьҭыз ауаҩы, уажәы абас, иаалырҟьаны хыла-гәыла деилазҵаз. Ҭыԥ снаҭомызт, саб ишәаџь агазеҭ анҵара иаԥырхагахаз амзыз.
Аухантәарак, сыгәжәажәо амӡырха сшықәыз иҟьаҟьаӡа иаашеит. Иаха ахәылԥазтәи ҳаицәажәара, сашьагьы саргьы ҳаԥсы иахмырзааӡакәа, ахыжә еиԥш ҳгәаҵа иҭан. Саб иԥсра акәӡамызт уажәы изгәырҩоз. Аҿахаан инеиҭарҳәо, иажәракьханы иҳаххалоз ахьмыӡӷ акәын.
«Аҳәызба аҭыԥ ӷьаргьы, абызҭыԥ ӷьаӡом!» – рҳәоит. Ишыцәаз зхы ԥҽны избаз сиҩызаха, ашара саҵагыланы, Аҟәаҟа амҩа сықәлеит.
…Ашьыжьымҭан, асааҭ жәаба рзы, зсахҭан палта кьаҿ иаҵаҽырбо иааиуаз сҩызеи сареи уи аҩн ду аԥхьаҵәҟьа ҳаиқәшәеит. Иахаахыс лацәааихьшь ҟазымҵацыз, сыла-сҿы ҭакәаҳа, сыԥшшәы иамхацәгьахазар акәхап, раԥхьашәа исеиҳәара изымдыркәа даалаҟлаџьан:
– Уҩнал, уҩнал, Адгәыр! – иҳәан, ашә ахь инапы наирххеит дысхамшәало. Саргьы ажәак мҳәаӡакәа, сгәыԥжәара схаршны сшамаз, иаԥхьа ашә сныҩналеит.
Алхас Хабыгә-иԥа ахԥатәи аихагылаҿы дтәан. Убрии-убрии рыбжьара, ажәак ааибымҳәаӡакәа, ҳанхалан, иуада ҳныҩналеит.
– Ари даара иҽеимкәа иҟалаз усуп. Аиаша уасҳәап, иацаахыс абри сагьакуам сагьашьҭуам, даарагьы хьаас исымоуп, аха...
– Иарбан хьаас иумоу? Иҟалаз аартны исоумҳәо? – сҳәан, сгәы аҭыԥ иҭамгыло снеиҿаԥшит . – Иацы уареи сареи абра гәаартыла ҳанеицәажәоз, иҟаз шыҟаз аиаша сыҵамкыкәа исоуҳәазҭгьы, иҟаларын џьара ԥсыхәак аҳҭаргьы, аха ушьҭа...
– Уиала иуҳәарц иуҭаху сзеилкаауам, Алхас Хабыгәиԥа? Иарбан иацы уара иуамҳәакәа иуҵаскыз? Насгьы изӡоз ҳәа акыр сымазма? – сҳәан, сҟәардә снахан, иҵегь иааигәаны истол снадтәалт.
– Уара уаб, Аџьынџьтәылатә еибашьра аан, дытҟәаны дшыҟаз узымдырӡози? – ҿааиҭит.
– Ааи, издыруан.
– Убри ауп иацы ҳанеицәажәоз исцәуӡаз ҳәа сызҿугьы. Атҟәара мацарагьы акәӡам. Анемец фицар имаҭәагьы ишәын ҳәоуп ирҳәаз, – иҳәеит, аҳәарагьы ицәуадаҩны.
– Дарбан уи аҩыза ажәа ҭынха уазҳәаз? – сыблахаҵ неилагьыжьит.
– Иҳазҳәаз дабауҭаху, уи аҩыза афақт ыҟазар.
– Уи аҩыза ахҭыс шыҟаз, уара агәра ганы уҟоума?
– Сара, анцәа иаҳауеит, исҭахӡам агәра згарц, аха абас шырҳәо, уаб инекролог наганы агазеҭқәа ирнаҳҵар, уаргьы уарԥхашьоит, иара ҳаргьы ҭабуп ҳәа аӡәгьы иҳаимҳәозар акәхап. Иӡхьоу-иԥсхьоу ртытны, ҳхы хәымкәа ахәырбӷьыц зақәаҳҵарызеи.
– Хәылҟьа-ҿылҟьак ҳаҳаит ҳәа, жәларык рхыбаҩ ус адамра хыла иарсра шәара аӡәгьы азин шәимҭаӡеит. Сара саб дахьыҟазаалак, иуаҩреи иламыси шыцқьаз иажәра иҭеигалеит, убри сацәымҩашьо издыруеит! – сҳәеит.
– Алашә ииҭаху – ҩ-блакы. Избан, сара уи ус иҟазар сҭахӡам ҳәа угәы изаанаго? Сара уара уаб амцхәгьы пату иқәысҵон. Иҩны стәахьан, сгылахьан. Еиҭасҳәахуеит, абри иҟалаз саргьы акы еиԥшымкәа сгәы иалоуп, аха исымчузеи. Аҭел иасны абри аҩыза адырра ҳазҭаз ауаҩы, ииҳәаз шиашам зырҵабыргуа, џьара акы уаргьы иумам ҳаргьы иҳамам. Иашоуп, уи ус инҳажьрым, иахьахәҭоу, ишахәҭоу ҳашьҭаҵаап, аха уи уажәы иабаҳахәагәышьо. Аԥсыжра абар иааигәахеит. Уаб ддыриашаӡаргьы ушьҭа ҳзыхьӡозеи? – иҳәан, ихьааигазшәа иҽааҟаиҵеит.
Сара акыраамҭа ажәак мҳәаӡакәа, схы ларҟәны стәан. Иҟасҵара сзымдыруа, ҩба-хԥа мца срыбжьагылан.
Сыҩнапыкгьы еиларшәны иҿаҳәан.
Ус уҳәа, егьыс уҳәа, абри ауаҩ сгәы идаагаланы, сиацәажәартә еиԥш аҿа сымамызт. Ҩныҵҟала сбылуан. Саб сзааӡаз гәрамгарҭас дсоуа: «Акы ахьырҳәо акы ыҟоумашь анаџьалбеит?» – сгәахәуа аҟынӡа снеиуа салагеит. Аха абри сгәы инҭаскыз цқьа саназхәыцлак, заб дзыԥсахыз маҳагьак иеиԥш схы сцәымыӷхон.
– Ушьҭа сара рацәак ажәа мыцхәы уасыршьуам. Амала, аҵыхәтәаны, даҽакгьы улымҳаҟынӡа иназгарц сҭахуп. Саб иҵыхәала иуаҳаз, исоуҳәаз аныҵабыргха, уара убринахыс сыԥсҵәуацәа ҳәа сзықәгәыӷуа раԥхьа угылоуп, ԥсраҽнынӡагьы усашьоуп. Сара иахьанӡа исзымдыруаз саб мап ицәыскуеит. Сынҭагыланы ҭоуба зуеит, ари адунеи аҟынгьы, ахраҭгьы абра-ԥара шаҳзеилам. Абри адунеи сахьынӡақәу, гәыла-ԥсыла ашәеиқәаҵәа сгәаҵа инҭазӡуеит. Зан лкыкахш зыԥсахыз маҳагьак иеиԥш дыԥхьаӡаны, сабиԥара рызқәаҭыԥ змадоу адгьыл дамамдакәа, џьаҳаным ҭыԥхәырас ииҭарц анцәа снаиашьапкны, нышәк наиқәҳаҳәҳәоит. Саргьы убринахыс, саагылазаргьы саб изыҳәан сшеиба-кәеибаз агәра згоит. Амала, ауаҩшьра аҵкыс еицәоу абри аус аныҵабыргымха, саб иԥсырӡы уазҳәазгьы уаргьы жәлантәык рхыбаҩ шәихыччеит, шәилахәмарит ҳәа исыԥхьаӡоит. Убас ианыҟала, иудыруазааит, раԥхьаӡагьы шьоутәыс иахьсоуа уара ухаҭа уҿы шакәу. Умш аабзиахааит! – сҳәан, деихьыс-еиԥысуа сҵыхәа дшалаҳәуаз, аҳәа ахы зықәшәаз еиԥш ашә сындәылҟьеит.
Ушьҭа гәыӷырҭас исзынхаз, ҳраион аҿтәи арратә комиссариат заҵәык акәын. Сышзахәоз убрахь амҩа снықәлеит.
Саб дахьеибашьуаз архәҭақәеи, еиуеиԥшымыз афронтқәеи рҿы ихигаз ихҭыс зегь зҳәоз ашәҟәы уаҟа ишыҟаз здыруан. Афронт аҟынтәи, раԥхьатәи саб иԥсӡы аазгаз ашәҟәы, уаҟатәи араионтә арратә комиссариат
аҿы акәын иахьыҟаз. Уи ашәҟәы блы иахьагьы уа саб иҭоурых зҳәо ашәҟәқәа ирылоуп. Нас убри иара изку ицәҩежьхахьоу апапка иагәылазар акәхап, егьырҭ, саб итәы зҳәо, еиуеиԥшым адокументқәагьы. Абарҭ анааидысхәыцлалак, аарла гәыӷрак аԥхарра сгәаҵа инҭалон. Аха убригьы рацәак исыдымхалакәа, ҩаԥхьа иаасызцәырҟьоз егьырҭ ахәыцрақәа инарыҵадырӡуан.
Ҩынтәԥсра зыхьыз сҭынхацәа снарызхәыцит. Ауаҩы даныршьуагьы, дызхыршьаауа иарҳәоит. Ԥшьынҩажәа шықәса, жәа наҩагьак зызқәа икыдрымҳәалацыз, ԥшьынҩажәа шықәса дызнысыз иԥсҭазаара амҩахь инхьаԥшны, имшәа-имырҳа ианыԥшылоз, зышьҭамҭа шәҭыцымзар быбыцк зхыршәлам ауаҩы, иахьа ишәаџь агазеҭ анҵара иаҭәамхеит.
«Избан, нан, уаб дзыхдырҟьозеи, иҟаиҵазеи цәгьарас?» ҳәа сан дсазҵаар, иласҳәозеи? «Сан, саб иԥсадгьылгьы иҭиит, ҳаргьы ҳиԥсахит, Гитлер, ир дрыдгыланы, иуаажәлар драбашьуан» ҳәа ласҳәома? «Ҳаи, саб, алақәа урфааит, ҳаԥсымкәа ҳабзамкәа ҳашԥаақәурхеи!» – абарҭ ажәақәа, сгәысҽанӡамкәа, амцабз еиԥш сгәаҵаҿы иҩыҵхахеит.
Ашәымҭак азы, схы инаркны сшьапаҟынӡа слеилыхьшәашәаан, сҳашҳатәарахазшәа збеит. Убриаҟара сацәшәеит, ахыҭҟьареиԥш инасҿыҵҟьаз абарҭ ажәақәа.
«Саҭоумҵан, саб, уԥсы сакәыхшоуп!» – сҳәеит, аарла.
Схәыцрақәа рӡыблара иалыҩны исаҳауаз, смашьына ахышәқәа иркылҟьаны еиҿасуаз аԥша ашьҭыбжь заҵәык акәын. Иаалырҟьаны, шәымҭақәак рышьҭахь, гәаныла сзацәажәоз Алхас Хабыгә-иԥа амыӷ еиԥш, ҩаԥхьа сыбла даахгылеит.
«Уаб дытҟәаны дшыҟаз узымдырӡози?» –иҽыргызмалшәа дсазҵааит. Ааи, издыруан. Иамази, нас, саб дытҟәазар? Имч мырхакәа ами дшыргаз? Ибираҟ шкәакәа шьҭыхны
дырԥылама? Саб ихаҭа иҳәалон еиԥш, дцыгәханы аҳәынаԥ изымкыцызт аамҷыдахаз, уи аибашьраҿы, иԥсадгьыл азы, сара сзы, иуаажәлар рзы иааҟеимҵацыз егьыҟамызт. Убри сара агәра ганы сыҟан. Убри акәӡан иахьа зынӡа скамыжькәа, сшьапы саақәзыргылозгьы.
Саб афронт аҿы ихигази аконцлагерқәа рҿы дзықәдыршәахьази ртәы сеиҳәаӡомызт. Амала, зны-зынла ҳаҩны иааиуаз иҩызцәеи иареи ахьеицәажәоз, аибашьраҿы ихҭысқәаз рхыԥхьрак ахьырзеиҭеиҳәоз саҳахьан. Убри акәӡан иара иҟынтәи иааздырӡозгьы. Уимоу, нас-насқәа, саныҩеидасгьы, иахьа уажә-раанӡагьы, саб аибашьраҿы ихигахьаз аӡбахә ала, уаҩҵас днасыдтәаланы ажәакгьы сеимҳәацызт.
Исгәалашәоит зны, иџьымшь иналакны ашәахсҭа иныз, ихьыр ҳәа сшәаны ашьшьыҳәа снапы нахьысшьын:
– Саб, абригьы афронт аҟны аума абас ахьузыруз? – сҳәан, схәыҷра агәала даарыцҳашьаӡаны сиазҵааит.
– Аиеи, дад, рышьаҭарах нҵәааит, афронт аҟны акәгәышьоуп иахьсыхьыз, – иҳәеит, илахь неиқәиҵан.
Сара даара исҭахын, саб ахы аниқәшәаз ишиқәшәаз ахы инаркны аҵыхәаҟынӡа, зегьы-зегьы сзеиҭеиҳәар, аха уаҳа иажәа инацымҵакәа, илахь неиқәиҵан, иҽааникылеит. Сара ҳамҭакгьы саакәанызанит, аха ашьҭахь, иаазгәыӷьын:
– Саб, аҭабиаҿ аума ахы ахьуқәшәаз? – сҳәеит, сакуа-сашьҭуа.
Ажәа «аҭабиа» акырҵуан издыруазиижьҭеи. «Аҭабиа ҳашҭатәаз, схы анааҭсырҳәҳәа»... «Аҭабиа аҟаҵара ҳшаҿыз...» ҳәа афронт аҟынтәи ицоз иаауаз иахьырҳәоз есымша исаҳауан. Ауаҩы аҭабиа дҭатәазар, ахаан ак ихьуеит ҳәа сыҟаӡамызт. Аҭабиа абааш иаҩызаз џьысшьон сара стәала, убас сақәгәыӷуан.
– Изуҭахузеи, дад, ҳаӷахәы иибара збахьеит. Убырҭ рҳәара саналаго, баҩԥсык насылшәоит, сыхәрақәа
аԥытлара иалагошәа збоит. Исгәаласыршәар сҭахым. Сара сыбла иабахьоу, исхызгахьоу, уара ԥхыӡынгьы анцәа иуимырбааит, – иҳәан, аҵанӡа даақәыԥсычҳан, иҽааиқәикит.
Абар, уажәы, уаб анемец иҟны дыҟан ҳәа дааиуеит, аибашьра аан абысҭа ҿахрақәа зватҟәацуаз, даагылазар ашәақь лҩа зԥынҵа иҭамсыц, камфеҭ хыцәқәала иааӡоу амыргьы.
«Анра-аԥара уқәӡааит, уара зымгәажә ада хәыцырҭа змам!» – гәаныла абри ашәиԥхьыӡ наишьҭасҵеит уи.
...Ар ркомиссариат аҿы еиҳабыс иҟаз ибзианы дыздыруан. Шықәсқәак рзы иареи сареи Новосибирсктәи арратә ҳаирплантә училишьче ҳаицҭан. Ҳаицыԥыруан. Хышықәса рыла аԥырра аҵара ҳаналга, сара уа саанхеит, иара даҽаџьара дахыргеит. Убри ашьҭахь, акыр шықәсақәа ҵхьан, уажәааигәа иаргьы саргьы абра ҳаибабеит.
Умари сареи ҳаиҩызарагьы акыр снақәгәыӷит. «Аӡ иаго аҭәыц дахьынҳалоит!» – шырҳәо еиԥш, сзықәшәаз иасҳәар, нап сыдикылап, саб иҭоурых аԥшаараҿы дсыцхраап ҟасҵеит.
Амра ҩхашылахьан, арратә комиссариат аҟны саннеи. Аҽны аҿар ар рахь идәықәырҵозар акәхарын, ауаа унацәа узрыламҵо иҭәны игылан. Смашьына ганкахьы инасыргылеит. Уи аҩны шкәакәа сныҩналан, Умар икабинет ашә снас-насын, уаҳа аҭак сазымԥшӡакәа ашә аартны сныҩналеит. Умар дызхатәаз астол аҿы дтәан ҩынҩажәа шықәса инареиҳамыз подполковникк. Умар данаасҿаԥш, аԥсшәа аҳәаха сымҭакәа, ибжьы нҭицан, алеи-аԥси рыбжьара астол днахҟьан, уаҳагьы жәа мҳәаӡакәа иҽынасгәыдижьлан, сааигәыдыҳәҳәаланы сгәыдикылт.
– Ҳаи, акы ахьырҳәо, акы ыҟаҵәҟьазар ҟалап, уара! Уахьындәылҵлакгьы шьапымшла умҩахыҵлааит, иахьа шьапымшла сышҟа ушԥаамҩахыҵи! Иудыруазшәаҵәҟьа
уҳақәшәеит. Абыржәы, абри саԥхьа итәоу апод-полковники, араиком ахаҭарнаки, сареи, шәышҟа, уқыҭахь, ҳцарц ҳгәы ишҭаз уҳахҭыгәлеит. Ушьҭа абааш иҭоу сиҩызоуп. – Астол днықәсын, ибзакы-бзашьҭны, еилаҳәаны иқәыз аақәихын, ашьшьыҳәа, дахӡыӡааны иааиртлеит. Ақаруа еиԥш еилаарцыруаз ҩ-кәалаԥк ааргәылихит.
– Иудысныҳәалоит, схәыҷра иақәлоу сҩыза, Адгәыр! – иҳәан, абарҭ аҩкәалаԥкгьы ааиган, снапсыргәыҵа инанирӷәӷәалеит.
Иреицәа-иреиҳа акы ахы ахьцоз-иахьаауаз ҳәа акуак сзеилымкааит.
– Ааи, аха арҭ закәызеи? – сҳәан, ахаҳә еиԥш садыр-сызшәа сахьгылаз, аҩ-кәалаԥк зныз суаҩа ишҟа инасырххеит.
– Абарҭ, уаб иорденқәа роуп! Ҩынҩажәа шықәса рышьҭахь, деиҭаргәалашәеит! Афырхаҵара ахьӡ ахаангьы ӡра-ԥсра ақәлаӡом! Абар, уаб ишьа иалҵыз аҳамҭақәа! – иҳәан, скәалаԥқәа аасымихын, аҩбагьы ааиртит. Аеҵәа ҟаԥшь аордени Берлин ахы ақәиҭтәразы амедали еилаарцыруа саԥхьа астол инықәиҵеит. Убырҭ аҳамҭақәа сылаԥш иныҵызгеит аҟароуп, убринахыс уаҳа акымзарак сгәалашәаӡом.
Са исыздыруам заҟа аамҭа цаз, аха санааԥш, Умар икабинет иҩнагылаз адиуан сықәиан. Аҳақьымцәа еихьыс-еиԥысуа, сшьақәыӷәӷәара ашәара иаҿын.
– Акымзарак, уԥсы наулышәшәашәа уҟалеит, шәарҭа ҳәа егьыҟам. Уажәы ухы шԥоубо, Адгәыр? – иҳәан, иҽыларҟәӡаны сыблақәа днархыԥшылеит. Умар ииҳәоз зегьы шсаҳауазгьы, аҭак сызимҭаӡеит. Сзыниази исыхьзи сзымдыруа, схы-сгәы еилаԥсо, сымҵысӡо адиуан сықәиан.
– Агәырӷьара мыцхәгьы ауаҩы иԥырхагахар ҟалоит. Хәыҷык ишьақәыӷәӷәара халеит, аха уи иара иқәразы рацәак ишәарҭам! – иҳәеит исхагылаз, ахалаҭ шкәакәа
зшәыз аҳақьым. Нас хәшәқәак насдыржәын, абзиаразын рҳәан, индәылҵны ицеит.
Умаргьы аподполковникгьы рҟәардәқәа иаарыхан, саԥхьаҵәҟьа иаатәеит.
– Ухы шԥоубо, Адгәыр? – иҳәан, деиҭасазҵааит Умар.
– Хар сымаӡам! – сҳәан, макьана уԥсы шьа рҳәеит-егьит, аха изымукәа сҩагылеит. Ҳахҩыкгьы Умар истол ҳаиҭаахатәеит. Саб иордени имедали еилаарцыруа астол агәҭаҵәҟьа иқәын.
Ҳамҭак аӡәгьы ҿиҭӡомызт. Нас, зныкыршәа, сгәы неиқәҳәаланы, ҿаасҭит:
– Умар, абарҭ аҳамҭақәа ззааз ауаҩы дыԥсны дыкҿоуп, – сҳәеит, сыԥсы сгәы икылахо.
– Ишԥа, џьушьҭ! – иҳәан, иԥштәы ааиԥсахын, ашырҳәа, дҩагылеит. Аҩыџьагьы ргәы рнапы надкыланы иаасыдышшылеит.
– Ҳара, уаб раԥхьа днаргыланы, шәҭаацәара ҳар-гәырӷьап ҳәа ҳаԥшымзи... Аха уаб ибзарагьы бзиан, иԥсрагьы ԥшӡахеит. Дыҟанаҵы, дыҟан, хьмыӡӷ иқәмызт. Ихьӡи имышреи шәара ишәзынижьит. Уи, еиҵагылаз абиԥара рзыҳәан, ахааназы дҿырԥшыганы даанхоит. Даанӡа анцәа унеимышьҭааит! – иҳәан, гәшәа-гәыӡбак насеиҳәеит Умар.
– Саб иԥсра акәӡам, Умар, уажәыҵәҟьа хьаас исымоу. Аԥсра-аиҭаԥсра сахьақәшәаз ауп исызхымго,– сҳәеит сылабжыш сызнымкыло.
– Иуҳәо сзеилкаауам, Адгәыр, изакәызеи узлацәажәо? Уаб иԥсра аҵкыс еиҳау иарбан рыцҳароу иҟоу?
– Абарҭ аҳамҭақәа ззаарышьҭыз, иахьа иԥсны икҿоу ауаҩы, дыԥсахҩын рҳәеит. Дытҟәаны дыҟан, Гитлер ифицарцәа дрывагыланы иуаажәлар нирҵәон рҳәеит.
– Иуазҳәада? Изакә гаӡа бызшәоузеи ари?! – Умар даахәацыхәаԥшьхеит ишызбоз.
– Абригь-абригь ауаҩ, аҭел исзасны исарҳәеит ҳәа
сеиҳәеит, – сҳәан, ахы инаркны, иҟалаз-шыҟалаз, акы иҵасымкит. – Уажә сгәы иҭамыз, схы иҭамыз, згәаӷи зцәымӷреи сдыркхьаз, саб ишьҭаланы иааз аорденқәа аацәырганы иансурба, уаҳа сзымычҳазар акәхап, саҭа-шәымҵан! Аԥхьан ишысҳәаз еиԥш, инекрологҵәҟьагьы агазеҭ анҵара мап ацәыркит, – сҳәеит.
Саб иҳамҭақәа еиқәыхьшәашәа астол ишықәыз, ашыр-сырҳәа аҩыџьагьы ҩагылан, уаҳа ажәак мҳәаӡакәа, индәылҵны ицеит. Абри сымҳәацкәа, Умар иаразнак ашә ихы аалеикын:
– Саҭоумҵан, Адгәыр, абыржәыҵәҟьа сааиуеит! – иҳәан, ашә нкыдиҵеит. Сыблақәа ҭраа, рылакьысра сзымгәаӷьуа, саб иҳамҭақәа срыхәаԥшуа сахьтәаз, аҳа-ҷаҳәа иаасгәалашәеит, ииасхьаз, ицахьаз, ицәаҭарӡыӡагаз хҭыск.
Хәылбыҽхак, ҳмаҵурҭеи ҳахьатә кәасқьеи рыбжьара ибжьагылаз ҳшымҳа амҵаҿы ӡык иқәиҭәон саб. Уи аӡы аниқәиҭәоз, иааигәа снаишьҭӡомызт. Ицәа хтны акәым, ихәдаҵәҟьа ӷьытаӡа иаартны, ахаангьы игәы скыди-мырԥшылаӡацызт. Сан лакәын есымша, иӡы, импахьшьы, исапын уҳәа – зегьы идызгалоз.
Ахәылбыҽха ҳҵәа ду амҵа стәаны лакәк сшаԥхьоз, сан даасхагылан:
– Нан, уаб абна ашымҳа амҵаҿы ӡык иқәиҭәоит ҳәа сыҟоуп, Адгәыр дысзааиааит ҳәа узааицҳаит, – лҳәан, ииҳәаз лара лхаҭагьы оумашәа ишылбоз лхы-лҿы ина-ныԥшит, аха уаҳа илыԥшнымҵаӡакәа амаҵурҭа дныҩналеит.
Саргьы раԥхьа саакәанызаншәа зуит, аха нас, сышәҟәы сҟәардә инықәысҵан, саб дахьтәаз ашымҳа амҵахь сҿынасхеит. Саб иҽахьикәабоз ахаангьы иааи-гәа ҳнеир иуӡомызт... Изқәысҵара сзымдыруа, дахьтәаз
снаидгылт.
– Сдамра сынҭалаанӡа, сцәа хтны иусырбар сҭа-хымызт, дад, аха «уаниашьа ухаҵашьоуп»! – рҳәон ҳабацәа, иагьиашоуп. Акыр ҵуеит, абри сгәы иҭазиижьҭеи, аха усҟан иҵегь умаҷын, суцәыԥхашьеит. Ушьҭа уда дызмам, ианамуӡах, игәы рҭынчны имҩа дықәлартә уҟоуп. Иудыруазеи, дад, абыржәы сара иуасҳәо зегьы, мышкызны уара узыҳәан иԥсҿыхгахар ҟалоит. Иахьа иҟоу уаҵәы иҟам. Сара ци-шәи срыбжьахахьеит. Ӡи-мцеи рӡыблара сагәылсхьеит. Уаб иганахьала иаауаҽԥныркыло акымзарак шыҟам, ухала-уԥсала агәра анугалак, убысҟан саргьы џьанаҭ шьапыла сцеитоуп, абри удыруазааит. Сыԥсы ҭанаҵы, уаб иԥсхакыз удыруазар сҭахуп. Аԥхьа исҳәан еиԥш, урҭ зегьы ушьҭан иуҭаххар алшоит. Ара уажәы узаасыԥхьазгьы убри азоуп. Ҳаӷоу, аб иԥа диҿаркааит, – иҳәан, иҟәардә дахьықәтәаз дааҩагылан, иара инапала иҳәынҵәрақәа нԥыртланы, иблуз ааишәихит.
– Ушьҭа ухаҵоуп. Ахаҵа данхаҵоу, игәы еиҭа-мсуазароуп. Уаргьы угәы еиҭамсын, – иҳәан, ашьшьыҳәа днатәеит. – Умыццакыкәа сызқәа укыдыԥшыл! – иҳәан, ижәҩашәаҟьа насымҵеикит.
Сгәысҽанӡамкәа, иҿаҿаӡа х-шәахсҭак сыблақәа ианаарыхгыла, саб заа сазыҟаимҵацызҭгьы, иҟаларын, сгәы иазымчҳакәа, аҽырҳәа инеимасҭәаргьы. Аха, изулак сгәы неиқәысҳәалан, сҽааныскылеит.
Иарӷьарахьтәи ижәҩашәаҟьа аҵаҟа 125 ҳәа анын. Ацифрақәа самсалха, арацәа аҟара еиқәаҵәан. Усҟан саб уара ушьҭа ухаҵоуп иҳәеит, аха егьоумҳәан, схәыҷын, насгьы, ахаангьы исгәамхәуаз анызба сышшәазгьы, саб убриаҟара дрыцҳасшьеит, снапы назган, ижәҩашәаҟьа амаҭ ашҳам еиԥш иалаҟацаз аӷа ихҵара аасшьышьит.
– Ибзиоуп, дад, ибзиоуп, унапы ухы азыҳәан имышхааит. Схьаақәа зегьы урҭынчит, – иҳәеит. Уи ижәҩашәаҟьа ахьысшьышьуаз убриаҟара изааигәан, убриаҟара
изгәакьан, убриаҟара снап хәыҷқәа иара изыҳәан ихаан, даҽа ҳамҭак сааҟәымҵыр, иарԥысра хьаҳәрашәа ибон. Ижәҩашәаҟьа сшьышьуан, исшьы-шьуан. Иара уаҳа ҿиҭӡомызт. Ихы ларҟәны, снацә-кьарақәа рыхәыҭхәыҭ бжьы, аԥхыӡ хаа еиԥш дырҩышьны дрыман.
– Иухьуооу, баба? – сҳәеит аҵыхәтәаншәа.
– Мап, дад, ушьҭа исыхьӡом, ицәымсахахьеит. Иансыхьуаз, убырҭ иубо еихаршыла икылблааны иананырҵоз акәын.
– Афронт аҿы аума абас ахьузыруз? Иузызуз дызусҭада, баба? – сҳәеит, сгәы иснамырҳәо.
– Убри, азыҳәан ауп сызуԥхьазгьы, дад. Убырҭқәа ртәы уасҳәарц сҭахуп. Иудыруазааит, сара есымша сыԥсы ҭоу џьушьома?! Уаб ихигахьоу зегьы удыруазар сҭахуп. Афашистцәа сытҟәаны сахьыргаз ауп абас ахьысзыруз. Аконцлагер аҟны сыҟан фымыз. Уи ашьҭахь, сара сзықәшәақәаз рҭоурых дууп. Убри ашәахсҭагьы, егьырҭ, еихык-еиҵык исну аҩ-шәахсҭакгьы ртәы, мышкызны еилукаараны уҟоуп. Абри уасиаҭҵас иуасҳәарц сҭахуп азоуп сызуԥхьазгьы. Иуасҳәо, цқьа уазхәыцны игәынкыл. Даҽазнык уаҳәаха смаӡар алшоит. Сарԥысра инаркны, иахьа уажәраанӡа сыхҭыс мышқәа знысҵоз ақьаадқәа счықьмаџьа иҭоуп. Сара сыԥсаанӡа, уи ачықьмаџьа иҭоу сҩымҭақәа урыламкьысын. Сызқәаҭыԥ ылхны, шәанаахынҳәлак, убырҭ суаз ажәақәа умыццакыкәа урыԥхьа.
Еиҭасҳәахуеит, абри хьаас исымазижьҭеи акрааҵуан, аха макьана ухәыҷнысшьалон аҟынтә, иахьанӡа иаацәырганы исызуамҳәеит. Еилукаама, дад, иуасҳәаз? – иҳәан, ихы дҩахан, даасҿаԥшит.
– Ааи, ааи, еилыскааит! – сҳәан, сылабжыш сыхәлаҵәо, саб дааныжьны сҿынасхеит...
...Ашә абжьы ангоуп, Умар дшааҩналаз ангәасҭаз. Уажәраанӡа сызлаз саб игәалашәарақәагьы неиԥхьбеит.
Умар жәа мҳәаӡакәа дааҩналан, папка шкәакәак саԥхьа
инаганы инықәиҵеит.
– Аибашьра, раԥхьатәи амшқәа инадыркны, иахьа уажәраанӡа уара уаб иҿаркша, ихәҭамыз изаҟаразаалак, ихаҭара атәы зҳәо абри апапка иагәылоу ақьаадқәа акгьы рылам. Уаб, ҵабыргуп, 1943 шықәса, маи 15 рзы анемеццәа Харковынтәи дытҟәаны дыргеит. Фымыз аконцлагер аҿы дыҟан. Убри ашьҭахь, Дахау ҳәа изышьҭоу аконцлагер аҟынтәи, ашәҟәқәа изларҳәо ала, дыбналаны ҳпартизанцәа дрылалеит. Убри инаркны, аибашьра аанҵәаанӡа афашистцәа дырҿагыланы деибашьуан. Австриа ахы ақәиҭтәразы дшеибашьуаз, аибашьрагьы еилгеит. Абриоуп иааркьаҿӡаны, уаб ихьӡала Арратә Министрра аҟынтәи дырраҭарас иҳамоу. Убри иаҷыданы, иара ишьҭаланы иааз аҳамҭақәа еиҭадырҵабыргуеит, уи ауаҩ иԥсадгьыл ахьчаразы ихы-иԥсы дамеигӡакәа, аӷа диҿагыланы дшеибашьуаз. Абас еиԥш иҟоуп, уаб Ҳараз изку адырраҭара зну ақьаад. Абри цқьа агәра угарц азыҳәан, иаартны, ублақәа рыла уаԥхьар улшоит! – иҳәан, Умар апапка шкәакәа сышҟа иааирххеит.
– Иауазеи, сара уара угәра сымго сыҟоума. Иҭабуп акы еиԥшымкәа, саб ихьмыӡӷ ахьихухыз. Ушьҭа уи дыԥсуп ҳәа сыԥхьаӡаӡом, абри удыруазааит! – сҳәан, сзыхгылаз сзымдырӡо ашырҳәа сҩагылеит.
– Уеилыскаауеит, уеилыскаауеит, Адгәыр.Амала, сара оумашәа избо даҽакуп. Дызусҭоу, дахьатәиу изымдырӡо, аӡәы дцәыҵагыланы, уаб анемеццәа рҟны фицарс дыҟан, иуаажәлар драбашьуан ҳәа ҿыҭны иазҳәаз ауаҩы игәра ганы, мамзаргьы, убри ииҳәаз дацәшәаны, ихаҵаны, абасҟак аџьабаа збахьаз ауаҩы, абас имарианы дышԥаизныҟәеи! Насгьы, иҟоу аиаша еилымкааӡакәа, агазеҭ инекролог ҳзанҵом ҳәа мап ицәкра злеигәаӷьызеи? Адгәыр, ушьҭа сара цқьа усзыӡырҩла, сгәы иаанаго уҵамкыкәа иуасҳәарц сҭахуп. Аибашьра еилгеижьҭеи ҩынҩажәа шықәса рышьҭахь, уаб Ҳараз ишьҭаланы иааз
аорденқәа, ишубо, изтәыз инапаҿы акыха имаӡагәышьеит. Уи зегьы акы еиԥшымкәа ҳгәы иалоуп. Угәы иалымсуазар, абарҭ аҳамҭақәа уара иумҭакәа, аӡәык-ҩыџьак, абра арратә комиссариат аҿы аус зуа ҳфицарцәа аашьҭыхны, араикомаа рхаҭарнак дҳаманы, аԥсыжра аҽны ҳнеины, уаб иуа-иҭынха, иҩызцәа, шәара зегьы ишыжәбо-ишшәаҳауа ҳнеилагыланы, дызлаҟаз, дызлабзаз иагмыжькәа ҳихцәажәаны, абарҭ аҳамҭақәа ахчы ҟаԥшь хәыҷқәа инарықәҵаны, иеишәамаҭәа инылаҳҵар сҭахуп.
– Уиаҟара аҳаҭырқәҵара, аџьабаа…
– Мап, мап, уи уареи сареи ҳаиҩызара аҳаҭыр азакәӡам. Уи иара ихаҭа даԥсоуп, иқәнагоит. Егьырахь, уаб аибашьраҿы, аконцлагер аҿы, апартизанраҿы уҳәа, иааихигахьаз зегьы, егьырҭ аҳамҭақәа имоу, иахьа ишьҭаланы иааз аорденқәагьы налаҵаны, абри апапка аашьҭыхны, сара схаҭа абыржәыҵәҟьа Аҟәаҟа амҩа сықәлоит. Сара схала, сара стәала, аҳәатәы ҳәаны идсырбарц, агәра дсыргарц сҭахуп, иахьа здунеи зыԥсахыз, уаб, Ҳараз зегь рыла дшыцқьаз, зегь рыла уаҩык иаҳасабала дышдууз. Агәра исыргарц сҭахуп, иахьа иԥсны икҿоу ауаҩы, ихарамкәан-ибарамкәан, еикәым ала ишихцәажәаз. Ҳараз инекролог ах-газеҭкгьы ишырныло агәра усыргоит. Амала, уара уҟазшьа рацәак исгәаԥхом, иҵегь уӷәӷәаз џьысшьон. Аԥсҭазаараҿы аиашамрақәа есымшагьы иҟан, аринахысгьы иҟалоит. Ҵабыргуп, уаб ишәаџь абас ирххатәымызт, аха уи зегьы риашашьа змоу усуп.
– Аԥси-аԥси еиваржуеит, анарцә, аӡәи-аӡәи еихәоит ҳәа, иудыруазеи ҳаргьы ҳахьуԥылаша. Иҭабуп, еиҳа сгәы акаҳамҭазы уахьсыдгылаз, еишьара ахьысзууз! – сҳәан, инапы ааимыхны сындәылҵит.
Агәра гаҵәҟьаны сыҟан, уи ииҳәаз шынеигӡоз. Саргьы сгәы нкасыршәын, смашьына сынҭалан, аҩныҟа сҿаасхеит.
Ашьыжьымҭан саб инышәынҭраҿы аҟәардә сахьықә-тәаз, амра ҩыҵхахаанӡа, абра сызлацәажәоз ахҭысқәа зегьы, ҩаԥхьа гәаныла сыблақәа инарыҵсыжьит. Абарҭ сгәалашәарақәа санаарылҵ, ахаан исымбацыз ак еиԥш, ашьыжьтәи аԥсабара снықәыԥшит. Аҳааҵ акакалқәа реиԥш, иаасыкәыршаны ашьацра илаҳәҳәын ааԥынтәи аӡаӡаш.
Нахьхьиӡа, ах-шьхак рнаҩыс иҩыҵхахаз амра ашәахәақәа цәеи-цәыԥсуа, амаалықь иԥсеиԥш, икахәхәа ишааиуаз, амармалташь еиқәаҵәа иалаҟаҵаз саб ипатреҭ инадыҷҷалеит. Азныказы, сгәы нҭыԥсаазшәа збеит. Еиҭаҳәашьа змамыз саб игәхьаагара аҵәымӷ еиԥш сгәахы иналакьакьеит. Сыблақәа ааихмырсыӷьӡакәан саб ипатреҭ сахәаԥшуан. Ашәахәа назҿагәыбзыӷыз саб ихы-иҿы, зынӡак даныҷкәынӡазтәи исахьа ныликааит. Абыржәымзар-абыржәы:
«Исымбаӡеит, дад, уи аеҵәа џьарсахьа! Иабанӡазбарыз угәахәуа? Сара иахьынӡазбаз уаргьы абаха анцәа иуеираӡааит!» – усҟантәи ахәылԥаз еиԥш, абыржәыҵәҟьа абарҭ ажәақәа аасаҳаит.
Иац еиԥш иахьагьы, суаҩақәа рызна аҳаскьын иаҵәа аасԥын: «Уԥсаҭа бзиахааит, саб» – сҳәан, сгәи-сылаӷырӡи еилаҵәо, еихырӷӷаны игәы инықәсыԥсеит. Акыраамҭа ҿымҭӡакәа, сынкахәыцуа, саб ихаҿы игылаз аҟәардә хәыҷ сықәтәан.
«Сара сыҟанаҵ, уи снапҩымҭа счықьмаџьа иҭоу уаламкьысын. Сызқәаҭыԥ ылхны шәанаагьыжьлак, ачықьмаџьа иааҭганы, умыццакыкәа уаԥхьа. Убраҟа иубоит, уаб иԥсҭазаараҿы дызнысыз ахҵәрыра мҩахәасҭақәа реихыҵырҭақәа зегьы!» – хәылԥазык, ҳшымҳа амҵаҿы уасиаҭҵас исеиҳәаз иажәақәа, аа, абыржәыҵәҟьа акәушәа слымҳа инҭаҩит.
Мыш ҩажәагьы ҵуамызт саб дыԥсиижьҭеи. Иԥсыжра
амш аҽны, инекролог ах-газеҭкгьы ишырнырҵазгьы, ақыҭеи араиони ҳаҭыр ду иқәҵаны, иҵыхәтәантәи имҩа дшықәырҵазгьы, сара сгәы ҭынчмызт.
Убри аҽны, Алхас Хабыгә-иԥа убриаҟара сгәы ҭеишьит, уажәыгьы саб изыҳәан сгәы ахьынҭаҳаз, уаҳа аҽазыԥсахуамызт. «Иудыруазеи, иудыруазеи…» саб гәрамгарҭас данаасхәалак, амаҭ зыхәда иакәшаз иеиԥш, соуразоуроу слеилыхьшәашәаауан. Аха, нас, ус сгәы иахьаанагаӡаз азыҳәан мацара, схы сцәымыӷхон. Ахә иеиԥш, уажәы-уажәы сеилашәо-сеилыҵуа, ци-шәи рыбжьара сыбжьагьыжьуан. Уаха аҵх агәы еиҩнашаанӡа саби сареи ҳшеикәшоз, сангәашахаӡалак, ацәа сыҽнасҭап анаасгәахәуаз, иҿыцҳҳараӡа даҽа зҵаарак, агәыр еиԥш сгәы иналакьакьон.
Дызусҭа Алхас Хабыгә-иԥа абас адырра изҭаз? Егьазундазгьы дызусҭаз сеимҳәеит. «Иабоуҭаху ушьҭа, икәаԥӡа, уаб инекролог ах-газеҭкгьы ирнаҳҵеит. Адунеи иқәу ауаатәыҩса зегьы рыԥси рыламыси цқьазар, ахаангьы еиӷара ҟаломызт. Зехьынџьара акәтаӷь ԥымҽӡакәа ибылгьозаарын. Аха адунеи здунеихаз, ауаа насыԥдақәа рыцәгьеи рыбзиеи еиҟарахеит азоуп. Изуҭахузеи, имаха ажьы дацҳааит. Аԥсыҵәҟьа иҵашьыцыз ауаҩы иӡбахә ҳаӷоу иҳәааит», – иҳәеит Алхас, иаргьы ихьыз шыхьмыӡӷишьаз ихы-иҿы ианубаауа.
«Саб игәаӷс имааз уи ауаҩ, абасҵәҟьа хамыш-тәыхәла дцәажәартә еиԥш? Избон, уи гәрыӡ-шашәаӡ, даасзеилымкааӡакәа, ахыжә еиԥш, агәырҩацәгьа насызныжьны дшысцәыӡуаз, аха сҽысшьыр, сыԥсуан, абжьарак, снапи сшьапи ахьынӡанаӡоз аӡәгьы дыҟамызт. «Ашьажә баауам, иԥсуам!» Аиаша абааш иузҭакуам. Уи доуҳа дуӡӡоуп. Иудыруазеи, мышкызны иахьцәырҵуа», – абас анааидысхәыцлалак, гәыӷрак ацәашьы ххаӡа, сгәаҵа иҭажьыз аҵааԥс аарԥсасиуан. Уаҵәтәи амыш-шара агәра зго салагон.
Аҵыхәтәан, ҳшьа идымкәа, ҳҭәа идымкәа, абри маӡала
икылатәаны иҳаихсыз аламысда, ԥсраҽнынӡа сшицрымҵуа ҳәа гәаныла сынҭагыланы ҭоуба аазун, саб инышәынҭра агәашә ашьшьыҳәа иныдҵаны аҩныҟа сҿынасхеит.
…Макьана саб инап ашьҭақәа знымҵыцыз ичықьмаџьа хәыҷы саԥхьа игылан. Схала заҵәык стәаны, абри ашәындыҟәра, акыраамҭа сахәаԥшуан. Аартра сзыгәаӷьуамызт. Абыржәы сналакьысыр, дгьыли-жәҩани цыцхашәа адгьыл инахаӷәасарызшәа, сгәы ҭрыхь-ҭшьаауан. Иԥсҭыхгаха саб иуада иааҩнаҳаз аҭынчра сыԥсы алаҟәыкуан. Исыздырам избан, абыржәымзар-абыржәы, саб дааҩналарашәа збон. «Сара сыҟанаҵы уаламкьысын ҳәа сумыҳәахьаз, аеҵәа џьарсахьа макьана зынӡа исцәымӡыц, наҟ аҭыԥ ахь иргыл уи ачықьмаџьа, усхыццакцәеит, дад!» – игәы насыдаагаланы, дааса-цәажәеит саб. Схәы-сжьы қақаӡа иҩеибаргылеит. Исызгәамҭаӡакәа сҵаазыркәкәалахьаз сгәалашәарақәа саарылҵит.
Хәылԥазтәи аԥсымра инахылшәаз ашәахәа заҵәык акәын, ишәаӡыӡо, саԥхьа аҭӡамц икыдыԥшаалоз, абжьарак, нахьхьынтәи џьара, сара сыда уаҩ имаҳауаз ашәибжьы слымҳа ҵнахуан. Саб иуапа заҵәык, сара сгәырҩеиԥш еиқәаҵәа самсалха, ишәшәа-шәшәо аншьан ахаҿы икнаҳан.
Азныказы: «Иҟазааит, иаасыртрым макьана саб имаӡа зҭаӡу ачықьмаџьа», – аасгәахәит. Аха, уи ахәылбыҽхатәи саб иуасиаҭ ақьашана еиԥш ианаасҿагыла, ачықьмаџьа саахан, даҽа цәаныррак сахьнархәаанӡа, ашьшьыҳәа ашә аасыртит.
Ацәа ҟаԥшь акәыршаны, иара ахала заҵәык ачықьмаџьа аҵаҿы иҭан, саб илахьынҵа згәылаз аҩымҭа – саб иуаз ажәа. Сиеҵәахә сымҟәыҵшәар ҳәа сшәозшәа, ашьшьыҳәа снапқәа инарнысҵан, иаахсыртит раԥхьатәи абӷьыц.
Ашарккамҭазы саахалеит абри аҭыԥ ԥшьаҿы. Аҩхрак рыбжьара ииаҵәҟаҟараӡа ишьҭаз адәҳәыԥш саақәгылеит. Мрагыларахь, ҵлакашәара илаҟәхьаз ашаеҵәа аԥштәы нахыггон. Уи иаанагоз, ушьҭа, лассы ашарагьы адәы иаақәлоит ҳәа акәын. Мраҿаԥхасҭаҿы ашыцламшә зқәышьшьы ишьҭаз ахаҳә шкәакәа ду снықәтәеит.
Зехьынџьара ҭынчран. Сгәы ҭамгыло сазыԥшын уи ашара еимҟьара. Сабду дшашьҭаз ус акәын. Уи, зны ашара еимҟьара иҳәон, зны – аамҭа еимҟьара иҳәон. Знык сабду исирбахьан ашара еимҟьара. Аха усҟан зынӡа сқәыԥшӡан. Уи шыҟалазгьы абас ауп:
...Ашара хәыҷык шагыз сирҿыхеит сабду. Агылара зынӡак исҭахӡамызт. Акыргьы саахәиҵәиит, аха: «Уаҵә ашьыжьӡа угыл, Ҳараз, ссирк усырбоит» – ҳәа сеиҳәахьан. Убри сгәы иҭахәхәа ишҭаз, ацәагьы сагеит. Уажәы, иац сабдуи сареи ахәылԥазтәи ҳаицәажәара анаасгәалашәа, сакӡамшәа, схыза ныԥхьаршәны, сиарҭа саақәтәеит. Аамҭацк иналагӡаны сҽааиласҳәан, сабду снаицпҟалан ҳҩыџьагьы ҳҿынаҳхеит
…Зықь ҽышьахәар еиҵамкәан ҳныҟәахьан еиԥш, хәы ԥшӡак ҳаҩхалеит. Ахәы иахагылаз аҩхрак ркьатрацәқәа, наҟ-ааҟ амҵәышә асахьа нылкааны, ажәҩан хыла иҵырԥссон. Урҭ ахрақәа иргәылхәрааны илеиуаз арҩашқәа, ахшцеиԥш, ишәахха, нахьхьи џьара, аҵалашә инҭахәашон.
Мрагылареи мраҭашәареи снапсыргәыҵа иқәызшәа акәын икаххаа ишызбоз. Адәҳәыԥш ахаҟны иҵыҩрны икажьыз, х-ҿык зҭыҵуаз аԥса жәижәых ду, сабдугьы саргьы ҳнықәтәеит. Ишызбоз, аҵарақәа ахуҳәа инеихырҳәаалт. Мрагыларахь, шьыжь шәаԥшь абз аахы-ҟаԥшьхаара аҽазнакуан. Ишеимыггара ианааимыггоз, абри ҳадәҳәыԥш иахагылаз ахра ахыцәқәахь сабду дшыԥшуаз, еҵәак налшәан, амацәыс еиԥш, ашьҭа жәҩангәы иныҵганы ишааиуаз, наҟ, ашәышьха-нхыҵҟа џьара, ажәҩан ӡымшын иналаба ицеит. Уи саргьы игәасҭеит. «Сиеҵәахә кыдуп, исҭаху, сызҭаху риеҵәахә кыдуп!» – сҳәеит гәаныла. Уажәраанӡа, ҿымҭ-ԥсымшьа итәаз сабду, абни аеҵәа иблақәа ишынарыҵшәаз еиԥшҵәҟьа, ашырҳәа дҩагылан:
– Ушьҭа цқьа уԥшла, Ҳараз, иалагоит! – иҳәан, смахәар даахан, иаԥхьаҵәҟьа снеиргылеит. Абри имҳәацкәан, уажәраанӡа абна зырцәажәоз аҵарақәа ашәаҳәара иааҟәыҵит. Арҩашгьы ахра инаҿабазшәа, абжьы ааиқәтәеит. Ашьыжьтәи аԥшалас, аҳарҭасырҭа умбо, наҟ инхәыҵаӡит. Ажәакала, дгьыли-жәҩани рыбжьара ԥсҭазаарак ыҟамшәа, адунеи ҟалаак ишазыԥшыз мҩашьо, зехьынџьара ҭынчра гәыҭҟьарахеит. Убри аамҭазын, мрагыларахь, ажәҩан акалҭ неилыбзаа-неилыбзааит. Шьыжь шәаԥшь инахыхәашаз ашәахәақәа разнышха, еилаарцыруа, ақәаршҩы еиԥш, ашьхақәа инархьыӡсеит. Ашәымҭак, дгьыли-жәҩани неилаҩ-неилысын, ажәҩан агәы, аӡыжь еиԥш, убриаҟара иеҵәҟаҟараӡа иааԥшит, абыржәымзар-абыржәы инхыкьасны ашьхақәа инарҿаҵәап уҳәарын.
Ишшара ишшахьазгьы, жәҩангәы иаҵәара иналпыҟҟаз аеҵәақәа рылашара, лакә уарҳалшәа, ажәҩан агәы зегьы маҿа-маҿа еиланаҵеит.
«Абри аамҭазы уцәажәар, аԥсабара амаалықь дшәоит», – ҳәа сеиҳәахьан. Убри аҟынтә, хәыҷык сышшәозгьы, сабду сыҽидырӷәӷәаланы, ҿымҭӡакәа, алакә сахьа аазхәаз аԥсабара сахәаԥшуан. Мраҭашәареи мрагылареи ирыбжьанакыз ашьхақәа рдунеи, убриаҟара иԥшӡарахеит, ашәҿык ашәбзык ирзеиҭамҳәо. Абар-абар, амаалықьцәа рыхьтәы фаетон иақәтәаны, ахьхьаҳәа, ажәҩан иналԥрааны, ҵаҟа, адгьыл инықәххып угәахәрын. Еиҭаҳәашьа змамыз абри аԥшӡара сыблақәа адшанхаланы сшахәаԥшуаз, аԥхыӡ еиԥш, ихааӡа иаҳхаршәыз аҭынчра, лакә бжьык ҩагәылыхәхәан, ацәашь еиԥш аҿаанахеит. Ахьтәы еимхәыцқәа реихаԥсабжьы зхаз уи алакә бжьы,
шәымҭақәак иааҟәымҵызҭгьы, иҟаларын, арҩаш иҭажьыз ашьанҵа хаҳәқәа ибыбышӡа ашәҭқәа ргәылҵыр! Уажәымзар-уажәы сылаԥш иааҵашәап ҳәа аҳауа сшала-ԥшуаз, аҩагылара наҵабарахан, аамҭацк аиҳа ахымҵкәа, ашьшьыҳәа иниасын, еиҳа-еиҳа абжьы маҷхо, ааԥынтәи ашәахәа еиԥш, мрагылара инавҵыԥхаз шьыжь шәаԥшь иналаӡит.
Абжьгьы аанҵәеит. Убри иазыԥшызшәа, аҵарақәагьы ахуҳәа рашәабжь еиҭанхырҵеит. Ахра иаҿахаҳәхазшәа, зыбжьы зыхәлашәахьаз арҩашгьы ҿыхан, ҩаԥхьа ацаҟьаш инаҿыкьасеит. Ашьха ԥшаласгьы ашәаԥыџьаԥ рыкәа-рмаӷра инҭахәмарит.
– Ашара еимҟьара, ианалагои ианынҵәои рыбжьара, адунеи аԥсы аӡоит. Иҟоуп убас, ҳара иаҳбарҭам, иҳаҳар-ҭам мчык, абри аамҭазы, ԥсы зхоугьы, ԥсы зхамгьы зегь ҿанаҳәоит. Абри, ауаҩытәыҩса инасыԥ абжьоуп, – рҳәоит. Уи иазыӡырҩуа ианаҳәоит, инардыруеит, иаџьал шыхароу. Ирҳәоит ашарккамҭаз абра иааиз, иуахҭа ааигәахахьазар, ашара еимҟьара абжьы гаӡом ҳәа. Анцәа иҳамҭоуп, уара асаби иууазеи, аха иара сара аҵла-ҳәысҭагьы, саџьалхә зынӡа ихарамзаргьы, иагьааи-гәацәамзаап! – иҳәан, сабду илахьи иџьымшьи ааиӡатәит.
Сара ҿымҭ-ԥсымшьа сахьгылаз сӡырҩуан. Иахьа сыблақәа ирбаз ассири, сабду иажәабжьи сыргачамкны срыман.
…Уи аахыс иҵӡозеи! Сабдугьы идунеи иԥсаххьеит. Саргьы убри аҽынтәи ашьыжь инаркны, уи ашара еимҟьарахь уаҳа сықәлаӡомызт. «Иабасҭаху уаҵәы исԥеиԥшу иахьа заа адырра», – абас сгәы иаанагон, аха иаҳҳәақәо ирзууазеи, убри ашара еимҟьара шыблахкыгазгьы, маҷк сацәшәо салагеит. Абри зегьы ԥсабара мусхәзар ҟалап. Џьара, уаҩы иимбац-имаҳац, ауаатәыҩса ирхылаԥшуа мчык, доуҳак иҟанаҵозар
ҟалап ҳәа схәыцуан сара стәала. Аха ауаҩытәыҩса насыԥда, есымша иԥсы ҵаами, иуаҩыбжара днахысны иҿанынеихалак ишәареи, игәбылреи, игәхьаагареи еиҳа ицәырҵуа иалагоит. Игәалашәареи игәхьаагареи рыҽдырӷәӷәоит. Уимоу, уажәраанӡа иԥхыӡ иаламшәоз аԥсрагьы дазхәыцуа далагоит. Ааи, убри аахыс, уи ашара еимҟьарахь сықәлаӡомызт, сыҷкәынра аӡеибафара уахь сымҩахнажьуамызт. Есымша абас, сымчи сҭеиҭԥши сышрыҵаҽырбоз иажәразгоз џьысшьон. Аха, аԥхьан ишысҳәаз еиԥш, сышлеи-сықәи еилаҩҩуа саналага, уаҵәтәи сԥеиԥш иахьа издыруазар сҭаххо салагеит.
…Ашыцламшә иҭалаҳаз ахаҳә сықәтәан. Макьа-наҵәҟьа ацәылашара аҽазнакуамызт. Аха уи арҩаш, убысҟантәи ашарккамҭазы еиԥш, ашьҭыбжь ааицамк-ӡакәа, ашьхақәа ирҿыхәашаны, ҵаҟа, аҩ-еиҩхаак рыбжьара ибжьаҭәон. Сабдуи сареи шықәсык, абра ҳанааиз атәы, агәаларшәара заҵәык аасаӡеит, аҵарақәагьы, убысҟантәи ашьыжь еиԥш, рыбжьы аԥсабара инахыҵәеит. Ашара еимҟьара шьҭа ишааигәахоз аныздыр, ахәыҷқәа реиԥш, сгәы ҭыҵны ицо иалагеит. Аиаша уасҳәап, сыхгьы маҷк саацәыԥхашьеит. «Изуазеи, аԥсцәеирымга! Схәы сфахьеит, схәы згахьеит, ашара абжьы зынӡа имгаӡаргьы, иарбан нас сара сзыцәшәараны иҟоу уажәшьҭа?» – сҳәеит сгәанала, сҽагьаасырҭынчшәа зуит.
Ус, иаалырҟьаны, зехьынџьара ааҭынчрахеит. Усҟан еиԥш, уажәгьы арҩашгьы абжьы нахәлашәеит. Аҵарақәагьы рашәабжь неиԥхьбеит. Абарабар, даҽа ҩбаҟа ԥсыԥ еиҭарсрак ныбжьысыр, алакәбжьгьы аҿаана-хап ҟасҵеит, аха, ҩба реиԥш, ԥшь-ԥсыԥ еиҭарсракгьы набжьысит. Суахҭа ахац зыдҳәалаз уи абжьы гомызт. Абар, убри ахац зынӡа, хыцәхәыцк аҟара ипаӡахазшәа збеит.«Ауауеи, исҭахы-исҭахым, ани ачалаа зку дмааир имуазаап!» – ҳәагьы аасгәамхәыцкәа, мрагыларагьы
аахәыҵлашеит, ажәҩангьы ишызбац еиԥш, инеи-лыӷраахан, сыблақәа еицыртәырны сзахәамԥшуа, ԥштәы зықь рыла, маҿа-маҿа аҽааиланаҵеит. Абри аамҭазы, иӡхьоу-иԥсхьоу схәыҷра амышқәа рыԥсы рхаҵо, уи ашара еимҟьара абжьы аҿаанахеит. Мрагыларахь, дгьыли-жәҩани ахьеивҵаз инхәыҵлашаз алашара иналкәрааз уи абжьы, иԥсҭаҵагаха, иаҳа-иаҳа жәҩангәаҵахь аҽышьҭ-нахуан.
Сара убри ашамҭазы, зегьы-зегьы схашҭит. Агәыр-ӷьарагьы аҵәуарагьы – зегьы сцәыхаран. Акгьы сзазым-хәыцӡо, ус ашьхақәа ирықәҳашҳаҭәарахаз алакә ҵлаҳәысҭа иеиԥш, напы змамыз, шьапы змамыз аҳауа салакнаҳазшәа збон. Игәыкы-ҵәыкуа, ахьтәы даҷқәа реихаԥсабжьы еиԥш, игон, игон уи абжьгьы. Иара атәала игәаҟуан, ак санаҳәон, сгәысҽаннаҵон. Саргьы, сеихьыс-еиԥысуа, иаҳәоз еилыскаар сҭаххеит. Алоура зуит, аҵәы сахалеит, сахыҵит, аха акгьы сзеилымкаакәа, уи абжьы насхыԥраан ианца, аҽырҳәа инеимаҭәаны сҵәуеит. Зныкыр, сҽаасыршәыкьшәа зуит. Арҩаши, аҵарақәа рышьҭыбжьи, ашьха ԥшаласи, рҽеилаӡҩаны рыбжьы нхышхыҵәахьан. Снеиуан ашьшьыҳәа. Акызаҵәык сгәы казмыжьуаз, макьана саџьал сышәхымс иахьылагыламыз акәын.
Раԥхьаӡа сабду ашара еимҟьара анысирбаз аахыс, бжьы-рҩашк, бжьы-шьхак иргәылхәраахьан. Сымаха-шьаха сыххәыцуа саныҟала инаркны, сналагылеит аџьабаа. Саб хәҩык аишьцәа шимазгьы, есымша дзаҵәын. «Сарамоу, дара рхы изахәом», – иҳәалон урҭ рзыҳәан. Хазы данцоз, ҩ-иараки џьмахьаки роуп абхәҭаа ҳәа ирҭаӡазгьы.
Абыржәы ҳалҩаҵә ахьҩеиуа, раԥхьаӡа ҳамцахара ахьеиҿаҳкыз ахәаҿы, алеи-аҳәеи ирхәозар уаҩ дзыламло,
бна тоура бааԥсны иҟан. Убра саб раԥхьаӡа арҟыра мҩа ылигеит. Абна хиҿан, хәажә быцала ишышны, ԥацхак ылаиргылеит. Убри саб инапала иишышыз аԥацха ацыжәха саргьы сахьӡеит.
Еигәышә ԥынҵала, амыӷи ақәыци ирылиӷьӷьааз адгьыл мчымха дықәаарыхуан. Ахы икыр, аҵыхәа ицызкуаз димамызт, аҟынтә: «Дад, «аӡәы ихьы лаба аасҭа, уара ухьы лаба!» рҳәоит. Уара акрузыруагьы уԥсы иԥсхааит, аха даҽаӡәы иҳәара аԥсра ацәа ахыскаауеит. Уаала, дад, ҳамҭак ацәқәа раԥхьа усызгыл!» – аниҳәалак, ажәак мҳәаӡакәа, снаишьҭалон.
Сара уи цәгьала дрыцҳасшьон. Уаха аҵх агәы еиҩна-шаанӡа, аҩныҟа дгәарлаӡомызт. Сангьы саргьы, абысҭа уны, саб даанӡа ҳәа икнаҳаны иҳаман. «Атлареиԥш уамацаӡеитеи, уара насыԥ шкәакәа!» – лҳәон сан, саб данааҩналалак. Аха иара егьиҳәаӡомызт. «Ӡыршлак суржәуандаз, дад!» – иҳәон, днасыхәаԥшны. Саргьы иажәа ҩбамтәкәан, ҳшыц чаҟәа ала ахарҵәыршла неисыркуан.
«Ҳаи, Шлар Кәыта, ухәыҷқәеи уареи аибааӡаха анцәа ишәиҭааит, анцәа сиҳәоит», – иҳәеит, саб ахарҵәыршла ыжәны ачаҟәа анаасирк.
Ибзианы исгәалашәоит, саҳәшьа дины дгаран. Бааӡа-тәы иахылаҳәаны, аҩны аалагала ҳамамызт. Шлар Кәыта ҳәа саб дызҿыз, нырцә ахәаҿы дынхон. Ҽнак, шьыб-жьышьҭахьк, Кәыта дааит ҳара ҳҿы. Саб, уи диеи-гәырӷьаны диԥылеит. Ашларбақәеи ҳареи еиуара ҷыда ҳамамызт. Аха Кәыта иаб, Уасман ԥсаҭа шкәакәа, ихаан аахысгьы, ҳабацәа ҳаҭыр рықәибаҵон, еиҭанеиааиуан. Ажәакала, еишьара дибаргон. Уаха кәтык ахәда нхырҵәаргьы, уеизгьы-уеизгьы Кәытараа рхәы рҭир акәын. Даргьы ҳара ҳалымкаа, ҿыц шьырак рхы ахырыԥхьаломызт.
– Ҭемраз, ухаҵкы сцеит, ушҟа иахьатәи сымҩахыҵра зызку улымҳа аҟынӡа иназгар сҭахуп! – иҳәан, саб ихы наиқәикит Кәыта.
– Абзиа аҳәара аҵыхәала есымша умҩахыҵлааит! –
иҳәан сабгьы Кәыта днеизҿлымҳахеит.
– Ҳара ҳаҩҭаацәарак, аханатә аахысгьы, ҳшеибабо атәы салагом, иудыруа ауп. Абри уазыразызар, суҳәоит сҿа ԥумҽырц! – иҳәеит Кәыта гәык-ԥсыкала.
– Ҳаи, Кәытахеит, изуазеи, уҿа ԥысҽыртә! Уареи сареи иаци-иахьеи ҳаибабама! – иҳәеит саб, Кәыта иаҳаҭыр аанкыланы.
– Анцәа аԥсынҵры лиҭааит, асаби дузгароуп, иахьала хьарыжәтәла шәеиԥшымшәа збоит. Убри аҟынтә, абыржәааигәа ихьеит скамбашь. Ужә хьаанӡа, убри ахш иамҵуа ухы ахумбаан. Еиҭасҳәахуеит, саргьы исҳәаз сахьумырхәын, – иҳәеит Кәыта.
– Иҭабуп, Кәыта, ухаҵкы сцеит! Саргьы, ҽеик аҵыхәала, џьара анцәа суԥигалааит! – иҳәеит саб рацәак ицым-ҳәакәа.
Ҩымыз наҟьак уи акамбашь хьаны иаажәуан. Уиаахыс заҟа шықәса цахьоузеи, аха иахьагьы исхашҭӡом усҟан Кәыта абзиара иаҳзиуз. Уи аҩыза, атәым уаҩ иакәым, уашьа гәакьаҵәҟьа изыҟамҵар ҟалоит. Абарҭ зегьы уажәы исгәалазыршәаз саб изаҵәра ауп.
Саб цәгьала срыцҳаишьон, ашьыжь сыргыланы ацәқәа раԥызара сахьигоз. Аха уаҳа ԥсыхәа имамызт. Шьыжьы инаркны, шьыбжьон ҳамҭак ҳаԥсы ааиҭаҳкуан, акәымзар, уаха алашьцара иааҳамнахаанӡа, ацәаӷәара ҳаҿын. Ацәаӷәарақәагьы ауеиԥшыху. Саб, ҿыц ихитыз ахҿарра, адарыԥара ҳалан. Ацәмаҭәа адақәа иркыцыԥхьаӡа, саб имӷыҵраз иеигәышә ааимӷыҵрхны, адақәа хиҵәҵәон. Зны-зынла, ацәеиха шьахәа-шьаҿа инамышьҭкәа, адақәа иркуан. Уажәы-уажәы иеигәышә имаҟа авҵыхра, авҵа-ҵара данахьымӡалак, иарӷьа напала, аигәышәи ацәмааи еидкыланы икуан. Ацәеиха ада иакыцыԥхьаӡа, дааҭ-гыланы, адақәа хиҵәҵәон. Абыржәшьҭа хәыҷык ԥсгарак соуит анаасҳәоз, ауӷәи адышьлеи еидкыланы изкыз, акәалаа иалхыз араҭын апҟаҩҳәа иааԥҵәон.
Саб, шамахаӡак акәымзар, дгәамҵӡомызт. Насгьы, шьоукы-шьоукы реиԥш, дшәи-ԥшьиуа, ибжьы ихацаланы аӡәгьы имаҳацызт. Аха зынӡак игәы анкыдгылаӡалак: «Ҳаи, иҟалазеи, џьушьҭ, ацәаҟәа-цәыс ықәлааитеи!» – иҳәон, убригьы ибжьы ныҵакӡаны.
Уаххьа анаҳфоз, ацәқәагьы ауишьҭуан, акрыҳфонаҵы, рыԥсы диршьон.
– Аҳы, дад, ушьҭа уара уԥсы шьа, уан лҟны уҟаз, сара макьана ҳамҭак саахабыхацап! – икәаҷаб наркны, дындәылҵны дцон. Нас, уаха аҵх агәы ааиҩнашаанӡа, икәаҷаб акәаҭан аԥыза инадҳәаланы, ицәқәеи иареи еибарххо, адарыԥара инылалон. Абас мацара амыӷра илкәкәааны, ашықәсантәи ҳамгәахә аԥш ааирыхуан. Аҵыхәтәан, есиныҟаиҵалакгьы, ҳԥацха инаваиргылеит ган ҩнык. Аха убри аган ҩны ҳәа сызҿу, саб ҩынтә иргылеит. Уи шыҟалазгьы абасоуп:
Ауасҭацәа аҩны ӷәыла еихасаны, агыдыра ҩарган, ахаҳәҵәаҳә нақәыԥсаны, иаалгеит. Саб аҟауар иршьаны имаз изхомызт аҟынтә, зықь-бӷьыц, ацымхәра ҳәа Иуан Сиҭ имхны иааигеит. Жәамыш ахи-аҵыхәеи рыла, аган ҩны какәкәо, ихыбны иаалгеит. Ашьыбжьышьҭахь, ҳган ҩны иақәԥсаз ахаҳәҵәаҳәқәагьы ахыбгьы неизҟәыҿын, ашьшьыҳәа ҵаҟа инатәеит. Абри зыхҟьаз ҳәа, иахьагьы-уаҵәгьы, инаԥшуаз ракәым, дара ауасҭацәа рхаҭақәагьы ирзымдырит. Ак ԥымҵәеит, ак жьымҵәеит. Ахәыблқәа инадыркны, ахарԥақәа, ахаҳәҵәаҳәқәа, акәакьқәа рҿтәи аҵагылақәа – ажәакала, ҳган ҩны иамаз зегьы хьалыхын.
Абри аҩны иахьыз, аиаша уасҳәап, зегьы ргәы иалсит. Аҩны ахьеизҟәыҿыз мацара адагьы, мзызк амаӡамкәа, аҩнҿыц ахала акаҳара, хымԥада, рыцҳарак иазҳәоуп рҳәеит шьоукгьы. Аха саб иҟалаз зынӡа ихьааимгаӡазшәа ҳирбеит, арахь зегьы акакәын, иааинымԥшыр амуит. «Иманшәаламхаша итәы, ус иалагап, анс иалагап,
нас ишԥа... Ауааԥсыра рхахәс ицааит!» – абриак ауп иааиҳәаӡазгьы.
«Ҵааҩы-ԥшааҩык инаишьҭаԥшызаргьы цәгьамзар ҟаларын», – нарҳәоугәоуқәеит шьоукгьы, аха уи саб ихахьгьы иааимгеит. «Иҟалаз ҟалеит, ушьҭа ԥшыҩгьы дахәом, ҟәыдырԥаҩгьы папизарабагьы», – иҳәеит саб даныхҭаркӡа.
– Уи каҳазар, аҿыц ҳаргылап. Ауааԥсыра еибгазааит. Ирыԥнабаауа акрыҟазар, иара ахы-аԥсы акәхааит! – иҳәеит, саб еиҭа.
Адырҩаҽны даалаган, ҭелла еибаркны ихыбыз ҳган ҩны, ахыб зегьы, игәы ақәымҿыӷьӡакәа, гәажәра азуны, хымыш рыла, ихала заҵәык, аҵәымӷқәа цкы-цкы зегьы алихит. Аҟауарқәа иақәыз, акы ааԥымҽӡакәа, инақәиршәшәан, икәаԥӡа еиҭа неиқәиҵеит. Ушьҭа уара унеины, хә-ҩеишьцәа имоуп, ибаргәузеи ҳәала. Аҩны анкаҳа, иааин, ҳаӷеиҭа, инаидышшылан илтышахәаша ицеит. Уаҳа, аҽада архәасҭа иқәлараҳа, урҭ саб иԥышҵа иқәымлеит. Аха, иара ахаангьы дырныӡбаӡомызт: «Рхы ахьысҟәыркуагьы ҭабуп ҳәа расҳәоит. Урҟәамҵуеи, абааԥс. Ҳаӷоу иашьцәа дырныӡбааит. «Аешьеи ашьеи», – рҳәоит. Егьоумҳәан, уаапкыр узыдҿарҳәало уашьа иоуп!» – иҳәон саб.
Иааиуаз зегьы, гәкажьгамзар ҽеик шиарымҳәозгьы, мчыбжьык аҩныҵҟала, ҳган ҩны, акымзарак амыхьӡазшәа, ахьыҵәҵәеиԥш иаадыргылеит.
Убри ашьҭахь, ишызбоз саб ихы игәы ақәыбзиахеит. Уимоу, ушьҭа акәасқьа аргылара иҽазикыргьы цәгьа имбо дааҟалеит.
«Мырзаҟан илыԥха сымазар, акәасқьагьы, ԥшӡала, иаарласны ашьапы скып!» – иҳәеит уахык сани саби ахьеицәажәоз.
Мырзаҟан ҳәа саб дызҿыз, дҭауадын. Ҳара ҳахьынхоз анаҩыс, хәба-фба ҽырҩымҭак ракәын ибжьаз. Ҳашьҭахьтәи ахәы ԥшӡа уахьынхшәоз, иаҳҭынра ашҭа унҭаԥшуан. Мырзаҟан иҵакны имаз абна, мышкы аҽуаҩ дзакәшомызт.
Ԥшьба-хәба ҿы зҭыҵуаз, аҵәраса реиԥш, икахәхәа-кахәхәа еилагылаз ахьеи аџьи, акәтаӷь агәы рықәҵәраауа, ажәҩан хыла иҵыԥссо еилагылан. Ԥшьба-хәба ҵла ракәгәышьан саб ииҭахыз. Урҭ кәасқьак зааира аӷәы, хә-ҵлакы ишиҭахыз ирылҵуан, аха акы – Мырзаҟан илымҳа аҟынӡа анагара изыгәаӷьуамызт. Ҩбагьы – уи аҭауад, ибзиоуп, иусҭоит аҵлақәа иҳәаӡаргьы, иахҭниҵоз имаӡагәышьамызт. Аҿыцынхаҩ гәытлаӷар ззырҳәаҵәҟьоз иакәын. Убри аҟынтә, саб уаҳа иҟаиҵара анизымдыр, Мырзаҟан иԥа Хьрыԥс хәԥҳас дҟаиҵарц иақәикит. Аха, убригьы гәаӷьылацәан, избанзар, ахәԥҳара иаҭахыз акәамаҵамарақәа рацәан. Раԥхьа иргыланы, Мырзаҟан иԥеи иареи, насгьы, дара рыҭауадра, рҩызцәа-рԥызцәа ирықәнагоз ачара ауреи, арыхәҭиаа рыҭареи, ус ишуҳәақәо имариамызт. Саб урҭ реиҿыхырҭақәа уажә ибагәышьазма, аха имч зқәымхоз амамзаара мыжда акәын. Ари азҵаара егьа иқәиҵазаргьы-иқәихызаргьы, егьшилымшоз агәра анига, дааҟәыҵит. Шықәсык аҟара акәасқьа аргылара аӡбахә зынӡагьы иҿеимыршәит.
«Ҳнықәлақәар, хәыҷык акы ҳалабзашәа ҳзыҟалозар, ҭоуиҭадала аҵкыс, уара уԥхӡаша иалхны иҟоуҵо еиҳа имшуп, еиҳа агьама амоуп!» – иҳәеит, ҽнак ҩыџьа иргәыдымӡалоз аҭәаҟәа еиҳәа ду гәымжьаҵәла иахьҭихуаз.
Раԥхьашәа, акәасқьа аргыларазы, саб игәы каиршәызшәа ҟаиҵеит, аха зны-зынла, ахыхь еиԥш иааизцәырҟьон. «Ари аҩнгьы зынӡа аӡбахә аҳәара ҳаҟәыҵит!» – иҳәалон, иааизымычҳакәа. Сан рыцҳа уи иҟазшьақәа ҽеила илдыруан. Насгьы, имаз-ихӡыз, дызлабзаз, дахьынӡалаҟаз лымдыруази, убри аҟынтә, акгьы ицылҳәаӡомызт. Аха саб зынӡа иҽаарҭынчӡаны данаатәалак: «Ҳара ҳакәым, аӡлагарагьы ашыла агхахьеит. Иахьа иҳамамзар, уаҵәы иҳауп. Иаразнак ақаруаса аӡәгьы имыргылаӡацт. Агәабзиареи, ауааԥсыра рыԥсынҵри уаҳәала, егьырҭ зегьы, иахьа иҟамзар, уаҵәы
иҟалоит!» – лҳәан, ҭынч-ҭынч даацәажәеит. Саб акы игәы ианахәоз, акгьы иалаҳәаӡамкәа, наҟ-ааҟ иԥаҵақәа реиԥхьышьшьаара далагон. Дшызбоз, игәалаҟарагьы аабзиахон.
Сан илҳәаз уаҳа акгьы ацимҳәеит. Аха игәы иҭамкәа, ихы иҭамкәа, абыржәы иааихҭашәаз Мырзаҟан иԥҳәыс Мадина дналызхәыцит.
«Аԥсра ахәшә ааҵраҿы иҟоуп» ҳәа, амшразы дабаасгәалашәеи!» – ааигәахәын, иқьышәқәагьы ччаԥшь ҟьалак аарықәыххит.
«Ахаҵа иаҩысҭаа аԥҳәыс шлакәу еиԥш, аԥхәыс лаҩысҭаагьы ахаҵа иоуп. Аԥҳәыс ианылҭахха, арҩаш цаҟьаш иаҿылгоит!» – игәы инҭиҳәааит.
«Мырзаҟан иԥҳәыс Мадина, Саҭанеи Гәашьа акы дшылкьарзу мҩашьаҵәҟьо ауп лычаԥашьа шыҟоу!» – рҳәон инаԥшуаз, убас, алаԥшцәгьа илаԥш лцәиӡартә деиҿкаан, дагьыԥшӡан... Ашьеи ахши еилаҭәошәа, аҵәахаҳа еиԥш, лӡамҩақәа ҭҵәрааны ицон. Лҽышьаҳага хцәԥара самсалқәа, лӡара ӡыршәрақәа ирықәкәашон. Лбырфын ҵкы, аеҵәышқәа реиԥш, ирыԥхны иаҿаԥсаз лсадаԥ ҳәынҵәрақәа еилаарцыруа, дышәшәа-шәшәо, ҩбаны еихагылаз ахьатә кәасқьа еихҳәа-еиҵҳәа данаақәгылалак, ублақәа еицыртәырны узлыхәаԥ-шуамызт. Анцәа рҭыԥҳа ззырҳәаҵәҟьоз лакәын. Мадина лҭеиҭԥш адагьы дыԥҳәыс разын. Адунеи иаақәыршаз ҟазшьа бзиас иҟаз зегьы лара дрылаҟан. Аха, зегьы анцәа аӡәы имацара ииҭом. Уи сҳәеит ҳәа, сеидроу, сеидроу, рыԥсаҭа иабааит, аха ана-ара инхәыҵарҳәа-аахәыҵарҳәон аҳҭырԥарцәа: «Абригь-абригь ауаҩ иҿы аус шлымам ҳәа ҳзылхықәаауам» ҳәа. Ҿык иҭыҵыз, шә-ҿык ирҭалоит, уи еицырдыруа акоуп. Убри аҟынтә, абри ззымдыруаз ҩыџьагьы ыҟамызт.
Мысҭаабеи захьӡыз, Мадина илыдыркылоз аҳҭырԥысгьы, лара илыцназгоз аӡә иакәын. Аԥсаҭа уҳәозар: «Ҳаи, ланаџьалбеит, дзырҩашьазеи? Аҳкәажәк, абри аҩыза аус лхы ишԥаҭәалшьеи» – ҳәа аӡәгьы
изҳәомызт. Деилагазаргьы, деилазгаз уанизхәыцлак, зегьы ланаужьуан. Убас далаҟаҵәҟьан Мысҭаабеи мыж-даирагьы. Уи ихажәҩабжь мацара, раки-ӡаки ҭашәон. Еихых-еиҵыхк, мфара-мжәра сихәаԥшландаз уҳәарын.
Ирҳәоит, иара Мырзаҟангьы абри гәҩарас иман ҳәа, аха арзара илшомызт, убриаҟара иԥхәыс бзиа дибон. Ажәакала, маӡа-аргама уи аҭауад иҟаз изқәа инкы-дырҳәалон. Аха Мырзаҟан иаҳҭынра аԥшалас шҭасыц, иҭасуан. Шьыжь шәаԥшь шҭаԥхац иҭаԥхон, ес-иша-ихәлацыԥхьаӡа агәырӷьабжь ҭыҩуан.
Мшаԥык аҽны, Мырзаҟан иаҳҭынраҿы, аҳҭырԥарцәа ахәмаррақәа мҩаԥыргон. Аимҵакьача иасит, аҽқәа дырҩит. Аҵыхәтәан, бӷарҵахьы аиқәԥара аԥшьыргеит. «Ахуааи, Агәуааи» рҳәан, аиҳабацәа аӷу ааилдыргеит. Иара саб ихаҭа иҳәан еиԥш, заӷәра иаҵасуаз аҽыҩ еиԥш, игәы хыҭ-хыҭуа ганхашәа дгылан.
– Мысҭаабеи Ҭемрази еиқәԥааит! – рҳәан, рыбжьқәа неиқәдыргеит. Мысҭаабеи Ахуаа дреиуан, Ҭемраз – Агәуаа рхаҭарнак иакәын. Аҷкәынцәа рҽаадырххақәеит-егьит, аха аиҳабацәа итәаз аҳәара аныҟарҵа, аҩыџьагьы, рҿы рызԥымҽызт, иааидгылан, наҟ-ааҟ, бӷарҵахьы иааибакит. Аҩыџьагьы ршьапқәа хтын, реиқәақәа ршьамхы инаҵагыло аҟынӡа иҵыркәакәан.
Зарԥыс цәыцәымҭа иҭагылаз арԥарцәа, еибаҟьо рҿаархеит. Иудырыртә адгьыл зқәаршәшәон. Ашьац цәдырҵәеит. Рԥыжәҩақәа ахьеидыкшалоз, ашьа ҩарылыжжит. Акыр ҵит, еидшылаӡеит. Ушьҭа, уаҳа рыламкәа, иантаӷсахаӡоз аамҭазы, зуаҩыбжарахь инеихьаз хаҵа еилаҳәа-еилаца ҟаимаҭк, дааҩагылан, еидыӷьазкыланы еиқәԥоз аҩыџьагьы рыжәҩахырқәа ааникылан:
– Иазхоуп, дад, шәгәамч анцәа иазирҳааит. Уаҳа аиқәԥара азин шәымам! – иҳәан, наҟ-ааҟ иааимихит.
– Иашоуп, баба, иашоуп, аргамаду шәеиҭахеит. Есымшаԥ-шара ԥшӡала ишәызшалааит! – иҳәеит акыр
зықәрахь инеихьаз, зкәымжәы шкәакәа аԥшьқәа зшьамхы иқәыршәны итәаз ҭаҳмадак.
– Сара даҽак сҳәарц сҭахуп. Иахьа абра еиқәԥаз аҷкәынцәа аҩыџьа, иахьыҟазаалакгьы, ианакәзаалакгьы, иахьарнахыс, даҽазны рыжәҩахыр аидҵара азин рымамзааит. Зегьы иаабеит, иҳаҳаит, игәҩарамкәа агәрагьы аагеит, ԥсаҭа џьыкацла ишеиҭахаз. Шәгәы ишԥаанаго? – иҳәан, итәаз днарылаԥшит, зхи зԥаҵеи ӡшәахшәа ишкәакәаӡа еилысхьаз ҭаҳмадак.
– Иашоуп, дад, иашоуп! Ушьҭатәи шәеиқәԥара иашахом! – рҳәеит зегьы инеицырӷызны.
– Ус анакәха, иахьарнахыс еишьара шәеибаргозааит. Шәааины шәгәыдеибакыл! – ҿааиҭит, ани акәымжәы шкәакәа зшәыз. Итәаз зегьы, аӡәк иеиԥш, иҩеибаргылеит. Зегьы ирбо-ираҳауа, Мысҭаабеи Ҭемрази адоуқәа реиԥш илеидгылан, иаагәыдибакылеит.
Уаанӡагьы еиҩызцәан, аха убри инаркны, еиҳа ҳаҭыр рықәеибаҵо, еиҭанеиааиуа, бзиагьы еибабо иалагеит. Ацәгьеи абзиеи рҿы, гәыцхәцәак реиԥш еихаӡгылон.
Абри аныҳәа аҽны иҟалаз ахҭыс, ақыҭаҿы, аҭа-уад инеиркны, анхаҩ иҟынӡа, ҭыԥҳа лԥа даанмыжькәа зегьы ирдыруан. Убри аҟынтә, урҭ лымкаала Мысҭаабеии Ҭемрази пату рықәырҵо иалагеит.
Мысҭаабеи иарԥыс цәыцәымҭа дҭагылан. Иоура иҭбаара, абри акы дысзыҟандаз уҳәарын. Иџьымшьқәа амзаҿеиԥш икыдыхәхәа! Иӡара амацәаз ахы икылуршәон. Иԥшреи исахьеи, егьа длакәҭыԥҳазаргьы, лыблахаҵ иргьыжьуан. Иаахитуаз ици-ишәи мацара, аӡәы наӡак дзаԥсамхарыз! Ажәакала, анцәа игәарԥханы иишаз дреиуан. Егьа ажәҩан аеҵәа кыдылԥаауазаргьы, нхаҩык ихылҵыз лакәым, ҭауад ҭыԥҳазаргьы, иаҭәамхарыз, дзаҭәазымшьарыз дарбаныз. Аха иԥҳәысаагара днахыԥома уҳәаратәы дышнеихьазгьы, макьана аҭаацәара даланамгалацызт. Мысҭаабеи иахьа уажәраанӡа, аҭаацәара дзаланамгалацыз ауп, уажәы сыззааирц исҭаху.
Абар, ушьҭа хышықәса ҵуан, Мысҭаабеи Мадина длыдкыланы длымазиижьҭеи. Урҭ реизыҟазаашьа здыруазгьы, гәҩарас измазгьы ыҟазар ҟаларын, аха уи амаӡа ашәкәалаԥк ирҭаӡын. Имаӡаӡамзаргьы уи аӡбахә ала аҿеихыхра згәыӷьуадаз. Аус злаз Мырзаҟан иакәын, аха Мырзаҟан ишаҳҳәахьоу еиԥш, ихы-иԥсы аҟара иԥхәыс бзиа дибон. Абри абас ауп ҳәа, машәырны иԥхыӡ иалашәаргьы ихеиҵомызт. Абжьарак, аамҭа аӡырҩаш еиԥш имҩасуан. Мысҭаабеии Мадинеи рымаӡеи рыбзиабареи абааш иҭакын.
Ҭемраз, Мысҭаабеии аҳкәажәи рус ахы инаркны аиқә-ҳәаларҭа аҟынӡа зегьы идыруан. Убри зегьы, Мысҭаабеи Ҭемраз заҵәык игәра ганы, дарбанзаалакгьы ԥсызхаз аӡәгьы илымҳаҿы, мамзаргьы ишԥанеигоз.
Ҭемраз икәасқьа аргылара азҵаара, цо-иаауа, данамырҭынчӡа, Мырзаҟан ихьаҵлақәа рҵыхәала Мысҭаабеи диацәажәарц иақәикит. Ҭемраз дзышьҭаз аус азы, Мысҭаабеи Мадина ҽеишәа дызлацәажәазҭгьы, аҳкәажәи иареи злаҟаз ала, мап ицәылкып ҳәа игәы иаанагомызт.
Ҽнак, Мысҭаабеи Ҭемрази ҽыжәланы чарак аҟынтәи ишаауаз, Ҭемраз игәы иҭакны имаз Мысҭаабеи иаа-цәырганы иеиҳәеит.
– Абри акәасқьа аргылара, раԥхьашәа, уажәазы сааҟәыҵып ҳәа инақәскит, аха иахьа иҟоу уаҵәы иҟам, хәҷыжәқәак ыҟоуп имԥсуазар, макьана схи-сымчи шеиқәхо, мышкызны, ҳабџьынџь ҳәа иназхәаԥшыша абҭынхак рзыҟасҵар сҭахуп. Ҵабыргуп, абри уасҳәарц сҭахызиижьҭеи акрааҵуеит, аха агәырҩа уасыргар сҭахымхазт, иахьанӡа иаазгеит, – иҳәеит Ҭемраз.
– Иарбан гәырҩоу узлацәажәо! Ҭемраз абзиара зԥеиԥшхаша! Уареи сареи ҳаицәтәымуааума сеидроу. Абас еиԥш иҟоу аус аҿы ҳзеицымхыраауазар, баша еишьара злаҳаибаргагәышьозеи? Уи уара уацәымшәан. Уажәыҵәҟьа аҳкәажә сналыдтәаланы иласҳәоит. Мап
шаҳцәылымкуагьы агәра ганы сыҟоуп. Уара укәасқьа маҭәахә аҵыхәала, ажәак иадамзаргьы аҳкәажә лыԥшәма ианиалҳәа, Мырзаҟан ихаҭа даауԥхьаны, укәасқьа азхара акәым, инамыцхәынгьы, ахьа ҵлақәа рыԥҟара азин уиҭо убара уҟоуп! – иҳәан, гызмал ччаԥшькгьы неиҿықәиҵеит Мысҭаабеи.
Ахәылбыҽха, Ҭемраз игәалаҟа-ихалаҟа иҩны дааит. Аха Мысҭаабеии иареи еибырҳәаз аҵыхәала, иҩа-шьангьы, сан лҿы ажәак иԥсы инахимырзааит.
Иахьа, уаҵәы – амшқәа цон. Мысҭаабеии Ҭемрази еицәажәеижьҭеи хымзҟа бжьалахьан. Ҽнак, қьырсак аҽны, ах иааиуа иаҿоумкуаз, ханхьаа ашьтәа атәыҩа шахапак нахаршәны, Мырзаҟан иаҳҭынрахьы дцеит. Ҭемраз дицын иџьма шьтәа инаҵаҟьоз ҷкәына ҵәрышкәак. Амҩан, рыџьма аахьышьарххацыԥхьаӡа, аҷкәын ҷынла днасуа мацара, Ҭемраз ишьтәа иманы Мырзаҟан иаҳҭынра инҭалеит. Ашҭа еихҳәа-еиҵҳәа ду ааи-ҩырымшацкәа, ахьышәҭ-сышәҭҳәа аҳҭырԥарцәа ааиԥыххылан, рышьтәагьы аарымырхын, даргьы акәасқьахь инхаргалеит.
Даҽазны еиԥшымкәа, Мырзаҟан ихәы назгаз Ҭемраз даара ҳаҭыр иқәҵаны, диԥыланы инапы имихит, иалкааз аҭыԥ аҿгьы днаганы днаиртәеит.
– Есқьырсеи мшаԥи, гәырҩа-гәырчыда, есышықәса уҭаацәагьы уаргьы ишәызшалааит! – иҳәан, ԥаҭхьк ҟас-ҟасо ирҭәны икызшәа дныҳәеит Мырзаҟан. Нас убри инахырҿиааны: – Шәышԥаҟақәоу, Ҭемраз? Ахәыҷы аду – зегь шәеибгақәоума? – иҳәан, Мырзаҟан даагәыцхә-гәышьит.
– Ҳаҟоуп, Мырзаҟан, уххь згеит, арҭ зегьы шәымчала макьаназы лҩаҵәк ҩаҳашьҭуеит! – иҳәеит Ҭемразгьы, рацәак иҽаламгалацәакәа.
– Сара издыруеит, Ҭемраз, уара уҿыцынхаҩуп, аабыкьоуп ԥшӡала, хазыс-ԥсазыс ҳәа умцахә анеиҿоукыз, ухыбра-уҵыбра, уабанӡаҟоу? – иҳәан, аҩысҭаацәа наи-қәыртәашәа даацәажәеит Мырзаҟан.
– Макьаназы ган ҩны хәыҷык сыҩноуп, уххь згеит, Мырзаҟан! Наҟ-наҟ, анцәа иҳаҭәеишьо аабап. Арҭ зегьы шәеибгазар, мышкызны, џьара хәҵыш аамҭак саргьы сеигәыӷуеит! – иҳәеит Ҭемраз.
– Кәасқьак ашьапы укырц угәы иҭоуп ҳәа саҳауеит. Ԥшӡала, убри нап анауркуа, абра, сыплан аҿы уааины, уара иануҭаху, иахьуҭаху, уалаԥшны, аа-ҵлакы ԥҟаны ига. Аӷәыхцәа рзыҳәангьы сара усырманшәалап. Уаҳа сызлаухәарҭагәышьоузеи, – иҳәеит Мырзаҟан иҽыркашырӡаны.
– Адунеи азна иҭабуп ҳәа уасҳәоит, Мырзаҟан ухаҵкы, сара сабоузаԥсагәышьоу, аха ухы аҳаҭыр азын усхаӡ-гылеит, умаҵушьа анцәа сақәиршәааит. Амала, ахәшә ахьыҵырхуаҵәҟьагьы аџьыка хәыԥхь ыҵарыԥсоит...
– Уи азыҳәан, уареи сареи ҳаибарԥсрым, Аԥсны ҟьаҟьа дуӡӡа ҳақәуп, ҵлақәак уареи сареи иҳабжьамӡо анцәа ҳҟоумҵан. Ихьаагатәым хьааумган, Ҭемраз! – иҳәан, иалаухәузеи, Мырзаҟан Ҭемраз дизыхашаӡеит.
Ахәылбыҽха, Ҭемраз иқьаф ҟаҵаны, иџьмакацаҩгьы диманы амҩа инықәлеит. Иахьатәи Мырзаҟани иареи реицәажәара зегьы зыбзоураз Мысҭаабеи шиакәыз идыруан Ҭемраз. Убри аҟынтә, дышнеиуаз, дааҭгылан, ӡ-хьамԥшла иҿы ӡәӡәаны, мрагылара днаҵагылазшәа, днықәгылан, гәаныла Мысҭаабеи шә-ныҳәаԥхьыӡк наишьҭеиҵеит.
Ааилашәшәымҭазы, Ҭемраз иҩыза хәыҷгьы иаргьы рыҩныҟақәа рахь ицеит. Ауха, ианааилатәа, саб сан илеиҳәеит Мырзаҟан дышидикылаз, арахәҭиаа изнеигаз пату ду шақәиҵаз. Сан илеиҳәеит, Мырзаҟан ҳкәасқьа азхара, аа-хьаҵла лыԥшаахк шииҭаз, аӷәыхцәа рзы-ҳәангьы дирманшәаларц шиеиҳәаз.
– Дҭауадуп даамысҭоуп ҳәа иҟоума анцәа абзиара злеиҵо. Иҷкәын заҵәы ибзиараханы иԥылааит! – лҳәеит сан, дгәырӷьаҵәа дааҟалан.
Сара схы здыруа саныҟала инаркны, саб ихьӡҵәҟьа ала акәын сышиԥхьоз. Зны-зынла, ҽырбашақә, саб ҳәа сымҳәозар. Инаԥшуазгьы, раԥхьашәа, оумашәа ирбон, аха сара сшашьцылаз еиԥш, даргьы ашьцылеит. Ҭемраз ҵеис имаз сара аӡәзаҵәык сакәын. Иара саргьы сҟа-минымны, чымазаҩ чынчхашәа сыҟан, аҟынтә, Ҭемраз ҿымҭӡакәа абри хьаас иман. Анцәа-рныҳәара, Елырныха, адәныҟоу, уҳәа, есымза аныҳәагатәа ҟаиҵон. Сани, саҳәшьеи, сареи, ныҳәарацыԥхьаӡа, ҳшьамхнышланы ҳиргылон. Дасу ҳацыԥхьаӡа ацәашьқәа аркны, ҳмаҵурҭа ҳаҩны ашә абаҟә аҿы инеихык-еиҵыкны инадирҷаблон. Иԥсахара зегьы нақәганы, адунеи азна анцәа ду да-ниашьапклак, ҳааиргылон. Нас ҳарҭ зегьы, арыӷьала ҳгьыжьны, ҳхырхәар акәын. Аха сара ақыҭа рҿы смилициан аҟынтә, саныццакӡоз, саб иныҳәара агәхьаа мкӡакәа: «Ҵасым, дад, ус умун!» – шиҳәоз, сҽы кәадырны иахьгылаз, сынҽыжәпҟаланы, сыҩны ҳашҭа сынҭҟьон.
«Анцәа даҭаноумҵан, зхьы шьаргәыҵа сакәыхшоу, макьана дсабиуп, дгаӡоуп!» – насышьҭеиҳәон. Зегь акакәын, сцәашьхәы ххаӡа иаркны, егьырҭ, сани саҳәшьеи рцәашьқәа ахькыдыз ирылаиргылон.
Иҵӡозеи уиаахыс, аха иахьагьы убырҭ саб ицәашьқәа рышьҭа, ҳган ҩны ашә абаҟә, еибгоу мацәа ҭыԥк ыҟамкәа, зехьынџьара кыдблаа-кыдблааны иҟоуп. Уи санахәаԥшуа, есымша иаасгәалашәоит, ииасхьоу ицахьоу схәыҷра амышқәа, сарԥысра. Сыблақәа иаарыхгылоит сахькаҳаз, сахьгылаз, сахьҵәуаз, сахьыччаз аҭыԥқәа зегьы.
Саб Ҭемраз, абриаҟара, анцәа злыԥха ҳаура даҳ-хылаԥшырц, ихәы-иԥхь ҟаҵаны, есымша дышиҳәозгьы, сара иахьа сыҟазар, уаҵәы сыҟамкәа, сынкашәа-аакашәо, аарла иныҵхахаз ашәшьыра-шәҭ акәын сзеиԥшыз. Абри азмырхакәа, саҩысҭаацәа насыдыԥсылан, аҭаҭын ахарагьы салагеит. Уи зхароу, хара-ԥсыра изааигарц есым-ша анцәа сиҳәон, аха еиҳагьы ихахәда хызза дыҟан, ихы хәыцкгьы
алшәомызт.
Саб аҭаҭын сшахоз анеиликаа, акы иеиԥшымкәа хьаас иҟаиҵеит.
– Иара анасыԥда, ахәшәыц еиԥш, абри аӡәза-ҵәык иоуп исымоу. Дшьашьларкны даагоит. Абыржә, ацәымҳа еиԥш, абри ашьашә иҭарблыша аҩысҭаа ичысхә неиҿеимкыр ада ԥсыхәа имамкәа дыҟазма? – иҳәан, сан илхарагәышьааз, аха гәоу-гәоу длацәажәазаап.
– Уан дукәыхшоуп, изуҭахузеи абри агызмал ичысхәра. Уара амаалықь, есымша уаахшәахӡа, мчыла аҵаа иаҵиааз ашәҭыц еиԥш, ухаршны угылоуп. Анра-аԥара сыманы суҳәоит, уаҟәыҵ, нан, ҳрыцҳауп. Уаб иаҳаргьы игәы канажьып, – лҳәеит сан, саб илеиҳәаз мырзаӡакәа.
Мышкы-ҩымыш, аҭаҭын ахара нкасыршәызшәа зуит, аха еиҭанасҿасымкыр амуит. Ушьҭа сан илыцәӡаны ахара салагеит. Азныказы сангьы сабгьы адунеи азна игәырӷьеит. Ҳаҷкәын иаҳҳәаз гәникылан, аҭаҭын ахара даҟәыҵит рҳәан, игәырӷьаҵәа, исзырурыз рыздырамызт. Аха ҳаҩны сындәылҵны, ҳаҵаҟа акәара ахықә аҟны стәаны сабанӡахаларыз. Ҽнак, абналара снацәаашьан, ҳган ҩны ашьҭахьтәи аҿаԥараҿы сыҩнагыланы аҭаҭын сшахоз, ахышә дынкылыԥшын, саб аргамаду снақәикит. Аха, ажәак, иара усгьы исамҳәаӡакәа, днасԥырҵны дцеит. Саб абнахь дыҟоуп ҳәа, сгәы рҭынчны аҭаҭын сшахоз, адгьыл дааҵыҵызшәа сыбла данаахгыла, убраҵәҟьа сыԥсны сышьҭазар моу смоуит, аха иааг, иҟалаша ҟала-хьан.
Саб сшибаз сангьы илеимҳәеит, сара сахьгьы имырзеит. Уи сахьибаз цәгьала ишысцәымыӷхаз гәеиҭазар акәхап. Сгәы сыхьыр ҳәа дшәан, егьҟамлаӡазшәа, абжьааԥны еиԥш дхаччо акәын дшыҟаз. Ус акә, егьыс акә, сара акы еиԥшымкәа ихьаазгеит. Саб сара сзы убриаҟара дхаа-мызҭгьы, есымша аӷырԥ аасхиргозҭгьы, иҟаларын уиа-ҟара схы иақәсымҵаргьы. Аха, еиҭасҳәахуеит, иҟалаша
ҟалахьан, риашашьа амамызт.
Абрии абрии рыбжьара, иҟаларын ҩымчыбжьа раҟара аабжьысхьазар. Ҽнак, исгәалашәоит, аҽны мҽышан. Саргьы џьаргьы сымцаӡакәа аҩны сыҟан.
– Ҳараз, аранӡа уааиуандаз! – лҳәан, сан лыбжьы насықәлыргеит.
«Оп, ари, хымԥада, бзиак иазҳәам. Саҿымхаԥ-сышьааит абри аҭаҭынгьы!» – сҳәан, схы-сыԥсы нкын-ҵаны, зыхра саҿыз сеиха ақды иаласаз амақьа инықәсҵан, сан дхахо абарҵа дахьыҵатәаз сна-лыдгылеит.
– Сзыбҭахыз, сан? – сналазҵааит.
– Утәеи, ара уаатәеи ҳамҭак, – лҳәеит, лыхгьы даам-ҩахаӡакәа.
Лажәа ааҩбамтәкәа, лнаҩсшәа игылаз аҟәардә шьап кьаҿ саахан, сан лаԥхьаҵәҟьа снатәеит.
– Ҳараз, цқьа улымҳа сыҭаны усзыӡырҩлеи, – лҳәан, аҵыхәтәантәи лыласа ахац лдырды инанылҵан, лывараҿы аҟәардә инықәылҵеит. – Ацҳаражәҳәаҩ дхәым-дшьым, саргьы сыцҳаражәҳәаҩуп иахьа, сыҟәнумшьозар! – лҳәан, дагьааччеит.
– Сара соума, сан, цҳаражәҳәаҩыс быззаарышьҭыз?! – сҳәеит, иааџьасшьан.
– Ааи, уара ухаҭа-ԥсаҭаҵәҟьа! – лҳәан, цқьа скылкаа-ны, сыблақәа днархыԥшылеит, сгәы иҭоу маӡак еилыл-каарц лҭахызшәа.
– Цҳаражәҳәаҩыс быснызҵаз дызусҭада, сан? – сҳәеит, изқәысҵара сзымдыруа.
– Уаб иоуп сунызҵаз! – лҳәеит, иумуӡозар лҳәарашәа.
Сара уаҳа акгьы лыцымҳәаӡакәа, сҽааныскылеит. Аха иаразнак сгәы азҩеит, аҭаҭын аӡбахә шлымаз.
– Ушьҭа уара ухәыҷым, Ҳараз! Уда дызмам, дуқәгәы-ӷыртә уҟоуп. Иуҳәогьы ҳәазароуп, иууагьы узароуп! – лҳәан, сан даланагалан, сылабжьара лҽыназылкит.
– Ибзиоуп, аха саб исзааицҳаз закәхарызеишь усҟангьы? – сҳәан, сан зынӡа ахҭа дынҭаскит.
– Аҭаҭын ахара даҟәыҵуазар, аҽыкәаша акәадыр чаԥа нақәҵаны, аҽгәара ҟамчгьы нарыцҵаны изаасхәоит ҳәа узааицҳаит. Цқьа уазхәыц, нан, уаб уҭак ажәа дазыԥшуп! – лҳәеит иааихҵәаны.
Сангьы сабгьы, зегь реиҳа иахьсыхьуаз рнацәа ақәыр-кит. Сара аҽқәа убыс сыԥсы рыҿҳәаран, уаха сахьыцәаз сыԥхыӡ иалан. Ус шакәыз, зегь реиҳагьы саб идыруан. «Абри акыр дҿанаҳәозар, абри дҿанаҳәап», – игәахәит азыҳәан ауп, сангьы дзысниҵаз.
Исҳәара сзымдыруа, раԥхьа, сажәа сагәылахашәа саанхеит, аха нас сҽааизызган:
– Ибзиоуп, исзааихәааит! Убри аҽны инаҿаршәны, аҭаҭын ахара саҟәыҵуеит, – сҳәеит, снацҵҟьашәа.
– Иаабап, – лҳәеит, сан рацәак сыгәрагьы мгацәакәа.
Уаҳагьы ацымҳәакәа, лдырдгьы аашьҭылхын, ахахара дналагеит.
Сани сареи ҳаицәажәара ашьҭахь, мызкы наҟьак нҭакәкәа иаанҵәеит. Ҭемраз изакәызаалак, убри аҵы-хәала, џьара, машәырны акәзаргьы ажәак иҿшәомызт. Сара аҭаҭын сахьахоз хьаа дус ишимазгьы, иааи-ԥшнымҵаӡакәа, дхааӡа акәын зегьы дышҳацәажәоз. Сангьы убри аҽны абас салҳәеит аҟароуп, акәымзар, уаҳа уи аӡбахә лгәалалмыршәацызт. Сара ҿымҭӡакәа, слымҳацәқәа сықәыԥсаны сӡырҩуан, аӡәы акы сеиҳәозар ҳәа, аха наҟ-ааҟгьы ҭынчран. Нас, ус-ус, саргьы сгәы сырҭынчит, сангьы уаҳа уи аҵыхәала сылзымҵааит. Сҽы нади сақәтәаны аусҳәарҭахь сцон-саауан.
Уахык, аҭаацәа зегьы аҩны ҳаҟан. Ҳаиашьара иеиуаз, есуаха цәажәара ҳәа ҳара ҳахь иаауан. Саб егьаумҳәан, аирак дреиҳабын, убри азакәхарын, даргьы еиҳа еибаргәытәны, ҳара ҳҿы тәарҭас-гыларҭас изрымаз. Уахык, нырцә-аарцә итәаны, изакәу сыздырам, абарҭ аҽқәа рыӡбахә иалацәажәо рҿаархеит.
Саб Ҭемраз иашьеиҳаб иԥа Арсана дахьтәаз, иҽыҩ аӡбахә аацәыригеит.
– Сара, аҽы ауаҩ ишьа алоуп рҳәон, аха ихасҵомызт. Иацуха, Ажьи Чмыт сасцәақәак иҭан, ҵхагәы еиҩнашаанӡа ҳаидхалеит. Ашьҭахь, саргьы сқьаф ҽеишәа иҟаҵаны, агәаҩа сынҭысын, адәыԥшӡаҿы санаахала, ҽышьҭыбжьык саҳаит. Слымҳа сажьама, мшәан, сҳәан, даҽа шьаҿақәак ныҟаҵаны, сааҭгылан, сӡырҩит! Апыҟҟа-апыҟҟаҳәа, аргама, имҩашьахуа аҽышьҭыбжь гон. Санынаԥш, амза ашәахәа ахьыӡсо, ахыкәалаа еиԥш, иаацәырҟьеит сҽыхәа. Иҟанаҵо збап сҳәан, сгәанаҭар ҳәа сшәан, саԥхьа игылаз аҳаҷҷа снавагылеит. Сҽы аҽыҩ ҷкәын дақәтәазшәа, ихиаало, ахала адәы ԥшӡа иакәшон. Лакә рашьҵас алашьцара иалԥрааны, аԥырцәқәа ԥхьаҳәо иахьнеиуаз, лаԥшҵашәараз џьысшьон.
Ҩынтә абри адәы иаакәшан, ахынтә раан, ианаахаҵәи, иаразнак ашақә иасын, иџыџӡа иаангылт. Аҽы иҟанаҵо џьашьо сшахәаԥшуаз, ахы насықәкны, ашьшьыҳәа сышҟа аҿаанахеит. Сара сыҽмырҵысӡакәа, сыԥсы ӡаны, аҳа ашьапы савагылан. Ишааиуаз, уаҳа иаамҩахымҵӡакәа, ишиашаз иаасыдгылан, ахы аасыднашьылеит. Абри аҩызаҵәҟьа сақәымшәацызт. Оумашәа ибаны сҽы ахы аасгәыдыскылан, алахь ашьшьра сналагеит. Сыҽгьы саргьы амза ҳақәыҷҷа ҳахьгылаз, аҵх заҵәык акәын шаҳаҭс иҳамаз. Абри уажәы зыла иамбаз ихаимҵаргьы ҟалоит. Сара иџьасшьо, иара ахала сабазар, усҟан ҽакын, сабеит, садырит сҳәарын, аха убри убас амцабз шкәакәеиԥш, аҵх иалԥхо адәы иакәшон, саԥыр-хагамхакәа, акыраамҭа сахәаԥшлар сҭахны, аҳаҵла сыҽнавазӡеит. Изладырзеи нас аҽы, аҵла аӡәы дшавагылаз, насгьы, хымԥада, иавагылаз сара шсакәыз? Ушьҭа уара унеины, аҽы ауаҩы ишьа алам ҳәала. Ухәыцыр, ауаа-тәыҩса угәы ҳахшәартә ҳаҟоуп. Аҳаиуанҵәҟьа агәы-былра, ауаатәыҩса ргәыбылра аҵкыс еиҳахо иалагеит, – иҳәан, иҵегь иажәа иациҵарц иҿы
анеихыхымҭазы, арирахьтәи ахәшҭаара ахахьшәа итәаз Алықьса:
– Арсана, уажәа хьыла иԥысҟеит, – иҳәан, иааимидеит. – Аиаша уасҳәап, уҽы азыҳәан иуҳәаз схәы-сжьы ааи-ланаргылеит. Аҽы атәы, саргьы хәыҷ-мыҷқәак здыруеит. Аҽы аҵыхәала, аҽҟазацәа ирҳәахьоугьы саҳахьеит-егьихьеит, аха абри аҩызаҵәҟьа смаҳаӡацызт. Ԥшӡала иԥсоуртәааит. Хырҳагас иуоуааит! Аԥхьахәы алоугааит! Аԥхьан, уажәа уалымгацкәан, суԥзыжьлаз, уара ухаҭа уажәақәа роуп. Ауаатәыҩса ргәыбылра цо иалагеит уҳәеит. Аԥсаҭа-аџьыкац, иуҳәаз иашахаҭоуп. Уара, сара схаан, ҳқыҭаҿы аӡәы ишьапы нкыдҟьаргьы, ҳҭибажаа, зегьы убрахь ҳҿынаҳхон. Исгәалашәоит, Мақьҭаҭ иԥҳа Бабила данаршышуаз, иаашаанӡа «Атларчоԥа» ҳәо ҳшыкәашоз ҳшьацәкьарақәа хыгәыгәхьан. Аҳа абыржәы, уара ухаҵоуп, учмазаҩы акәым, уԥсуа-уԥсуа – шәынтә унеиҭаргозаргьы аӡәыр уабаԥсуеи ҳәа дузхьаԥшуазар. Џьара, иԥхашьаны аӡәык-ҩыџьак ааиуазаргьы, уара угәырҩа иаганы акәӡам изымҩахыҵуа. Уара ухы иаҭәашьаны, аҵырмақьа алыхәхәо жьырӡык рымҵа-ургылар, усгьы, хьацәгьа хьабзиа еилызымхуа роуп, уаха арбаӷьқәа иааиларԥсаанӡа, акәыбрқәа реиԥш инӡаам-ԥсылакәа иаҟәыҵраны иҟаӡам. Нас уара ауаҩра, аламыс, агәбылра егьи ҳәа уааиуеит. Урҭ зегьы, Арсана, ациви-лизациа амым иафахьеит, иафахьеит акәым, егьазымхеит! – иҳәан, иажәа аҵыхәа ааиқәиҳәалеит, Алықьса.
– Ари угәырӷьаҵәагьы ухы иқәукып, Алықьса, баба. Макьана акәтаӷь ԥымҽӡакәа иҳавагьыжьны ибылгьоит. Амала, абни аеҵәа аҵыхәа змоу каҳар ауп арыцҳара, акәымзар, иахьала иҳабаргәузеи! Абааш иҭоу ҳаиҩызоуп! Ани ҳара ҳаиҵашьыцреи, шьапҿаршә ҳзеибауреи, ҳаибаҭиреи, ҳаибаахәареи ҳәа уара узҿу, иацы иҟала џьушьоу! Уи ҳара аханатә аахыстәи ҳчымазара ауп. Лымга зҩоуп!
Ҳара ҳазшәиз, ӡ-хьамԥшла иҿы ӡәӡәаны, имаҟа нкаршәны, шьыжь шәаԥшь днаҵагылан: «Шәымԥсуа, шәыбзамхо шәынхааит» ҳәа дынҭагыланы дыбӷеит. Ушьҭа, хәыц еиқәаҵәа зларшәым алакә уаса шьтәа ҳаманы, ҳхы-ҳаԥсы ҿаҳхырц, ҳазшәиз иҟны ҳцашан, аха иабаҟоу, уигьы адгьыл даҩнаххьеит, – иҳәан, акәасҭхақәа маҵәык нарылихын, иршәны амца инақәиршәит Кьасоу.
– Ҳаи, ҳаӷоу дшәылаԥсааит, уара шәара! Гәыр-маҷгамзар рҿыхагак, уахатәи аҵх инагәылашәҳәарц шәгәы ишԥаҭам! – иҳәан, даагәамҵ-хамҵит даҽаӡәгьы.
Сара урҭ ирҳәоз зынӡакгьы сырзыӡырҩырц сҭахӡамызт. Аҽқәа рыӡбахә уаҳа иаламцәажәар ҳәа сшәон. Адәыԥшӡа иакәшоз аҽыҩ ҽыхәа сыбла ихгылан. Убри аҩыза аҽыҩ саб исзааихәар, аҭаҭын ахаангьы исҿыҵаскраны сыҟазма, аха саб ииҳәаз ҳәа сан исалҳәаз аахыс, акыр бжьысхьан аҟынтә, сшәон саб ихашҭзар ҳәа.
Аҵх ҵәцан, ахьҭа аҿалахьан, убри аҟынтә сындәылҵын, мҿқәак ааганы амца инақәысҵан, аҽҳәа ахахьы сниасын, саатәеит. «Ма лакәк рҳәар, дара мыждақәа. Иабарҭаху, абарҭ акы уаҩы имыхәо-имԥшьуа, абаша цәажәарақәа. Уаҵәы иҟалаша, иахьа дара иалырдыраауазеи, ма даара ҵара дук змоу шьоук ракәушәа, иажәарҟазоит. Амала баша аӡы изҭахысуазеи?» – аасгәахәуан сахьтәаз, аха ак разҳәодаз.
– Уара уахатәи шәцәажәарақәа исгәаладыршәаз шәасҳәарц сҭахуп, шәгәы ԥысымҵәозар, – иҳәеит, есым-ша ацәажәара мыцхә бзиа изымбоз, саб иашьеиҳаб.
– Макьана аҵх хәҷышьҭахьчара аҟынӡоуп иахьнеихьоу, иҳәа, ҳаузыӡырҩуеит! – рҳәеит зегь неицҿакны. Абри саб иашьеиҳаб ацәажәара мыцхә бзиа ибаӡомызт, аха знык далагар, дмыццакӡакәа, иажәақәа ҭыҿҿа-ҭыҿҿа, цәгьала иԥшӡаны дцәажәон аҟынтә, зегь рылымкаа сара снеиз-ҿлымҳахеит.
– Раџьаб ҳәа дыҟагәышьан Ԥшыцбак. Дыҟагәышьан
сҳәахт, ихаану аӡәыр шәыҟазаргьы ҟалап. Уи акыр иқәрагьы ифахьан. Егьарааны дубаргьы, аӡшәах еиԥш, иԥаҵа шлақәа хыҽҽаны ихәда иныҵаԥсон. Аԥеамбар исахьаҵәҟьа иман. Есымша игәыжь хәышлаԥса дақә-тәаны даауԥылон.
– Уа мшыбзиа, Раџьаб! – ануҳәалак:
– Ааи… Илагаӡом, дад, илагаӡом! Ацхахә еихашәит, еихашәааит! – илымҳа инапы надхны, иҿынеихон. Абри Раџьаб ажәҩашәаҟьа даԥшуеит, иааизымдыруагьы акы ыҟам ҳәа, зегьы улымҳа умацәа уҭадыркуан, ддырҽхәон аҟынтә, ҽнак, снықәланы сцеит. Ақыҭа инацәхыкны, Тур ихәы ҳәа иахьашьҭаз хәы ԥшӡак аҿы дынхон. Ашьыб-жьышьҭахь, амра анхьашымҭазыҵәҟьа, ақәаҵара сны-ҵысын, Раџьаб ихьатә гәашә алыкә нылыршәаны амӡырха снықәлеит. Ашҭа еихшәа-еиӡшәа, агәҭацәҟьа нылкааны, какал зҿамлоз мжәа рбаӷь дук, абыӷьқәа еилашьшьы иқәгылан. Абри амжәа амҵаҿы игылаз ашәтә рымӡ еиҵыхәхәа ду, агәҭаҵәҟьа дықәтәан Раџьаб. Наҟ-ааҟ идтәалан, ижәдыруазаргьы ҟалап, Хәаршьыҭи Ҳазараҭи. Урҭгьы акыр рықәра рфахьан.
Ашҭа санынҭала, аҷкәынцәа насԥыххылан, сҽышькыл аанкыланы сааҽыжәырхит. Сҽы аӷәра аҽхырԥарҭа инахаршәны, амжәа амҵахь срыманы рҿынархеит.
Аҭаҳмадцәа ацәашь еиԥш инасхаӡгылан, аԥсшәа насаҳәаны, ашәшьыраҿы снадыртәеит. Ҳамҭак ажәытә-аҿатә, жәҩахырла ажәабжьқәа еибырҳәон. Ашьҭахь, Раџьаб ҷкәынак изҿиҭын, иаразнак дааидыххылт.
– Дад, абна, абарҵаҿы амра ицәу акәты ажәҩашәаҟьа сзааугондаз! – иҳәан, абарҵахь инапы наирххеит. Абри имҳәацкәан, аҷкәын ажәҩашәаҟьа ааиган, Раџьаб инеииркит. Раџьаб ижәҩашәаҟьа, аалаирха-ҩаирхан, инацәхыԥ ала иааирыцқьашәа иун, иҩышьҭыхны амра инадибалеит.
Сара сназлоу, зегьы ҿымҭ-ԥсымшьа, Раџьаб ииҳәарызеишь ҳәа ҳихәаԥшуа ҳтәан.
Ишызбоз Раџьаб ижәҩашәаҟьа амра инаҟәихын, аҵанӡа даақәыԥсычҳаит.
– Иаҳәозеи, Раџьаб? – иҳәан, иҽеиԥштәӡаны дҵааит Хәыршьыҭ.
– Ажәлар рлахьынҵа зеиԥшроузеи? – инацирӷызит Ҳазараҭгьы.
– Ажәлар рлахьынҵа цәгьагәышьоуп, дад! Иубома, ажәлар ргалуан шеицаку? – иҳәан, ажәҩашәаҟьа агә-ҭаҵәҟьа инацәа нақәикын, уаҳа мҳәакәа иҽааникылт Раџьаб.
– Ажәҩашәаҟьа уаҳа иаҳәозеи усҟангьы? – деиҭаҵааит, Раџьаб иҿымҭра зычҳара иалнахыз Ҳазараҭ.
– Иаҳәагәышьозеи, аҽеи аҳәом. Абзацәа ԥсуеит, аԥсцәа бзахоит ҳәа аҳәоит! – иҳәеит Раџьаб.
– Ааи, иԥсаҭа ахьы ахьыршо инеиааит рыцҳа. Уа-ҵәашьҭахь иҟалаша здыруаз аԥеамбарцәа, ари адгьыл насыԥда иқәгәышьамзи. Раџьаб иҳәан еиԥш, ушьҭа ари адунеи хазына, аԥсцәеи аҩысҭаацәеи ирхаанхеит акәымзар. Угәы ишԥаанаго, Раџьаб ижәҩашәаҟьа иаҳәаз иашаӡами? Абзацәа ԥсын, аԥсцәа абзахара иаҿӡами? Избарц зҭаху, зегьы ирбаратәы иҟоуп. Уажәы зегь реиҳа насыԥ змоу, иҟоу-иану зызгәамҭо, мамзаргьы, игәазҭарц зҭахым иоуп.
Арсана инацәа насықәикын: «Абни итәоу ихаан, ауаа-тәыҩсеи алашәагеи егьеиҩырымго иҟалоит. Акаамеҭ захьӡу ажәҩан иалыҩрны икаҳауа џьушьома. Убриоуп акаамеҭ ахаҭа-ԥсаҭагьы!» – иҳәеит Арсана днеицралан.
– Нас уара излоуҳәо ала, заа ҳнышәынҭрақәа ҟаҳ-ҵалароуп, ус аума? – иҳәеит, уажәраанӡа ҿымҭӡакәа саб дахьтәаз. – Сара стәала, аҽырхагара аиҳа, аҽырҟәышра еиҳа еиӷьуп. Ауаатәыҩса ари адунеи иқәнаҵ, ауаҩы уаҵәтәи ашара деигәыӷуазароуп. Сара сахьахәаԥшуа, уццакит, ҿырҭәыла уамхацәажәоит, дад, Арсана. Иууазеи, абааԥс, уԥсадгьыл ыҟа, ууаажәлар ыҟа, уҭоурых ыҟа,
уара каҳада-ԥҽыда ауаз аҳәара уаҭәам. Ишьахәуп, уареи сареи ҳхәы ҳфахьеит, ҳхәы аагахьеит, ушьҭа ҳниасны ҳаиҭа-ԥымлозар акәхап. Аха, сара саныҟам аӷ леиааит уҳәаргьы гәнаалам. Ус ахьысхәо саҭоумҵан, аха, – инацәа насы-қәикын, – ани итәоу иҩызцәеи иареи уаҵәтәи амш ргәы ахҵатәыми, ргәы ақәыбзиатәыми. Егьыҟаӡам, ишан ихәлеит, ладеи-ҩадеи аӡы ықәыршоуп ҳәа раҳҳәо ҳалагар, ҳҵыхәтәы зеиԥшрахозеи? – Ҭемраз игәы намӡакәа даацәажәеит.
– Даара ухыргәыӷ-ҿыргәыӷуеит, иалоухи. Ибзиоуп, џьым, аамҭа бзиак хәыҵлашозар сара исцәымӷума. Анаҟә амца акыр, абамба аҿажьны иҳарцәо изыҟалозар, уи ами азамана. Аха са сахьахәаԥшуа, мыцҳәа иԥа гәырӷьа дагар ҳәа сшәоит, уиоуп сзырҿыҿуа, – иҳәеит Арсана.
Аккаҳәа арбаӷьқәа инеиларԥсеит. Ҳамца еиқәысҵазгьы, еиҳа еихсыӷьуа иалагеит. Дара уи гәар-ҭаӡомызт, рхаԥыцқәа еилаханы аиҿадоуара иаҿын. Абарҭ сахьырзыӡырҩуаз саргьы гәаанагарақәак сызцәырҵуан. Сызқәшаҳаҭыз ыҟан, сызқәшаҳаҭмызгьы, аха рылаҿысҭуамызт. Акы, дареи сареи ҳаизеилибакаауамызт, ҩбагьы – ибыргцәан, ажәа рымаскыр сҭахымызт. Ажәа-кала, дара ахьцәажәозгьы сҭахымызт, излацәажәозгьы.
Сара иаасыцрымшәаӡо исыцыз аҽы акәын. Саб иажәа ииҭииз дахьхәхьазу, дахьымхәхьазу аилкаа сыздырамызт, убри акәын хьаас исымазгьы. Ус сшыԥшуаз, уахатәи аҵых зҿы ааихымхӡакәа, знапы зхы иаҵаргәаны иӡырҩуаз Қәаса ҿааиҭит:
– Уи зегьы бзиоуп, аха ушьҭа мчыбжьык ауп инхаз, аҽырыҩра. Уара угәы иҭоузеи, Ҳараз? Уҽы умырыҩӡои сынтәа? – иҳәан, аҩысҭаацәа неихьиркәкәан, ахьӡ мҳәа-кәа, ажәла мҳәакәа, сҽы днахыччашәа, ҵәык насы-леикшеит. Қәаса ииҳәаз цәгьара дукгьы аҵамызт, дыхә-маршәа акәын ишиҳәоз, аха сара апырпыл еиԥш снеиц-ранаршәеит. Иаҳа иахьсыхьуаз аџьыка хәыԥхь
на-ҿеиԥсеит. Иара аҽыҩ бзиаҵәҟьа азыҟаҵаны иман. Ис-цәагозеи иҳәан, сҽы нади днахыччеит. Аҭак иасҳәарц, ажәақәакгьы сқьышә инықәыхх-нықәыххит, аха, ных, акы иҳәазаргьы, сара сацкыс деиҳабуп, насгьы дтәымуаҩым, дсашьоуп сҳәан, сҽааныскылеит.
Қәаса ииҳәаз сабгьы рацәак ишигәамԥхаз иҿаԥшра алагьы издырит. Нас, ихы дааҩахан:
– Егьаурым, иара агәабзиара имазааит, аҽыҩгьы иоуп! – иҳәеит саб, зынӡа иаамырхьааӡакәа. Убри ашьҭахь, аешьара аҵх алԥха шәоуааит рҳәан, индәылҵны ицеит.
Саб аҽы аҵыхәала џьара акы иҳәар сҭаххеит, аха уаҳа ажәакгьы мҳәаӡакәа, адәахьы дындәылҵит. Убри ауха инаркны аҭаҭын ахара саҟәыҵит, саҟәыҵӡеит.
Адырҩаҽны, Ҭемраз имшацкәа сиргылеит.
– Угыл, дад, угыл, Мырзаҟан иплан ахь ҳцароуп. Анҭ ахҵарақәа зааҳархаз ҳаа-ҵлак ԥҟатәуп. Уареи сареи иԥаҳамҟар, иҳазԥызҟагәышьода. Иахьаки уаҵәыки аусҳәарҭахьгьы умцан. Уи азыҳәан, уеизгьы-уеизгьы уҭаркрым. Усҭаршын Ҷыҷын, аб хәҭаак ҳалифаахьеит, уи сара саҳаҭыр азы лахь уиҭарым. Исҭахӡагәышьам уаан-кылара, аха сзаҵәхеит, акы ахы скыр, аҵыхәа сыцызкуа дсымам. Уаҳәшьа Хьмур лакәзар, дшыҟоу убоит, ԥсы лхаӡамкәа, аӡын мырхәага еиԥш ауп дшынкашәа-аакашәо. Очамчыранӡа дганы, аҳақьым Нерсес дирбазар сҭахуп, аха уигьы сзеиԥшымтәит, иаашар, аҵәы сахоуп, ишубо! – арахәыц зҿиххьаз иеихақәа аҩбагьы аашьҭихит. – Ахәархь ухоумыршҭын, дад, ахәархь! – иҳәеит идәықәламҭазы.
Хә-ԥҳалк аҩы ҳәа Ҭемраз иааихәаз, ҩ-метрак инаӡоз ҳхәархь насҩыҵыршьны снаишьҭалеит.
Ушьҭа ашьхарахь иаацәылашон. Аныцә реиԥш еилагылаз абна еихиаа, ашәахсҭеиԥш илганы инагаз амҩахәасҭа ҳаныланы ҳнеиуан. Нахьхьи, зыԥштәы зхыггоз ашаеҵәа, ажәҩан акалҭ икыдшанхалон. Аҵар рашәа, илакәхьырҩашха, абна зегьы рцәажәо, инеихырҳәаалон. Абыржәымзар-абыржәы, адунеи зегь зымчу, абнақәа рынцәахәы ашара дналԥраап угәахәрын. Убасҟак, ҿыки-бзыки ирзеиҭаҳәомызт аҽынтәи ацәылашара аԥшӡара.
Ҭемразгьы саргьы ҳнеиуан, ажәак мҳәаӡакәа. Сара сеиԥш иаргьы, ари алакә цәылашара дарҭаслымзар акәхарын, ишьапышьҭыбжь ада уаҳа, иаҳаидик ыҟа-ӡамкәа дышнеиуаз:
– Уаангылшь, дад, уаангылшь! – иҳәан, иаразнак дааҭгылеит. Сара азныказы, изқәысҵара сзымдыруа, саабжьажьеит.
– Иубома аӡырлашә рыцҳа аҽеиҵыхны амҩа иахьа-ниалоу. Абри ахаангьы ауаҩытәыҩса иԥырхагаӡам. Иара, ауаҩытәыҩса идагьы гәыӷырҭа хлаҳәа амаӡам. Ари уажәы ҳамҩахәасҭа изаниалоу удыруама? – иҳәан, даахьаԥшит Ҭемраз.
– Исыздырӡом, изаниалоузеи?! – сҳәан, иааџьашьа-шәа, иҵегь снаскьаны снаидгылеит аӡырлашә сахәаԥ-шуа. Уи еилаарцыруа акәаԥ ссақәа ақәԥсан. Абыз еимҿаԥа хәыҷы уажәы-уажәы иааҭнарҳауан. Шьацмак-шьацмак иаҟараз аблақәа еиқәаҵәа-самсалха наҟ-ааҟ аргәҵысҭақәа ирҭаԥсан. Аӡырлашә, иааихмырсыӷьӡакәа сара исыхәаԥшуазшәа збон. Қәацара амаӡамкәа, амҩахәасҭа агәҭаҵәҟьа ианиалан.
– Уаҵәы, абри аӡырлашәи амаҭаԥшьи, абыржәааны еиԥылараны иҟоуп. Убысҟан, иԥсыда-инхада ҳәа амаҭи аӡырлашәи аиҿаҭәҳәара иалагоит. Аӡырлашә аҵыхәа хҵәамзар, амаҭ ашҳам аӷраланы, ичны иԥжәоит. Ус акәымкәа, аӡырлашә аҵыхәа хҵәазар, амаҭ еразнак аӡырлашә ашҳам аӷраланы, иԥыххаа иқәнаҵоит. Аха ара даҽакгьы ыҟоуп. Сара сҩыза абырг аҵыхәа хиҵәар, уи амч аиуӡом. Ус, анцәа ишазар акәхап. Уара иуқәлоу, зхәы ааинышәшәылахьоу, гәнаҳа иахылаҳәаны зыԥсҭазаараҿы
зыхәда иқәымлац ақәыԥш, аӡырлашә аҵыхәа хиҵәароуп. «Аӡырлашә аҵыхәа хызҵәаз, быжь-насыԥк изшахоит!» – рҳәоит. Унасыԥи, уҵхи, умши ирызҳалааит.
Аӡырлашә, Ҭемраз иааиҳәоз зегьы алымҳа кыдҵаны иазыӡырҩуазшәа, аҽырҭынчӡаны, сҵыхәа анбахыр-ҵәаришь ҳәа амҩахәасҭа ианиалан.
– Аҳа, ушьҭа уҽырхиа. Уаалаган, уарма маҿа умацәа ду надырӷәӷәаланы инеиларшәны иаанкыл. Уеихадақәа уҽырнарнырсланы, аӡырлашә аҵыхәа мацәхарҟәарак инахыкны умшәакәа, иаарыӷәӷәаны уас, иҟалалакгьы убап! – иҳәан, амҩахәасҭа днымҩахыҵын, аӡырлашә дахәаԥшуа дааҭгылеит саб.
Аиаша уасҳәап, азныказы иаасцәымыӷхеит. Егьа-сҳәаргьы, напыла аҵыхәа хҵәатәхоит, ҳәа сыҟамызт. Аха хәыҷык сгәы ишаҭахымыз Ҭемраз имырдырӡакәа, иара ишиҳәаз еиԥш сеихадақәа снарынтәалан, сарма маҿа неиласыршәын, сгәы неиқәҳәаланы, мацәхарҟәарак аӡырлашә аҵыхәа инацәхыкны, инарҭрысшәа сасит. Аӡырлашә аҵыхәа ныхшәан, аҽеикәарҳә-ҽырлакьуа, хазы инкашәеит. Уажәраанӡа ҽырқәаца змамыз аӡырлашә, аҽааиҵнахын, игәырӷьаҵәа ахы шьҭыхны, ашыр-шырҳәа ахәачара инылашәкәа ицеит.
– Ҳаи, уахьыҟазаалак, унасыԥ уцныҟәо, уеихаҷа-маҷа ахьыншьҭушь-аашьҭушьлакгьы, џаџа мацәкьыс аҭыԥ аҿы, уура-уҳәара, алаҭаҷаҷеи алгажәи еихышь-еиҵышьны, аихы-лабеиԥш, шеи-шықәсеи инеиқәуԥсааит! – иҳәан, схы днагәӡит.
– Ушьҭа усзыӡырҩла, иуҵаскызгьы акыҟоуп, убригьы уасҳәап, – иҳәан, Ҭемраз иажәа инациҵеит. – Аӡырлашә аҵыхәа хызҵәо, иарма напсыргәыҵа мақьаԥсысхоит. Абри раԥхьагьы иуасҳәарц сҭаххеит, аха, иузыхҵәозу иузхымҵәозу сыздырамызт. Уажәшьҭа ԥшӡала ухәы амухуа уаныҟало, ухәгабз аҭра иааҭыхны уарма напсыр-гәыҵа иананушьыла, ахәыц наҿауршәыр иааҩнаҵәо иарбызтәуеит. Ажәакала, иахьа мҩамш ҳақәлеит ҳәа
сыҟоуп, ушанагӡахааит, сара абас сзыршкәакәаз! – иҳәеит саб.
Ашьшьыҳәа амҩа ҳаныланы ҳахьнеиуаз схәыцуан. Саб иахьада абас дынҭагыланы синыҳәо смаҳаӡацызт. Уимоу, дзықәтәаз аҟәардә сықәтәаӡомызт. Ахаан исгәалашәо-мызт иҩныз, ибназ, Ҭемраз ихәда аҳәынҵәрақәа аартны, игәы санкыдыԥшылахьаз ҳәа. Саб, схәыҷрагьы сдурагьы днасыдтәаланы дысмахәмарӡацызт. Есымша саргьы убри сашьцыланы сыҟан. Аа уажәы ашара днаҵагыланы, зныкыр идсымбалацыз, игәы ҭыӷьӷьа синыҳәеит. Сара иаразнак избеит, иахьа уажәраанӡа ицәыримгацыз саб игәбылра аӡыхь еиԥш ишынхыхәхәаз. Уажәы, уи ҿыц дызбазшәа, даҽа гәыкала, даҽа ԥсыкала сихәаԥшуан. Убри ашәымҭазы, саб иаҵкыс иԥшӡаз, иҟәышыз, иразыз, ицқьаз, ихааз адунеи аӡәы даақәыршаахьеит ҳәа сыҟамызт. Насыԥ змоу зегьы сара среиӷьны, сгәы ҭыԥраауа, ашара мҩа-хәасҭа саныланы снеиуан. Аӡырлашә аҵыхәа ахьхысҵәаз, ԥсаԥа зырҳахьоу зегьы сара среиӷьыз џьысшьон.
Мрагылара ашәаԥшь анаавҵнагоз, Мырзаҟан иплан аҿы, ҳнеит. Ахҵарақәа зныз аҵлақәа еицәыхарамызт. Ҳнарылсны зегь гәаҳҭеит. Нас, сабгьы саргьы, наҟ-ааҟ ҵлакы ҳнадгылан, аԥҟара ҳалагеит. Зыԥҟара ҳаҿыз ахьаҵла, егьа афрахьы дааиуазаргьы аӡәы игәыдӡаломызт, хымԥада, ҩ-ҿык ҭыҵуан. Сара сшааԥсара сааԥсеит, аха ичҳаны аиха аҟьара саҿын. Избанзар, Ҭемраз ааԥсара макьана иааигәагьы иҟамызт. Сара схала аԥсеиҭакра ԥхасшьон. Аха, зынӡа алакҭа аҟынҵәҟьа саннеи, сеиха аҟьара сааҟәыҵын, сыԥхӡы ныԥхьаҳәаны, сааҭгылеит. Ҭемраз иеиха ахьиҟьоз аганахь сниасын, сгылан ихәаԥшра салагеит.
Атта-ттаҳәа адарыҟьҟьақәа иеиха иаҿыҵыҟьҟьоз, ицаны ҽаԥарак икаҳауан. Саб убриаҟара аҿаԥҟасҭа ырԥшӡаны, ирмарианы иԥиҟон, сааҵашьыцит. Нас, сара сганахь сааиасын, сҿаԥҟасҭа снахәаԥшит, аха иабеидукылоз, сара
сҿаԥҟасҭа марҵеик ишԥиҟаз ҩа-шьомызт. Мчыла, еиха ҟагәала иԥысҟазшәа акәын, иргәаҟны, сеиха ашьҭақәа зегь шыҟаз.
– Уааԥсама, уара? – иҳәеит, Ҭемраз иеиха шиҟьоз, дсы-хәамԥшӡакәа.
Сара ацәгьагьы абзиагьы сымҳәаӡакәа, сихәаԥшуа сгылан.
– Аиха еимудооу, Ҳараз? – деиҭасазҵааит, иеиха аҟьара дааҟәыҵны.
– Ҟаи, исзеимдаӡом! – сҳәеит.
– Ааи, уара гаӡа-ԥшӡа! Аиха еимумдар, ирласны уааԥ-соит. Ааԥсара ухы иқәукып, уааԥсар, уԥсы ушьап, амала, унапсыргәыҵақәа иаразнак иааӡаӷьашкуеит. Аиха еимудозароуп арыӷьалагьы арымалагьы, мамзар есымша уус бжаԥхоит, – иҳәан, даасыдгылан, сеиха аасымихит. – Абас ики аиха! – иҳәан, уажәраанӡа ишикыз еиԥш снапқәа ааиҭныԥсахланы, сеиха арымала иаасиркит. – Ушьҭа умыццакыкәа, уеиха ырманшәаланы иҟьа, – иҳәан, сеиха аауишьҭит.
Раԥхьа аиха аҟьара акәым, иара аиха ахала исзышь-ҭымхит. Смахәарқәа, егьазундазгьы исхымхәыцит. Уаҩ дысхыччартә сшыҟазгьы, Ҭемраз дысхымыччаӡеит, уи сара акала исыцхрааит. Нас, ҩаԥхьа сҽааибысҭан, ихьым-ӡӷшьаны, изулак, еиҭасҟьеит, аха еиҭаҳәашьа сзаҭом сеиха аҵла ишаахаз. Аҿалагьы акәымкәан, атыҟә алагьы акәымкәан, ианҟьа-аныԥашәа иааҟалан, сеиха скӡа-мызшәа инасымпыҵҟьан, ахи аҵыхәеи еилаԥсаны, абрахь, сыварахь, џьара ицаны абӷьыжәра инылаҳаит.
– Ҳаи, машәыр ҟоуҵарц егьугымхеит, уара моу-рахә мыӡ! – иҳәеит Ҭемразгьы иааицәымыӷхан. Аха сара исыхьыз аахьмыӡӷысшьан, сеиха аашьҭысхын, раԥхьа ишысиркыз иааскит. Нас, сара стәала, даара ирман-шәаланы аҵла сасит. Сеихахәы снапы ианыкәымпылаарц егьагымхеит, аха исыхьхьаз сымдыруази, еиларӷәӷәаны
иааскын, џьаргьы исмышьҭит.
– Амалыцарагьы бзиоуп, аха аиха адагьы ԥсыхәа ыҟаӡам. Иҟьа, дад, иахьа иманшәаламхар, уаҵәы иманшәалахап, иабоушьҭуеи! – иҳәан, иеиха аашьҭихын, амҩанҵара дналагеит.
Дук мырҵыкәа, ҳахьаҵла аҿаҩ аахган, ауаҩытәыҩса иеиԥш, ишызбоз иаақыџьқыџьит. Сара сгәы нҭыԥсааит. Исыздырам иззакәу, аха уажәы абри аҵла сгәи сылаӷырӡи еилаҵәартә иаарыцҳасшьеит. «Аҿаҩҳәа зыбжьы газ, аԥсымҭазтәи аӷыз бжьы акәхап. Аҵыхәтәантәи ахьаҵла агәаҵӷа аԥҵәабжьы акәхап. Убригьы, иара атәала, ахаан азыҳәан иааннажьуан, иаагылазар иацәаз-иажьыз, иагәыз-иашьаз абнара. Ауаҩы насыԥда, иара ида уаҳа даҽакы аԥсы ахоуп ҳәа дыҟаӡам. Иара ииҭаху изҳәааит, ииҭаху изгааит, убриак заҵәык ауп хәыцырҭас имоу. Абжьарак, ахьа-ҵла иахьыз, иара имыхьӡеит. Изгар, игеит, изымгаргьы, абна инылабаа ицап, иабеиԥырхагоу, даҽазны даҽак ԥиҟап. Адунеи, абна агәнаҳа ҳәа акрыҟазар, аргама саби сареи ҳахәда инықәлазшәа збеит.
Уара узааӡаз, уара дала-шьала иузааигәоу, уара уишьыр, зыҟны ушьа ууада? Унацәкьарақәа узыцҳа-лакгьы, зегьы еицеиԥшны иухьуеит. Аха, аҵла ауаҩы иазиуа зегьы иананажьуеит. Мамзар, знымзар-зны амахә иҿасрын, мамзаргьы, аҵла ааҵҩааны, хыхь агәықәсра игәы ишҭоу, игәиҽанӡамкәа идӷьырнгьы исрын. Аха акгьы изнауӡом, избанзар, аҵлақәа дышьмансгьы нцәахәысгьы ирымоу ауаатәыҩса роуп. Ауаатәыҩса роуп сҳәахт! Аҵлақәа ауаатәыҩса нцәахәыс ирымаӡами? Сгәаҵахь, џьара, бжьык ааҭыҩит. Сгәы зегьы нҭыхьшәашәаа ицеит. «Ус анакәымха, ауаатәыҩса мышкызны, аӡы зҵабаз аԥсыӡ еиԥш, аҟәарашра иаалахарц иҟоуп. Ибзиоуп, аԥсабара ауаҩы дачҳап, иананажьып, аха ачҳарагьы ҿҳәарак амоуп. Убри ачҳара ҳәа узҿу, мышкызны ихыҵыр, аҵлақәа ауаҩытәыҩса изыӷьашкыр, усҟан аҳауа амца
акыр иаҩызоуп, еибашьрада еибакрада адунеи ҭацәыр алшоит…» – схәыцуан.
– Ахәархь ааг, баба, ахәархь, – ҳәа Ҭемраз ибжьы анаага ауп сцәырҳаны, ԥхыӡ цәгьак иаалҵыз аӡә иеиԥш, сыҭрысны санааԥш. Саб ихьаҵла хыц-ҩыцк иаҿаԥсаз амахәқәа ахы инаркны аҵыхәа аҟынӡа, икыдиҟҟаахьан. Ахьаҵла акәтаӷь агәеиԥш, анхыссарада ус амамкәа ишьҭан. Саб ирасатә ҷын нақәыршәуа, хԥа-хԥа уаргьиа рыбжьаҵаны иҿаҟәаны днахысит.
– Угылар абоуҭаху, еиҳа уабаманшәалоу, арӷьарахь акәу, армарахь акәу? – дҵааит Ҭемраз.
– Сара зегьы сзеиԥшуп, – сҳәеит.
– Краадыруоу, арымала аиха узкӡом, ахәархьгьы узымкуаз џьысшьан, – иҳәеит гызмалрак аҵамҵаӡакәан.
– Анцәа улыԥха ҳаҭ, анцәа ҳахьумырхәын! – иҳәан, ахәархь наганы, ахьаҵла инаҿеикит. Дук мырҵыкәа, ахәархь абжьы сса ҿырпуа, еиқәыцәашь еилагылаз аҵлара ахьыршаӡ еиԥш инарылаҭәеит.
– Аҿеҩҳәа, ҩаԥхьа имҩашьахуа слымҳа инҭасит, абри зеихыхра ҳаҿыз ахьаҵла анкаҳауазтәи абжьы. Уи зны заҵәык ауп, ахыҭҟьареиԥш абнара зегьы ааҵнарцәа-жәаазшәа абжьы ансаҳаз. Нас, уи абжьы уаҳа ишым-газгьы, раԥхьатәи иннажьыз ашьҭыбжь, еиҳа-еиҳа имаҷ-хо-имаҷхо, ишыӷызы-ӷызуаз, гәрыӡ-шашәаӡ ажәҩан акалҭ инаҵаӡ ицеит.
Абри ашьҭыбжь аҳаҷаҳәа иаасгәаланаршәеит, саны-хәыҷыз зны сабду исеиҳәахьаз, аџьҵла аԥсра иазкыз ажәабжь. Абри акәзар ҟалап ахьаҵла абриаҟара изрыц-ҳасшьазгьы.
Аҽны сабду мыцхәы игәалаҟан. Ҳашҭа иқәгылаз аҵла амҵа ашәшьыраҿы итәаны, иҩызцәақәаки иареи еицәа-жәон. Изхиҳәааз сыздырам, аха уи ажәабжь схамышҭ-ӡакәа, мшаҽнеиԥш, иахьагьы исгәалашәоит.
Игылазаарын, хышә шықәса зхыҵуаз џь-дуӡӡак. Уи
акыр гәаҟрақәа ирхаанхахьан. Иахадыдхьан, иахама-цәысхьан. Амахәқәа кыдӷәыхаа, афы акәҵәишахьан. Аџь ахаанын, мшын нырцәынтә аимҵәацәа ӡхыҵны, ашыци ааҵлақәеи хшьааны ианыргозтәи аамҭақәа. Аха излаҟалах здыруада, иара иахьа уажәраанӡагьы аӡәгьы даԥырхагам-хаӡакәа еиқәханы иҟан. Аха адунеи иақәлахо ҳәа акры-ҟоума? Зегьы ҿҳәарак-ҿҳәарак рымазар акәхап. Ҽнак, абри быжьба-ааба ҿы зҭыҵуаз, хҩы-ԥшьҩы ир-гәыдымӡалоз аџь хаҩаӡара, реихақәа кны иаадгылеит шьоукы. Аџь иаакәшаны илагылан, аԥҟара иалагеит. Ашьыжь нап зларкыз аҵла, шьыбжьонынӡа аԥҟара иаҿын. Шьыбжьы агәы анынхыҳәҳәоз, ихырԥаны иларышьҭит аҵлақәа рдоумбеи. Аԥсҭа зегьы рҵысны, аџь еизыххаа аиҩхаа бжьара иныбжьаҳаит. Аха абриаҟара аихақәа рыбз иҵырхыз аџь, имашәырынгьы имқьит, имӷызит, зегь ачҳаит. Нас, иаалаган, иара шәышықәсала иааӡаз, иахьчаз амахәқәа зегьы кыдрыҟҟааит. Ани ахшареи реиԥш инеиҟәырыкәкәаан, ганха инкарыжьит. Аха аџь убысҟангьы имқьит, имӷызит, илахьынҵацәгьаха ишьҭан, ахьаа агәаԥшь аҿы иҵәахны. Уа иаанымгылт, агәы ацымхәрас аупцәарҳәы зызҭаз ауаатәыҩса. Ахәархьқәа инарҿаркын, хәба-фба ҽышьахәар ихыссаны инкарыжьит. Аха аџь ҩаԥхьа ҿнамҭит, имқьит, имӷызит, иачҳаит. Ауаҩытәыҩса уаҟагьы даанымгылт. Даалаган, иара аџь агәы икыдырхыз амахә, асали ауреи аалырхын, асал наганы, аџь агәыҵәҟьа иналаҵаны урала ианас: «Ааҳ» – аҳәан, аџь ахы инаркны, агәыгәҭа аҟынӡа инеиҟәыҩрны инкаҳаит. Амахә иалырхыз асал аџь агәы ианаӷрарҵа, убысҟан уаҳа азымчҳаит. Аеҵәа кыднахыртә абжьы ҩҭганы, иааӷызы-ӷызит. «Ауаҩы иара ихшаз иара дани-дыршьуа аҵкыс еицәоу даҽа гәырҩак, даҽа хьаак ыҟа-ӡам», – иҳәеит сабду иажәабжь алгамҭазы.
Уажә саби сареи хәархьла иԥаҳҟоз ахьаҵлагьы сабду зыӡбахә иҳәаз аџь еиԥшнысшьалон. Урҭ аҩ-ҵлакгьы
лахьынҵала еиԥшын. Ахьагьы, аџьгьы, рыҩбагьы ԥсит, аха ирыԥсышьахаз еиԥшым. Сабду уаха данышьҭалоз илахьи-иџьымшьи ааӡатәны: «Ԥсышьа бзиа анцәа исыҭ» – ҳәа хыхь иқәтәаз диҳәон. Аха, уажәы абарҭ асахьақәа зегьы еихьыс-еиԥысуа сыбла ишыхгылаз, ахьаҵла аахаҳ-ҵәан, ҳхәархь ацқәа ахәачара иныласит. Саргьы, шә-лакә ԥхыӡк ирылаз аӡә иеиԥш, иҿыцҳҳараӡа Мырзаҟан иб-нара снылаԥшит.
– Анцәа иишаз ахьа рыцҳа, умбои, џьара шәышәырак амаӡамкәа ишгәылшәаз! – иҳәеит Ҭемраз, ҳахьа хсаха инапсыргәыҵа ала днас-насын. Иара иацәаз, иажьыз фҩыкгьы хаакәакәараӡа, ацхарпеиԥш, инканаҭәеит.
– Аҳы, абри аҵла заҟа шықәса ахыҵуа удыруазар? – иҳәан, днасҿаԥшит саб.
– Иалздыраауазеи, заҟа шықәса ахыҵуа! – сҳәеит, ииҳәаз оумашәа ибаны.
– Уара гаӡа-ԥшӡа, ари заҟа шықәса ахыҵуа адырра баҩ алоума! Уааскьеи арахь! – иҳәан, снеиган, абыржәыҵәҟьа ихаҳҵәаз ахьа хсаха снахәаирԥшит. Агәаԥшь инаркны, еихаԥса-еихаԥсаны иҩагаз агьыжьқәа инацәкьыс ала иԥхьаӡо, аҵла ацәама-жьыма аҟынӡа дхалеит. – Акы, ҩба ҳәа иааԥхьаӡаны, мҩашьарада, ҩынҩажәижәаба шықәса аккаҳәа абыржәы инҭагылеит, абри ахьаҵла иубо! – иҳәеит саб игәҩарамкәа. Уи ииҳәаз цқьа агәра сзымго, ҩаԥхьа, агәаԥшь инаркны аҵла агәы иакәшоз агьыжьқәа ԥхьаӡо, сҿыҩасхеит. Ҭемраз ииҳәаз иашан. Ҩынҩа-жәижәаба шықәса ахыҵҵәҟьон. Убригьы ҿыцын сара сзы. Уигьы иахьоуп ианыздыр. «Рыцҳа, ҩынҩажәижәаба шықәса ҿҳәарас иумазааит ҳәа, ҳазшаз иазиҳәахьазаа-рын!» – аасгәахәит.
Амрагьы нхықәгылахьан. Ҳахьаҵла ԥшьыџьара ихыссаны ишьҭаҳҵеит. Хыма-ԥсыма даҽа ҵлак ааԥаҳҟан, амахә-ашьахә рыцқьаны, икалаӡа инышьҭаҳҵеит. Нас, ҳихаԥсыхәқәа ааҳадгаланы, аҩныҟа амҩа ҳнықәлеит.
Саб нхыҵҟа дцеижьҭеи мчыбжьык ҵуан. Мысҭаабеи иаҳзааигаз аӷәхцәа иара ихаҭа дрылаӡан, инықәҳар-гылеит.
– Ҭемраз даанӡа абарҭ амла ишәцәамкааит, мадатәык иҩызоуп, – иҳәеит Мысҭаабеи.
Сара аҳәашьха еиԥш, ҳаӷәхцәа мышкы хынтә рхәы рзызгон. Сани сареи убырҭ рыда уаҳа ус ҳамамшәа, дара ҳрышьҭаӡан. Ус ҳшыҟаз, шьжьымҭанк, сҩызак ҽыла дкылҟьа дааит, аусҳәарҭаҿы Ҷыҷын дуԥхьоит, ушзахәо уаалароуп ҳәа. Ажәжәаҳәа сҽы нади ааскәадырын, сҽааилаҳәаны, ҳҩыџьагьы ҳҿынаҳхеит.
Аусҳәарҭаҿы ҳаннеи, Ҷыҷын дахьтәаз ауадаҿы ҩа-жәаҩык раҟара еизаны иԥшны итәан. Саныныҩнала, зегьы ҩеибаргылеит. Саргьы, аԥсышәак нарасҳәан, иҭацәыз ҟәардәык саахан снықәтәеит.
– Аҳа, ушьҭа, ҳаззыԥшыз Ҳаразгьы дааит. Ҳаззеизаз азҵаара ҳалацәажәап! – иҳәеит Ҷыҷын дҩагылан. – Зегьы ишәзымдыруазар ҟалоит, Ҳараз Мқанба макьана дшыҷкәынӡоугьы, дызхысыз, дызҵысыз.
Сара, Ҷыҷын дызлацәажәоз змааназ, егьсзеилкаа-уамызт. «Ицәгьа, ибзиа са стәык иалацәажәарц рҭахызар, заа слымҳаҿы ишԥаарымгеи? Насгьы, са сыӡбахә ала ҳәатәыс ирымоузеи?» – ҳәа схәыц-бӷьыцуа стәан, аха ушьҭа исҳәараны иҟахыз, қыҭак рхы дгыланы ацәажәара далагахьан.
– Ҳқыҭаҿы ҩышықәсатәи ашкол даналга, дҭалеит Аҟәатәи арҵаҩратә училишьче. 1920 шықәсазы дагьа-лгеит. Убри ашьҭахь, даҽаџьара ихы мырхакәа, иқыҭахь дхынҳәит. Абар, ушьҭа ҩышықәса ҵуеит ҳқыҭаҿы милициас аус иуеижьҭеи. Иҳәа уашьуам, иуы уашьуам, иааидырҵо аусҳәарҭа аусқәа хьаҳәа-ԥаҳәада инаигӡоит.
Убри аҟынтә ажәалагала ҟасҵоит, иахьа инаркны, Ҳараз Мқанба ақыҭаҿы писарс иҟаҵаразы. Абри ажәалагала иҟаҵоу иақәшаҳаҭу шәнапы шәҩах,–иҳәеит, Ҷыҷын, раԥхьа иара инапы дааҩахан. Инеицҿакны, зегьы рнапқәа шьҭырхит.
– Иақәшаҳаҭым аӡәыр шәыҟоума? – иҳәан, Ҷыҷын ажәлар даарылаԥшит. Аганахьшәа итәаз Мшәылди Гәаџьуеи рнапқәа ирҩахеит.
– Уара, узақәшаҳаҭымзеи, Гәаџьуа? Угәаанагара мӡакәа, абра зегьы ирбо, ираҳауа, уҩагыланы иҳаҳәа, – иҳәеит Ҷыҷын.
– Сара исҳәо убриоуп, – иҳәеит Гәаџьуа, – аку-лакцәагьы анхацәагьы зинла еиҟаразароуп шәҳәеит. Акулакцәа ирымоу рҽы, ркәадыр, рыжә, рыцә, рыӡлагара рымхны, анхацәа ирыҭазааит шәҳәеит. Кулак зхылаҳәоу, зынӡагьы дҳаламзааит шәҳәеит, нас уи иахьа шәахь-хәыма? – иҳәеит Гәаџьуа иԥаҵа кәыжьқәа аҩысҭаацәа рхьыкәкәо.
– Иуазҳәада ҳахьхәит ҳәа? – днацралеит Ҷыҷын иватәаз, ақыҭа апарторганизациа амаӡаныҟәгаҩ Наҩеи Агәхаа.
– Ҳаҳәара заҭахузеи, аргама ҳабла иабоитеи! – иҳәеит Мшәылды ихәы дылахаха дахьтәаз, дҩаҵҟьан.
– Ал хжәаны ахәырма иагәыдҵо, ахәырма хжәаны аҳәаса иагәыдҵо, ихырҟәҟәа-ҿырҟәҟәаны изеилашәыжь-уа, ишәҳәарц ишәҭаху уаҩҵас еилкааны иҳашәымҳәо, шәацәшәома? – иҳәан аӡә дҩагылан, аҵәы нарылаикшеит.
– Ҳара ҳзыцәшәо егьҳамаӡам. Ҳаб дкулакым, ҳан дкулакым, ҳхы былуам, ҳҵыхәа былуам. Ҳабацәеи ҳабдуцәеи, иаагылазаргьы инхацәан, анышә иахон, ҳаргьы анышә ҳахоит. Амала, ҳабацәа рыфеида аӡәгьы иҿарҵомызт, ҳара ҳфеидагьы, хымҳа-џьымшьа ламуаак ирфар ҳҭахым. Иаҳҭахым акәым, иаҭаххозар, абарҭ ҳхыжәқәагьы ақәаҳҵоит, – иҳәеит Гәаџьуа.
– Акулакцәа рыжәла ықәхтәуп ҳәа, ес-еизарацыԥхьаӡа ҳлымҳа ҭызшьаахьаз шәара шәакәын. Уажә шәааҳәын,
аҟама аҿеиԥш шәнаҳәы-ааҳәуа, ишәҳәаз шәара шәхала шәаҿагыло шәалагеит, – иҳәеит Мшәылды, ихәдахац адақәа ргыланы.
– Иарбан уара, ҳара иҳәаны мап зцәаҳкыз? Иашамкәан иаҳҳәаз ҳәа иарбан иудыруа? – ҿааиҭит Ҷыҷын.
– Ишәҳәаз иашазар, акулак иԥа, егьа афрахьы дааи-уазаргьы, акулак диԥоуп, анхаҩыжәлар драӷоуп. Нас, ауаԥшьынаҿ еицырдыруа акулак иԥа писарс дҟашәымҵар ада ԥсыхәа шәымамкәа, ахәаӡ шәыҵалама? Ҳауаажәлар рҿы ҳаиԥш-зеиԥшу, ҳгәырҩа-згәырҩоу, ҳтәы-ҳамаа ҽеишәа издыруа, ҳаилызкаауа нхаҩык иԥа писарс дызҳаҭәамхарызеи, уххь згеит? – иҳәан, ибжьы ӷарӷатәаӡа, дԥаԥашькны даақәгылеит Мшәылды.
Сара сахьтәаз, сахьыҟаз, сахьаныз сзымдыруа, снеилууаа сцеит. Сыԥштәы аасыԥсахит. Ари гәазҭаз На-ҩеи, инапы нцәыҵирҳәҳәан, сшьамхы нҭырҳәыцаа иааир-ӷәӷәеит.
– Акыр зычҳаз ашә бӷьы тлазны ибеит, уҽаанкыл. «Иццакыз иԥа длашәумтәын» – иҳәан, исаҳартә даа-цәажәеит.
– Ианбаахыс дкулакутәи, уара, Ҭемраз? Уи имоу-ихӡу ҳәа акрудыруоу, ус, сыбз бааӡоуп ҳәа уажәарҟазоу? – иҳәан, абарҭ ажәақәа ахаҳә еиԥш ирбылгьаны инеи-ҿаижьит Ҷыҷын.
– Иаадыруа зегьы анцәа иҳаумырҳәароуп акәымзар, ашәырҵаа ахәараҳәа иҳаршып, – иҳәеит Мшәылды.
– Иарбан уара иудыруа?
– Иарбан издыруа умбои, Ҭемраз ҩ-цәаӷәацәк имоуп. Ауардын имоуп, ҩ-кәаҭанк имоуп. Кәыт ҩыԥсала имӡырха ҭәуп. Уажә иган ҩны ду изымхакәа, ахьатә қаруаса сыргылоит ҳәа, иеиха ихы иаанҟьо Мырзаҟан ибнара дылоуп! – иҳәеит Гәаџьуа.
– Уаҳа? Уаҳа имоузеи? – иҳәан, иаармчны ҿааиҭит Наҩеи.
– Урҭ инеиқәысыԥхьаӡаз маҷума, сеидроу. Ҳара
шьоукы ҳаиқәажә алахы кылахо, ҳԥацхажәқәа ала мурақәа кылибаҳәо ҳтәоуп, уи аӡәгьы ибарц иҭахӡам. Аӷар изын, џьым, ахаангьы акгьы ыҟаӡамызт, ари на-хысгьы ҽеик ҟалараны иҟаӡам. Ҳара баша, ахәхәаҳәа аӡы ҳҭахысуеит, абжьарак акгьы ыҟаӡам, ишан, ихәлеит! – иҳәеит Мшәылды.
– Аҩысҭаацәа реиԥш, ҳалибамхыр умуазар, Мшәылды, уаргьы хшла укәабаӡам. Уаха шаанӡа угәеигәеиуа, ауаа рымхырҭақәа урылоуп. Ҽынла ажәҩан уаҵажьцәо ашәшьыра ушыҵажьыз, уҟәыҟәылқәа цәҳәхьеит. Иуаҳаз ҳәо, иубаз ыфо, ауаа абеинысҟьари ҳәа удәықәуп. Ҭемраз уахынлагьы икәаҭан аԥыза ицәашьы адҳәаланы, уаха, аҵых агәы еиҩнашаанӡа, дыхәцәырххо адарыԥара дылоуп. Уӷәк ацәқәа имазар, даҽа уӷәк ацәқәеи ҽыки аколнхара иалеиҵеит. Иара ихаҭагьы имахәар ԥхьарҵәаны аколн-хацәа дрылагылоуп. Иҷкәын Ҳараз иакәзар, гәыкала ажәлар рымаҵ иуеит. Иарбан нас уи ауаҩ ивыжәбо? Шәара баша ажәлар шәрылагыланы шәҿы ацәа ахышәхит. Ажәакала, ҳаргьы иаадыруа ҳҳәоит ҳәа ҳа-лагар, иҟалап, аӡ-хьамԥш акәым, акәты ӡны аҵәы иахоу ахҳарԥрааргьы. Убри аҟны шәаанмыжькәа, шәуаажәлар рҿгьы гәцәа шәхарымкуа шәҟаҳҵаргьы алшоит, аха макьана, анышә ужыр, анышә аауеит, зынӡа ҳхибатыр ҳҭахым, ҳаибачҳауа ҳааиуеит, – иҳәан, даҽа шьашәы рҳампалқәак, шҳам мацараха, Гәаџьуеи Мшәылди еиҭанарҿаижьит Ҷыҷын.
– Гәаџьуеи Мшәылди ракәм, ианбыкәу ҳа ҳауаажәлар, еиқәшаҳаҭханы, ҿык ианеицҭацәажәахьоу? Ҳара заҟа ҳхы ҳаӷоу аҟара, атәым даҳԥырхагаӡам. Иабыхәа, абга ҟырҟы икылхны, зыԥсҭазаара шьақәзыргылаз Ҭемраз, ахәшәыц еиԥш ҷкәына заҵәык димоуп, убригьы дихырбаауеит. Уимоу, иахьа писарс ҳәа ихьӡ ахьаарҳәаз, илеиӷрабаа-еиӷраҵәыҵәы ицеит шьоукы. Ауаҩ аҽеи дазыркыр, аҽеи илҵыр зҭахым, ҳарамрала убри иаҵашьыцуа, имаха ажьы дацҳааит, убри ауп сара есымшагьы, усеиԥш иҟоу ауаа
ҳарамқәа шәиԥхьыӡс ирышьҭасҵо! – иҳәан, зҿаҳәатәы ҟалаз исахьа нылкааны днатәеит зегь раԥхьагьы аколн-хара иалалаз Сҭиԥана.
Уи акәхеит. Уаҳа, аҽада архәасҭа иқәлараҳа, абри абриами ҳәа Ҭемрази Ҳарази рысаҟалажәак урҭ аҩы-џьагьы ирҿадмыршәит.
Аизара ианалга, сара писарс сыҟаҵара гәык-ԥсыкала еигәырӷьаз, сызҭахыз, саб ҳаҭыр иқәызҵоз зегьы ааин, снапы сымырхит, исыдырныҳәалеит. Убри аахыс иҵӡа-хьоузеи, аха убри амш, убысҟантәи ацәажәарақәа, раԥ-хьатәи сгәырӷьара, иахьагьы лымкаала, мшаҽнеиԥш исгәалашәоит.
Амра ҵлакашәара инҭагьалахьан еиԥш, саб иашьа Ермана иқьаԥҭаҿы саакылшәеит. Сҽы нади мыждагьы, неишькласуа, ишааԥсара иааԥсахьан. Адәҳәыԥш иқәгылаз ашымҳа снамҵысын, санԥшы, ҳамӡырха аҽхырԥарҭаҿы ҩ-ҽык шҿаҳәаз сылаԥш нарықәшәеит. «Иудыруазеи, саб аҽы аахәаны исзааигазар!» – аасгәахәит раԥхьашәа. Аха сгәы инҭгәырӷьааз рацәак исыдымхалакәа инасԥырҵит. «Сас-цәақәак аамҩахыҵзар акәхап. Санду лымаҳә Мез Матуа даараны дыҟоуп, уаб дхынҳәаанӡа дмаауандаз, ишиқәнаго пату ҳазиқәымҵар ҳәа сшәоит ҳәа иацы сан даҿын. Иҟалап Мез иакәзаргьы» – ҳәа аасхәыцит. Аха макьана аиаша сзеилымкаакәа, ҳгәашә аартны ашҭа санынҭала, арӷьарахь игылаз аҽеиқәа Қәаса ишитәыз иаразнак издырит. Саргьы сааҽыжәҵын, саӷәра аҽхыр-ԥарҭа инахаршәны, сҽы амгәырхақәа аасмыркәадацкәа, сышьҭахьала аӡәы сааимлагәа сикит. Саахьаԥшзар, абар Қәаса!
– Ԥшӡала иԥсоуртәааит, Ҳараз, Ҭемраз нхыҵынтәи ҽык узааигеит, аха аби аԥеи рыбжьара фыӡак ирыԥсоуп, аԥхьахә алоугааит! Иӡса-ӡсо, абар иахьҿаҳәоу, цқьа уахәаԥш! – иҳәан, ҳҩыџьагьы аҽыхәа аԥырцә еилашь-қьыруа иахьгылаз ҳнадгылеит. Абри аамҭазы, саб,
зыԥсаҭа шкәакәахаша, ҳаиашьара рҟынтәи хҩы-ԥшьҩы ицны, амаҵурҭа иаадәылҵны, ҳара ҳашҟа рҿаархеит. Саргьы снарԥылеит, аха аԥхьа ацәажәаха сымҭакәа, сааркын, зегьы сеимданы саагәыдыркылт.
– Агәабзиара ацны, ахабзиара ацны, хырҳагас иуоуа, аԥхьахәы алоуго! – рхәан, аӡәи-аӡәи идеибамырҳәо иаасыдырныҳәалеит. Саб ҿымҭӡакәа насҭхашәа дахь-гылаз, маҷк ишысцәуадаҩызгьы: «Иҭабуп!» – сҳәан даагәдыскылеит.
– Аҽқәа зегьы шьамхыла иҩлааит, уара уҽы насыԥла иҩлааит! Агәабзиареи аманшәалареи уҽгьы уаргьы ишәыцзааит! – иҳәан, зынӡа дсыдымҳәаҵалацәакәа, сааиныҳәеит саб.
– Уи бзиоуп, аха егьи идшәымныҳәалаӡои? – иҳәеит Қәаса даалҟьаны.
– Иарбан уаҳа идаҳныҳәало? – инеиларыԥсеит, исыкәшаны игылаз зегьы.
– Иарбан егьыҳәа, ус иаармарианы ишәҭаххеит! Уаха кәакәышьк ахәда сызхышәҵәозар исҳәар ҟалап, мамзар, шәақәымгәыӷын! – иҳәан, даахьышьарххеит.
Саргьы схы ааласырҟәын, ҿымҭӡакәа санаагыла, иаасыхәаԥшын, ара џьара ак шыҟаз дырны:
– Акәакәышь акәым, ханхьаа ашьтәа узаҳшьуеит, былды ҳмырҳәакәа, ҽеик ҳауҳәозар! – рҳәеит.
– Ҳараз иахьа ҳқыҭаҿы ажәлар идгаланы, писарс дҟарҵеит! – иҳәеит Қәаса даҵакьыркьырӡаны.
Ааит, ари заҳаз ҳара ҳаума рҳәан, сашьцәа зегьы рнапы сырзықәмыргылеит акәымзар, уаҳа иҟарымҵаз егьҟам-леит.
– Ҳажәла анцәа иазирҳааит, дад! Ужәлар угәра ганы, иуқәгәыӷны рыхьӡгьы рыхьмыӡӷгьы унапы ианырҵазар, уаргьы анцәа уаҵеимырхааит! Сара уахьынӡастәыз иахьанӡа акәын, уашьҭарнахыс ажәлар уртәуп, ажәлар урыламӡааит! – иҳәеит сабгьы игәырӷьара ҵҩадаха.
– Уи бзиоуп, аха уара аҩысҭаа ари абауаҳаи?! – сҳәан, иааџьашьаны Қәаса снаиазҵааит.
– Абна алымҳа амоуп, Ҳараз, абна! Абыржә ааигәа Қача иҵаҟа, ахьаца ду амҵаҿы, зегьы збарҭоу, зегь заҳар-ҭоу абна раҳ исеиҳәеит. Исазҳәазаалак, исҳәаз мцымзар, исаҳаит! – иҳәан, смахәар днахьынҳалеит.
– Аҳы, шәааи, баба, арахь! – иҳәан, Ҭемраз раԥхьа днагылан, амаҵурҭахь иҿынеихеит. Саргьы сгәы иамукәа, сҽы алахь снапы нахьысшьын, урҭ снарышьҭалеит.
Зегь ҳаикәшаны амаҵурҭаҿы ҳаатәеит. Сан лҭыԥҳа ӡӡараҵәҟьа дҭагылазшәа, уажәы-уажәы акҿаҩра даак-ҿыҵны, зегь рыгәшәымшәа ааҳәаны, днарԥырҵуан. Ус, саб нырцә дахьтәазынтәи, иашьа иԥа блаҵыхәала дааиацәажәеит. Нас, аҩыџьагьы ҩагылан, индәылҵит. Аха уи гәазҭаз сара заҵәык сакәын. Егьырҭ уи рбо иҟамызт, даҽа уск иалацәажәон. Ашьҭахь, зныкыр, «бее» ҳәа аџьма абжьы анга, зегьы ацәажәара иааҟәыҵын, индәылҵит. Саб иашьеи иареи ҩанхьаа аџьмашьтәа ахәда ԥырҟахьан.
– Ҳаи, уара, абри ҳзыжәымур акәын абааԥс, ҳара уеизгьы-уеизгьы ҳсасцәа дахьқәаны нхыҵынтәи ҳаазма! – иҳәан, Қәаса днасыхәаԥшын, даасалацәҟәит.
– Ари, уара угәырӷьаҿҳәашоуп, Қәаса! Узықә-дыргәыӷыз нарыгӡеит, уҿа ԥырымҽит, – иҳәеит даҽаӡәгьы.
Аҷкәынцәа аӡәы ашьтәа ахы икит, аӡәы ашьапы икит. Ажәакала, хабжь ихы аԥҽра аҟара адагьы ахмырҵкәа, ашьтәа ацәа нахдырҵәраан, инеиҿыҟьҟьаны, чуан дук инҭарҵеит.
– Ушьҭа сара уаҳа ус сымам, – иҳәан, Ҭемраз дааин иҭыԥ аҿы днатәеит.
– Ҭемраз уахьыҟаз иубаз-иуаҳаз иреиӷьу ажәабжьк ҳаумҳәои, – иҳәеит, ҳашьцәа иреиуаз аӡәы нырцә дахь-тәаз.
– Абри ануҳәа, уажәы иҿыцӡа иаасгәалашәеит абри абжьарак уахгьы-ҽынгьы сгәы иҭымҵуаз, амҩан сзықәшәаз
хҭыск. Сара сакәыхшоуп ҳабацәа рыламыси рқьабзи. Урҭ рыкапани раҳаҭыри ахьынӡанаӡоз идыр-уазар акәхарын, убри азы акәхап, анцәа злыԥха ҳаура, адунеи амилаҭқәа зегьы рылымкаа, иара ихазы иалхны имаз идгьылгьы аԥсуа жәлар изриҭаз, – иҳәан, аамҭацк днеиԥхьхәыцааит Ҭемраз.
– Уи зхуҳәаазеи, Ҭемраз? – иҳәан, днаилаҳәаҵеит аҽҳәа ахахьы итәаз аӡәы.
– Изхысҳәаазгьы абриоуп, – иҳәан, иажәабжь инаци-ҵеит Ҭемраз. – Ажәа ахы умҳәакәа, аҵыхәа узҳәом. Абрантәи сандәықәла, сышиашаз ҳашьхақәа сырхыҵит. Ашьха жәҩангьы џьара инеиламсӡакәа, ахра ҵәцашқәа шысхылаԥшуаз, нхыҵ снеиит. Ара сара изныкымкәа саақәахьан.
Саб ихаан аахыс аҟарачқәеи ҳареи аиҿцаара бзиа ҳаман. Ҳауацәа дуқәа ҳәа иҳаԥхьаӡон: Хмыҷ Бзаркалови, Бақьмырза Цеҟәеи, Ҭалбӷан Кесови. Ауаҩреи аламыси, ахаҵареи згым, егьызеӷьым арԥарцәа ззырҳәо роуп урҭ. Ажәа мыцхә шәасыршьыр сҭахым. Абарҭ ауаа, ешьак иеиԥш, исеигәырӷьаны исԥылеит. Аԥсынтәыла ианыҵны иаҳҭааз ҳасас дахь – ҳашьа рҳәан, ауаа заманақәа сыдгаланы, схәы дырхиан, ҳаҭыр дуӡӡа сықәырҵеит. Аразны ҟама чаԥагьы ҳамҭас исырҭеит. Уаҳзырбаз анцәа имҭоуп рҳәан, егьазундазгьы хаха-хымш сырмышьҭит. Аԥшьымш рыҽны анс-арс сҳәеит, егьит, аха иаурухуаз, хҩык иаарылҟьоз арԥарцәа еиҿамсқәа, сыҽгьы саргьы ҳрыманы рҿаархеит.
Мышкы амҩа ҳақәымхеит. «Аҟарачқәа рышьха-цамҩа» ҳнаҿысын, «Асаӡ иҭахарҭа» ҳәа иахьашьҭоу акаҵәара ҳҩалбааит. Ушьҭа иаацәырҵыз, ҳаԥсуа шьхақәа ракәын. «Ҭыҳәныкь» ацәҳәыраҿы ҳанхала, уаҳа шәцар зуам сҳәан, аҽаԥсра асҭеит. Даргьы ирмуӡарц иақәыркит, аха зынӡа сҽансырӷәӷәаӡа, ибзиоуп нас рҳәан, сымҩа ныҳәаны, схәы-сыԥхь – сымҩаныфа сҽы инаҽхьын-ҳәаланы, амҩа
снықәырҵеит. Нахьхьи, ахаҩа ахаҟны снеиаанӡагьы, ахаҳә ҳаҟьа иқәгыланы исзыԥшуан. Аҵыхәтәан, ахҩыкгьы рыхҭырԥақәа рхыхны иаарҟьан, наҟтәирахьтәи ахраш кнаҳа инаваӡеит.
Ахрақәа ирыҿгаз ашьха мҩахәасҭа саныланы сҿаасхеит. Нахьхьиӡатәи ашьха еиҩыцәра ахаҟынтәи «гәшәиу-гәшәиу-гәшәиу» ҳәа акаԥкаԥ ашәарахқәа ирыхӡыӡааны, ргәырҽанызҵоз абжьы ааҩуан. Ахрақәа иргәылхәрааны илеиуаз арҩашқәа рыбжьы, ашьха тәыла арҩышьуан. Убырҭ арҩашқәа заҵәык ракәын, ашьха аҭынчра еилазгоз, абжьарак, улымҳақәа рыҳәҳәабжь ублахаҵ аргьежьыртә, ҳаԥи-ҳаҩеи рыцхахә еихашәны рлымҳақәа кыдҵаны иӡырҩуан.
«Иҟалоит, дад, ашьха тәылаҿ убас ҿымҭра хьанҭарак, ашьхақәа рдунеи зегьы ҳашҳатәарахазшәа, аҭынчра аӡхыҵра ианахәаҽуа. Ирҳәоит, убысҟан, арҩашқәаҵәҟьагьы ахрақәа ирҿахаҳәхар ҟалоит ҳәа. Ирҳәоит, убасҟан, ҳашьхақәа ирхыргахьоу зегьы ргәалашәоит ҳәа. Амшын ихырҵаз ашьхаруаа руази рмыткәмеи, рлымҳа кыдҵаны, гәырҩала ирзыӡырҩуеит» ҳәа. Абри, зны сабду ашьха исеиҳәахьаз ажәабжь сгәаладыршәон, иаасы-кәршаны зхажәҩабжьқәа ажәҩан иаҵагылаз ахра ҵәцашқәа. Абыржәгьы, гәаҟра ҵыхәак, гәырҩа цәгьак иаршьхныԥсалазшәа акәын, еихаԥсы-еиҵаԥсы ашьха ахаҳәрддыра шеилагылаз.
Амра шьыбжь агәы инықәлахьан. Цгәы шьаҿала, ашьшьыҳәа сыҽгьы саргьы ахрақәа рышәгәы-ԥсгәы ҳҭысны ҳашнеиуаз, уажәраанӡа аҭынчра цәаҭарӡыӡага иҟаз неилаҩ-неиласит. Иаалырҟьаны, уаԥхьа игылоу думбо, аԥсҭҳәа нықәчит. Амала, сыҽгьы саргьы ҳаԥсы иаԥшәмахаз, иааихҵәаны ацәҳәырахь укылызгоз амҩапа ҳанылахьан. Аԥсҭҳәа зынӡа ҳагәыланакаанӡа, асыԥса зҭашәны иҟаз аиҩхаа ҳанхықәгылеит. Убри аамҭазы, «хырр» арган, аҽы џыџӡа иаангылт. Аӷәра наҿасыкшеитегьит, аха аҽы асыԥса исзықәымгалеит. Нас сааҽыжәҵын, аҿы ианкны, аԥхьа снагылан, сҿынасхеит. Ҩбаҟа шьаҿа асыԥса снықәлахьан еиԥш, апҟаҩхәа асыԥса насыҵаԥҵәан, ҳаӷеимшхара, сыкәкәаӡа сынҭалеит. Саӷәра заҵәык, сарӷьа напы зкәыршаны искыз, сыҩнапык рыла акыха снахьӡеит. Сҽы, ашьхақәа ҟәыбаса инеилаҳартә иаакьыркьырын, ишалшоз исыхеит. Асыԥса аиҟәԥара, аҵалашә сынҭԥааны, снаганы сҽы абӷа снықәнартәеит. Иаразнак скәадыр амаха сналаԥсын, ергьҳәа сҽы абӷа сҽаахаскит. Сынасыԥ иакыз, сҽы макьана асыԥса иқәым-лацызт. Мамзар, сыҽгьы саргьы шә-ԥсык ҳхазар, ԥсык ҳхахомызт. Абас ашьха агәыҳәҵә аҿы, нхыҵаа сашьцәа исырҭаз аҽыкәаша џьалк сахнарԥеит. Сышәара ацәашьы шызбылра ҳәа аҿаҭахьа насықәсҵан, сылахьи сыџьымшьи ӡатәны, аарла ахра снаҿахынҳәит. Ҩаԥхьа сҿынасхеит, сакәнаршоит ҳәа сызцәаашьаз ашьхацамҩахь.
Аԥсҭҳәа иаҳа-иаҳа ижәпахо иалагеит. Ашьшьыҳәа, сыҽгьы саргьы ҳашьеи-ҳашьеи неиқәҵо, есиныҟаҳҵа-лакгьы ацәҳәырахь ҳагькылсит, ахаҳә еиԥш, икыдхәашаны алеира иаҿыз акырцх, лассы иаахыжьжьан, асы ҩамгылах аура иалагеит. Амацәыс ахрақәа ирҿалашо, амцабз ықәырҷҷаны, аҵықьҳәа ихысит. Ҳаи, ахьмыӡӷ згома ажәла нҵәеит сҳәаратәы аҟынӡа снанагеит. Сахьцо-сахьаауа ҳәа ак сымбо ацәҳәыра агәыҵәҟьа сықәнакит. Иааихыггап сгәахәын, нымҩахыҵшәа игылаз ԥшьба-хәба ҿы зҭыҵуаз ԥса хаҩаӡара дук амҵа, сҽы аҿы инанкны ҳамҭак сҽааҵаскит. Сшымгәыӷӡоз, дук мырҵыкәа, ишыдыдуаз қәа амуӡакәа, аӷныжәҩангьы ааихыжьжьан, иқәчыз анаҟәоугьы неимыггеит. Уигьы анцәа иџьышьоуп сҳәан, сышзахәоз амҩа сықәлеит. Шьыжьаахыс сныҟәон, џьара хкыдкыларҭак сеиӡар, сыԥсгьы ааиҭаскып, какалкгьы скып ҳәа сгәы иааҭысҳәаан, сааҭгылеит.
Сгәы нкаршәны, сҽынеиҵыхны саԥхьаҟа сахьынаԥшыз, рацәак ихарамкәа, еишьылӡа лҩаҵәк шҩеиуаз сылаԥш
нақәшәеит. Раԥхьашәа, ари слаԥшҵашәара агәра сзымгазт, ҩаԥхьа, ҽеишәа сыблақәа снапы нарыдкыланы снаԥшит. Убасҟан ауп, имҩашьахуа агәра анызга, аҩшьхак рыбжьара, иҵабыргыҵәҟьаны алҩаҵә шҩеиуаз. Абри алҩаҵә ҩазышьҭуа, иԥсахымкәа дшәарыцаҩхап, мамзаргьы, хьыӡрацарантәи ихынҳәыз шьоук ракәхап ҟасҵеит. Гәынхәҵысҭала сызхәыцуазеи сҳәан, уахь сҿынасхеит.
Рацәак мырҵыкәа, алҩаҵә ахьҩеиуаз снадгылт. Аха излазбаз ала, уи алҩаҵә ҩазышьҭуаз, дагьшәа-рыцаҩымызт, дагьхьыӡрацаҩымызт, зуаҩыбжара ина-хысхьаз, зых иақәгәыӷны, ашьха иӷыжәаз аӡә иакәын.
Дунеи хәыҷык зҵакны игылаз аԥса хауара ду амҵа, аҟәараш еиԥш еилаӷәӷәаа аԥсаса аӷәапаҳәа ижаҳәо итәан. Асгьы уаҭәашәпара ишьҭалахьан. Азныказы сара абри оумашәа избеит. «Ианаџьалбеит, аӡынра зегьы абри ауаҩ абра аӷыжәара игәы иҭеикзар, оума игәаӷьит! Насгьы, гәаҟрас имоузеи, дасу зегьы рхаԥышәала иҟоуп акәымзар!» – аасгәахәит. Аха уаҳа сҽеиламырхакәа, сҽы аӷәра аԥса амахә инадысҳәалан:
– Уа убзаҳәит, уа бза хоуцалт! – сҳәан, аҭыԥ сны-ҵагылт.
Ҳамҭак аҭак смаҳаӡеит. Зныкыршәа аҭыԥ дааҵыҵит, аихы лабеиԥш, аҭыԥ хыла иҵзыԥссоз, зышлеи зықәи еилаҩҩхьаз хаҵак. Аха иахьатәи ауеи бааԥс сыхганы, ашьхатәыла сызҭааз аԥшәма, сагьџьеимшьеит, дагьсмеи-гәырӷьеит. Ччаԥшьк ацәаара илакыҵа иҵымшәо, иаб дышьны ихәда дахшьызшәа, деихаӡԥшшәалаха днасԥылеит.
– Бзиа убааит, бзиа умышхааит! Уааи арахь! – иҳәеит, иажәақәа ӡыхь-ԥсыхьха. Саргьы аԥшәма снаишьҭагылан, аҭыԥ сныҵалеит.
Уи ауаҩ иҟазшьа оумашәа ишызбазгьы, аҭыԥ санныҵала, лацәарӡасрак ахмырҵкәа зегьы сылаԥш иныҵызгеит. Ахәшҭаара аханы аҭамҳа еиҿажьын. Шәыр-ҩала
мацара алҩа иалакнаҳаз ачалтқәа хҽуан. Еиуеиԥшымыз абҟәылқәа, харҵәыла ирҭәны, ибаҟа-баҟаӡа, еихык-еиҵык икҿагылан. Ажәакала, ҿыки-бзыки иаанагоз фатәы-жәтәы ҳәа иҟамыз егьыҟамызт. Аха сара зегь рылымкаа иџьашьаны снахәаԥшит, ахәараҳәа ишуа аҽҳәа иҽҳәагылаз аҟәџьал.
«Анцәа имчала иифаша-иижәша дахыбаам, зегьы ыҟоуп. Нас, ашьха ахаҩаӡараҿы аҟәыд жәны имфар ада ԥсыхәа имамкәа, дзықәшәазеи рыцҳарас?!» – ҳәа аасхәыцит. Аха иҩашьангьы иаасԥшнымҵаӡакәа, ахәшҭаара ахаҿы игылаз ақыдхсаха снықәтәеит.
Ахьча уаҳа дсыламцәажәаӡакәа, ашьшьыҳәа дныҵыҵын, асы ааҭаԥҟаны, ачуан азна архышьна инахишьит. Сара сҩагылан, анс-арс сҳәан, саахаха-чахашәа зуит, аха аԥшәма даасхымхәыцӡакәа иус даҿын. Абас абри ахаҵа, дагьҩымкәа-дагьӡымкәа дахьысԥылаз, сагьакуамызт, сагьашьҭуамызт. Аха ҳәарҭагьы сымамызт аҟынтә, сзықәшәаз схы анрааланы стәан.
Аԥшәма, мариа-мырса мырхәаԥхәаԥ ҳәа, бысҭа хьасак ааилеигӡан, амца днаҵабзаҳәеит.
Акыраамҭа аҭыԥ аҩныҵҟа ҿымҭран. Аԥшәма уажәы-уажәы ддәылҵуан, дыҩналон. Нас, ушьҭа абысҭа амца абахьазаргьы иабахьеит анааигәахәуаз, иаакнихын, иҿахрақәа амҳабысҭа аԥықә инықәԥсаны, аишәахьча инықәиҵеит.
– Унап ӡык нақәҭәа, уххь згеит! – иҳәеит ашьҭахь, илахь еиҵымхӡакәа. Саргьы рацәак схахә ылымхцәакәа, снапы ӡык нақәсҭәан, сааин снатәеит. Ичаԥаны аҽҳәа иҽҳәагылаз аҟәыд, ҩ-калам џьамк инарниҭәалан, ак сара инасымҵаиргылеит, егьигьы, иара ихәы инаваиргылан, аишәахьча аашьҭыхны инасымҵаиргылеит. Аҳы, ушьҭа, ҳхәы ҳнапы аҳаркуазаргьы иаҳаркуеит анысҳәоз аамҭазы:
– Сысас, уххь згеит! Ухәы унапы ауркаанӡа, акы суазҵаарц сҭахуп, урацәоуп аха! – иҳәан, ихы насықәикит.
Схы иҭамкәа, сгәы иҭамкәа, аԥшәма иаалырҟьаны, абас иҳәап ҳәа згәы иаанамгоз, азныказы сааҳәалахеит, аха нас, сааизҿлымҳахан:
– Сузыӡырҩуеит, ухаҵкы сцеит! – сҳәеит, сҽаар-ԥсышәаӡаны.
– Абри сызҭааз ахьча, илахь еиқәырпата дыс-ԥылеит, сааира ицәымыӷхама? Насгьы, анцәа имчала, ахш-хырҵәы, ашә, акәац зҳәаз еиԥш, ҿык-бзык иаанаго шыҟоу, ана акәым, ара акәым, ашьха ахаҩаӡараҿы ачгьахьа сахиԥхьалартә гәаҟрас дзыниазеи ҳәа угәы иаанамгаӡеи? – иҳәан, дсазҵааит.
– Иауазеи, ухаҵкы сцеит, ус шԥоуҳәо! – сҳәан, хыр-қьиага ажәақәак сҳәоит ҳәа салагеит, аха рацәак исызмырҽеикәа, амҩабжара сажәа саагәылахеит.
– Ихьоумыршшан, ихьоумыршшан, уххь згеит! Ус угәы иаанагазаргьы, уара уиашоуп. Сара асас иҭаара, анцәа дысҭаар исзаҩызан, аха зегьы уаниашьа ухаҵашьоуп! – шырҳәо еиԥш, сақәшәагәышьеит. Иҟалаз уиоуп, уара абыржәы абрахь умҩахыҵра рацәак бжьамкәа, ҩыџьа егьызеиӷьымыз ахацәа заманақәа, ихәҟьа-ԥсҟьаха иаахалеит. Аха иаанымгылаӡакәа, исаҩсны, рҿанынарха, исамхацәгьахан:
– Иҟоузеи дад, шәабаццакуеи? Цәгьароума, бзиароума, шәаамҩахыҵыр ҟамлари зны? – сҳәан, снарыхьӡеит.
– Мап, уҭазара бзиахааит. Амҩа ҳамоуп, гәаҟрак аҵыхәала ҳаауеит, – рҳәеит.
– Изакәхарызеишь, иабыхәа, усҟангьы? – сгәы иалырсны сеиҭанарыдӷьаҵәыӷьаҵәлеит.
– Абжьшьхак рнаҩыс, иаҳҭаху хаҵа бзиак ахра дагагәышьеит, ибаҩ ҳазҭгозар ҳәа ҳцоит, – рҳәеит.
Урҭ рыбаҩ рызҭгаӡаргьы, астәи имҩамсыр, уаҳа даҽа мҩак ыҟаӡам. Ихьӡ сыздырам, ижәла сыздырам, дсуам, дысҭынхам, аха аԥсуа хаҵак ашьхатәыла идунеи иԥсахит,
макьана анышә дамарымдац. Уажәы сара абра стәаны ахаатәы зласфарызеи?! Абри арыцҳара иҟалаз, уаргьы иуҵакны, ахаатәы уҿасҵар, ԥсхаԥсжьыфараны исыԥ-хьаӡеит. Уи аҩыза ҳара ҳмилаҭ иртәышьҭрам! – иҳәеит аԥшәма.
Иҟасҵахуааз, исҳәара сзымдыруа схәы саахахеит. Убри ашьҭахь, исфазгьы сымбеит, изжәызгьы сымбеит. Схы схәыцырҭаха сҩагылан, аԥшәма абзиала ҳәа наиасҳәан, сҽы аҿы ианкны, аҭыԥ ааныжьны, ашьхацамҩа аграпара снанылеит.
Иахьа убри аҩыза ҟазҵо иԥшаара уадаҩуп. Есиша-ихәлацыԥхьаӡа, иҳаҵагылаз аҿар, ҳабдуцәа рҟазшьеи, рыламыси, рқьабзи иахьынӡахәҭоу ҳаҭыр рзақәымҵошәа збо салагеит. Убри ашьха исԥылаз ахьча убриаҟара сирхәыцит, ихьӡи, ижәлеи, дахьатәиуҵәҟьа шиазҵаатәыз схаиршҭит. Уи ауаҩ, сара сымԥсуа-смажәуа алаҳәеиԥш хышә шықәса сыԥсы ҭазаргьы, ахаан дысхашҭраны сыҟаӡам. Убри ихәыцра зхәыцроу, ишԥасҳәари, иҟазшьа-зҟазшьоу, иламыс-зламысу аҵеицәа ҳаҵагылонаҵы ҳшәаарҭахаӡом, убри агәра ганы сыҟоуп. Убас еиԥш иҟоу ауаа роуп, иахьа уаҩак азна ада иҟам ҳмилаҭ шьақәырханы измоу! – иҳәан, Ҭемраз иажәабжь неиқәи-ҳәалеит.
– Абгахәыҷы ашьацҳәа иакын, аҽкыдҟьара ишаҿыз, аашьышь аадгылеит.
– Иухьи, уара? – аҳәан, аашьышь наскьан, абгахәыҷы инахагылеит.
– Аа, абааԥс, аума сақәшәеит! – аҳәеит абгахәыҷы.
– О, уара абзиа збаша, макьана, аҳ Никәала иеиԥш уҟоуп. Аумаҵәҟьа уақәшәараны уаныҟоу, абри ашьацҳәа зҳаз аԥшәма дааир ауп! – аҳәеит аашьышь.
– Уиала иуҳәарц иуҭахузеи, Кәыкәын? – иҳәан, ҿааиҭит нырцә итәаз аӡәы.
– Исҳәарц исҭаху убриоуп, макьаназы ҳаргьы анцәа
ишиҳәара ҳаҟоуп. Наҟ-наҟ ҳнықәлақәар, Ҭемраз, уара аламыс, апату, ауаҩра-егьи ҳәа узҿқәоу ракәым, ҳара ҳахаанхоу сыздырам акәымзар, аби-аԥеи рабду ибызшәала изымеицәажәо иҟалара иҟоуп, – иҳәеит Кәыкәын.
– Уара, анцәа ишәҟәы уаԥхьошәа ауп, уаҵәтәи ҳах-шара рԥеиԥш шаҳзеиҭоуҳәо. Ҳаӷоу, ицуҭа уҭоуп, марҭхы ҳгәы ааҟазҵаша акы уҳәап ҳәа сыҟоу! Ҳаԥхьаҟа иҟалаша, уара уакәым, иара анцәа ду ҳазшазгьы издырам! – иҳәеит Ҭемраз, Кәыкәын ииҳәаз ааигәамԥхаӡакәа.
– Анцәа, ҳамҭак ҳаумшьын, уара уиашоу сара сиашоу, ҳаԥхьаҟа иаабап. Аамҭа ада уареи сареи ҳаилзырго, иахьала уаҳа егьызбом! – иҳәеит Кәыкәын, ииҳәаз дахьымхәӡакәа.
– Жәларык рлахьынҵа, ара ахәшҭаара шәыҽҳәатәаны ишәзыӡбарым. Дасу илахьынҵахәу даниап. Уи аҵкыс, Қәаса, ишҳауҳәара, ааигәа иҟалараны иҟоу аҽырыҩра уара уҽы абанӡазыҟаҵоу? Ушԥақәгәыӷуеи? Уҽы азыҟазҵо Таииа иахиҳәаауазеи? – иҳәан, зынӡа даҽа цәажәарак бжьеигалеит Самсон.
– Сеидроу, ҳаӷоу иаџьал цәгьахеит, имгәыӷкәа иԥс-хьада. Уеизгьы-уеизгьы ԥхьахәык азымгаргьы, аӡәгьы ҳаишьуам. Амала, Таииа излеиҳәо ала, анарха ӷәӷәоуп, убри сақәгәыӷуеит! – иҳәеит Қәаса, рацәак иҳаидик ыҟаӡамкәа.
– Қәаса, аабыкьа, Ҳараз иҽы нади ушахыччоз, уажә ана иӡса-ӡсо игылоу, аҽырыҩраҿы зегьы ираԥысхыр! – иҳәан, ани нырцә итәаз, Қәаса иахьихьуазҵәҟьа днақәыӷәӷәеит.
– Аԥхьахә азгозар, иагааит, ԥшӡала! – иҳәеит Қәаса, аха уи нырцә итәаз ииҳәаз, игәалаҟара аабжьнахит.
– Қәаса, Ҳараз ҳәа ҳара еилаҳхуа-еилаҳҵо аӡәгьы дҳамаӡам, зегьы ҳара ҳтәқәа роуп, – иҳәеит, Ҭемраз дахьтәаз.
– Иаашәычҳа, ушьҭа хымыш заҵәык роуп аны-ҳәаҟынӡа
инхаз. Ииааиуа-еиҵеиуа усҟан иаабап, – рҳәеит аҷкәынцәа неицҿакны.
– Ацәажәарагьы иабаргәузеи, аха ушьҭа, шәнапқәа ӡык рықәшәҭәа, шәхәы ҳархиеит, – иҳәан, ҷкәынак имахәар ԥхьашьшьаа дааҩналеит.
– Шәгыл, дад, шәгыл! Амлагьы шәаҳаркит! – иҳәан, Ҭемраз раԥхьаӡа днагыланы, инапы аниӡәӡәа, егьырҭгьы неибарԥшны рнапқәа дибарӡәӡәеит.
Хымышгьы х-шәымҭак реиԥш иниасит. Ашьжьымҭан сҽы Хьаԥшь (ус ахьӡысҵеит саб ианааига аҽныҵәҟьа ҳаҵаҟа аӡиас аҿы илбаазган, аӡыжь иналаргыланы, асапын шәах иарганы, исыҩ-сыҩуа, ақәтаӷь агәы ақәҵәраауа икәаба-ишьышьы инасыргылеит. Аԥырцәқәа еилыхны, ацаха ҟаԥшьқәа ргәыласԥеит. Аӡхыҽҽеиԥш, аихада инахысуаз аҵыхәа еилыхны, ирыцқьаны исԥеит. Абжьааԥны, сҽы нади аԥш злаҿасҵоз ҳамҿтәы саара кьыбжаам акәымкәа, абҩатәы лагьан ҿыц аԥш аныԥсаланы инамҵасыргылт. Хьаԥшь гәырӷьан, иаақәыр-қәырит!
Сара уи аԥшфара иахьаҿыз сгыланы сахәаԥшуан. Сызхара исызбомызт сҽы ԥашашо аҳәҵәы ҭыхны иахьгылаз.
Уажә сыбла иаахгылеит Қәаса иҽы назлаз, иахьа еиԥхныҩлараны иҟаз аҽыҩқәа. Избан сыздырам, аха сгәаҵа нҭыԥсаа-нҭыԥсааит. Схәыцрақәа ҵаа-ԥшаауа ишнеиуаз ҳҽыҩ ҷкәын Иуака даасгәаладыршәеит. Уи, абар-абар, ушьҭа дааиуазар акәын. Иуака, аҽыбӷаҟаза Иасыф иԥа иакәын. Иасыф, абарҭ ахымыш ирылагӡаны, Хьаԥшь ашьамхи анархеи гәеиҭеит. Хаха-хымыш ԥшымзар акгьы аҿеимҵеит. Мышкы хынтә икәабон. Иаргьы, аӡара еиҩаҳаҳа, ҵыӷшәа иаақәгылт.
– Абри аҽы азыҟазҵаз наԥшыхақәгьы дсымбац, рахәы насыԥ анцәа игумырхан. Ауаҩытәыҩса ибызшәала
изцәажәом акәмзар, егьырҭ зегьы ирылабзоуп. Сара сдырра ахьынӡаҟоу ала, ари аҽы иаԥызго ҳәа, даҽа ҽык сыздырам. Иахьа идырыҩраны иҟоу аҽқәа зегьы збахьеит, ршьамхгьы здыруеит, рынархагьы, аха ари аҟынӡа иҟам! – иҳәеит Иасыф иаха ахәылбыҽха.
Ажәакала, Хьаԥшь аҽырыҩра иазыҟаҵан. Аҟарачаа ркәадыр ҟәынашәк анпыҟҟала, иаакнысхын, санаа-дәылҵуаз, Иасыфгьы Иуакагьы ҳгәашә иааҭалеит. Скәадыр шыскыз, сабгьы саргьы ҳнарԥылеит.
– Сымышьҭа бзиоуп, иахьа уара насыԥла уҩааит! Лаԥшцәгьа-ҿаԥшыцәгьа анцәа урцәихьчааит! – иҳәан, Иасыф Хьаԥшь ауаҩы ибызшәала днацәажәан, абӷа ааишьышьит. Иаргьы ауаҩытәыҩса иеиԥш, ацәа иҭ-рыхьҭшьаазшәа, иааӡыӡымкын, аҽааиқәнакит. Иасыф инапала адима ҟаԥшь иҷкәын ихы инакәиршан, ашь-ҭахь неилаиршәит.
– Абри аҽы ҵысхәшәа уазыласхааит! Иаргьы ашьапы шьац амырҽааит! – иҳәан, Иасыф, иҷкәын днаиқәныҳәеит. Иуакагьы, ахьуҳәа, дакӡамшәа иҽы абӷа днахаххит. Ҳаргьы ҳанҽыжәлан, агәашә ҳанҭыҵын, Аныхамҵа шыҟаз ҳҿынаҳхеит.
Ашьыбжьышьҭахь, Аныхамҵа ажәлар шеизара-еизахьан. Аныхамҵа ҳәа иашьҭан, жәытәнатә аахыс, ҩ-қыҭак ирзеиԥшыз адәкаршәра. Абраҟа, есышықәса еизаны, есабыржәааны ахәмаррақәа мҩаԥыргон. Аимҵакьача иасуан. Аҽқәа дырыҩуан, аҵәыргыла иахыԥон, бӷарҵахьы аиқәԥара ҭарҵон, қәсыԥеи ҽадаԥеи иԥон, еиԥхныҩлон, аҽқәа дырԥон, ҽыҳәҵәыла еижәылон. Убри анаҩыс, ажәытә аахыс қьабзыс аԥсуаа ирымаз, аҵәы еигәыдырҵон, аҳәаҟьара мҩаԥыргон.
Ишнаҵҟьара ихианы, жәа-ҽыҩк ԥашашо, рынага-ҩагара иаҿын аҽыҩ ҷкәынцәа.
Иаалырҟьаны, Хьаԥшь ҳаманы ҳаннеи, зегьы оумашәа ирбеит. Избанзар, сара абас иаарласны абри аҩыза аҽыҩ ықәсыргылоит ҳәа аӡәгьы игәы иаанагомызт. Аӡәи-аӡәи
ахәаԥшыха рибамҭо, сҽы иакәшаны игылан. «Шәхы-шәыԥсы џьашәшьааит. Шәылаԥш цәгьазар шәџьам ианыз, шәыбз цәгьазар, аӡаӡ алаз!» – сааҟәымҵӡакәа, абри сыбз инықәсҳәацәон.
Аҽынтәи аҽырыҩра аҩгьы-акәаргьы зкыз, хадас иамаз, Елызбари Мақи адырра ҟарҵеит, ушьҭа аҽқәа рыҵҟьарҭахь инаргарц. Аҽқәа зтәызи, рҽыҩ ҷкәынцәеи, зегьы аҵҟьарҭахь рҿынархеит. Сара егьазундазгьы сҽысзышьақәкуамызт. Хьаԥшь, аҭыԥҳа цқьа леиԥш, иныхгыла-аахгыло, аныҟәашәа иаҵаҽырбо инеиуан. Иуакагьы, илахь адима ҟаԥшь акәыршаны, иблуз шкәакәа шәыршәыруа иҽыбӷа иҽаласаны дақәтәан.
Жәа-ҽыҩк ацәаҳәа шкәакәа инықәдыргылт. Ажәлар, иҟаларызеишь ҳәа, рҽырзышьақәымкуа игылан.
Аҵықьҳәа атапанчагьы ҭҟьеит, аҽыҩқәагьы ахыҭҟьареиԥш иҩаҵҟьеит. Аԥсӡы заҳаз реиԥш, аҽыҩ ҷкәынцәа рыбжьы аеҵәа кыдызхуаз, ухәы-ужьы қақаӡа еиладыргылон. Иаақәыргьежьааны адәы еиужьра хәынтә иакәшар акәын. Раԥхьаӡа амба иҭалаз, аԥхьахәы игон. Аҽыхацәа ргәы ҭамгыло, рыҽқәа анаарывалалак, рыбжьы ахьынӡацоз инархацаланы, дасу рҽыҩ ҷкәынцәа бжьага жәақәак нархьырыгӡон.
Хьаԥшь ахԥатәи аҽеиқәа аҵыхәа иалагыланы иҩеиуан. Знык адәы иакәшан, аҩынтә раан, саби, Иасыфи, сареи ҳахьгылаз Иуака данааҳавала:
– Макьана, аӷәра аҿакы, ахы иоуумыжьын, – иҳәан, ибжьы инацҵаны, Иасыф иҷкәын инаишьҭеиҳәеит. Хьаԥшь раԥхьаӡа илнакааз аҩшьа аамԥсахӡакәа, аҽеиқәа аҵыхәа иалагыланы инеиуан.
– Иауауеи, иакуа иалагеит ҳәа сыҟоуп абни аҟарачаа рҽы! – рҳәеит насҭхашәа игылаз шьоукгьы. Уигьы, сгәы аӡаӡ еиԥш иналакьакьеит, аха рылаҿымҭӡакәа, ичҳаны сгылан. Аԥхьа инеиуаз аҽыз инашьҭарххуа илеиуан Қәаса иҽы.
– Уара сара аҩысҭаацәа сықәтәоуп. Исырзомызт
акәымзар, сҽы зегьы ишраԥысуаз ԥхыӡла избахьан! – иҳәеит Қәаса, хымԥада, иҽы аԥхьахәы шагоз агәра гаӡаны.
– Уаангылшь, дад, уаангылшь, уҽы алаԥш аумыркыни макьана! – иҳәеит, ҳаварахьшәа игылаз, даара избахьаз ҭаҳмадак.
Аҽқәа хынтә иакәшан, аԥшьбатәи акәшарахь иааҭалеит. Иуака зынӡа иҽыбӷа иҽаласаны, иаӷәра еиларшәны иҽыхәда ишықәкыз данааҳавала:
– Макьана ахы иоуумыжьын, ушцац уцала! – иҳәан, еиҭанаиқәҿиҭит Иасыф.
Сара Иасыф ииҳәаз аасцәымыӷхеит. Сабгьы ҿиҭуамызт, аха деиҵаӷәӷәа дышгылаз збон. Хьаԥшь аԥхьа инеиуаз аҽеиқәа, ԥшьба-хәба ҽышьахәар инаԥысит. Аиаша уасҳәап, адгьыл сзықәгылаз зегьы сыҵышьшьы ицошәа збо салагеит. Схы агарҭа смоуа ауаа срылахеит, аха исылуршагәышьоз, сылаԥш шаҵәы-шаҵәуа Хьаԥшь иашьҭан.
Аҽқәа адәеиужь ԥшьынтә иакәшан, ахәбатәи иҭалеит. Хьаԥшь ԥшь-ҽык рышьҭахь инеиуан. Ушьҭа сара сҽы аӡбахә аӡәгьы иҳәаӡомызт. Қәаса иҽгьы, ишызбоз ала, иакуа иалагахьан. Аарла аҩбатәи аҽы иашьҭанеиуан. Абри Иасыф акы иҳәанда-егьинда аасгәахәит, аха ҿиҭуамызт. Ус, Иуака дакәшаны деиҭанааҳавала:
– Ааит, абааԥс! Абыржәшьҭоуп акыр улшозар! Иоушьҭ аӷәра, аҽы ахы иақәиҭтә, уаԥырхагамхан! – иҳәан, Иасыф арҵәааҳәа иҷкәын ибжьы наиқәырганы, Хьаԥшь днаваҩит. Уажәраанӡа Иуака импыҵарӷәӷәаны иикыз аӷәра ауишьҭит. Уиакәхеит, избахьаз Хьаԥшь абаҟаз! Иԥрит, иԥырӡеит! Саргьы, уажәраанӡа зыбжьы зыхәлашәаны игылаз, исызгәамҭаӡакәа:
– Уеиха, Хьаԥшь уеиха! – сҳәан, снаҵаҟьан, ауаа сҩарылҟьан, сыҩны сҿынасхеит. Аха сзыхьӡоз абаҟаз, ус, иаасыҵасыз сгәырӷьара сычҳара салнахит акәымзар.
«Шәыԥшы, уара, шәыԥшы!» – рҳәан, итәаз зегьы
ҩеибаргылеит, игылазгьы неилаҩ-еиласит. Ицон Хьаԥшь аԥшатлакә еиԥш ахы ақәыршәны. Аҵыхә-тәантәи, ахәбатәи акәшара амба ааигәахон. Сҽы аԥхьа игылаз ахҽыкгьы нканаԥсан, ҩ-ҽышьахәарк раԥхьа инагылеит. Амбаҟынӡа даҽа кәшарабжак аанхеит.
Қәаса дхьасаҟәан, деихаԥсы-еиҵаԥсы дгылан. Иҽеиқәа неиуан ԥшь-ҽык рышьҭахь. Иҽы иаҳа-иаҳа анарха амҵәара иаҿын. Хьаԥшь ажәаҽыкгьы ашьҭахьҟа икаԥсаны, ԥшьба-хәба ҽышьахәар раԥхьа ишгылаз мацара, ахыкәалаа еиԥш, амба иныбжьҟьеит! Адәеиужь ықәырҭәаа игылаз ажәлар зегьы рнапы еинырҟьеит, гәыԥ-гәыԥла, иааины иҳадырныҳәалон. Иуака Хьаԥшь ахәда шьышьуа, иргәыбзыӷуа, акыраамҭа илеига-ҩеигон. Нас, саб аԥхьа днаргыланы, Иуака дгәыдаҳкылеит-дхыдаҳкылеит. Хьаԥшь Иасыф иоупа нақәыршәны, ҳагәҭа инаҳаргылан, иҳаманы ҳҿааҳхеит. Адәышшара агәҭаҵәҟьа ҳааиуаны, Қәаса иҽы аҿы ианкны дааҳахьӡеит.
– Иудысныҳәалоит уҽы аԥхьахәы ахьагаз! – иҳәан, хаара мацәкьыск аҵамкәа, инапы аасымихит.
– Иҭабуп, уара уҽгьы ҽаантәи аҽырыҩра аан аԥхьахәы агааит! – сҳәеит еиликаартә, сынтәа зны сҽы нади азыҳәан, аҵәы ансылаиҵаз аасгәаларшәаны.
– Иуҳәаз еилыскааит, Ҳараз. Иласҵаз ауп иаасрыхыз, гәыбӷанс иусҭозеи. Ажәакала, уареи сареи ҳаиҭоуп! – иҳәан, иҽы акәаҭақәа ашәаҟьа рыбжьачы, иманы иҿынеихеит.
– Иаҳкуаз-иаҳашьҭуаз зегь рыла иҳампыҵаман-шәалахо ҳааиуан. Сара писарс сҟарҵазаргьы, ҳҽы аԥхьахәы агазаргьы, раԥхьа иргыланы, аҭаҭын ахара сахьаҟәыҵыз налаҵаны, акы иеиԥшымкәа саб игәы шьҭырхит. Уажәраанӡа иналаршә-ҩаларшәны изаҵәра
дызхашшаалозгьы уаҳа аӡбахә иҳәаӡомызт. «Уаа-ԥсырала анцәа сумыргәаҟын, егьырҭ зегьы лбӷьыла ҵәуароуп», – иҳәо далагеит. Зегь реиҳа иара уадаҩрас имаз, акәасқьа аргылара акәын, аха уигьы ушьҭа акыр ишьақәицалахьан.
Ауасҭацәа ҳзықәгылан. Аҟауар иныдкыланы, ҳаҩны иаҭахыз амаӷеи зегьы хианы ишьҭан. Амала акәасқьа ашьапқәа мҿтәызар иҭахӡамызт Ҭемраз. «Аҩны ашьапы, аџьи амжәеи ргәаԥшь иалухыргьы, зегь акоуп, рацәак нҵра роуӡом. Аҩны шьапыс ахаҳәҵәҟьа аҵоуҵар ахааназы иҟоуп», – иҳәон. Абри азыҳәангьы дманшәалахеит Ҭемраз. Ҽнак, хәылԥазык, ҳаҩны дааит, сабгьы саргьы ҽеила иаадыруаз Кәыҷа ҳәа Мыҟәбак. Ушԥаҟоу-сышԥаҟоу ҳәа аԥсышәақәак анааибырҳәа, саби иареи абарҵаҿы инеибартәақәеит.
– Ҭемраз, уахажәааит, анхара хазына нап ауркит. Сыззааиуа уиоуп, абас, Ҭемраз акәасқьа ашьапы икырц игәы иҭоуп ҳәа ансаҳа, иудыруазеи, иҩны азыҳәан абаатәы шьаҟақәа иҭахызар, игәы инықәсшьып сҳәан, уиоуп еиҳарак ушҟа сзымҩахыҵыз, – иҳәеит Кәыҷа.
– Уара иумоума, Кәыҷа, абаатәы шьаҟақәа? – иҳәан, диазҵааит саб.
– Сара исымам, аха саб иашьа Ҭамсагә иҩны рҭигәышьеит. Ишудыруа анцәа ирзимуит, иҷкәын заҵә диԥхеит, убри азмырхакәа, иаргьы иааиқәшәан, иԥсышьахаз иудыруоуп. Иԥҳәыс усгьы лдунеи лыԥсахижьҭеи акырҵуан. Акыраамҭагьы, ауа-аҭынха, рҽеиԥыршьын, аҩны ашә адмыркит, аха иабанӡахәа-гәышьоз, ирымҭир амугәышьеит. Аҩны шәаны иргеит, аха абаатәы шьаҟақәа аанхеит, – иҳәеит Кәыҷа.
– Хәыс ишәзақәузеи, Кәыҷа, усҟангьы? – дҵааит Ҭемраз.
– Ахә азыҳәан ҳаибарԥсрым, џьушьҭ, – даакәанызанит Кәыҷа.
– Ишԥоуҳәо, Кәыҷа, аби аԥеи рыбжьара, ахәаахәҭра хәаахәҭроуп! – иҳәеит саб.
– Шьапык азыҳәан жәа-мааҭк узшәозар, уаргьы узаралхом, саргьы сзаралхом ҳәа сгәы иаанагоит, – иҳәеит Кәыҷа.
– Аӡәы итәы анцәа исҟәырхуп. Ибзиоуп, баба! – иҳәан, дазыразхеит Ҭемраз.
Адырҩаҽныҵәҟьа иуардын икамбашьқәа наҵеи-кын, саргьы симаны дцеит Ҭамсагә иҭынхарахь. Аҩны ашьапқәа ишьҭаз, ҩажәа шьапы ааиԥхьаӡан, – ҩышә мааҭ аԥарагьы наганы инапы инеиркит.
– Уара иузымдыруа егьуасҳәом, Ҭемраз, абра ианаамҭагәышьаз, ҩнаҭа дук акәын, жәҩахырла еигәо ҭаацәа гәарҭак ҩнан. Аныҳәаҩ ихы рыдиныҳәало, зқьы ааӡаны, шәкы абна илазҵоз шьоук ракәгәышьан, аха цәгьа нагӡа шыҟам еиԥш, бзиа нагӡагьы ҟамлозар акәхап. Сара сыӷәӷәоуп, акыр скуп, сбеиоуп ала иҟаӡам. Анцәа уааигозароуп акәымзар, ухала ухы узаагаӡом, Ҭемраз. Абарҭгьы, иахьа уажәраанӡа ҳәа ҿҳәарала иҟазар акәхарын. Рыҿҳәара анынҵәа, иқәҵит. Убырҭ рымышра рыҵыхра, шәышықәса Ҭамсагә ихьатә кәасқьа ҳаракны изкыз абарҭ абаатәы шьаҟақәа ирзынхааит. Уҩны уааԥсырала анарха ду анцәа иаҭәеишьааит! – иҳәан, Кәыҷа дныҳәа-ныԥхьаны, аҩны ашьапқәа ауардын иакуаз наицақәиҵан, инапы ааимхны днеиԥырҵит. Иахьеиԥш исгәалашәоит, уи саб ҳаҭыр дуӡӡа ақәиҵеит.
– Дасу илеи-иҳәеи иара иеиԥшымхои. Даанӡа дымнеиааит, иаб Қәасаџь рыцҳагьы убас акәын дшыҟаз, – иҳәеит Ҭемраз.
Хԥа-хԥа цырала, ҳцо-ҳаауа – ҳаҩны ашьапқәа зегьы аагеит. Атәы здыруаз ауасҭацәа аҩны ашьапқәа иахьрықәнагоз, аҭыԥқәа рҿы иадырсит. Ҳуасҭацәа иаакәыршаны ақьарасҭақәа анықәырҵа, алаԥш цәгьа иблақәа ацәиӡартә иԥшӡахеит. Саб Ҭемраз рыцҳа
ибӷаӡарақәа кны, изхара изымбо, акыраамҭа дгыланы дахәаԥшуан.
Ԥшьҩык ауасҭацәа ҳаман. Егьырҭ ирыхьӡыз сгәалашәом, аха хадас ирымаз, зегь зазҵаауаз, Олеԥанте ихьӡын. Убри Олеԥанте дыцәгьаны дызшаз, акранырфоз ма иӡны, ма ижәны аҳәажьы имҵамзар, крыфарас иԥхьаӡаӡомызт. «Иехье крыԥарас иҟаиҵаз башьоуп», – ҳәа иқьышә нырҵәины аишәа днахыҵуан, иаԥсшәеи игыршәеи неилакәаҳауа. Ус акәымкәа, аҳәажьы жәны, шша-ԥасалаха ианимҵадыргылалак, акараҳәа абаҩқәа аишәа инықәԥсаны: «Береқеҭ ӷоронҭ ииҭааит!» – наҳәаны, ашша иҿашәы, аҳәачах еиԥш, иқьышә цырцыруа, аишәа даахыҵуан.
Ҳкәасқьа ргыланы иаалгеит, Ҭемраз иԥшьҳәачахк иеишәа инықәҳаҳа иаарфаӡеит. «Ҳалалс ироуааит рыцҳа! Аус зуа иарӷьа напы ишьҭнахуа ифозароуп, сазыразуп!» – иҳәон Ҭемразгьы.
Ҳахьатә кәасқьа хымыз рыла, ихыбны-иҵыбны, еихаххаа аҵәцеиԥш инаганы инықәдыргылеит.
– Угәы иаанагозеи, Ҭемо, зынӡа ҷашәа ҳзумурц игәы иҭоуп ҳәа сыҟоуп. Џьара, ҟырҷ-мырҷк ҟаимҵаӡои, анаџьальбеит? – иҳәеит Олеԥанте, ҳкәасқьа алгара хәыҷык шрыгыз.
– Ишԥоуҳәо, Олеԥанте, патын! Ԥшӡала, уигьы-егьыгьы зегьы ҳрыхьӡоит. Аҳаҳаи, акы уацәымшәан! – иҳәеит Ҭемразгьы. Ҵабыргыцәҟьаны, ҳкәасқьа какәкәо, иргыланы ианаалга, саб даалаган, игәыла-изла, игәакьацәа наидгаланы, ацәаӷәацә рызшьны, чара хбыџк рзиуит. Иуасҭацәагьы аԥсшәа раҳәаны, ртәы-рымаа рнапы инаиркын ашҭа инҭыҵны ицеит. Аха Олеԥанте, убри аахыс заҟа шықәса ҵуазеи, ҳаихашҭӡомызт. Шықәсык ахь знык дкылууаа ҳашҭа дааҭалон. Иԥсаҭа шкәакәахааит, ашьҭахь, ҩнык шихыбуаз далыҩрын, илтәжәҩа ԥҵәеит. Убри ашьҭахь, ирхәышәтәшәа руит рҳәеит, аха уаҳа убри ахҟьа-ԥҟьа даазалымҵӡакәа инарцә мҩа дықәлагәышьеит.
Имышьҭа бзиан, уахь иҟоу анцәа далумхын, рыцҳа! – иҳәалон Ҭемраз Олеԥанте данааигәалашәоз.
Иахьеиԥш исгәалашәоит, ҳанааихбылхыџьқәа, хәылбыҽхак, саб днеин, ҳкәасқьа абарҵаҿы икҿаҟаҵаз ацәарҭаӷәы, инапқәа ихы инаҵаҵаны, иҽынеиҵыхны днықәиан, аҵанӡа иԥсы неивигеит.
– Анцәа иуџьшьоуп, хьымыӡӷ мгакәан, зегь ҳшеибгаз, хьаҳәа-ԥаҳәада скәасқьа ргыланы салгеит! Ушьҭа сыԥсыргьы, сыԥсра – ԥсрам! – иҳәан, акыраамҭа, ажәак мҳәаӡакәа, акәтаӷь агәеиԥш иҩеижьӡа иҿаԥхоз аҭуан даҵаԥшуан.
«Оҳ, гәышьа, егьа еидара сыжәҩахыр ахәы ықәнаҵахьазаргьы, ушьҭа еиҭасҳәеит. Сахьынахәыц-аахәыцлакгьы, зехьынџьара, сгәы шьҭызхуа ада, сгәы зырмаҷуа ҳәа егьсымам ҳәа саб ианааигәахәуаз аамҭазы, аарла жәаа шықәса ирҭагылаз саҳәшьа Хьмур дыԥсит. Анцәаҵәҟьагьы, зегьы аӡәы ииҭаӡом. Анцәагьы, акы уҭаны, ҩба умихуеит, акәымзар, адунеи дзахибаазеи, аеҵәыш еиԥш иҩыҵхахаз, макьана изжәша аӡыхь ахы ыҵнамхыцыз, зыбз ада зыхәламыз агәлымҵәах!» – сгәаҵа иҭаԥсоз сылаӷырӡқәа иргәыласҳәон абарҭ ажәақәа.
Абри амш мыжда аҽнынӡа, сара сзаҵәуп, сешьадоуп ҳәа ахаангьы сгәы иаанамгаӡацызт. Ешьарагьы еҳәшьарагьы сзызуаз, сыԥсҵәуаҩы саҳәшьа заҵәы, сгәыӷреи сыԥхыӡи днарылкәкәаа аԥсцәаҳа дысцәигеит.
Сан рыцҳа сара ианысымбоз, лхы аҭӡывара ианылҟьон. Абжьааԥны, срыцҳашьаны лҽааиқәылкуан. Ашьжьымҭан амра аҩыҵхахамҭазы, анышәынҭраҿы днеиуан. Саҳәшьа лхаҿы игылаз аҟәардә хәыҷы днықәтәаны, акыраамҭа, саҳәшьа лхәыҷыхьӡ ҳәаны, длацәажәон. Нас, сан хәашабга, амыткәма аацәырылгон. Акка-ккаҳәа ақәаҵара иҵыҩуаз сан луаз ӷызы-ӷызуа, нырцә-аарцә ахәқәа инарықәыҩуан. Уаххьа, ма шьыжьхьа ҳәа аҭаацәа зхәы иаахатәоз, рхәы иахыҵны, ахәы иқәгыланы, ргәи рылаӷырӡи еилаҵәо, сан
лмыткәма бжьы иазыӡырҩуан.
Ахәылԥазы, анышәынҭраҿы алашара аркразы сани саби анцоз, срыццар сҭахын, аха ируӡомызт. Сара сакәын бза гәырҩасгьы ирымаз. Сгәы ԥжәаны акы сыхьыр ҳәа ишәон. Сара есуаха схыза сыҽхәыҵаӡаны сҵәуон. Сан уаха ԥшьынтә-хәынтә дгыланы сгәалҭон. Сан сышҵәуоз гәалҭар, зынӡак илзыхгомызт аҟынтә, сыцәоушәа ҟасҵон.
Иԥсызгьы дыԥсит, аха абри аҷкәынгьы иҟазшьақәа сгәаԥхаӡом – ҳәа саб сан ишлеиҳәоз саҳахьан. Сан цәгьала дрыцҳасшьон. Избон, иахьагьы-уахагьы ацәашь еиԥш дышҵыкәкәоз, аха исылшагәышьоз, ус, уахи-ҽни, цәыҵаҵәуарала исхызгон. Усҟантәи саб иҟазшьақәа ушьҭоуп еиҳа еилыскаауа саналага. Ахаҵа игәырҩа аҵкыс еицәоу гәырҩа ыҟаӡам. Анахь-арахь схы ахызгоит ҳәа далагон. Аиха ахәы ахеиҵаларын, зны ачалаа скәоит ҳәа далагарын. Аха ианамуӡалак, зегьы нкажьны, аны-шәынҭрахь дцон.
Саб ахьа агәаԥшь иалхны анышәынҭра ашьаҟақәа ҟаиҵеит. Ахьа иалхны, аӷәаасақәа ицәит, адаанқәа ирхиеит. Иӡӷаб лнышәынҭра иахьынӡаизырԥшӡоз ирԥшӡар, Хьмур акыр илыхәарызшәа ибон. Иаргьы, хәыҷӡак иадамзаргьы, игәы алеиҟычуан. Нас, иӡӷаб лхаҿы аҟәардә хәыҷы днықәтәаны, ҭаҭынк дахон. Зны амаша агәаҿы иқәыԥсаз аԥслымӡ, цқьа еихырӷӷамшәа ибон. Игәы иамукәа дҩагыланы, ашьшьыҳәа, лгәы иқәԥсаз аԥслымӡ неиԥхьишьшьаауан.
– Баб иакәымзи, Хьмур, баба, уахь ацара зыхәҭаз. Алуажә еиԥш, цәгьамга ҳәа, адунеи сзықәбырхазеи, дад? – раԥхьаӡа акәны, уаҳа иааизымычҳакәа, абарҭ ауаз ажәақәа Ҭемраз игәы аӡыхкыра ԥжәаны, иӡӷаб лгәы инықәиҳәацәеит. Уажәраанӡа игәаҵа иҭеибылхьаз алаӷырӡқәагьы иӡамҩа инахьыжжит. Нас, иаразнак, даанаԥш-ааԥшын, ичҳара дахьалҵыз дагьацәшәаны,
иагьыхьмыӡӷшьаны, илаӷырӡқәа ааирыцқьон. Иеиха аашьҭихуан. Игәырҩа игәаҵа инҭашьны, ҩаԥхьа Хьмур лнышәынҭра адаанқәа рыцәра дналагон. Аха шәымҭақәак рышьҭахь, изгәамҭаӡакәа, иааихҭашәоз игәалашәарақәа, аӡырш еиԥш, инхышхыҵәаны, ладагьы имцо, ҩадагьы имцо, иԥсы ацара цәгьаханы даақәхон.
Ҽнак, Ҭемраз, Хьмур ҟауар ршьара абнахь диццеит. Сара аусҳәарҭахь сыҟан.
– Ҳараз мцахә азҳагьы, аҟәада иқәызшәа, иахьа ашацкыра даҵагыланы дықәҵит. Уи аџь мыждагьы сыцхызҵәоз дысмоузт, иаанхан, иаанхаӡеит, – иҳәан, даагәырҟәҟәеит ҽнак Ҭемраз.
– Сара иуцхысҵәоит, саб! – лҳәеит, Хьмур, лыхцә ԥарақәа кахәхәа дааидгылан.
– Ҳаи, Хьмурхеит, исымфаӡозаргьы, бара арыцҳа ахәархь бышԥасырхои! – иҳәеит, аха Хьмур дааицымцар лымуит.
Хьмур усҟан жәохә шықәса ракәын илхыҵуаз. Аха илдырша лдырхьан аҟынтә, лаб дшызаҵәыз лбон. Сара рацәак акгьы сызихәомызт. «Сԥа цәгьа ҳәа дганы дааргоит» ҳәа, ашьыжьымҭан, атлареиԥш снамацан, аҳыҳ, уаха ааилашәшәымҭазы саагәарлон.
– Сангьы сабгьы еиҟараны бзиа избоит, – лҳәон Хьмур, бани баби иреиӷьыбшьода ҳәа ианлазҵаалак. Убри аҽны, лаб дрыцҳашьаны, ҟауар ршьара абнахь диццеит. Ҭемраз исаҭыри, иеихеи, асаҭыр дызласуаз амҿтәы ҭамскәагә хәыҷи, иҵҟааны икажьыз аҵла ашьапы инықәиҵеит.
– Аҳа, Хьмур, «ар маҷ хьӡы ргеит!» – ҳхәархь аҿынаҳархап хәыҷы-хәыҷла! – иҳәан, аџь днахагылан, ҿыц иихыз ахәархь, азганк Хьмур иналиркит. Ҟауарк аура ааишәан, аџьҵла ахҵәара иналагеит.
Ҭемраз ҭымра-ҭымра иԥсы ишьон. «Лассы сааԥсоит, анкьа исылшоз, ушьҭа исылшом», – иҳәон. Саб дааԥсаӡагәышьомызт, аха саҳәшьа дхәижәар ҳәа дшәон. Лара уи лирдырыр иҭахымызт. Убри азакәын, сааԥсеит
ҳәа ҽыҵгас изыҟаиҵозгьы.
Ҭемраз агәырӷьара дыкны дагон, убриаҟара Хьмур ахәархь ырманшәаланы дахон. Уажәы-уажәы, еиҭаҳәашьа змамыз цәаныррак дамҽханакуан. Убысҟан, ихәҩыԥацәа ивагьыжьуазшәа игәы аадухон.
«Иудыруазеи, сыҳалалра сԥылазар?» – иҳәеит Ҭемраз гәаныла. Иразра уажәы нцәахәык иеиԥш днақәгәыӷит. Даазқәылаз, иманшәаларақәа зегьы убри иразра иабзоуразшәа ибо далагеит Ҭемраз. «Егьагьы абзиара узыҟаҵонда, иахьа иуԥымлазшәа убаргьы, уаҵәы иуԥылоит. Иаҳҳәап, уара зынӡак иуԥымлаӡаргьы, иухшаз ирԥылоит. Ацәгьара еиԥш, абзиарагьы ахаан аҵыхәа ыӡӡом», – иҳәеит еиҭа, игәы дынҭацәажәан.
Аа, уажәы, ашәымҭак иалагӡаны, ааԥынтәи ашәахәеиԥш, игәаҵа инҭаԥхаз абарҭ игәалашәарақәа, нарха рмоуӡакәа, имцабзха, иӷра зегьы нҭыблааны инеихыҵны ицеит. Ҩаԥхьа, иныҵыҩрырц егьызгым агылҩажә еиԥш, иӡӷаб заҵәы лымаша даақәхеит.
«Нцәагьы дыҟам, ԥеамбаргьы дыҟам. Сыҷкәын заҵәы исҳәаз анцәа ԥырхагас иумҭан. Ус мычра змоу аӡәыр дыҟазар, срыцҳаишьарауааз, сикәыхшоуп!» – игәи-илабжыши ааилаҵәеит. Аха данаахьаԥш, ҩыџьа аҳәсақәа, сангьы дрыцны, ашә-ӡанӡ рхьыкәкәа ақәаҵара иҵаланы анышәынҭрахь иааиуан. Ҭемраз анышәынҭра дынҭыҵын, ихы-игәы неиқәҳәаланы, ҩаԥхьа адаанқәа рыцәра дналагеит.
Ааи, сара сымԥсуа смажәуа, алаҳәажә еиԥш хышә шықәса сыԥсы ҭазаргьы, исхашҭны анышә сафом, есыхәылбыҽха ҳхәы иқәыҩҩуаз сан рыцҳа лмыткәмабжьы.
Уи аахыс иҵӡозеи, шәара шәиит ишәызҳаит, Адгәыр. Аха иахьагьы амра аԥсымҭаз сааилоит, уажәыгьы зцыжәха амжәа хәарҽ амҵа игылоу саҳәшьа мыжда лҳаҭгәын аҿы. Абыржәгьы, џьара иаамхәанчаӡакәа, игәыҭшьаагаха исаҳауеит сан ахәаша саҳәшьа лзыҳәан иааҭылҳәацәоз лмыткәмабжь. Сара исыздырам сыҿҳәарамыш анакәхо.
Аха сыԥсы ҭанаҵы, есабыр-жәааны, ахәылԥаз, ихааӡа аԥсымра анкаԥхо, есымша абри схәыҷра иақәлоу, сылабжышқәа рцәыкәбарқәа зыдтәалоу амжәаҵлаҿы сааилоит, ӡра-ԥсра ақәымкәа ҳхәы иазынхаз сан рыцҳа лмыткәмабжь сазыӡырҩырц.
Убри аахыс ҩынҩажәижәаба шықәса ҵырц егьагӡам, аха уи аухатәи аҟалаа анаасгәалашәалак, амацәыс насгәылҟьазшәа, сымаха-шьаха насҟәыԥсаауеит. Ирҳәоит, аԥси абзеи рыбжьара, адамра анрыбжьалалак, аԥсы гәырҩа хәыҷы-хәыҷла ихьшәашәоит, агәа-лашәарагьы хыдахоит ҳәа, ус акәымкәа, раԥхьа инауцралаз амца ҿымцәаауазҭгьы, алаӷырӡ ахашҭра ацмызҭгьы, ушьҭа егьаҩы рҽыкнарҳахьазаарын ҳәа. Иашоуп ари, ҳабдуцәа дала-шьала, лаӷырӡыла иԥыршәахьоу рҳәахьа. Уи сара агәра згоит, избанзар, саҳәшьа мыжда даныԥсы, сара сҽысшьуеит ҳәа салагеит. Уахи-ҽни сырҷаԥшьон. Аԥсҭазаараҿы ацәгьеи абзиеи збахьаз, ҳазҭахыз абыргцәа хатәрақәа сыдтәаланы исылабжьон.
«Ус умун, дад, уани уаби ирзынхаз уара аӡәзаҵәык уоуп. Анцәа иишаз анцәа дигеит. Ашәҭқәа зегьы амахә иазынхом, дад. Анцәа иузааиго зегьы бзиоуп. Узыхшаз рыцҳашьа, баба дукәыхшоуп! Узцәымӷу ргәы ршьышьуа иҟоумҵан. Аӷа игәырԥса уқәумыршәан. Џьабара қамса ҟамлаӡац. Хьмур лымшра-лыҵхра уара иузынхааит. Уаӡәыкызтәыз ушәҩыкитәааит шьарда зымчу!» – ҳәа гәҭыӷьӷьа-ԥсҭыӷьӷьала инасабжьаны, индәылҵны ицон.
Сани саби сара иахьызбоз, егьырмыхьӡазшәа рхы сдырбон. Аха «аԥсы гәырҩа аиҳа, абза гәырҩа» ҳәа, уажә сара сакәын имцаханы ирыцраз. Ҩ-мца ҭакарк рыбжьара ибжьагылан аҩыџьагьы.
Амшқәеи аҵыхқәеи цон, уара иуқәшәиша-иуҵашәиша имышқәа шцаша. Аха сҽысшьыр сыԥсуан, абжьарак, сыҟан ус, гәырҩала. Ашьжьымҭан, агагеиԥш, сҽы снақәтәаны аусҳәарҭахь сцон. Ауаа ахьызбоз еиҳа сгәы аласыжьжьон.
Саҳәшьа дыԥсижьҭеи мыш ҩажәаҟа ҵуан. Лмыш-ҩынҩажәаҵәҟьагьы ҟаҳамҵацызт. Аҽны аусҳәарҭа аҟынтәи, саргьы цәыкьа сааин, сҽы акәадыр аақәысхын, ахкаара инҭасҵеит, иагьааилалашәшәит. Убри аамҭазы, хҩык аҽцәа ҳашҭа иааҭалеит.
– Уа, аԥшәма уҟоума, аԥшәма? – иҳәан, аӡәы ибжьы наиргеит.
Саб, руапа хәылдақәа ирҭашьшьы ҽцәақәак ашҭа ишҭалахьаз аниба:
– Ҳаи, сыҟамкәа изуазеи! – иҳәан, ашҭа агәҭа ааиҩызшахьаз асасцәа днарԥылеит. Сабгьы саргьы ашацаҳәа ҳнарыҵагьежьын, ишырымуаз, рҽышькылқәа аанкыланы иааҽыжәаҳхит.
Асасцәа иаҳҭааз нхыҵтәи саб иҩызцәа ракәын. Ҭемраз ахаан лакьакьа имоуӡацшәа, дыххаччо, зегьы рнапқәа рымихит. Сан еиҭамҳәагьы дгәырӷьаҵәа асасцәа аагәыдылкылеит. Нас, саб раԥхьа днагылан, инеибар-ԥшны, ҳахьатә кәасқьахь инхеигалеит.
Азал агәҭаҵәҟьа игылаз астол иакәшаны ианаатәа, макьана ажәақәак неимырымдацкәа:
– Уахажәааит, Ҭемраз, иухшаз рзын аџьынџьҵәҟьа ҟауҵахшт! – иҳәеит, асасцәа раԥхьа игыланы, ҳашҭа иҭалаз Ҟаурбеи Цеҟәа.
Ҭемраз игәахы амцабз нақәҵәишеит, Ҟаурбеи «иухшаз рзы» аниҳәа. Аха ацәгьагьы абзиагьы алаҿимҭит. Ҳаӷоу ицәа иҭаӡара, ицәа инҭеигӡеит.
– Уаҳа ишәылоузеи, цәгьара бзиара, Нхыҵаа? Ҳашьцәа ргәабзиарақәа ишԥаҟоу? – иҳәан, исасцәа днарылаҵәеит Ҭемраз.
– Иҳабаргәузеи, аха лассы-лассы ҳахьзеиҭанымиааиуа
зегьы ргәы иалагәышьоуп, – иҳәеит Ҟаурбеи.
Сара ҿымҭӡакәан асасцәа рхахьы сгылан. Зны-зынлагьы мчыла ччаԥшьк ацәаара насҿықәсҵон. Саб ииҳәарызеишь ҳәа иблақәа сырхыԥшылон. Дук мырҵыкәа, сан ауатка, араса, аџьанџьыхәа, алаҳарҩа – анцәа илԥыхьаиршәаз зегьы аалган, астол инықә-лыргылеит.
– Иаҳҿаҵахәу анцәа ак ҳаиҭаанӡа, абри шәхы нахышәыԥхьал, шәыххь згеит! – саб иҟәардә даахан, иаргьы астол днадтәалеит.
– Аԥхьан Ҟаурбеи иуҳәан еиԥш, ҳзеибабом. Ҳацәгьеи ҳабзиеи еицәыхарахеит! – иҳәеит Ҭемраз.
– Зегьы зхароу ҳашьхақәа роуп! – иҳәеит аҵыхәахьшәа итәаз, Џьумладин.
– Ҳашьхақәа ирхарам, аха изхараҵәҟьоу ҳабдуцәа роуп. Изышьҭазеи, ухаҵкы сцеит, рыԥсадгьыл, алакә дгьыл ааныжьны? Араҟа ахәаӡ рыҵалазма? – игәы наиҵаххын, ҿааиҭит даҽаӡәгьы.
– Ҳабдуцәа ирхарагәышьоузеи. Урҭ зегьы зыԥса-ҟьаз, жьи-напхи еиҟәызхыз аамҭа мыжда ауп зегьы зхароу, – иҳәеит Ҟаурбеи.
– Ишьахәуп, ҳара ҳаареи ҳцареи аҵыхәала, иахьа шәҩык шәкы рҳәоит. Ианбыкәу ҳара ҿык ҳанеицҭа-цәажәахьоу. Ҳаагылазаргьы цәи-мҵи реиԥш ҳаишьҭоуп. Усҟан иҟалаз аамҭа иахароуп шәҳәеит. Иахьа ирԥыр-хагоузеи, сазҵаауеит? – иҳәеит, Бақьмырза захьӡыз, еицыз ргәыбжьанытә.
– Убри цәи-мҵи реиԥш ҳаихара акәҵәҟьоуп зегьы-зегьы, ажәытәгьы изхараз, аҿатәгьы изхароу, – иҳәеит Ҭемраз, ак имҳәаӡар, ргәы акы аанагар ҳәа дшәаны.
– Иахьа иаҳԥырхагада уҳәеит. Иахьагьы ҳара ҳхаҭақәа ҳауп зхы иаԥырхагоу. Имаауеи рыххь згеит, нахьхьи, аԥша ҵәыҵәы аарыӡӷасуа, аҳәыҳәкцәа реиԥш, ацәҳәыра ашәагәы иқәтәоу ҳашьцәа? Аха имҿиаша итәы иубац...
– Дад, сысасцәа, сашьцәа, саашәыкәыхшоуп! Анцәа шәиныҳәааит! Шәахьыҟазаалак, шәусхә анцәа
ибзиаитәааит. Анасыԥи аманшәалареи шәрызрыцҳа-мхааит. Шәахьыҟазаалакгьы хьмыӡӷ шәықәымзааит. Егьа-егьа рыцҳара шәԥеиԥшхаргьы ӷраҭшалаҵәҟьа анцәа шәимблааит. Ижәдыруазааит, ашәышықәсақәа ниакәкәа ицаргьы, зегь акоуп, ауаҩытәыҩса дахьыҟазаалакгьы, мышкы-ахамышк аҵыхәа, аԥсадгьыл ахь имыԥхьар ҟалаӡом. Аханатә аахысгьы, ашьа ашьахьы ицоит рҳәоит. Ҳашьцәа, бабараа, мышкызны, шәыԥсадгьыл ахь – Аԥсныҟа ахынҳәра анцәа ишәгәеирԥхааит. Аԥсадгьыл змам ауаҩы, амшын иххалаз аԥра заҵә жәҩада даҩызоуп. Иахьа тәымџьара шәыҟам, шәашьа иҿы шәыҟоуп. Нхыҵ дыҟа, аахыҵ дыҟа, шәашьцәа аԥсуа жәлари шәареи шәыжәҩахыр еиԥымхааит! – иҳәан, Ҭемраз иаҵәца нҭрыкәкәаны инықәиргылеит.
– Ҳара уаха абра ҳааижьҭеи ишәҳәо саҳауеит, аха сара иахьа уажәраанӡагьы, сыԥсадгьыл аҿы сыҟан, иахьагьы сыԥсадгьыл аҿы сыҟоуп ҳәоуп ишыздыруа. Избан, Абазашҭаҿы ҳара ҳааиҩцәоуп ҳәа ԥыҭҩык ргәы изаанаго? Ҵабыргуп, милаҭла, аԥсуааи ҳареи ҳаизааигәоуп, аха ҳара ҳашәуақәоуп, Ашәтәыла ҳанхоит. Уи ҳара ҳаиҩызара, ҳаешьара акыр иаԥырхагоума? – днеицрашәеит ани агәыбжьанытә.
– Уара, аханатә аахысгьы сашәуоуп, џьынџьс исымоугьы Ашәтәылоуп ҳәа уҟазар, уҟаз, уи азы аӡә-гьы уишьуам. Амала, ашәқәа рыԥсадгьылҵәҟьа Аԥсын-тәылоуп, иагьаԥсацәоуп. Усоуп ҳабдуцәа инадыркны, урҭ рабацәа рҟынӡа ишырдыруазгьы, иахьагьы ишырдыруа. Ус акәӡами, уара? – ҿааиҭит Ҟаурбеи.
– Усоуп, усоуп! – рҳәеит, егьырҭ зегьы неицҿакны.
– Мышкызны, аӡы ахьышьҭрахь ихнымҳәыр ауам, дад. Имҩашьо, зегьы здыруа, акы згымхо ҳәа аӡәгьы дыҟаӡам. Амала, дызлыҵзи дзеиуоуи аиаша идыруазароуп ауаҩы. Иани иаби шидыруа еиԥш, иԥсадгьылҵәҟьа ахьыҟоуи,
изқәаҭыԥ ахьыҟалои, игәҩарамкәа идыруазар, уи ауаҩ игәы рҭынчны инарцәы мҩа дықәлоит. Ҳаӷоу иԥсадгьыли ижәлари мап рцәикааит, уи еиҳау гәнаҳа ҟалаӡом! – иҳәеит Ҭемраз, агәыбжьанытә ииҳәаз аҵанӡа игәы ҭнашьаан.
Агәыла-азла здигалаз Ҭемраз исасцәа, ргәы ыртланы, рыԥсы ыртланы иаацәылашаанӡа итәан. Иҟьаҟьаӡа ианаашоз, зцәа азна зжәхьаз ани агәыбжьанытә, иаалырҟьаны ачарашәа ааҭирҟьеит.
– Ҟаҳ! – лҳәан, лыбжьы налаԥысын, лгәы дынҭаӷызит сан рыцҳа. Сан лыӷызбжьы заҳаз асасцәа зегьы лара иналзыԥшит. Сан лгәы ада аԥҵәабжьы асасцәа ируа-ирҳәо рзымдыруа, иҳашҳаҭәарахазшәа аишәа иааханархеит.
Лара ахызаҵә еиԥш иналҿыҵҟьаз хьмыӡӷылшьан, лнацәкьарақәа лӡамҩа иахьналалырҟацаз, дышьх-ныԥсыланы аҩнаргәы даақәхеит.
– Акымзарак, дад, акымзарак! Ицәырга, дад, уашәа цәырга! Ԥҳәыск лгаӡара лыхьӡазаргьы, даҭаноумҵан, – иҳәеит Ҭемраз, дхәаԥштәалаха дахьтәаз.
– Иҟоузеи, саҳәшьа, иҳахьзеи?! – иҳәан, иҟалаз изеилымкаауа, ашырҳәа дҩагылеит Ҟаурбеи.
Акыраамҭа аӡәгьы ҿиҭуамызт. Нас, сан ахәаша, лкасы еиқәаҵәа аҵыхәа лқьышә инадылкылан, ашьшьыҳәа, рганаҿ игылаз аншьан иларшәыз саб иоупа аалылхит.
Итәаз зегьы адруҳәа иахьгылаз, знык-ԥсыра, иԥсит.
Саҳәшьа қәрахьымӡа, лыншьан еиԥхьышьшьаа, еиҵыхны акаруаҭ ианын. Абыржәыҵәҟьа днылԥраап уҳәартә, лыхцә ԥарақәа кахәхәа, Хьмур мыжда лпатреҭ аншьан илагылан.
Ҳасасцәа рыхәда рыкәаҽ, аишәа иаахыҵын, рхы-рыԥсы рнапы надкыланы иааҳадышшылеит.
Ирбаз арыцҳара аҵкыс ихьааргеит, Ҭемраз иӡӷаб заҵәы абыржәыҵәҟьа анышә днаҭаны, акымзарак имыхьӡазшәа дахьрыдтәалаз. Иаашаанӡа, иӡӷаб лыншьан иоупа
ақәыршәны иахьиҵәахыз.
– Ҳара ҳҿы абри аҩыза аҟаҵара аӡәгьы илшаӡом. Ҳара ҳҿы иӡхьеит абри аҩыза аламыси ақьабзи. Аԥсра аҵкыс асас иаҳаҭыр ахьыхьанҭоу. Асас иаҳаҭыр азы абриаҟарагьы ахьырычҳауа, аԥсуа иҩнаҭаҿы ауп! – абри удыруазааит, – иҳәан, еишәара-еиҵараха, ани агәыбжьанытә игылаз ихы наиқәикит Ҟаурбеи.
Саҳәшьа дыԥсижьҭеи мызк ҵуан. Есуаха ҿааихак ҟазымҵоз ҳлақәа, убри ауха акы ҟыԥ аахәлымшәеит. Ашьжьымҭан саб иаӷьбжьы слымҳа иааҭасит. Ари, шамахаӡак акәымзар, агәамҵраҵәҟьа ҟазшьахәырас измамыз ауаҩы, дзықәшәазеи, асҟак ибжьы ихеицалартә еиԥш сҳәан, ашырҳәа сҩагылеит. Хәыжә-хәҵәаҳәа сымаҭәақәа насышәхасыҳәҳәашәа зун, сындәылҟьеит.
– Ҳаи, иԥсҵалӡ ахы иаҵагылааит, изыхирҟьазеи, уара, акымкәа, ҩбамкәа ла гәарҭак! – иҳәан, ибӷаӡарақәа кны, ҳаҩлакгьы еиҵыхны иахьышьҭаз дырхагылан саб.
Раԥхьа, исҳәара сзымдыруа, еихык-еиҵык ишьны ишьҭаз ҳлақәа срыхәаԥшуан. Нас, аҳаҷаҳәа иаас-гәалашәеит, Мизани Мшәылди ақәаҵараҿы еимаркыз. Иаразнакгьы гәҩарас исоуит, абри ҟазҵаз Гәаџьуеи Мшәылди ишрыхгамыз. Саб усгьы, аԥсра дақәгәыӷуан акәымзар, илақәа цасҳәа аӡәы ишьит ҳәа ахаангьы игәы иаанагомызт.
Азакәан ҿыц анааи, акрызкыз ауаа кулакцәоуп рҳәан, иаалаган, рахәы-шәахәы ак рымамкәа иаарымырхит. Рыӡлагарақәа, руардынқәа инадыркны, иаарцәырган аколнхара иарҭеит. Ажәакала, рхәыԥха изамыҭәҳәо иаарышькласуа акәтыҵәҟьа рымамкәа иаақәдырхеит. Кулакцәоуп ҳәа ирыԥхьаӡон, ҽыки, уардынки, уӷәк ацәқәеи змаз анхацәагьы. Аҵыхәтәан, ишааиуаз, хыжәк
иреиҳаны, дарбанзаалакгьы аанкылара азин имамкәа дҟарҵеит. Абеиагьы, аӷаргьы, ахандеиҩгьы, амучагьы зегьы цәыбблы иԥацәа реиԥш еиԥшхеит, еибарччиеит. Анхацәа рқәаҵақәа рымырхын, аколнхарақәа ирырҭеит. Ақәаҵа еиҵазҵаз ауаа, жьыргәыцк иалакьысыр ҟаломызт. Уимоу, аҵлақәа реилыхраҵәҟьагьы иақәиҭыртәуамызт. Ақәаҵа зтәыз ауаа, рхазын акәым, аколнхаразын ажь ҿырхыр руамызт, рыгәра ргомызт.
– Уара шәанаџьалбеит, ақәаҵа шәара ижәгеит, шәара ишәымаз, аӡәгьы ишәымеикуам, аха ирыцҳахеит, аҵлақәа уаҩ дызрықәымло амаӷ рыҟәнылеит. Ма, иҟалозар аилыхра азин ҳашәҭ, мамзаргьы шәара еилышәх. Абарҭ рхала иҟамлеит, ҳбаҩҷа рыдӡылахьеит, ҳгәы азыбылуеит! – аламгәа аԥа ҭыршьаауан анхацәа, аха ихьаԥшынгьы ирыхәаԥшуамызт. Дара раҵкьыс ахьрымаз, акулакцәа ҳәа ирышьҭан.
– Шәарҭ акулакцәа шәыԥсы акы иарҭәуам, шәыԥсы аԥсгацәа иргааит. Ала акәтаӷь гара иашьцылаз, иушьаанӡа иаҟәыҵӡом. Шәаргьы убасоуп. Анхацәа рыцҳақәа шәшаарыцрыхоз... Ушьҭа шәтәаны, амшә еиԥш шәшьапсыргәыҵақәа шәырбзала, – рҳәеит.
Жәашықәса рыла, «акулакцәа» рқәаҵақәа ҳәа анхацәа ирымырхыз, ажыци ақәыци рхыҵәан, анхацәа алакьысыргьы руамызт, даргьы ирызҿыхуамызт, еиба-кәеибаха еилагылан.
Убарҭ ақәаҵақәа ушьҭа рааигәа уаҩ дзымнеиуа ианалага, иԥҟаны иқәхны ачаи лаҳҵоит ҳәа иалагеит.
– Ачаи лашәҵозар, ачаи лаҵарҭа адгьылқәа кажьуп. Шықәса ҩажәа аҽаҩра аазышьҭуаз ақәаҵа ҳамышәхын, абна иашәыргеит. Уажәы зынӡак ақәхра иақәшәкит. Иҟаҵоу ыҵыхны, иҟаҵам еиҭашәҳа ҳәа азакәан иам-ҳәазар акәхап. Ҳаԥсы аиуа ҭанаҵы, ҳқәаҵақәа шәрылакьысыр аауам! – иҳәан, иҟама амҳасҭа аанкыланы днарҿагылеит Мазлоу – аҵлақәа ыҵаҳхуеит ҳәа инеиз.
– Шәара, мхәыцчараа! Уаҵәтәи амш ҳәагьы акы шыҟоу жәдыруазароуп. Ауаҩытәыҩса зынӡа дҳаиуанымзар, дзықәтәоу амахә ԥимҟароуп. Мамзар, ҵаҟа дкаҳауеит, ихәдагьы лылахжәа ицоит. Шәара шәшаҿу ала, уаҵәашьҭахь, ҳарахә аҳәырҭа рмоуа, аҟәарашра ҳалашәырхарц шәаҿуп, – Мазлоу инаицирӷызит Мизангьы.
– Ари уқәаҵара шеи-шықәсеи иҿухуаз узхыр-ҭәалааитеи, сара зныкыр агьама сурбахьазма? Сара агьама сырбара акәым, аҵар жьыргәыцк уцәырфар ҳәа ушәаны, уҵлақәа рхыцәқәақәа ацәаҳақәа рыларгыланы иуман. Уажәы аӡәы итәы сҳәоит ҳәа уаҿуп, уара ахьажь ахы ҵааны аҭамҳа еиҿазыжьуа! – иҳәан, дԥаԥашькны даақәгылт, ихәы дылахаха, атрактор хыргәа-ҿыргәа аԥсҟы зкыз Мшәылды.
– Акаамеҭ ҟалоит анырҳәа, акаамеҭ ҳәа акы ажәҩан иалыҩрны икаҳауа џьушьома? Аа, баба, абри ауп акаамеҭ! Абри азыҳәан акәын Раџьабгьы ажәҩашәаҟьа дахьаԥшуаз: «Абзацәа ԥсуеит, аԥсцәа бзахоит» ҳәа зхиҳәаазгьы. Уаргьы уажәы суаҩхахит ҳәа!.. Аҽада Ерцахә ихалар, ирашьханы илбаауа џьушьома? Аӡарҭрашә еиԥш ухахаӡа, сԥаҵа уахьынҳаларц уаҿуп, аха сԥаҵацк ааҵыхны, убра узыдгылоу ал амахә уадысҳәалар, уԥсрагьы уиакәхоит. Азакәан ҿыц акәым, шә-закәан ҿыцк ааиргьы, уцәа-уцәоуп, ужьы-ужьуп, уара ахәымҵы-хәымз-шәа иҟоу. Ан лкалҭ аԥҳа илҿацәымхои, узласзымдыруа арбану акакала. Хәыхәын аҭубар зыхәлаханы иԥсыз иԥа уами, иагьа убзиазаргьы! – иҳәеит Мизан деицрашәаны.
– Сара сызхылҵыз, егьа дӷарзаргьы, аԥсхаԥсжьы ифаӡомызт. Уабгьы уаргьы шәаагылазаргьы аамысҭара амардуан акыдыззалара шәаҿын, аха аамысҭара ашҟагьы шәызхамлакәа, ашьнаҟмарахьгьы шәыҟамкәа, анхацәагьы шәрыдрымкыло, икыдыҩрыз аҟанҷ еиԥш, аамҭа аҟырҟы шәкылахан, шәаанхеит! – иҳәеит
Мшәылдгьы дыԥшьынӷаӷалан.
– Ҳара ҳаагылазаргьы ҳанхацәа цқьақәан. Сабгьы дынхаҩын, сабдугьы. Аӡәгьы имаӡа ҳаҵеикӡомызт, ҳагәра ргон. Ҳацәгьеи ҳабзиеи еилан, еилоуп иахьагьы. Уара иахьа хәҵыш аамҭак уоуз џьшьа, угәеи-гәеиуа ауаа рыжәгәарақәа унарҭаҳауа, рыжәқәеи рҳәақәеи ԥхьаӡо удәықәуп, уара ацәгьаҳәаҩ, анымха-хымҵәа! Иуас-ҳәарызеи уаҳа, уара узыҳәан снапы сзыҟьашьуам, амала аҳәызба аҭыԥ ӷьаргьы, абыз ҭыԥ ӷьаӡом, убригьы удыруазааит. Ауаҳәа иагьа иуӡәӡәаргьы, афҩы амоуп, – иҳәеит Мазлоу.
– Уара убри зегьы шьахәуп, аха абри ҳара ҳкулакцәоуп ҳәа шәазҳәада? – иҳәан, Мшәылды аҭак аҳәаха имҭакәа, даарыбжьаԥалеит Мизан игәыла Џьансыхә. – Ишԥа, уара, ламԥа ҩнык зызгылоу, уӷәк ацәқәеи, уардынки змоу анхаҩы дкулакуп иҳәама аҳәынҭқар? Ус ажь ӷырла рыла иабааит. Аҳәынҭқар изакәан ҳара ҳҟынӡа иааӡаанӡа, амҩан аӷәарџьа иафеит. Ари хыхьынтәи иаауа закәаным, абра еилымгақәак, аҽадархәара-ԥынҵарҟьара ҳәа, инхәы-лашьны инеидырхәыцлаз акоуп. Аха рхы згашоуп урҭ ирыӡбаз. Урҭ аҳәынҭқаррагьы иаӷоуп, ажәларгьы ираӷоуп. Хәыҷык ҿарҭәыла сцәажәазаргьы, уара, баба, Мшәылды, уҭра уааҭагыл. Уаргьы, уара уҩызцәагьы заманала шәаадыруеит. Ус ажәлар урылагаланы, ҿыӷәӷәала ацәажәара азин шумам, удыруазааит. Уара уҿы зхы назгода, аха аӡәы ичҳара далухӡар, инапы иурҟьашьыр ҟалоит, – иҳәеит Џьансыхә дацрамлацәакәа, аха иажәақәа аҟыҿыҳәа ицҳауа.
– Иабыхәа, аламыс ҳәагьы анкьа акы ыҟамзи. Шәыхәдақәа хызза, Мшәылдгьы саргьы ҳамҟаҟаӡакәа ҳаицылбаажәдазшәа шәӡыжәмгәақәа хьнырҳаланы, ҩыџьа ауааӡа дуқәа, жьыхәҭа бзиак иҟам Мшәылды дышәкит. Иԥсы шәыԥсхааит. Гәыбӷанс ишәҭозеи, уара уи? Ҭәи млашьи ахаангьы еибамдырӡацт. Шәара шәоума
нас, Мшәылди сареи ҳаиԥш иҟоу еилызкаауа? Ахьхьит, ҭәу! Шәаазгаз шәҵааиршшалааит, сара шәысныҳәаанӡа! – иҳәан, агызмалцәа реиԥш жәаҩа ԥаҵа ихы-иҿа иқәыргыланы, атрактор ҿаҳа-дагәа даадгылт Гәаџьуа.
– Аханатә аахысгьы ҽыԥхҭи-ҽыԥхҭи еибабыӷуан,– иҳәеит Мизан.
– Уԥхҭызар ухы удырп! – иҳәеит Гәаџьуа, Мизан иԥаҵа днахьынҳалан.
– Уаангыл, уаангыл, уагьыԥхҭуп, аха аԥхҭра мацара акәындаз, – хәшәтәышьагьы умаӡам. Ус ушылазарку мацара унарцә мҩа унықәларц уҟоуп. Иахьа, аҩсҭаа иеиԥш улсымхыр умуазар, арахь уаасзыӡырҩ, иуԥсхаку ҽеишәа иуасҳәап, – иҳәан, Мизан иҟырҟы ааирыцқьан, аҭырқәа иҟәрышь еиԥш, дҿыцҳҳараӡа деиҭаналагеит. – Уара уакәымзи, уара, уажә аабыкьа, аҵх агәы анааиҩнашоз, аҭырқәа Мысҭафа ижәгәара иҭагәаны искыз. Уара уакәӡами, уҩны усыцәцарц уаналага, атапанча зҿакны иааныскылаз? Уара уакәӡами, уаҳа шыҟасымҵо ҳәа иршьамхгәыгәланы, аӡызлан леиԥш, уашхәа мақьаԥсыс зсырҳәаз? Уара уакәӡамзи, мшәан: «Уаазгазеи аҵхыбжьон, Мысҭафа ижәгәараҿы?» ҳәа сануазҵаа, Мысҭафа заҟа жәы имоу еилыскаарц акәын ҳәа сазҳәаз? Мысҭафа рыцҳа хыжәк еиҳаны имазҭгьы, ҿааҳәыра имоуа думырӡуази? Иуҭахума иҵегь нацысҵарц? – иӡақәа рӷаӷаны даагылеит Мизан.
Гәаџьуа ажәак уаҳа иажәлан изымҳәо, ашьашәы рҳампал неиҿаижьит. Изаҟаразаалакгьы ажәак рылам-ҳәаӡакәа, сгыланы срыхәаԥшуан. Срыламцәажәаӡеит избанзар ақәаҵа ықәхны, ачаи еиҭаҳҳауеит ҳәа еицнеизгьы, ҳназышьҭызгьы, аӡәгьы ҳиашаӡамызт. Убри аҟынтә, ацәгьагьы мҳәакәа, абзиагьы мҳәакәа ашьшьыҳәа сҽы снақәтәаны, сандәықәла, егьырҭгьы насышьҭалеит. Дук мырҵыкәа, Мшәылди Гәаџьуеи рытракторгьы хәархәаруа аҿаанахеит.
Мшәылди Гәаџьуеи ибзианы ирдыруан, уахынла акәым, ҽынлаҵәҟьагьы, аламала, ҳлақәа ҳамӡырха аӡәгьы дышҭармыжьлоз. Убри рдыруан аҟынтә, рбысҭа ҿахрақәа аҳәынаԥшьыга алаҵаны иааит ауха. Аҵых акыр инаскьахьаны, ауаа рыцәа ԥсымҭазыҵәҟьа акәхарын. Са исыздырам, алақәа шны иаҳмаҳау, аха иаразнак рбысҭа ҿахрақәа ԥыҽҽны инарымҵарԥсазҭгьы, уиакәхеит, алақәа рыхәда нарыкәаҽит. Нас ишырҭахыз ишьагьуа ҳажәқәеи ҳҳәақәеи ԥхьаӡо ҳажәгәарақәеи ҳҳәаҭрақәеи ирҭалазар акәхап.
Ҳлақәа рыӡбахә уаҳа ҳаламцәажәарц ҳаӡбеит сабгьы саргьы.
– Ҳара ҳгәы злаҭаҷаҷоу ҳара иҳазхоит. Лажәқәак ҳцәыршьит ҳәа, абри хьымӡӷшьатәым. Аҭыӡшәа қәрых-қәраҵо иҳаманы адәықәлара агәы ҳамам. Дарбанзаалак, абри азалымдара ҟазҵаз, анышә дыҵаларгьы зегь акоуп, мышкызны анцәа дахьимырхәыр ҟалаӡом. Уи уаргьы саргьы ҳахаанхоит. Ари уажә ҳара иаҳзыруз ухы иқәукып. Наҟ-наҟ, иԥсыда, инхада рҳәо, убара уҟоуп. Анцәа ауаатәыҩса шаны адунеи изықәиҵаз, рыԥсы ҭанаҵы еибафаларц азыҳәан ауп. Иҟәышу, аӡыблара ампыл алԥааны изгаз, аҵәгьы мбылӡакәа акәацгьы аӡышьа здырыз иоуп. Иахьа, убыс еиԥш аамҭа хьанҭак ҳҭагылоуп, иныхгыла-аахгыло, аӡәгьы уфеида иҿамҵакәа, аныҟәашьа анузымдыр, раԥхьатәи аӡы алеимҭа умҵанарсыр алшоит! – иҳәеит саб игәы нҭыӷьӷьааны.
…Адырҩаҽны ахәылбыҽха аусураҟынтәи сааин, санааҽыжәҵуаз, Ҷыҷын раԥхьа дгыланы, хәҩык аҽцәа агәгәаҳәа ҳашҭа иааҭалеит. Иааизар, бзиала иаабеит сҳәан, сҽы аӷәра амаҵурҭа агәашьа инакәыршаны, снарԥылеит. Дук мырҵыкәа Ҭемразгьы даадәылҵит. Ҳаззыԥшымыз асасцәа, аттаҳәа иааҽыжәҵын, рҽы аӷәрақәа амасар гәара инадҿарҳәалеит.
– Уа хәлыбзиақәа! – иҳәан, Ҷыҷын саб ишҟа
иҿааихеит.
– Уа бзиала шәаабеит, бзиа шәымышхеит! – иҳәан, Ҭемраз асасцәа рнапқәа аарымихит. – Шәааи аҩныҟа, шәыххь згеит! – саб асасцәа раԥхьа днагылан, иҿынеихеит.
– Мап, Ҭемраз, уҭазара бзиахааит. Уажәазы уск аҵыхәала ҳамҩахыҵит, – иҳәеит Ҷыҷын илахь неиҵы-мхӡакәа. – Абарҭ иеицу, урахә гәарҭарц иааит! – иҳәеит Ҷыҷын иажәа мроукәа.
– Исзеилкаауам, дад. Сырахә гәарҭоит, аха изы-хгәарҭаауазеи? – иҳәеит саб, Ҷыҷын ииҳәаз оумашәа ибаны.
– Ари уара умацара уҟны акәӡам, зегьы ртәқәа гәарҭоит, Ҭемраз, – иҳәеит Ҷыҷын.
– Ауаа зегьы злахәу, саргьы анцәа салумхын, ишьахәуп, игәашәҭ! – иҳәеит Ҭемраз, ақыҭа асҭаршын иажәа ҩбамтәкәа.
– Изакәызеи, Ҭемраз, абжьааԥны, ҿымҭкәа ҳзааиуамызт. Уажә ула цәгьақәа рышьҭыбжь саҳаӡомеи? Абнахь шәарыцара ицазар, абыбрацәқәа кны иузааргозар акәхап! – даахыхәмаршәа ҿааиҭит Ҷыҷын.
– Еи, слақәа ыҟагәышьам, – иҳәан, уаҳа ацымҵакәа, илахь неиқәиҵеит Ҭемраз.
– Иабаҟаҵәҟьоу, Ҭемраз, усҟангьы? – деиҭаҵааит Ҷыҷын.
– Изларԥырхагаз сыздырам, аха, жәац ашьжьымҭан, ицәҟьамкәа-ижьҟьамкәа, ихәхәа-хәхәаӡа, иԥсны, еихык-еиҵык ишышьҭаз саархагылеит! – иҳәеит, Ҭемраз иԥштәхәгьы ааиԥсахын.
– Ҵаны иуҳәома, Ҭемраз? – игәы иалырсӡаны ҿааиҭит Ҷыҷын.
– Аиеи, анцәа ауаа, – иҳәеит игәы нҭыӷьӷьаа.
– Сахьубо сааихьеит, аха абри аҩызаҵәҟьа смаҳац! – Ҷыҷын, акы дажәагәан, гәыҩ-ҿыҩрак даанахәан, иблақәа нкыдырхаланы, акы дназхәыцит. Аха уи дзызхәыцыз уаҳа иԥмыртлакәа, аамҭала игәы инҭеиҵәахит. Нас ахҩык
еицыз ажәгәарахь рҿынархеит.
Амрагьы шҭашәара иҭашәахьан. Измамыз, усгьы имамызт, кьоу-шәоуқәак змаз рыжәқәа гәарлахьан. Иааиз агәаҭацәа, сабгьы саргьы ҳашрыцыз, ажәгәара ҳааҭалеит. Рхы ааидыкшало, ҩыжәк абнирахьшәа итәан.
– Ужәқәа еицгәарымлаӡои, Ҭемраз? – иҳәеит, уа-жәраанӡа ажәак зымҳәацыз, агәаҭацәа ирылаз Машьыхә.
– Исымаз гәарлеит, дад, исымам усгьы исымам,– иҳәеит Ҭемразгьы имырхьаацәакәа.
– Ишԥа, ҩыжәк роума нас иумоу?! – иҳәеит Машьыхә иааџьашьашәа, Ҭемраз гәрамгарҭас дааҟаиҵан.
– Ааи, ҩыжәк ракәгәышьоуп сызхыршьаауагьы, – иҳәеит Ҭемраз.
Агәаҭацәа ирыцыз, Ражьден захьӡыз даҽаӡәы, ажәак мҳәаӡакәа даарылҵын, акыр днаскьан, дынхықәгылан, ахшьыра дынҭаԥшит. Нас даахынҳәыхын, иԥхьа-кырҭашәа иҟаз ҳахкаара ахҵысҭа дынхыҵын, инҭакы-ааҭакны илаԥш нахигеит. Ашьҭахь, зныкыр, дмида-гәидаха, ицламҳәа ҵкьыҿӡа даакылсит.
– Узышьҭозеи, Ражьден? – днацралашәа днаиазҵааит Ҷыҷын.
– Сзышьҭоузеи умбои, акамешьқәа ачхоуқәа ирышьҭан. Уара изымдырӡои изышьҭоу, цас ичхирҵаауеит акәымзар? – иҳәеит Ражьден игәы нкыдыргылаӡаны.
– Ачхоуқуа уԥсы еиҿыҟьҟьа иарҭааит, акәара иҭа-ҿаҳәаны имоуп ҳәа уарҳәама? – днацыҵҟьеит Ҷыҷын.
Ражьден иамхацәгьахан, иҵыхәа наишьҭарҽыланы даагылт.
– Уара, азакәангьы закәануп. Азакәан иаҳәо аӡәгьы даҿагылаӡом. Ахымҩаԥгашьа ҳәагьы акыҟоуп. Аӡәы ибз ада акәац ихәламшәазт, длықәгылан, Ҭемраз Мқанба дкулакуп. Хәыжәк, азауад жәқәа иҳәлыкьслыкьуа ижәгәара иҭоуп ҳәа дашшит. Убри аҵареи амцреи еилаҳкаарц азыҳәан, уаа гәарҭак ҳаицхрышьшьы ҳааит.
Шәыла абзиахә абеит, Ҭемраз Мқанба ижәгәараҿы ҳгылоуп. Абан, ҩыжәк хырҟәысуа аанда иахьаватәоу. Ижәбома? – иҳәан, Ҷыҷын инацәа ажәқәа инарықәикит.
– Итуазар, ԥшьӡальа итуазааит нас. Уҭахызар, џьорголь аандаги иҭеикы. Сара имҵаирсир ҳәа ишьома? – иҳәеит Ражьден, иаԥсшәа амахәқәа кыдӷәыхаа.
– Мамоу, имҵаурсыр ҳәа сшәаӡом, аха агәра зумгозеи, Ҭемраз ҩыжәк рыда шимам? Иахьада думбацзар акы иамусуп, сара излаздыруа ала, Ражьден, уара, Ҭемраз абхәҭаак илуфаахьеит. Уи иламыси иҟазшьеи ҽеила иудыруеит. Нас ухы изаҭәоушьарызеи, игәра мгакәа, ахкаарақәа унарҭаҳауа аԥшаара? – иҳәеит Ҷыҷын иҵегь днацралан.
– Дыԥшааит, дад, дыԥшааит, акрибагәышьозар, аха абанҭ рыда егьсымагәышьам, анцәа иубома, – иҳәан, аанда иадтәалаз ҩыжәк рахь дынхьаԥшит Ҭемраз.
– Уара, ари, ма ҽынла, зегьы ирбо-ираҳауа дым-ԥшаауеи. Абанҭ, уахынла иныгәнысуа, ауаа заҟа-заҟа жәы рымоу еилаҳкаахуеит ҳәа идәықәу роуп ала-мысдақәаҵәҟьа, акәымзар, – иҳәеит, Ҭемраз макьана ирзарц игәы иҭамыз имаӡа аҵыхәа ааицәкылыҳәҳәан.
– Уара иахуҳәаауеи, Ҳараз, ари? – иҳәан, ихы на-иқәикит Ҷыҷын.
– Иахысҳәаахуеи, уажә схахә алхра салагар, иа-ҭаххарым, абжьарак иҟоу ижәбо ауп. Ацәгьеи абзиеи жәытәнатә аахысгьы ахҟа рыбжьан. Урҭ ари нахысгьы еинышәашьа рымаӡам, аҳарамреи аразреи еинышәашьа шрымам еиԥш. Амала, ауаа цәгьақәа реиҳа, ауаа разқәа, ауаа бзиақәа есымшагьы еиҳан, уажәгьы усоуп. Ҵабыргуп, аирак рҟны хәахәак дрылымҵыр ауам. Аха убри ахәахәа, зынӡа итәыҩа хымжәакәа, бжьашьак иҭазар еиӷьзар ҟалап, – сҳәеит.
– Бжьашьа змам, изоуҳәо змаҳауа, изҭоуҭәо зкылсуа, амыргьы иԥсыхәоузеи уара утәала? – деиҭаҵааит Ҷыҷын.
– Урҭ аԥсҭазаара ицәырнагаз азҵаарақәа зегьы, ара уажәы, ажәгәара ҳҭагыланы иаҳзымыӡбозар акәхап. Амала, сара стәала, ауаҩыцәгьаҵәҟьа дыҟамзар ҟалап, – сҳәеит еиҭа.
– Уара иуҳәаз, ухала уаҿагыло уалагеит. Нас, арҭ улақәа акы рхарамкәа, акы рбарамкәа, ишьны ужәгәара инаважьны ицаз ауаа, уаа цәгьақәаӡами? Урҭ уара угәы ишԥаанагои, бжьашьа рымоу, ирымаму? Ауаҩытәыҩса игәыҵәҟьа ацымхәрас аупцәарҳәы анцәа изҭеиҵар, уара иҭыхны, даҽа гәык узҭаҵару? – дҵааит Ҷыҷын.
– Иашоуп, уи агәы ацымхәрас аупцәарҳәы изҭоуп. Аха иан лкалҭ даныҵшәа инаркны, аупцәарҳәы изҭаз џьушьома, Ҷыҷын уххь згеит. Абарҭ зегьы анцәа ҳшишаз еиԥш, иаргьы анцәа димшеи. Сара стәала ауаҩытәыҩса игәы оупцәарҳәызтәыз ауп изызхәыцтәу. Убри амзыз акәхап, зегьы-зегьы зхароугьы.
– Уара излоуҳәо ала, уи ауаҩ ианиашьа ихаҵашьахеит, ус аума?
– Иуҳәаз, ҳазҵаара аҭак азыҟамҵозаргьы, ааи, ианиашьа ихаҵашьахеит, – сҳәеит.
Ҿымҭӡакәа иаҳзыӡырҩуаз саб, ҳаимак-ҳаиҿак иаҵыхәтәхошәа аниба:
– Шәааи, дад, аҩныҟа, ижәбац-ишәаҳац ахәышҭаара ашҟа! – иҳәан, Ҭемраз исасцәа иҩныҟа инеиԥхьеит.
– Момоу, Ҭемраз, ҳнеиӡом. Ҳара ҳаӷоу ичеиџьыка ҳахиԥхьалааит! – иҳәан, дындәықәлеит Ҷыҷын.
– Ҷыҷын ухаҵкы сцеит, уара утәы хазуп. Уажәы умҩахымҵыргьы, уаҵәы умҩахыҵып, ԥшӡала, аха иахьада сашҭа иҭамлац ауаа уцуп. Убырҭ ҿамырҵысы, еиқәыхьшәашәа сымӡырха инҭыҵны ицар, сазыразым. Иҟалозар, раԥхьа унагыланы, уҿааха, ара уҩноуп, иухоумыршҭын, – иҳәан, Ҭемраз иҿынеихеит.
Ҷыҷын акыр даакәанызанит, аха Ҭемраз иҿы изԥымҽит. Сан рыцҳа, иҟаларызеишь ҳәа ишәаны иԥшуаз,
асасцәа аҩныҟа инеиуашәа анылба, лхы-лҿы налхалашан, лԥыраҳәа лнапы нахьшьы-ҩахьшьшәа лҽаарҽеины амаҵурҭа даадәылҵын, лнапы ыргьежьуа асасцәа днарԥылеит.
Егьоумҳәан, абҵарамза аҽааиҩнашахьан аҟынтә, хәылԥазыла хьшәашәарахахьан.
Сара аҽқәа ҭәабашк нарымҵаршәшәаны сааҩналан, амцагьы сҩаҵхеит. Сан зегьы иреиҳаз ҳшәишәи сызшьы ҳәа, ҳаҳәызба хәыш ду лыманы даасыдгылеит.
– Ҟаи, сан, сара исызшьгәышьом! – сҳәан, зынӡа сԥышҵагьы дықәсмыжьлеит. Сангьы илхашҭу сыздырам, ахаан, кәтыки шәишәики рыхәда ҳәызбак шрыҵа-сымкыцыз лдыруан, аха дахьыццакуаз акәхап, уигьы лызгәаамыгӡеит.
– Ҳаит, уара уӡӷабны усызымҭаз!.. Аԥҳәыс илшьуа ажьы хаахаӡом, аҳ иԥсы уӷрамзар, уааины скәакәышь сымхны исызшьы! – лҳәеит еиҭа, аха уаҳа умԥсуандаз, исымуит, исымуҵәҟьеит. Ҳуаҟьан-чаҟьан бжьы заҳаз Ҷыҷын даадәылҵын:
– Закәызеи, Ӡыкәт, Ҳараз ибымеикуа? – иҳәеит.
– Исымеикыхуеи, иахьеи-уахеи ԥҳәыс даазгаша аблаҩа ду акәакәышь сызиршьуам, ирыцҳасшьоит иҳәеит! – лҳәеит Ӡыкәт лаҳәызба кны дахьгылаз.
– Сара исшьып нас, ус еиҳа ирыцҳаимшьозар, – иҳәан, сан лшәишәи аалымихит Ҷыҷын. Иаҳәызба ишьамхы инықәишьын: «Анцәа улԥха ҳаҭ!» – иҳәан, ашәишәи ахәда анааҭирхәхәоз, исзымычҳазт, слымҳақәа кны, абарҵахь сыҩны сцеит.
Ҳасасцәа амца еиқәысҵаз иакәшаны иаатәеит.
– Ҭемраз, удин аныс, абри иахьатәи уҳәан-сҳәан ҳгәы ԥызҵәаз ҳхазыршҭыша ажәабжьк ҳауҳәарц, абарҭ зегьы сыманы суҳәоит! – иҳәан, аԥшәмара иҽазкуа, акәасҭ-харамца аганахь иҽкыдкылашәа, дааскьаны днатәеит Ҷыҷын.
– Шәара шәхи-шәгәи рыԥсы дзыршьаша ажәабжь сара иабаздыргәышьои, – иҳәан, даҽазныкгьы усыҳәа иҳәарашәа, их қьан нақәиҵеит Ҭемраз.
– Уаҵә хәыҷык ҳаиӷьхозар ҳәа ҳгәыӷуеит акәымзар, ас, есшара аиҟабыцра ҳаҟәымҵуазар, хык акәым, адау иеиԥш, быжь хык ҳхагылазаргьы ирзычҳарым.
– Мшәылди Гәаџьуеи еибгазар, акы шәазнарцап, аԥсцәа шәрымго! – иҳәеит, абыржәраанӡа ажәак зымҳәацыз Лапаӷә.
– Сара исмоуа акыҟоуп. Закәи, уара, абарҭ ауаа нышәаԥшьыла рхы рҿышуа изаарго? Ажәаҭынхала иҳацәажәар иранахоит, иӷьычыр-иқәычыр иранахоит, ицәыҵатәаны иҟам-иным ацәгьа дыршар егьрарҳәаӡом. Аргамаду ужәгәара иҭалар, убригьы ранарыжьуеит. Убырҭ зегьы ҳарҟәаҵып, Ҭемраз илақәа зшьызгьы дара ишрыхгам сынҭагыланы сқәуеит. Азакәан ҿыц иаҳзааиз, ауаа ԥаршеиқәа хашәышшаала аҳәама? Мамзаргьы, араҟатәи аиҳабыра, абарҭ ауаа рҿы егьрылымшоу? Рхы иазаҭны, цәгьаҳәацәас ирымоу? – иҽаарҭынчӡаны даацәажәеит ақыҭа милициа.
– Урҭ ирыхәҭоу ианақәшәаша, уара уҿаҳәатәы анцәа иҟаиҵондаз. Ишәҳәо иашоуп, агаӡеи агәыҳәи роуп узыцәшәаша. Мшәылди Гәаџьуеи, нас даҽа аӡәык-ҩыџьаки уеишәа иахауртәар, аишәа иқәуҵазгьы рфоит, уеишәа ахаҭагьы рфоит. Аҵыхәтәан иара уара аԥшәма ухаҭагьы учеиџьыка уацырфоит, – иҳәеит Ҷыҷын.
– Уҳәан-сҳәанқәа ҳамҭак ҳаарҟәаҵып ҳҳәан, еи-ҭашәырҿыцхма? – Ҭемраз, ухаҵкы сцеит, ҳаузыӡырҩуеит! – иҳәеит, даара згәы алаҟамкәа итәаз, Чмыт.
– Агәҳәы ануҳәа, агәыҳәра акәхап, аԥсыцәгьарагьы зыхҟьо. Абри шәцәажәара исгәаланаршәаз, акырӡа зхыҵуа сабду рыцҳа исеиҳәахьаз ажәабжьк шәасҳәап нас, ианыжәмуӡах! – иҳәан, аханатә аахысгьы иԥшӡаны ацәажәара пату ақәызҵоз саб дмыццакӡакәа, ици-ишәи
ирыҵраӡааны ажәабжьҳәара дналагеит.
– Ушьҭақәа еиҳа ихыдаҳтәуа ҳалагеит акәымзар, Нхыҵ инхо ҳашьцәеи ҳареи есымшагьы аиҿцаара бзиа ҳамагәышьан. Сабду Ԥшьҟан рыцҳа, сшьамхы иахысаанӡа иаҳауеит. «Жәамыш аҟарачқәа сырҭан. Сшааиуаз, Ашәы сныдгылан, абаза Иасыф дбаны, абасынтәи, ҳаԥсуа шьхақәа еихыҵәҵәаны сааит», – иҳәалон. Иахьеиԥш исгәалашәоит, сабду иҩызцәа абри ажәабжь анреиҳәоз, сыԥсымзар, исхыҵуазар ҟаларын, абас, жәаф шықәса раҟара. Уиаҟара зысҳәозеи, жәа нымҩак аԥҳә саҵаны, абни Аџьакьбақәа рхәы аҟынтәи, шьамхсы ԥны, акәара иҭганы схалон. Сабду Ԥшьҟан мыждагьы, ушьҭа иуаҩыбжарагьы акыр днахысуан. Ажәа мыцхә шәзасыршьуазеи, сабдуи Чацә Шьханыҟәеи, Нхыҵынтәи иаауан. Имқәаскәа, имӡыскәа, ашьха жәҩан кахха, икаии, ҳаԥи-ҳаҩеи ӡырҩуан.
Абарҭ, Дал ақыҭа шыҟоу ианаакҿалоз, алашьцарагьы ахәларагьы нарыхьӡеит, ақәоурагьы иалагеиг. Ԥшьҟан илабашьа аҽыҩҳәа инаирсын, дааҭгылт.
– Ҳамҩа макьана изаҟароу иудыруоуп, Шьханыҟәа. Анцәа имчала, уаха ҳахәҟьа-ԥсҟьаха арханӡа ҳказцо ҳәа гәаҟра ҳамаӡам. Абра, Дал, налбаа инхо сҩыза бзиа Нарҭ Еныз ҳаиҭазааит. Енызи сареи ажәытә аахыс, ацәгьеи абзиеи ззеилоу, еибаҭаху ҳауп! – иҳәеит Ԥшьҟан.
– Ишуҭаху, Ԥшьҟан, уххь згеит! – иҳәан, Шьханыҟәа Ԥшьҟан днеизыразхеит!
Шьханыҟәа Ԥшьҟан иаасҭа акыр деиҵбын. Ԥшьҟан ас аниҳәа, иамеимкит. Аҭаацәа ааилатәоны, аҩыџьагьы Еныз иашҭа инҭалеит. Ауеиба иеиԥш инхоз, хазыс-ԥсазыс ҳәа имцахара анеиҿеик инаркны, асас изы зыҩнашә ҟьаҟьаӡа иаартыз Еныз иҩны ианымҩахыҵ, акы иеиԥшымкәа дреигәырӷьеит. Даалаган, ҩанхьаа ашьтәа кажьны ирзишьит. Абри сымҳәацкәан, акәац цыцашха ақәаб иҭаҵаны, акәасҭхарамца иналакнеиҳаит.
Ԥшьҟани Енызи аарцә итәаны, ажәытә-аҿатә ажәабжьк иалацәажәон. Шьханыҟәа – нырцә, аарла амцабз далубаауа, ибааӡаны иҟаз имаҭәақәа ахырба-ҿырбара даҿын. Иаалырҟьаны игәы ааҵшьа-ааҵшьаан, имҩатәшәа, ақәаб дынҭаԥшит. Акәац жьыхәҭақәеи, иҩежьккараӡа ихыкьасалоз атәани, рыфҩы лаҳа-лаҳауа, ахылыҩ-ԥсылыҩ иналибааит. Иҿаӡгьы ахәхәаҳәа аҿаанахеит. Анс иҳәеит арс иҳәеит, аха уаҳа хынкылашьа анизыҟамҵаӡа, ишьапԥынҵақәа ҩҵыркьакьаны, ақәаб иақәҵәишоз амцабз днахыԥшит. Ԥшьҟани Енызи алашыҩкӡаны ажәабжьҳәара иаҿын. «Ҳаӷоу иаџьал цәгьахеит, рылаԥш сышԥаҵашәари!» – ҟаиҵан, ахьышәҭҳәа ақәаб дынҭасын, иааимԥыхьашәаз жьыхәҭа хыжә-ҿыжәк ааҭиԥааит… Абри аамҭазы:
– Шьханыҟәа, дад, урацәоуп, аха ундәылҵны, ишәшьу иҵәцоу сзеилукаауандаз, – иҳәан, ахыкәалаа еиԥш, Ԥшьҟан иажәақәа Шьханыҟәа илымҳа инҭасит. Шьханыҟәагьы, Ԥшьҟан иажәа ааҩбамтәкәа, икәац жьыхәҭа дшабылуаз, имаӷра иныҵакны, ахыҭҟьареиԥш дындәылҟьеит.
Хә-ԥсыԥ еиҭарсракгьы ахмырҵкәа, ижьыхәҭа ааиԥсхшьны дааҩналазаап Шьханыҟәа.
– Изеиԥшроузеи, дад, ҳаҵых? – диазҵааит Ԥшьҟан, дызҿыз иажәабжь дааҟәыҵны.
– Жәҩангәыла ишәшьуп. Еҵәа ссала иқәҵоуп. Еҵәа шәпа еилҟаауп, алыг – длыгуп, аҟәыш – дҟәышуп, уххь згеит, Ԥшьҟан! – иҳәеит Шьханыҟәа. Абриала Ҭемраз иажәабжь ааиқәиҳәалеит.
– Уажәымҭа бзиахааит, Ҭемраз, ажәабжь бзиа ҳауҳәеит! – Ҳаи, афы аҟәақҳәа имысааит, иԥсы имч амырхагәышьеит, акәымзар, Шьханыҟәагьы, ус уназыгәҭасуаз аӡә иакәымзаарын удыруоу! – иҳәеит Ҷыҷынгьы, Ҭемраз иажәабжь даархәыцын.
– Уажәы, марҭхы ухьмыӡӷ ухырымхра, узго аӡы рбар, шьоукы ӡыгмацәазк азна ацырҭәалоит! – иҳәеит, аӡә дахьтәаз.
– Шәара шьоукы ӡ-хьамԥшла шәхы рҿышыргьы, ҳхы ҭашәырбааит шәҳәоит, – иҳәеит даҽаӡәгьы.
– Ҳара абжьара уаа, зынӡа акаамеҭ ззырҳәо ҳақәшәаны ҳаҟоуп. «Утәар уан дысшьуеит, умтәар, уаб дысшьуеит», – ззырҳәаз ҳаиҩызахеит. Акы уҳәар, ӷарҭахәыс ушьҭырхуеит, егьумҳәар, угаӡоу џьыршьоит, ухы ҳақәтәоит ҳәа иалагоит! – иҳәеит Лапаӷә.
– Зегь ҷуамнтви амишь ҳальнаргап, имыццакааит! – иҳәеит Ражьден, инеиҿаҳахьаз ихашҭны.
– Уаргьы ҳаӷоу уишәаџьҳәаҩуп, абга рхәы уаҳәҭатата. Угәыӷла, угәыӷла, Ражьден патын-бодишь! Уара узӡааԥшылогьы аадыруеит, аха ҷумантәи амишь, ҳәа уара узҿу амшын еиԥш аҽарыцқьар алшоит, аҽшарыц-қьақәахьоу еиԥш! – иҳәеит Чмыт.
Ҳаицәажәарагьы ҽеиуп, аха ушьҭа андәылҵ-аадәылҵрақәа ираамҭоуп. Ишәықәнагоу егьыҟамзаргьы, шәнап ӡык нақәшәҭәақәа, Ҷыҷын, дад, – иҳәеит, саб, сааҩналан, ҿымҭӡакәа сыԥшызшәа аниба, сызнеиз идырын.
Зегьы ҩеибаргылан, индәылҵит.
Адырҩаҽны амра аныҩхашылоз, агәашә ахь шьоук ҿырҭит.
– Ҳаи, ранаџьалбеит, аԥсыха шԥаҳарымҭо, уара! – иҳәан, саб даагәамҵ-хамҵит. Ус ахаан идсымбалацызт. Саргьы макьана аусҳәарҭахь сымцацкәан, аҩны сыҟан. Ҳҩыџьагьы ҳандәылҵит. Урҭ сара иаразнак издырит, адгьылшәацәа ракәын. Ҩ-лабак еидычаԥаланы, руаӡәк ихәда иахшьын. Абригадир дназлаз, хәҩык ауаа еицын.
– Шәҭал, дад, ашҭа шәҭал, шәымшәан! – иҳәеит Ҭемраз днарԥылан.
– Мап, мап, убеиахааит, иахьак зынӡа ҳаԥсы кылаханы ҳаҟоуп, – иҳәеит аӡәы.
– Сара сбеиахаанӡа уҳәар... – иҳәан, уаҳа ацымҵакәа, иҽааникылеит Ҭемраз.
– Иауазеи убеиамхакәа, унапы еибгоуп, ушьапы еибгоуп, угәы бзиоуп, ухы бзиоуп. Ҵабыргуп, уажә хәыҷык ушьацәхыслагәышьеит, аха... – иҳәан, иҽырҳалал-ҽыргызмалны даацәажәеит абригадир.
– Абеиахара сҭахымызт, абарҭ шәеиԥш асасцәа бзиақәа исзааиуа зхысыԥхьалаша ачеиџьыка сазрыцҳамхондаз, – иҳәеит Ҭемраз.
– Уара уаҟара змамгьы аӡәы исасцәа амла ицәамгац, лбӷьыла умҵәуан, ҵасым, Ҭемраз, – иҳәеит ҩаԥхьа абри-гадир.
– Исымоузеи, дад, сара? Уҷкәын ибжьы имаҳхуеит шәҳәан, исымаз ахыц-ҩыц насыхцаны ижәгахьеит. Ушьҭа, жәык ада уақәиҭым шәҳәан, Нади иџьма гыды еиԥш, сыжә заҵәы ахы ианкны сгәароуп. Арахь ауаа есуаха ҳажәгәарақәа инарҭаҳауа идәықәуп, ҳлақәа нхом, ҳакәтқәа нхом, – инеиқәиԥхьаӡеит саб.
– Егьаурым, амла иагаз инышәынҭра ҳәа џьаракыр акрубахьоума? Ҳаӷоу ихы мацара дашьҭалааит. Уара иуҳәо аҩыза, зегьы ирҳәо иалагар, ҳкомхозқәа еиҿызкаауада? Абыржәоуп акомхозқәа ацхыраара анырҭаху, акәымзар, нас, ианбеиахалак, уара уцхыраара аҭахӡам, иара арахь иуцхраауа иалагоит, – иҳәеит абригадир.
– Ааи, ус ами ҳаргьы ишаадыруа. Аҳәынҭқар, ад-гьылқәа амал уаа ирымхны, анхацәа ирымазааит ҳәа акәӡами ишиҳәаз?
– Ааи, усоуп ишиҳәаз.
– Ус иҳәазар, шәара шәыдгьыл шәага шәыхәда иахшьны шәаара змааноузеи? – иҳәеит, Ҭемраз, иаҳа-иаҳа ичҳара дахыҵуа.
– Уара заҟа узхо, заҟа ухәҭоу, аҳәынҭқар,нахьхьи
дыштәоугьы идыруеит. Амыцхә заҟа умоугьы идыруеит, аҵахәы заҟа умоугьы идыруеит. Ҳаргьы, уҭаацәеи уареи ишәызхаша шәзынҳажьуеит, ауаа рылымкаа, уара амыцхә умаҳхӡом, егьырҭ акомхоз иагоит, – иҳәеит абригадир.
– Уара, ари адгьыл еигәышә ԥынҵала, амаӷи ақәыци ишрылсыӷьӷьааз удыруама уара? Ари, уажәы хынтәуп, хәыҷы-хәыҷла ҳадгьылқәа шәмацәа иадыхҵәаланы ихышәышәҵәоижьҭеи. Ҵыԥх иҳамышәхыз адгьыл, иалышәхызеи, ирыцҳахәха, аҳәакамеи ацгәыхши аҿхысны, абан, еибакәеибаха иахьышьҭоу, – иҳәеит Ҭемраз иԥсахы ҩеибакын.
– Амыӷ иагап, ажыц иагап, уи уара хьаас иҟоумҵан, акомхоз иахьаго, иахьаанаго, иазнауа, иара ибзианы иадыруеит! – иҳәеит, ани ашәага зыхәда иахшьыз аихасыҟә-хыҟаԥшьаашәа иҟаз.
– Аҳы, уашьҭа ҳааншәмырхан, арахь шәсышьҭали, уара, – иҳәан, аҳәысҭа инҭалеит. Адгьыл шәага алаба еимҿаԥа зкыз иҿынеихан, аҳәысҭа аҵыхәаҿы даннеи, даангылт.
– Аҳы, уаҳа умцакәа, убрантәи ишәо уҿааха, убрантәи! – абригадир ибжьы наиқәиргеит. Илаба еимҿаԥа инапсыргәыҵа иҵыргьежьаауа иҿааихеит.
Шьыбжь агәы кьазызуа инықәлаанӡа, ҳаҩны зҭагылаз ҳашҭа инаркны, зегьы ршәеит, ирзеит.
Саргьы аусҳәарҭахь сымцаӡеит аҽны. Саб ихала иааныжьра сҭахымхаӡеит. Иара игәы саҳәшьа иахьынӡалхәхьаз изхон, уажәы арҭгьы изацлан, избон заҟа ихы-игәы ақәмаҷыз, аха ажәак рыламҳәаӡакәа, аҵәамҵа ашәшьыраҿы дтәаны дрыхәаԥшуан.
– Ҳараз, абаҳа шәымазар, урацәоуп, аха... – иҳәеит абригадир.
Абаҳа аазган, инеисыркит. Аџь агәаԥшь иалхыз ашьаҟа ахьарсыз аҵыхра дналагеит.
– Изыҵухуазеи, дад, уи? – дҵааит саб, игәы иамукәа
дҩагылан.
– Адгьыл мыцхәхеит, Ҭемраз. Шьаҿак ҳааханы иаҳарсыр акәхеит.
– Шьаҿак аума нас шәареи сареи иҳабжьамӡаз? – Ҭемраз игәԥжәара дналаччашәа иуит, аха ҳаӷоу дшыччара.
– Азакәан – закәануп. Уи уара иаԥумҵеит, ҳара иаԥаҳамҵагәышьеит, аҳәынҭқар ииҳәаз ауп.
Саб аҭак ҟаимҵаӡеит. Иблақәа аҵәа ашьапы иахьнадшанхалаз, инадшанхалаӡеит.
«Аа, абни адгьылшәаҩ дахьгылоуҵәҟьа акәын», – иааигәалашәеит Ҭемраз. Убра алеи аҳәеи ирҳәозар, уаҩ дзыламло, бнара бааԥсны иҟан. Раԥхьа абна ԥҟаны арҟыра мҩа ылигеит. Ҽнак, шьыбжьышьҭахьк, еигәышә ԥынҵала ахәажә ашьапқәа шыҵаԥиҟҟоз: «Ба-а-б-аа! Ба-а-б-аа!» – ҳәа ашьжьымҭан аҵлақәа ирылаҟьалаз ашәахәеиԥш, игәаҵаҿы иныҵхәрааит хәыҷы бжьык. Аха агәра изымго, ихы дааҩахан, дӡырҩит. «Ба-а-б-аа!» – имҩашьахуа илымҳа инҭаҩит Хьмур лыбжьы.
Иеигәышә анышә иныҵаркьакьаны, ахҿарахқәа дрыхҟьашо, арҟыра-мҩа дылхо, иҿынеихеит. Абри аамҭазы: «Уа Ҳарааз!» – ҳәа сан лҿыҭбжьы еихьыс-еиԥысуа, аҽынаихьнагӡеит. «Оит, рыцҳарак ҟалеит убама!» – иҳәан, саб, ишьапқәа деиҭарымго днеиуан, аха иара заҟа ԥхьаҟа дцоз аҟара, даҽа мчык иханы, ишьҭахьҟа дагозшәа ибон. Зегьы акакәын, дцон уи дышзахәоз, арҟырамҩа дылхо. «Ар-аа сы-ҟ-оо-уп!» – иҵырҵыруа Хьмур лҿыҭбжьы ахьгоз аганахь ибжьы аагеит.
«Ҳаи, џьушьҭ, иҟалазаалакгьы дара еибгазааит!» – ҟаиҵан, Ҭемраз хәыҷык игәы ааирҭынчит, Хьмургьы саргьы ҳабжьы аниаҳа. «Ба-а-б-аа!» – еиҭа Хьмур лыбжьы аҵәуабжь алышәшәо, Ҭемраз ихәда аҽааҵанаршәит. Хьмур лыбжьы уажәы зынӡа иааигәаӡазшәа ибеит саб. «Бымшәан, бымшәан, снеиуеит, баба, снеиуеит!» – иҳәеит ибжьы нҭгашәа. Абрии абрии рыбжьара ԥшьба-хәба
ҽышьахәар дымнеицкәа, Ҭемраз данынаԥш, дхахаӡа, лхахәы еилыжәжәа, арҟырамҩа агәҭаҵәҟьа дшылагылаз ибеит Хьмур. Саргьы схәыҷымзи, сналыха-ҩалыхеит, аха егьысылмыхәошәа анызба, аҵла савагыланы аҵәуара саҿын. Саб Хьмур дналыдыххылан, даашьҭысхуеит ҳәа даналага, ахәыҷы акы дамышьҭит. Иҟалазеи иҳәан, дналыхәаԥшызар, анахьгьы дзымцо, арахьгьы дзымцо, лыҩшьапыкгьы алмышә ӡахәа акәшан, дшьаҳаны дгылан.
– Бымҵәуан, уажәыҵәҟьа ишьны икасыжьуеит уи анаасын сара! – иҳәан, дааиршәыкьын ишылбоз, лшьап хәыҷқәа шьаҳаны измаз алмышә ӡахәа ԥыҵәҵәа-ԥӷәыхаа инамихын, аганахь инкеиԥсеит. Саргьы сшәаны аҵла сшавагылаз аниба:
– Уара узырҵәуахуеи? Уара иухарои, ари алмышә ӡахәа дашьаҳазар? – иҳәан, схы ааишьышьит.
– Ди слыпҟоит аҩны снеир! – сҳәан, саақьып-шәыпит.
– Умшәан, акымзаракгьы узылуӡом. Сара иласҳәоит уара акгьы шухарам, – иҳәеит саб.
– Ҳа-ра-заа! – сан лыбжьы шәаӡыӡо, абна инылыҩит еиҭа.
– О, ара иҟоуп, ара! – Ҭемраз ибжьы наиргеит. Сангьы лгәы лырҭынчзар акәхап, уаҳа ҿылымҭӡеит...
– Абзиаразы, Ҭемраз! – иҳәеит абригадир.
Ҭемразгьы дааҭрысын, уажәраанӡа дызқәыз алакә дунеи, асаркьеиԥш, инеимпыҵаԥыххаан, данааԥш, ани адгьылшәаҩ иоуп раԥхьа дназхәаԥшыз. Уи идгьыл шәага, абжьааԥны еиԥш, ихәда иахшьны дгылан.
– Шьаҿак шәааханы иашәырсма, дад? – иҳәан, дҵааит Ҭемраз.
– Ааи, шьаҿак ҳааханы иаҳарсит, – иҳәеит абригадир.
– Иашәырсит, аха ҳамҭак ашьҭахь, еиҭаҵыхтәыс ишәықәшәар ҳәа сшәоит! – иҳәеит саб. Уи ииҳәарц
ииҭахыз зегьы иҳәар, издыруада игәы иҟажаргьы, аха егьизҳәомызт. Иаарҳәози, иааҟарҵози зегьы рҭакс: «Аиеи, дад! Ибзиоуп, дад!» акәын ииҳәоз. Убри зегьы зхараз сара сакәын. Саб ус, аламала аӡәы ихәы еиҩшаны иҿеиҵо, аӡәы иаанда далеишышуа егьиуа дыҟамызт, аха иҽирџьаџьар, ргәы нирхар, сыбжьы сымырхыр ҳәа дшәон. Аха «уаӷагьы чысла дшьы» шырҳәо еиԥш, иҩны иҟаз иара исасцәан, алаҵырҟәыҿы изамыргеит.
– Шәус шәалгазар, шәааи, дад, аҩныҟа! Ҽамырҵысы, аҭыԥ аҿы шәыҟазшәа, шәыхьшәашәаӡа шәцар, игәнаалам, – иҳәеит Ҭемраз. Аха ирымуит. Урҭгьы зынӡа ажә агәаҵәа рыӷрамзар акәхарын. Егьҟамлаӡазшәа, имаз имхны, ичеиџьыка рҽырзахымԥхьалазт, аӡы ргәы-дыршаланы аҳәысҭа инҭыҵны ицеит.
– Адгьылшәацәа ҳадгьылқәа наҳадыршәалан, лашәхәык-лашәхәык ҳахьӡ нарҳәаны ицеижьҭеи мчыбжьык ааҵуаны еиԥш, ҳусҳәарҭаҿы зҵыхәа ԥымҵәаз даҽа еизаракгьы ыҟоуп рҳәан, ауаа еизеит.
Аколнхара ахантәаҩы, ақыҭсовет ахантәаҩы, апарторганизациа амаӡаныҟәгаҩ, аколнхарақәа рактивистцәа уҳәа, насҭхашәа астолқәа еиҿаԥшьны игылаз инархатәеит. Еизаз ауаагьы нарызҿлымҳахеит.
Ажәа ирҭеит аколнхара ахантәаҩы Лад. Уи ҩымыз раҟара акурсқәа рахь дрышьҭын, дааижьҭеи рацәак ҵуамызт. Иааиаҭәоумшьартә аҵарагьы иман. Ақыҭа ԥсҭазаарагьы ҽеишәа идыруан. Иаргьы камфеҭ хыцәқәала дааӡамызт, нхаҩ ӷарк диԥан. Аԥсҭазаара ахаареи ашареи, ҽеила еиликаахьан. Убри иаҷыданы, аиаша бзиа избоз аӡә иакәын. Ииҳәоз ҳәан, ииуаз ун, уиҭиуамызт, уааихәомызт. Ацәгьеи абзиеи рзы ауаҩы диқәгәыӷыртә дыҟан. Абарҭ
аҟазшьа бзиақәа имаз раҳаҭыр азы, ҳаиликаап, ажәлар рыцхыраашьа идырп, дрыцныҟәап рҳәан, аколнхара хантәаҩыс далырхит.
– Шәара ишәзымдыруа, иҿыцу ҳәа егьшәасҳәом. Аамҭа ҿыц иаҳзааиз, иахаӡгылатәуп. Иахьа, зехьынџьара аколнхарақәа реиҿкаара нап адыркит. Жәытәгьы-ҿатәгьы, ҳара Бзанқыҭа иаланхо ауаажәлар хьмыӡӷ рықәымлац. Иахьатәи ҳзеиԥш ус аҿгьы ҳаибарԥхашьап ҳәа сгәы иаанагом.
Иахьатәи ҳаизараҿы иқәгылоуп зҵаарак. Адгьыл ҿыцқәа рҿы ачаии амандаринеи реиҭаҳара. Ишыжәдыруа еиԥш, амандарина арха дгьылқәа ирнаалом. Уи ахьаабуа ахәы дгьылқәа рҿоуп. Убри аҟынтә, аарыхра атәы ҽеила издыруа, ҳколнхара дгьылқәа злаҭырҵааз ала, амандарина еиҭаҳарҭас ҩынҩажәа десҭын адгьыл алырхырц рыӡбеит Адаужра ахәаҿы...
–Адаужра ахәаҿы инхо ауаа хшәырҵәома? Уаҟа ҩынҩажәа десҭын ракәӡоуп иҟаӡоугьы. Анхацәа аџьықәреи лаҵарҭа рымамкәа иқәшәырхома? – сҳәеит, астол ахахьшәа сахьтәаз, Лад иажәа анагӡаха имҭакәа.
– Мамоу, ауаа аџьықәреи лаҵарҭа рымамкәа иш-ԥақәҳархои? – иҳәеит Лад иажәа днагәылахашәа.
– Уара ухаланы иубахьоума, дад, Адаужра ахәы ҳәа уахьаҿу? – ҿааиҭит ҭаҳмадак.
– Зегь хәыц-хәыц еимыздахьеит ҳәа уасҳәар узжьеит, аха...
– Лад, уххь згеит, шәара шәызлацәажәо ус дуӡӡоуп. Ана, ахәаҿы, дәҳәыԥшқәак ықәԥсоуп ҳәа, абжьуаа шәрықәгәыӷны, заа шәԥаҵа шәымсар еиӷьзар ҟалап, – иҳәеит, Адаужра ахәаҿы инхоз Бида.
– Ҳара иахьа ара ҳзеизазгьы убриоуп. Анхара-анҵыраҿы аԥышәа ду змоу ауаа абра шәтәоуп. Еимҵашәк-еимҵышәх, шәыхшыҩ еилашәҵа. Еиӷьу-еицәоу, ари жәлар русоуп, аӡбарагьы зылшо шәара шәоуп! – иҳәан, ашьшьыҳәа
днатәеит ахантәаҩы.
– Уара, сара акы сшәызҵаарц сҭахуп. Абри Адаужра ахәы ҳәа шәызҿу аҭыԥ аҿы, ибзиоуп, адгьылгьы шәызхозааит, уаҟа иқәынхо анхацәагьы алаҵарҭа дгьылқәагьы рымазааит. Аха амандарина арахә рзыҳәан еиҭашәҳауама? – иҳәан, ҿааиҭит Бида.
– Изакә гаӡа цәажәароузеи, уцо-уаауа узлацәажәо, Бида? Арахә рзын иҟаҳҵоит ҳәа уазҳәада? – иҳәан, игәы иныҵаирххит ақыҭсовет ахантәаҩы Ҷыҷын.
– Агәаара абаҭаху,Ҷыҷын, ухаҵкы сцеит. Саргьы акы сзымдырӡо баша ахәхәаҳәа аӡы сҭахысӡом, – иҳәеит Бида.
– Изакәызеи абри уара зегь рылымкаа иудыруа? Иҳаумҳәои, нас, маӡамзар, – иҳәеит Ҷыҷын.
– Абгақәа аҟәҟәа узырхаҵараҳа, ҩынҩажәа десҭын аанда ҟаҵашьа амаӡам. Ахьа агәаԥшь иалху амасар арсны, гәаҵаӷара хәажә быцала иушышыргьы иауарацәоуп. Ана, уара ули ухьацеи рыхааанда гәларшәысгьы иахәом. Уиаҵкыс аҩысҭа иеиԥш, шәҭәа рхны амца ацрашәымҵан. Иабыхәа, Хәыршьыҭ иџьмақәа мацара, аҟлан аанда ҟоуҵаргьы иазынкылома! – иҳәеит даҽаӡәгьы.
– Аанда, бзиоуп, уи џьара акы азырхәыцып, аха иҟоума уара убра ҩынҩажәа десҭын ҳара иҳахәаша адгьыл? – иҳәеит апартиа амаӡаныҟәгаҩ дахьтәаз.
– Адгьыл ыҟоуп, аҟазаразын, амала, бнаршәыроуп, аҵлақәа хшьаатәуп, ихҿатәуп. Убри азыҳәан, аҵла ҵхыга атрактор дуқәа. Адаужра ахәы ихагалатәуп. Аха хагалашьас иамоугьы, адырра уадаҩуп, иаагылазар, уардынмзар акы ахьымнеиц. Аха егьа адгьыл мчымхазаргьы, ада ԥсыхәа аманы избом, – иҳәеит, уажәааигәа злаба еимҿаԥа ала ҳадгьылқәа зшәоз.
– Ишԥа уара! Адаужра ахәаҿы инхо ауаа арыԥҳа рҿарыжьуеит ҳәа аума ишыжәдыруа? Уара, шәышы-қәсала, жәларык Адаужра ахәаҿы, ҳабацәа, ҳабдуцәа, урҭ рабдуцәа нхон, иахьагьы урҭ рабиԥара нхоит. Урҭ
аҵлақәа ԥҟатәызар, иахьа уажәраанӡа ҳара рыԥҟашьа ҳзымдыруаз џьушьома. Урҭ аҵлақәа ыҵырхгьы, ҳаԥсцәа ыҵырхгьы еиԥшны иҳаԥхьаӡоит, абри жәдыруазааит! – сҳәеит уажәраанӡа ичҳаны сахьтәаз.
Убриаҟара схы иақәҵаны, сгәы иалырсны сцәажәеит, насшәа, иара схаҭагьы иаасцәымыӷхеит, аха иабаҟоу, исҳәаша сҳәахьан.
– Ари шә-десҭынк абна иуҵакны иумоу, хьышьаҵәык аӡәы иԥиҟар шәшыжәлантәыку зегьы шәыҳәҳәара уаҩ дахәом. Шәара ишәхатәу, акомхоз иатәу, убри абна? – иҳәеит, агроном дҩаҵхахан.
– Ҳара иаҳтәымкәа, уабду Илариан еиҭаҳаны иҳаиҭама? Уи абна шәышықәсала, абиԥарақәа ҳажәлантә еиқәдырхаз бноуп. Уи абна ҳара ҳамацара ҳакәӡам, жәлары зегьы иртәуп. Абна ԥсҭаазаароуп уара иузеилкаауазар. Уи аҩыза абна шәаргьы ишәыман, аха иазыжәуз умдыруеи?.. Уажәы аҳәыҳәкцәа реиԥш, ацәҳәыра шәықәтәаны, ауаа еиқәдырхаз рыбнақәа шәрыҵашьыцуеит! – иҳәеит, Хырзаман даасԥықәсылан.
– Сишь! Сишь! Ирзааузеи зуҳәа, Хырзаман, ҳаҵлақәа? Еиҭоуҳәондаз, исзеилымкааит, – иҳәеит агроном иҽырчхәырԥыжәӡаны.
– Ирзууз уара иумдыруеи, сара изысурҳәозеи? – ҿааиҭит Хырзамангьы, днақәыӷәӷәашәа.
– Усгьы, усгьы, иҳәеишь да ирзаауз! – даҟәыҵуамызт агроном.
– Иумуӡозар, алеи-алеи еицәыԥхашьаны, ауаа ирҳәақәом акәымзар, абна зегьы, жәашықәса рыла ихшьааны, асаџьан хԥа-хԥа мааҭ ҳәа мҿыс ишәымҭиӡеи уашьагьы уаргьы? Уара шәара шәыҵаҟа акәӡами рхәархьқәеи рсаҭырқәеи, рҭамскәагәқәеи рхы иаанҟьо, шеи-шықәсеи ҟауар ршьара ҳәа ауаа абна иахьылаз? Егьырҭ зегьы ҳарҟәаҵып, аҭырқәа Езеҭ имацара, бжала ҳәа заҟа нызқь бӷьыц аҟауар иршьазеи убнаҿы? Иҟоу зегьы ҳаибамырҳәар, уара еиҳа иузеиӷьуп! – иҳәеит Хырзаман,
ахәагьы-аҿашагьы агроном инеигәыдиҳәалан.
– Шәара еимашәкуа, баша еимашәкуеит. Адаужра ахәы, ҭабуп уҳәаргьы, уа ихало атракторқәа макьана иҭырмыжьӡацт. Иҭрыжьаанӡагьы акыр ҵуазар акәхап. Уи акәым усс иҟоу. Уи абна уажә шәааҟәыҵ. Ихтны иҟоу адгьылқәа ҳрылацәажәап. Зны урҭ адәҳәыԥшқәа ҳәа шәызҿу рҟны, амандарина еиҭаҳаны ҳалгапи. Настәи, нас ҳалацәажәап, аӡәгьы иаҳцәигом, – иҳәеит ахантәаҩы.
– Убри ахәаҿы иқәыԥсоу адәҳәыԥшқәа рҿгьы амандарина аиҭаҳара сақәшаҳаҭым, џьым, сара. Избан уҳәар, абра жәытәнатә аахысгьы, ацқьа ҭыԥ ҳәа иашьҭан, иахьагьы ус иашьҭоуп. Макьаназы, уахь мҩахәасҭамзар егьхамлаӡацт. Абра амандарина ҳәа шәызҿу, ҳара иаҳтәым-иҳамаам, иаҳтәышьҭрам, аҩысҭаа чысхәк ҩаганы иԥашәшәыркырц шәаҿуп. Уаанӡа акрыбжьоуп, аха убри амандарина аиҭаҳара шәалагар, уа атрақтор ҩеип, амашьынақәа ҩеип. Амҩақәа ҟаҳҵоит ҳәа иалагап. Анҭ адгьыл бжьызхуа аҳәынҭқар ирҵәыгақәа асупер-фактфакт аума иахьӡу, уи харгалап. Ҳамҭак абра снатәаны сыԥсында ахьугәахәуа аҭыԥқәа ржып, ирцәаӷәап. Ҳхәы ԥшӡақәа гәыцхәымзар, тәымк гәцәа изырхамкәа, илашьҭа-ҳәашьҭартәып. Убасҟан ауп ауаа рынасыԥгьы анцо. Иара амандаринагьы ҟамлакәа, ҳахәқәагьы уаҩы ишьапы изырҿамыргыло, иҿаасҭаха, иҟәаҟәаны иаақәырҵар, мышкызны, абарҭ ахәқәа абас еицазкыз ҳәа, иҳаҵагыло ҳаԥсаҭа рыцәҳауа, адамра хыла ҳадырсуа иҟалара иҟоуп. Цқьа шәазхәыц, аԥсабара алеишәа цәгьоуп. Абри зегьы, мышкызны идыды-мацәысха иаашәҿагылар ҟалоит, – иҳәеит, злабашьа амҳасҭа знацәхырҟәара бжьакны аџь ашьапы иадтәалаз Еқәыԥ Ахсалба.
– Еқәыԥ ииҳәаз сақәшаҳаҭуп сара. Амандаринеи ачаии, ҩысҭаа чысхәуп ҳәа исыԥхьаӡоит. Сара исыԥхьаӡеит ҳәа, абаа нацәкьысла иагәҭасыз сиҩызоуп, исҳәаз акгьы аанамгозар акәхап, аха ҳаԥсы ҭами, уара, ацәгьеи абзиеи
аабар иаамдыруеи. Ари ҳхы иқәаҳкып, макьанагьы ҳабаҟоу, егьа уар кылнагара иҟоуп, иахьа уажәраанӡа ахаа фҩы зқәышәшәоз ахәы ԥшӡақәа рҿы. Еқәыԥ иҳәан еиԥш, аҳәынҭқар ирҵәыгақәа рыфҩы иахәаҽуазар акәхап! – иҳәеит, ақыҭаҿы иара дыҟамкәа аизара иаламгоз Шьагә.
– Умшәан, Шьагә, уи ахәаҿы уалырк азна адухь ааганы шәыҵлақәа ирықәырҭәар, ушәҭқәа рыфҩы уханаршҭып! – иҳәеит, акыраамҭа зҟар хҽны итәаз Мшәылды даацәыҵаччан.
– Уаргьы цәгьа иубарымызт, утрақтор кьыбжаамшәа иҟоу, аҟит ахьызшәа, уажәы-уажәы ихәылкьысуа, иуманы Адаужра ахәы амардақәа унарҿаларын. Уара усгьы, бза баны, ԥсы зфо уакәӡам. Гәаџьуеи уареи ҳара ҳус шәалацәажәартә шәаныҟала нахыс, ҳара ҳашәахә ҳәан, баба! – иҳәеит Еқәыԥ.
– Уара абри адунеи амҳәыр аарханы, ухҭырԥажә еиԥш уақәиҭны, уарӷьа џьыба иҭоугӡоз џьушьон, аха зегьы аамҭалоуп, Еқәыԥ! Иахьанӡа уара уҿаҳәатәы ҟалон. Иахьарнахыс ҳара ҳҿаҳәатәы ҟало иалагеит. Иҟоуҵарызеи, адунеи уаргьалоуп, иахьа аӡә даргьалоит, уаҵәы даҽаӡәы даргьалоит. Шьоук ханагалоит, шьоукы лбаанагоит. Анцәа ахаангьы, зегьы аӡәы иимҭаӡац, – иҳәеит Гәаџьуа, Мшәылды дахьидтәалаз.
– Баба, сара макьана сыԥсырц сгәы иҭаӡам. Сара исхыццакыз, аԥшырҭа иқәтәоу суҳәоит, анцәа духы-ццакааит! – дынкниҵеит Еқәыԥ ажәҩан днаҵаԥшын.
– Уныҳәа саанагазар, ушәигьы сагап! – иҳәеит Гәаџьуа, итәаз ифеида рҿамҵакәа.
– Сара иахьа абра ицәажәо ирҳәо саҳауеит. Аԥсаҭа уҳәозар, Адаужра ахәы амандарина ахагалара иаԥсаҵәҟьам. Избан? Ара сара ҿыц салагом, аҩызцәа ҽеила ирҳәахьеит. Акыр сархәыцит Еқәыԥ ицәажәара.
Избанзар, уи иаасгәаланаршәеит, уажәы аабыкьа сыла иабаз ҟалаак.
– Шьыбжьышьҭахьк, Адаужра ахәахьы схалеит. Ақәаҵа ԥшӡа сныҵысын, агәашә аартны Шьардын иашҭа сынҭалеит. Иоупцәа хылԥа барбал ихаҵаны, илабашьа иԥышьҵаргәаны, иашҭа иқәгылаз амжәабаӷь амҵа дтәаны, ҭаҭыныжәгала аҭаҭын дахон. Саниба:
– Бзиала уаабеит, уааи, дад, арахь! – иҳәан, илабашьа иҽанҵаны днасхаӡгылеит. Саргьы снеин, ашәтә рымӡ хәхәа игылаз снықәтәеит.
– Дад, уахьааиуаз, абнахь, ақәаҵарахь аӡәыр диасуа убама? – иҳәеит, Раџьаб, даасыхәаԥшын.
Саахәыц-хәыцын: «Ааи, ааи, уажә аабыкьаӡа, ара аԥҳәыс еиба илхадыртәаз Дианоз абас диасны дцеит,» – сҳәеит.
«– Ҳаи, иҿабагәах нҵәааит, гыруа фҩык саҳауеит, иабантә аанагеи ҳәа сыҟахын, оумашәа исымбеи! Дабаанагеи, ашьашәы-абыжьныха дҭарблааит, ифҩы рҟиуа, ақамса?!» – иҳәеит Шьардын.
Сара уаҳа алаҿысымҭит, аха адунеи азна сархәыцит. Убри ахәаҿы убриаҟара аҳауа цқьан, Раџьаб х-нашана хысымҭак ахьыбжьазынтәи Дианоз ифҩы иаҳаит. Нас, уажәы убри ахәаҿы, зыӡбахә шәҳәаз амандарина нажәгар, аԥхьан ирҳәан еиԥш, «ахҭабаа ихы бжьы-шьхак рҟынтәи амҵ азаауеит» ҳәа, уи амандарина иаанамго акгьы ыҟаӡам. Ирыцҳахеит уи ахәы ус ианыҟала! –иҳәеит, Кәаҵиа илахь неиқәиҵан.
– Ус акәзар, иахьӡузеи, ани аразинатә ҿаԥа? – дҵааит Мшәылды.
– Аа, «апортивгаз» – иҳәеит Гәаџьуа.
– Аиеи, убри «апортивгаз» ихаҵатәуп Шьардын. Дианоз ифҩы верск изаҳаз, ҳарҵәыга ҿыцқәа рыфҩы знык иԥынҵа иҭасыр, шә-ԥсык ихазаргьы, ԥсык ихахом уи аҭаҳмада! – иҳәеит ани агрономгьы.
– Аҭаҳмадцәа рҵәыцәгьа уқәшәааит, уара ахәымаа-жьымаа. Шьардын Џьакьба итәгьы, уара аилаҩа исҳәоит ҳәа уаҿуп. Ушлахә ԥыххаа икасыԥсап, амца ирцәақәҳаз акәалаа еиԥш, улымҳақәа ҿарҩаны, – иҳәан, дҩаҵҟьеит ақыҭа адәқьан иҵагылаз Шьардын имаҭа. Аха аҷкәынцәа иқәеибаҳәан, идырымукәан, дааныркылеит.
– Иазхоуп, уара ушьҭа! Аламыс ҳәагьы акыҟоуп! – аӷьеҩ аарыхиргеит Ҷыҷын! – Ижәуазеи, уара, аиҳабы дышәзымдыруа, аиҵбы дышәзымдыруа, аџьамхцәа реиԥш шәышԥеилалеи? Шәааӡырҩы иҟалозар! Ара кьаброу асра ҳмааит! – иҳәан, днеицралеит Ҷыҷын.
– Абра итәоу зегьы сара сшәеиҳабуп, дад, шәаа-сзыӡырҩ, иҟалозар, – иҳәан, дҩагылеит Шьагә. – Лад уххь згеит! Ари аиҭаҳатә ҿыц игәаражәгалаз, арха дгьыл рацәак иаднакылом, ахәқәа рҿы иаҳа иаабуеит уҳәеит. Адаужра ахәы аҵыхәала, ажәлар неиқәыӷызны ирҳәаз шәаҳаит. Убрагьы, уаа гәарҭак оума аамҭа ҵуеит рымцахә еиҿаркиижьҭеи. Адгьыл атәы цәгьоуп. Адгьыл, ахшара иаҩызоуп, агәбылра дуӡӡоуп, дад. Адгьыл иахымҟьацгьы егьыҟаӡам... Убра иқәынхо ауааԥсырагьы, ҳаапкыр ҳзыдҿарҳәало, ҳашьцәа роуп. Ԥсыхәа змоу акакәзар, ргәы нышәмырхан. Адаужра ахәы аҵкыс еицәаӡам, Ҭамсагә иқьаԥҭа, Аблыра ахәы ҳәа иахьашьҭоу. Уа ҩынҩажәа десҭын ракәым, шә-десҭынкгьы зыҟамзеи.
Жәытәнатә аахыс, жәларык рызқәаҭыԥ ахьылху ахәы артытра, сара саӡәыкны сақәшаҳаҭым. Шәмыццакыкәа, ҽеила шәазхәыц, дад дшәыкәхшоуп! – иҳәан, днатәеит Шьагә.
– Шьагә иажәалагала азыҳәан шәгәы иаанагозеи? Акрахызҳәаауа аӡәыр шәыҟоума? – иҳәан, дҩагылеит Лад.
– Шьагә иабжьигаз аҵыхәала, жәақәак сҳәар сҭахуп, – иҳәан дҩагылеит Ҷыҷын. – Шьагә зыӡбахә имоу Аблыра ахәы, сара ибзианы издыруеит. Сым-ҩашьозар, убра иагьақәнагаҵәҟьоит амандарина аиҭаҳара, сиқәшаҳаҭуп
Шьагә. Избан уҳәозар, раԥхьа иргыланы амыруга анагашьа маншәалоуп. Трақторума, машьыноума, уахь еиҳа ирҿырхасҭоуп. Адаужра ахәеиԥш амарда кнаҳақәа рацәаӡам. Ҩбагьы, Лаӷәашь аӡиас уи аҭыԥ иазааигәоуп. Аколнхацәагьы, еиҳа ирыманшәалоуп. Сгәы иаанагоит, абри аҭыԥ алаҳхыр, иахьазны ирҳәан еиԥш, аҵәгьы мбылӡакәа, акәацгьы ааӡуеит ҳәа! – иҳәан, иажәа ныхиркәшеит Ҷыҷын.
– Жәларык рмацәа зқәыркыз ҳақәшаҳаҭымхар, гаӡарахозар, акәхап. Ишәҳәаз саргьы сақәшаҳаҭуп, – иҳәеит Разан.
– Иуиааиуа, есымшагьы иаанда уалеишышуеит. Ус иҟан аханатә аахысгьы, ус иҟоуп иахьагьы. Ижәулак уахь иадышәцәыларц шәшаҿу еилкаауп. Аха ара ажәлар тәоуп. Урҭ зегьы ргәаанагарақәа, макьана иҳаздырам. Убри аҟынтә, сара ажәа алазгалоит, ҳаимак бжьыҭарала аҭыԥ иқәҵахарц, – иҳәан, ахьшәҭҳәа днатәеит ани агроном.
– Ааи, ааи, бжьыҭарала еиӷьуп, ажәлар ргәаана-гараҵәҟьа шәашьҭазар, – иҳәеит Хьаса, агроном иҽышькылкҩы, аҵыхәахьшәа дахьтәаз дымгылаӡакәа, – ихы аацәыҵирҳәҳәан.
Ажәлар абри инақәшаҳаҭхан, напҩахарала абжьы рҭиит. Аха амандарина Адаужра ахәаҿы аиҭаҳара иақәшаҳаҭымхаз реиҳа, иақәшаҳаҭхаз еиҳахеит.
Убри ашьҭахь, ажәлар ирыӡбыз ауп рҳәан, уи аӡбахә ала уаҳа ацәажәара зыҟамлеит. Еизаз, аӡәи-аӡәи зеиҿамԥшуа, инеиԥырҵны рыҩныҟақәа рахь инеимпит.
Ҳара ҳахьынхоз Адаужра ахәы, адунеи аҿы џьара, лакә ҭыԥк ыҟазар, убракәын иахьыҟаз. Иааҳакәыршаны, аҵәраса реиԥш еилагылаз бна еихиаала иҭаҳәҳәан.
Аҭынчра иалыхәхәа имҩасуаз аҵыхқәа ирылкәрааны иԥсҭаҵагаха иааҩуаз аҟармаҵар рыб-жьи, аки-сиҳәа аҵых аҽанааиҩнашоз еиқәҿызҭуаз арбаӷьқәа ракәымзар, зехьынџьара ҿаҳа-ҿымҭрахон. Абри аамҭазы, адәахьы ундәылҵыр, улымҳақәа рыҳәҳәабжь уаҳауан, убриаҟара иҭынчрацәан. Ажәҩан унаҵаԥшыр, арҩаш хыҽҽа жәҩангәы инаҵаҽҽозшәа, асар рымҩа, ага жәҩани ашьха жәҩани рхи-рҵыхәеи еиқәнаҳәалон. Сгәысҽанӡамкәа, зқьыбла-хьыбла ахьеибарлацәҟәуаз, еҵәышк нарылшәан, аххьа рахәыц ажәҩан иныҵганы, ижжаӡа инҭалон. Усҟан, сыгәгьы нҭгәырӷьаауан, аха сыгәгьы ааҭрысуан. «Сиеҵәахә кыдуп, исҭаху сызҭаху риеҵәахә кыдуп!» – аеҵәақәа сылаԥш аархымгаӡакәа, абарҭ ажәақәа сқьышә инықәсҳәацәон. «Аеҵәа анкыдшәо, улаԥш иҵашәар, абас уҳәароуп, нан» – ҳәа салҳәеит хәлбыҽхак сан. Усҟан, сангьы саргьы ҳахьатә кәасқьа абарҵаҿ ҳтәан. Иахьеиԥш исгәалашәоит, ҳкәасқьа аҭӡамцқәеи, аԥенџьырқәеи, ашәҭқәеи аҭуан уҳәа зегьы акәтаӷь агәеиԥш иҩежьӡа, ахьа агәаԥшь афҩы хаакәакәараӡа исаҳауан.
Сан саб даанӡа дышьҭалар лҭахымызт, аха лхала аанхарагьы бзиа илбомызт. Убри аҟынтә, ажәабжьқәеи алакәқәеи салҳәон, ацәа салмыркырц азыҳәан. Уахык, абас саб ҳаизыԥшны, абарҵаҿы ҳаштәаз, мрагылара ахахьы, зегьы иреиӷьыз еҵәа шеишеик лкыдшәан, ацыԥхь ацрыдды, жәҩангәы ҵырлашаауа, аҿаанахеит. Сан дахьтәаз ашырҳәа дҩагылеит. Смахәар снанкны, лаԥхьа сналыргылан: «Сиеҵәахә кыдуп, исҭаху сызҭаху риеҵәахә кыдуп!» – лҳәан, абас ҩынтә инеиҭалҳәеит.
– Ус зыбҳәои, ди? – сҳәеит, сан илҳәоз оумашәа ибаны.
– Ушьҭа уаргьы саргьы ҳаеҵәахәқәагьы иаҳҭаху ҳазҭаху риеҵәахәқәагьы ахаангьы икыдшәаӡом! – лҳәеит, мрагыларахь лылаԥш кыдхало.
– Саргьы аеҵәа сымоума? – сеиҭаналазҵааит.
– Аиеи, нан, уара уиеҵәахәгьы, абнахьхьи џьара,
аеҵәарҩыԥса ирылоуп. Ахаҳә хәтәаанӡа, уиеҵәахә анцәа икыдумыршәан! – лҳәеит сан лнапы жәҩангәы инаҵакуа.
Уаҳа мҳәаӡакәа акыраамҭа ажәҩан саҵаԥшуан, сиеҵәахә сашьҭан, аха избомызт. Нас зныкыршәа, сара стәала хәыцра ҿыцқәак рыкәа сынҭаршәны, сылаԥш ажәҩан ӡы-мшын иналысхит.
Убри ашьҭахь сани сареи акыраамҭа ҿымҭӡакәа, абарҵаҿы ҳаштәаз, иаалырҟьаны сцәа сааҭаӡыӡеит. Уи иаразнак сан игәалҭеит.
– Уцәа уҭаӡыӡама, нан? – лҳәан, днасыхӡыӡааит сан.
– Аиеи, – сҳәеит, дзыхсазҵааз сзеилымкаауа.
– Ужьы уцартә унацәкьыс уацҳа, уан дукәыхшоуп! – лҳәеит сан.
– Избан, ди, снацәкьыс сзацҳауеи?! – сҳәеит, иааџь-шьашәа.
– Ауаҩы иаалырҟьаны ицәа данҭаӡыӡо, аԥсцәа дыргәалашәоит рҳәоит. Убысҟан, иааухьыртә унацәкьыс уацҳар, узгәалашәаз рыбыз иацҳауеит, рҳәоит. Иабоуԥырхагоу, акы ахьырҳәо, акы ыҟоуп, – лҳәеит сан.
Уаҳа ажәак мҳәаӡакәа, иаасыхьыртә снацәкьыс сацҳаит. Сагьаагәырӷьеит снацәкьыс ахьсыхьыз. Заҟа снацәкьыс сыхьыз аҟара, сызгәалашәазгьы убриаҟара рыбыз рыхьит. Ушьҭа, уаҳа ахаангьы сыргәаладыршәарым ҳәа саахәыцит.
Иҵӡозеи уи аахыс, аха аԥхынтәи алакә ҵых, мшаҽнеиԥш, иахьагьы сыбла ихгылоуп.
Абас еиԥш иҟаз аӡын ҵыхқәеи, аԥхын ҵыхқәеи раан, ҳаешьара зегьы ҳара ҳаҟны еизон. Уахык, алакә рҳәон, адырҩауха, ацу рфон. Аха, уажә сара санаҿу ауха, алакәгьы рҳәомызт, ацугьы рфомызт. Аимҵакьача асцәа реиԥш, наҟ-ааҟ, ҩыџьара рҽеиҩыршан, нырцә-аарцә акәасҭхарамца иааҽҳәатәеит. Нырцәгьы-аарцәгьы, ҩыџьа-ҩыџьа алырхит, уахатәи аҵых инагәыларҳәоз, еиҳа еиӷьыз
ажәабжьқәа рыхә зшьоз ԥшьҩык.
Убри аухатәи аҵых анаасгәалашәалак, ҿымҭ-ԥсымшьа, сгәы асырҳәы ҭанаԥсоит. Убриаҟара сгәалашәарақәа рҟәыҵәақәа еилапоит. Зны сгәи-сылаӷырӡи неилаҵәоит, даҽазынгьы сқьышә ччаԥшьк ацәаара нықәыххуеит, аха уигьы, инасыдышәшәалаз ԥшалас еижьагаҵас инасхыԥрааны ицоит.
Сгәы сынҭаӷызны сназхәыцлоит, лакә шәахәацшәа схы-сгәаҿы инахаз убысҟантәи ахәҵыш аамҭа. Заҟа иразыз, заҟа ҩныҵҟалагьы, дәныҟалагьы иԥшӡааз, ицқьааз сабацәеи сабдуцәеи рышьҭамҭа. Заҟа пату ақәырҵоз рабацәа рбызшәа. Ишԥахӡыӡаауаз урҭ рыламыси, рҟазшьеи, рқьабзи!
Иахьа шықәса рацәа срылԥшны, убри аухатәи аҵых санагәылаԥшуа, иџьасшьоит, иааиԥмырҟьаӡакәа, есуаха ирҳәоз ражәабжьқәеи рлакәқәеи дара ԥсҭазарас иахьрымаз. Сгәы асырҳәы ҭанауҵәҟьоит нап зхьымӡо, шьап зхьымӡо, ушьҭа, уаҳа хнырҳәышьа змам, ԥхыӡ еимҟьаран иниасыз уи схәыҷра адунеи анаасгәала-шәалак. «Абзацәа ԥсуеит, аԥсцәа бзахоит, дад!» абарҭ саныхәыҷызтәи сабду иажәақәа слымҳа иааҭасуеит, абас еиԥш иҟоу ахәыцра хьанҭақәа санаахҭарклак.
Иҟалап сара сиашамзаргьы, иҟалап, зегьы лашьҭа-ҳәашьҭазтәуа, зегь еицазкуа ажәра рыцҳа акәзар изхароу. Урҭ зегьы иазаауазеи, иӡуа-иԥсуа уаҩы дизынкылом. Иҟаз – ыҟан, ицаз – цеит, хнырҳәышьагьы амаӡам. Нас, уи уахьҵәуеит ҳәа иабаухәарҭагәышьоу.
Аҳа сықәлоит шысҳәоз, аҵәа сықәнагалеит, аха уи быргәым ажәеи ажәеи хибатуеит.
Ажәабжьҳәара, изҭахыз-ишиҭахыз иҳәо-егьиуа ҳәа иҟамызт. Ажәабжьҳәацәа (урҭ зегьы усгьы зегь жәабжьҳәацәан рыцыԥхьаӡа аҵәы ҭарԥсон. Аҵәы зықәшәаз иакәын, ажәабжьҳәара азин змаз. Иаалаган, иааиларгьежьны арасаҵәы ҭарԥсеит. Инеибарԥшын, дасу рҵәыхәқәа анааҭырга, саб Ҭемраз аҵәы иқәшәеит,
ажәабжьҳәарагьы зуалхаз иара иакәхеит.
– Иацуха шәаҳиааит, аха уаха иҳаибарбап! – иҳәеит Қәаса, аҽхәареи амақарреи есымша зқьышә иқәкыз.
Ԥхны ҵхын аҟынтә, амца фархьқәак нақәсыԥсан, амцабз ххаӡа иҩагылеит. Ҳгаз қәыргылага иқәгылаз ҳцәашьы, еергьҳәа абла ҭаауан. Аҽҳәа ахахьы иааи-хмырсыӷьӡакәа, акара-акара-караҳәа арҵу абжьы гон. Ҭемраз дынкахәыцуа данаатәа, иажәабжь игәалаир-шәоит, ҳаиԥырхагамхап ҟарҵан, зегьы еиқәышьшьы иаатәеит.
– Сара исыздырам абри аҟалаа аныҟалаз. Дсыздырам раԥхьаӡа абри ажәабжь зҿы иҭыҵызгьы. Аха ҿык иҭыҵны, шә-ҿык ирҭало, жәҩахырла мацара, иахьа ҳара ҳҟынӡа иааит. Ажәабжь сазҳәаз ихраҭ бзиахааит, идунеи иԥсаххьеит. Ажәабжь ансаҳаз сарԥыс цәыцәымҭа сҭагылан, аха исхасмыршҭӡеит. Иахьагьы, уи аҭаҳмада ишиҳәаҵәҟьаз исгәалашәоит. Исгәалашәоит, избанзар, убри ажәабжь иӷәӷәаны ианыԥшуеит ҳабацәеи ҳабдуцәеи рыламыс! – иҳәан, иажәабжь нхациркит саб.
– Уаҩшьрак аҵыхәала, Шәачааи Шәарыҟәааи ахҟа рыбжьалеит. Аҩыжәларык ашәақь ааиларымҵар ада ԥсыхәа амамкәа иааидхалеит.
Анаԥшцәа ари иҟалаз аҵыхәтәы шҽеимхоз агәра анырга, реинрааларазы, ауаҩы дыԥҵәазар деиԥызшьуаз ахацламҳәа зырҵысуаз ахатәрақәа рыбжьарҵарц азырӡбеит. Иӡбаны ишьҭырхыз аус мырхьшәашәакәа Егри Кәыдри рыбжьара, уаԥшьына-цыԥхьаӡа хар змамыз ауаа рыларҵеит, инахәашьым-иаахәашьым, ацәгьеи-абзиеи ирыдыргалақәахьоу ацә тәыҩа еиԥш, жәлар рҿы ҟамчхәыла иалырхуаз аиҳабацәа лыԥшаахқәа, иҟалаз арыцҳара рлымҳаҟынӡа инаргарц.
Уаԥшьынацыԥхьаӡа иалырхит егьызеӷьымыз, зыбз хәшәыз, абжьшьхак рнаҩыс аупа хәылда икыду агәырӡа иалоу, ага аԥшаҳәа инангыланы, убри агәырӡа аҵа ахышәара-аҵышәара лаԥшыла игәазҭоз аиҳабацәа
бзиақәа. Арҭ ажәлар ду рхаҭарнакцәа, аҩыжәлантәык иахьырзеиԥшыз аизара аҿҳәара ԥырҵәеит. Дара рыхьӡала жәҩахкыла иалырхыз арԥарцәа Шәачааи Шәарыҟәааи ирзырышьҭит, абригь абригь амш аҽны, абри адгьыл аҿы шәҳақәшәа ҳәа. Ирзырышьҭыз ацҳаражәҳәацәа Шәачааи Шәарыҟәааи рлымҳаҿы инаргеит. Егри Бзыԥи еицырдыруаз ашлақәа ирзынарыцҳаз иазыразхеит, рҿа ԥырымҽит.
Амш шьыбжьагәы нхыҳәҳәахьан. Аинраалара иа-залхыз амш аҽны Аныхамҵа адәыԥшӡаҿы икылсит Шәачааи Шәарыҟәааи. Аҩыжәлантәык, дасу дара рганахьала аиҳабацәа бзиақәа рыцын. Аҩыжәлантәык наҟ-ааҟ, иааиҩҿаны, рлабашьақәа нарыҵарсуа, ркәы-мжәыхәақәа рыҵаҽырбо, рымсаҟеи ҟамақәа рымҳасҭақәа баҩышԥсараха, ажәҩан иналԥрааз аԥеамбарцәа реиԥш, ржакьақәа шәахха иаарыбжьагылт аус арзақәацәа.
Гәаран уны ажәлар игылаз рыгәҭа Лакәа Ҭандел илабашьа аҽыҩҳәа илаирсын, иххьа хҭырԥа нахеиҵеит. Ари гәазҭаз арԥыск ахьышәҭҳәа дҩагылан, Ҭандел дааивагылт. Иажәа имыртлацкәа, Ҭандел илаԥш дааҵашәеит, заӷа дызшьырц зыкәтыц кьарахә аҭра иҭызгахьаз Шәача Ҳабыџь.
Ашәымҭак, Ҭандели Ҳабыџьи рылаԥшқәа ааи-қәшәеит. Аха Ҭандел, изаҟаразаалак, Ҳабыџь саҟалажәак иамҳәаӡакәа, абарҭ ажәақәа рҿааирхеит:
– Ага иқәԥсоу аԥслымӡ ахыԥхьаӡара здыруа, ажәлар шәхаҵкы! – иҳәан, Ҭандел иааҭиршәшәаз иажәақәа, Ҳабыџь дааишәара-еиҵаранатәын, ицәажәоз ашла иҿы изԥымҽкәа, иҽааникылеит.
– Жьи-наԥхи узеиҟәыхраҳа, амышәкәан илоу, зыбзада зыхәлам асаби иан лгәыԥхәыхш дузалхәдатәраҳа, аԥсуа хаҵагьы, иламыси иареи еиҟәыхшьа рымаӡам, ианамуӡах, еицыԥсуеит акәымзар. Ажәлар ҿык еицҭацәажәаны, еицырыӡбаз аус иачхнысыз, ажәлар рылахь имоурц
ҟалаӡом. Изыхҟьалакгьы-изыԥҟьалакгьы, жәлар рҵәыцәгьа иқәымшәар ауам. Жәлар рҳәатәы ианымшәаз ауаҩы, жәлар рыҩныҵҟа дмацарахоит. Жәлар рыбжьара имацарахаз, жәлар ргәырӷьеи, ргәаҟреи, рымаӡеи зҵаркыз ауаҩы, ахраҭахьгьы днарышьҭуам. Уи игага гиуа, ари гәнаҳа згымхац адгьыл иқәларгьы, аԥсабара ихәымганашьоит, дад!
Шәачаа, сара сшәыкәыхшоуп! Шәара шьҭрала, шәаагылазаргьы зхәы иаҭәҳәаны изфо, зхы алаҳа бӷьыц икылхны иныҟәызго, аԥсуа шьҭра дук иахылҵыз шәоуп. Зыбзарӡы ада, зыԥсырӡы зқыҭа иалымҵыц шәреиуоуп. Иахьа, зҵыхәала шәымҩахыҵыз аус, шус хьанҭоу, ишшьаусу, ари еицыжәдыруа былгьы ҩацоуп. Шәара, аламыси ақьабзи рыԥсы ахьҭоу нҭкааны издыруа, аҳаҭыр ақәызҵо уаауп. Ажәлар ражәа иаӷрагылаз, ажәлар рҿы имацарахаз, ажәлар ражәа акапан ззеилымцо шәакәзар, ажәлар шәааи ахьырҳәазгьы шәымҩахыҵрымызт, са саашәыкәыхшоуп.
Ажәлар роуп жәытәнатә аахыс, ажәлари, ақьабзи, аҟазшьеи, аламыси еибаркны изку. Ажәлар анеизхәыц, ҳаҭыр анрықәеибаҵа, ианышьҭибах, цәгьара аҵыхәала ианеиҵамшьыц, ахаангьы хьмыӡӷ рықәлаӡом.
Шәачааи Шәарыҟәааи жәытәнатә аахысгьы еишьара дибаргон. Рыцәгьеи рыбзиеи еилан. Ҵабыргуп, иахьа, жәлары зегьы ирбо-ираҳауа шәеицәзырхьшәашәаз аиакәым шәыбжьалеит. Ашәеиқәа иалоу аԥсҭазаара шәаҵкәеит. Шәгәы ахәра ӷәӷәа ангәышьоуп. Аха иахьа еизаны ишәыдтәалоу ажәлар рыламыси, ажәлар ражәеи, рҳақи иарӷьароуп шәгәы ахәра иану.
Аргамаду, абар, Шәарыҟәаа рыхҭрақәеи раҳәеи-ҵыбҭрақәеи ашәӡанӡ рхьыссы, ахы иузаҿамкуа, хәыц наҩагьа зларшәым ацә шәыла иҭаӡны Шәачаа шәнышәынҭра иасасуеит. Аԥсуа иқьабз ишаҳәо еиԥш, ашьԥса ахәԥҳа дылырхуеит.
Сара аԥсреи абзареи еимаркуа ашла, ахаангьы сгәы исзаанаргом, иахьа ажәлар ишәзырыӡбо аус шәахыԥап ҳәа.
Дад, уа ҷкәынак, хәыҷык угәы науҵаххызаргьы иудыруазааит, ажәлар ражәҽи аԥсуа хаҵа иламыси уабџьар шеибанамырго! – иҳәан, ихҭырԥа ааихеиҵан, илабашьа ыҵихырц дҩахеит, аха илабашьа адгьыл иамышьҭит.
– Саҭоумҵан, Ҭандел, ухаҵкы сцеит, – ҳәа ҿааиҭит арԥыс наӡа-ааӡак иаԥсуа маҭәа дамбар иԥсуа Ҭандел дахьидгылаз.
Ҭандел илабашьа аԥынҵа днахәаԥшызар, убри арԥыс ишьапы ахәҿа илабашьа аԥынҵа шалаз гәеиҭеит.
– Ҳаи, дад, иҭабуп, ухы иақәуҵоз аҳаҭыр ауп сара исықәуҵаз. Уламыси уаԥсуареи роуп, дад, абриаҟара узырчҳаз. Ужәлари сареи иҳақәуҵаз аҳаҭыр, уеиҵбацәа уара иуқәырҵааит. Узлыҵыз аԥсуа жәлар роуп, дад, абри зтәышьҭроу. Егьа ҟаларгьы, ушьҭамҭеи умилаҭи анцәа имырӡааит! – иҳәан, Ҭандел иҿанынеихоз аамҭазы, Шәача Ҳабыџь, дҩагылан, иаӷа Шәарыҟәа Кьаӷәса дахьтәаз днаидгылеит:
– Иахьарнахыс уареи сареи ажәлар ражәа ахҟа ҳабжьнахит. Иахьарнахыс уцәгьеи убзиеи рзы сцәа сызагоуп! – иҳәан, ахҟа зыбжьаз аиӷацәа аагәыдеи-бакылеит.
Ажәа зиааиз Ҳабыџь икәтыц кьарахә хьшәашәаӡа, ганха икаршәын!.. – Ҭемраз иажәабжь даалгеит.
Ари ажәабжь заҳаз аарцәаа:
– Ҭемраз, уажәымҭа бзиахааит! Ушьҭа мчыбжьык жәабжь ҳмаҳаӡаргьы иҳазхоуп! – рҳәан, рҽаԥшынҵаӡаны иаатәеит ушьҭатәи ажәа змаз нырцәаа ирзыӡырҩуа.
– Шәара шәтәы шәҳәеит, ԥшӡала! Аринахысгьы ишәҳәаша абзиақәа шәҿашәалааит. Ушьҭа, ҳара, шәааҳзыӡырҩы! – иҳәан, аарцәаа рыжәабжьҳәаҩ, хынҩажәижәабаҟа шықәса зхыҵуаз Иуан Сиҭ ажәа
ирҭеит.
Сиҭ аӡшәах еиԥш иҿачыз иԥаҵа шкәакәа инапы налишьын, ихы днахашшааит:
– Сара сакәмызт ажәа зышәҭашаз, ара Беслан, Леуа, зҳәаз еиԥш, аҟазацәа тәан. Уажә сара, уаа гәарҭак рыхьмыӡӷ сызҵашәҵаз, ушьҭа иаҳҳәар егьы иаԥсам акәымзар, даара исцәыхьанҭоуп. Аха, сыхьӡ шәҳәазар, шәыхьӡ бзиала ирҳәааит. Ажәытә зны иҟалахьоу ҳәа исаҳахьоу ажәабжьк ахы сырхәыхәып, иалҵуа аабап, – иҳәан, иажәабжь аҳәара дналагеит Сиҭ.
– Ишеилашәшәра ианааилашәшәуаз, иԥсы ахаара иқьышә иқәкны, инеиҭеикуа ҳәа егьимамкәа, иҩнашә даахыҵит Ҭарашь.Ҭарашь ахаан илахь еиқәны иҭаацәа дрымбацызт. Егьараан игәы иалсшаз ибахьан, иаҳахьан, аха иҩны, иҭаацәа рҿы данааиуаз, инирԥшуамызт. Есымша, игәалаҟа-ихалаҟа, ахьыр-хьырҳәа дыччо, иҭаацәа днарылатәон. Аха иахьа ччаԥшьк ацәаара илакҭа иҭубаауамызт, иаб дышьны ихәда дахшьызшәа, ҿымҭӡакәа, дааин, ихы кны, нырцә акәасҭхарамца дныҽҳәатәеит.
– Изакәызеи, дад, улахь еиқәупеи? Иахьа угәы узырхьшаз, џьаракыр акыр уаҳама, мамзаргьы, ус угәы хырлымшәа уҟоу? – иҳәан, дҵааит, нырцә зҭаҭынжәга иаҿыхо итәаз иабду.
– Мап, мап, цәгьагьы смаҳаит, сыгәгьы бзиоуп, ус сааԥсеит аҟароуп! – иҳәеит Ҭарашь, игәырҩа инмыр-ԥшкәа.
– Мамоу, мамоу, усҟангьы?..
– Анцәа, ауаа! – инаҿаршәны мап икит Ҭарашь.
– Ҳаи, жәлар рҵәы еиқәаҵәа рықәшәааит, гәырҩала иахьа абас шәымҩахзыжьыз! – иҳәан, лоунатә даақәыԥсычҳаит аҭаҳмада.
Ҭарашь иабду ииҳәаз оумашәа ибаны, ииҳәара иҿамшәо даанхеит.
– Иухьыз закәу здыруеит, дад, аха уара рацәак
ихьааумган. Иахьа, ус аҳ ишшәеиҳәоз, сара абра сыштәазгьы издыруан.
– Иҳаиҳәазеи аҳ? – зынӡа егьизымдыруашәа дҵааит Ҭарашь.
– Ишәеиҳәазеи умбои, уахатәи аҵых иалыршаны, зегьы шәабдуцәа шәшьы ҳәа шәеиҳәеит. Ишәеиҳәаз анынашәмыгӡа, иара шәара шәхаҭақәа тәцәас шәҟаҵаны ихәура шәҭеиҵоит!– иҳәеит аҭаҳмада.
Ҭарашь ихәда наикәаҽит.
– Аҳ абас шәеимҳәеи аҳҭынраҿы шәеизганы? – дҵааит аҭаҳмада.
– Ааи, убас ҳаиҳәеит! – иҳәеит Ҭарашь иқәшәацәгьаны.
– Ушьҭа сара усзыӡырҩла. Ара сара сышьра аҭахӡам, дад. Ус зысҳәо, аԥсра сацәшәаны акәӡам. Сара схәы сфахьеижьҭеи акрааҵуеит. Иҟоу уиоуп, аҳ изыхирҟьалакгьы шәара ихәура шәҭеиҵарц ауп дзышьҭоу. Уара уаалаганы, абна аҿыбгара ахықә аҟны анышә аажны, аԥсыԥ царҭа наҭаны, кардама ҳасабла иҟаҵаны, убраҵәҟьа сҭартәа.
Уаҵәы, аҳ иаҳҭынраҿы шәаннеилак, шәабдуцәа зегьы шәшьыма уара ҳәа даншәазҵаалак, ааи, иаҳшьит рҳәоит зегьы. Иара уара ухаҭагьы, сабду дысшьит ҳәа иаҳәа, – иҳәан, имаҭа иҟаиҵашаз зегьы иеиҳәеит.
Ҭарашь даалаган, шамахамзар иузгәамҭоз, аҭаларҭа хәыҷы ашьаццәа ақәҵаны, ажра жны иабду дынҭеиртәан, днахынҳәны дцеит.
Адырҩаҽны ахәылбыҽха, Ҭарашь дназлаз, забдуцәа зшьыз ауаа, ашәеиқәаҵәа рхьыссы аҳ иаҳҭынраҿы инкылсит.
Аҳ ихан даақәгылан:
– Ишәшьыма, уара, шәабдуцәа? – иҳәан, ибжьы нҭицеит.
– Ааи, ухаҵкы ҳцеит, зегь зымчу, ҳаҳ иаҳшьгәышьеит! – иааилаӷызит зегьы.
Аҳ ибзианы идыруан, ииҳәаз нарымгӡар, моу шрымамыз, убри аҟынтә, рыгәрамгара зынӡа ихахьгьы иааигомызт.
Аҳ ажәлар ирыдиҵеит, ауаҩытәыҩса инапи ишьапи зхьымӡоз даҽакгьы. Ажәлар раҳ мап ицәкышьас ирымагәышьааз, рхы рымагәыхьха, рыҩныҟақәа рахь иаахынҳәит.
Ҭарашь дшәеиқәара-ӡиқәараха, иабду дахьҭатәаз ажра дынхәыҵалеит.
– Иҟоузеи, дад? – дҵааит аҭаҳмада.
– Иубаз еицәа убеит ҳәа...
– Еилкаауп, дад, еилкаауп! Жәаба-жәаба рагыдык-рагыдык ицо аԥслымӡ шаха ыршаны исзаажәга уаҵәыҵәҟьа, ахәылбыҽха иахымгакәа ҳәа шәеиҳәеит аҳ, ус ами? – аҭаҳмада имаҭа ихы наиқәикит.
– Ааи, усоуп! – аҳ иреиҳәаз, иабду излеидырыз џьашьо-илакәшьо дгылан Ҭарашь, аха егьахиҳәаауамызт.
– Уи имариаӡоу усуп. Уаҵәы аҳҭынраҿы еизоит зегьы. Аԥслымӡ шаха ршашьа амаӡам. Аха аҳ дшәазҵаауеит, ишәыршама ҳәа. Уҩызцәа зегьы рыхәдақәа рыкәаҽны иаагылоит. Аҳ ииҭахугьы убриоуп. Зегьы шәынхареи шәынҵыреи, шәхәыҷқәеи шәрыхкәкәааны, иахьарнахыс шәара зегьы, иара тәцәас шәышимоу ажәлар инарылеиҳәарц иҿы анааихихуа аамҭазын: аҳ иҟынтәи ажәак уаҳәа. Ажәа аҳәара уанақәиҭитәлак, ажәлар рыгәҭа унагыланы, абасгьы, абасгьы ҳәа, умшәа-умырҳа, аҳ ихаҭа унеиҿагыланы иаҳәа, – иҳәан, ииҳәаша-ииуша, ихымҩаԥгашьа уҳәа, дазыҟаҵаны доуишьҭит.
Адырҩаҽны, ҿымҭ-ԥсымшьа ажәлар аҳ иаҳҭынра ашҭа ду, умацәа узрыламҵо иқәырҭәаа иҭагылан. Амра анынҭагьалоз, аҳ ишькылкцәа ицны, ахан даақәгылан:
– Ишәыршама, уара, аԥслымӡ шаха? – иҳәан, ибжьы нарылеиргеит.
Аӡәгьы иҿы неихымԥхьеит.
– Аԥслымӡ шаха зызмыршаз, шәара шьапҟьаҟьараа, схәурагьы шәаҭәам, аха иахьарнахыс...
– Уажәа хьыла иԥысҟоит, саҭоумҵан зегь зымчу, саҳ ухаҵкы, сахьуԥыҩлаз! Суҳәоит ажәак аҳәара сақәиҭутәырц! – иҳәан, ихажәҩабжьқәа ҟьаҟьаӡа, абри иныс узымҳәо, арԥыск дшаҵәы-шаҵәуа ажәлар дрылҟьа-рылҟьо иҿааихеит.
– Уақәиҭуп! – иҳәеит аҳгьы изымбатәбарахашәа.
Ари еиԥш згәыӷьыз дарбанушь рҳәан, игылаз зегьы шанханы, Ҭарашь ихәаԥшуан.
– Ҵоуп, иацы, зегьы ирбо, зегьы ираҳауа, рагыдык-рагыдык инаӡо аԥслымӡ шаха ыршаны иузаагарц ҳадуҵеит. Ҳаргьы уи акы еиԥшымкәа гәахәас иҟаҵаны ҳаиԥырҵит. Аха ашьҭахь, ҳара-ҳара ҳхы ааилаҳкын, ҳаилацәажәеит. Аҳ, ухаҵкы, аԥслымӡ шахақәа еицәыжәлам. Урҭ рыршашьақәа, иҩбоуп-ихԥоуп. Иаҳҭаху убриоуп, уара иуҭаху аԥслымӡ шаха аиуа, маҿак иадамзаргьы, иаҳзырша, нас рагыдык акәым, ҩажәа рагыдк ыршаны иузаагап! – иҳәеит Ҭарашь, аҳ ихы наиқәкны.
– Ааит, арҭ алақәа аӡәы иабду иԥсы ҭоуп! – иҳәан, иахьынӡаилшоз дхәааит аҳ.
Ажәларгьы рхы ҿых, рыԥсы ҿых, ашьшьыҳәа аҳҭынра ашҭа ааныжьны, дасу рыҩныҟақәа рахь рҿынархеит! – иҳәан, Сиҭ иажәабжь ахы неиқәиҳәалеит.
Еиҳарак, Сиҭ иажәабжь џьаршьеит, илакәыршьеит нырцәаа.
– Аферым! Уи, Ҭарашь иабду, акреилызцоз быргзаарын убама, иԥсаҭа ахьы ахьыршо инеиааит! – иҳәеит саб Ҭемраз дахьтәаз. – Ари, сара мариа-мырса мырхәаԥхәаԥ ҳәа, иааиласыгӡаз сажәабжь иаҩызам. Ари, аиаша уасҳәап, жәабжь ӷәӷәаӡоуп, иаҳәазгьы шьардоуп! – иҳәан, ҳара ҳабдуцәа ишрыҟазшьаз еиԥш, Ҭемразгьы ихы ӡырымгакәа, Сиҭ инаидцәыланы даацәажәеит.
– Уи азы аџьабаа шәалаҳҵом. Шәажәабжьқәа ахьынӡаҳараку, иахьынӡалаҟәу, реиӷьра-реицәара збарҭоу «ашацәа» ара итәоуп! – иҳәеит, Қәаса, Авоу иеиԥш даалҟьан.
Нырцәааи аарцәааи иалырхыз, аԥшырҭеи аӡырҩырҭеи иқәтәаз аԥшьҩыкгьы рхы неиларкын, акыраамҭа аус аӡбара иаҿын.
Сара сҩагылан, еихсыӷьыз ҳамца фархьқәак нақәсыԥсеит. Ахьҭа ыҟамызт, аха: «Амца ахы еихәлакыҵәҟьамкәа, аҭаацәа шахатәоу ицәар ҵасым», – ҳәа сеиҳәахьан сабду, убри аҟынтә ҳамца снаҵабзаҳәеит.
Уажәтәи аҩажәабжьк рлахьынҵа аӡбацәа ааиԥырҵын, нырцә-аарцә дасу ртәарҭақәа рҿы инатәеит.
– Ишәыӡбазеи, аҷкәынцәа? Аԥхьахәы зышәҭада уаха? – иҳәан, ҿааиҭит Арсана.
– Ҭемразгьы Сиҭгьы напхаԥса деибамыргеит! – рҳәеит алахьынҵа аӡбацәа аԥшьҩыкгьы неицҿакны.
– Сара аԥсра сақәгәыӷуан акәымзар, уаха ампыл ҳара иаагеит ҳәа стәан, – иҳәеит Қәаса илахь ааиқәиҵан.
– Уара уҽыбжьашьа еиԥш акәу џьушьома, арҭ ажәабжьқәа рыхә шыршьо? Уара иуаҳаз заҵәык ауп иуԥшьаз, арҭ аԥшьҩык, ацәажәацәа ирҳәаз адагьы, рҳәашьа, рушьа иахәаԥшуеит. Заҟа ражәақәа цқьаны, заҟа иԥшӡаны рыци-рышәи ирыҵраӡааны аҳәашьа иақәшәаз иахәаԥшуеит. Абарҭқәа зегьы ангәарҭа акәхап, абри еиԥш агәаанагара зроузгьы, – сҳәеит, саргьы сҽырҟасаӡаны.
– Уара, сҽыбжьашьа атәы хьаас иҟоумҵан! – иҳәеит Қәаса, исҳәаз хәыҷык игәы ишамыхәаз удырыртә.
– Ашьажә баауам-иԥсуам, Қәаса. Сара сҽы нади уанахыччоз, акгьы сымҳәаӡеит, аха исхамышҭӡеит, – сҳәеит саргьы.
Ҩынтә арбаӷьқәа аккаҳәа ианааиларыԥса, есуаха ҿҳәарас ирымаз усгьы убранӡа акәын, аҵх алыԥха шәоуааит рҳәан, зегьы ндәылҵны ицеит.
Уаха сызмыцәо сиарҭа сахьылоу, аккаҳәа, ҩынтә арбаӷьқәа ианааиларԥсалак, сгәы ааҭрысуеит. Нас, иаразнак саарҭаслымны, сызга-саазга сзымдыруа, лакә мҵәыжәҩак сныҵакны, иӡхьоу-иԥсхьоу убырҭ аҵыхқәа рахь саманы ицоит. Уахатәи аӡын ҵых дуӡӡа имшаӡо,
ҳаԥсцәеи сареи ҳшеикәшо, сыԥсы шырхьыхәхәо, ацәылашара иаасымнахуеит.
Убри ашықәсан Бзанқыҭан аҭаҭын аплан намӡеит. Ари заҳаз ҳара ҳаума рҳәан, араион аҟынтәи аиҳабыра ҭыҵны иааит. Заҟа десҭын аҭаҭын еиҭаҳази, иҭыргази анырҳасаб, аҭаҭын убриаҟара агхеит, хымԥада, анхацәа рыҩнқәа рҿы иҵәахны ирымоуп рҳәан, ауаа ргәырҽанӡамкәа, рыҩнқәа еимырдо иалагеит. Аха уи сара хьаасгьы иҟасымҵаӡеит. Ҳара ҳаҩнаҭаҿы аҭаҭын аплан иҳадыз, инацҵангьы иалаагалеит. Сан рыцҳаи, саби еиҭанеиҭасуа, уахын-лагьы-ҽынлагьы убри аҭаҭын акәӡан изҿыз. Шьыжьи-хәылбыҽхеи саргьы саарыдгылон, аха рацәак сахьрыхәоз егьыҟамызт. Амра еихаӷәышәара ианыҩхашылоз, аусҳәарҭахь ҳәа сҿынасхон.
Ҷыҷын ииуаз-ииҳәоз бзианы идыруан. Ԥсабарала ихацламҳәагьы ӷәӷәан. Даақәгыланы дахьцәажәаз, аӡәгьы ииҭомызт. Аха аҵара имамызт, аарла инапы аниҵон аҟынтә, аусҳәарҭа аусқәа рзы, аҩгьы-акәаргьы зкыз сара сакәын. Ҳабызшәа ззымдыруаз, харантәи аӡә дааиргьы, Ҷыҷыни дареи ҭарџьманс сара сакәын ирымаз. Иахьатәи анцәа амш иааигаз, схы саамҩахаӡакәа ҩран сызҿыз. Аамҭа зынӡа исымаӡамызт аҟынтә, анхацәа рыҩнқәа ахьеимырдоз знык-ҩынтә реиҳа Ҷыҷын симгаӡеит. «Аҩнқәа реимдара акәым, уара уус узахьӡондаз!» – иҳәон.
Шьжьымҭанк аусураҿы сшыҟаз, Ҷыҷын дсыԥхьеит.
– Иҟоу удыруама, Ҳараз? – иҳәан, ҿааиҭит. Нас ихы ларҟәны днеиԥхьхәыцаашәа иун: – Иахьа шәара шәыҩны еимырдар ҟалап, убасшәа лымҳаҭасқәак сымоуп. Ани абга иақәтәоу ҳагроном дашшит рҳәеит. «Ҭемраз Мқанба иҩны еимымдаӡакәа, егьырҭ анхацәа зегьы рыҩнқәа реимдара иаҿуп. Уи аханатә аахысгьы, Ҷыҷын имҵәыжәҩа дыҵакны дааигоит. Ҭемраз иҷкәын Ҳараз иакәзар, иара
ишиҭаху, жәлар рқьаадқәа ларха-ҩархо, иахьиҭаху, ишиҭаху амаақәа рыҭо дтәоуп» ҳәа, араион ахьынтәи иаарышьҭыз ахылаԥшҩы днаидтәаланы иеиҳәеит рҳәеит. Уи ҳара ҳицәшәо-егьиуа ҳәа акәым, аха «алаба ҟьышь, ахы укыргьы уаҟьышьуеит, аҵыхәа укыргьы уаҟьышьуеит» шырҳәо умаҳахьеи? – иҳәеит Ҷыҷын гәаартыла.
– Сабгьы саргьы ҳзыцәшәо ахаангьы иҳамамызт, агәра ганы сыҟоуп уажәыгьы ишҳамам. Шәнеиуазар, бзиала шәаабеит, саргьы сшәыццоит! – сҳәеит, Ҷыҷын исеиҳәаз акы еиԥшымкәа иаахьмыӡӷысшьан.
– Сара сыԥсҭазаараҿы, уи абга иақәтәоу дха-мышҭыхәны, ддышьманны дысзыҟалеит. Абга иақәтәоу ҳәа акәын уи зегьы шишьҭаз. Еимырҟьа-еимырсуа идеибарҳәомызт, ибга кәадыр ашьхымзаҭраҿы ишырбаз атәы. Уи шыҟалаз ҳәа ирҳәо абас ауп.
Шьардын ишьхымзаҭра, ҵабыргыҵәҟьаны, аҽуаҩ дзакәшом шырҳәаҵәҟьоз иҟан. Шьха гылан, шьыжьы инаркны, амра нӡаалаанӡа, ашьхымзаҭра дҭатәан. Егьарааны уӡырҩыргьы, иҽага ԥҽыхеи ишьанҵа хаҳәи реинҟьабжьы ахәы иқәыҩуан. Иара ашьхақәа рыӡбахә ала рацәак ацәажәара бзиа ишимбозгьы, ҽнак игәы ааимшәан, абасгьы сеиҳәеит: «Ауаа сазҵаауеит, абарҭ ушьхақәа абас иҿиартә еиԥш, ирзыҟоуҵазеи?» ҳәа. Рылаԥш цәгьазар рџьам иануп, рыбыз цәгьазар аӡаӡ алоуп. Анҭ аџьнышқәа ак расҳәо сыҟазма. Иара ус, сышьхымзаҭра иахьавсуа сцәа-сжьы схыбзаауеит.
Абри маӡас иамоу, уара иуҵамкыкәа иуасҳәоит, амала, уԥсы инахырзааны ҩыџьа рлымҳа ианҭакәа, сышьхақәа рзы ҳаӷеимышхароуп, абри удыруазааит, – иҳәеит.
– Ҟаи, ҟалашьа амоума, аӡәы иасҳәартә! – сҳәан, сынҭагыланы аҵәы ԥысҵәеит.
– Раԥхьатәи сышьхыҵә иқәсыргылаз бна шьхоуп. Абна аҟынтәи, аҵла изҭаз хҵәаны иаазгеит. Егьи, ҩ-метрак ицоз хәархьки, хәархь маганаки, х-ԥҳалк аҩи ҳәа Ажьи Гыд имысхәааит. Уи ашьхымза, Ахәҵантәи аҽыхәда
иқәыргыланы иаазгеит. Ахԥатәи зӡеит. Рыцҳа, ма сара изӡеит ҳәа, ахаангьы игәы иаанагараны дыҟоума. Уимоу, абра ҳгәарабжьара аҟынӡа сышьҭа ирхеит, аха, «ари цасҳәа аӡә ишьҭа идигаларц игәы иҭеикит убама» иҳәан, дыԥхашьан, дхынҳәны дцеит. Уи ус шыҟаиҵаз, аҵыхәтәан зны иара ихаҭа исеиҳәеит.
Наҟ-наҟ ашьха ануҵарц уҭаххозар, акы ааухәароуп, акы бнашьхазароуп, егьи – иуҭахы-иуҭахым, иӷьычны иааугароуп, ӷьычрахзароуп, – ҳәа сеиҳәеит Шьардын. Уи уажәы исгәалазыршәаз ани агроном иоуп.
Ҽнак Шьардын сышьхымзақәа зӷаҷып иҳәан, ишьхымзақәа иреиҳаз акы анааихирԥа, шьхыцкгьы ҭаршәмызт. Аеҳәа агәҭаҵәҟьа, кәадыр хәыҷык еихаԥса-еиҵаԥса ишҭаз ибеит. «Ааи, ашьашәы-абыжьныха уҭарҽҽааит! Ари, абна илӡааша абга иақәтәоу ҳагроном ибга кәадыр ахаҭа-ԥсаҭа ауп. Егьарааны иуҳәахьазаргьы, улысхит аԥсцәа урымго, уара агызмал!» – иҳәан, аԥаҵа ҟаԥшь ибга кәадыр ҭаршәны иҵәахит.
Ирҳәоит, убри ашьҭахь, Шьардын убри агроном, ууара-уҭахра уахьынӡа-наӡааӡо, сшуԥырхагамхо ҳәа уашхәа мақьаԥсыс иирҳәеит ҳәа. Убри инаркны, Шьардын алашәага рганахьала ԥхасҭа имоуит ҳәа. Шьардын ибжьыцәгьа знык ианиргалак, ақәыџьмақәа ҩба-хԥа верс иԥышҵа иқәломызт ҳәа.
Аԥаҵа ҟаԥшь Шьардын диԥырхагамызт, аха сара дысчычаны дыҟан, ибысҭахәашәа ихы-иԥсы дачычартә.
...Араион аҟынтәи иаашьҭыз ахылаԥшҩы дрыманы, ақыҭсовет ахантәаҩы Ҷыҷыни, аколнхара ахантәаҩы Лади, амаӡаныҟәгаҩи, ани ҳагроном аԥаҵа ҟаԥшьи, саргьы срыцны, шьыбжьаара хәыҷык шагыз ҳашҭа ҳааҭалеит. Саб дааҳԥылан, асасцәа аԥсшәа нараҳәаны, иманы акәасқьахь дынхалеит.
Ахылаԥшҩы даԥсуан, Галтәын.
– Дад, ҵаара ԥхашьарам, иужәлоузеи? – иҳәан дҵааит Ҭемраз.
– Сара с-Ҵәыӡбоуп, – иҳәеит ахылаԥшҩы.
– Узԥада, дад, Ҵәыӡбас? Ҵаара-ԥшаарала усыр-гәамҵит, аха, – иҳәеит саб.
– Ҵәыӡы Хабыгә иҷкәын соуп, – иҳәеит, асас, хәыҷыкгьы дҩагылашәа ааҟаҵаны.
– Ҳаи, ушәҩыкхааит, баба! Хабыгә бзиа дсымдыркәа, ашьхеи агеи, нхыҵи-аахыҵи акыр ҳаицныҟәақәахьан. Уԥшишь, уара, ауаҩы изҳара акымзарак аҭахӡам. Шәара шәҿы саннеиуаз, ухыци-ухәымпали кны, уҩуа амӡырха уқәын. Абар, уажәы ажәлар рымаҵ ууеит, ажәлар рылыԥха анцәа иуиҭааит! – иҳәан, Ҭемраз иҽмырлыбз-ҩбзкәа, гәык-ԥсыкала диеигәырӷьеит иҭааз арԥыс еилыхха.
– Еибабарами иҟоу! – иҳәеит асас, даламлацәакәа.
– Жәашықәса рышьҭахь шәа шәҿы саныҟаз, Гал зехьынџьара аԥсацәан инхоз. Уахьыӡырҩлакгьы аԥсы-шәан иуаҳауаз. Уажәы ишыҟоу сыздырам акәымзар, – иҳәеит Ҭемраз, абригьы наҩагьарак аҵамҵакәа.
– Аԥсышәала имцәажәакәа, Ҭемраз, уххь згеит, Аԥсны ҳаҟами, ҳаԥсацәами! – иҳәеит асас.
– Ибзиами, дад, ибзиами, анцәа шәеицеимкааит! – иҳәан Ҭемраз дындәылҵит.
– Ушьҭа, ҳаззааиз... – иҳәеит иаразнак агроном ԥаҵа ҟаԥшь.
– Шәмыццакыни, аҷкәынцәа, ҳара ҳаззааиз аҩыза зхы иаҭәазшьо ара аӡәгьы дызбом. Баша ауаҩы ҟаимаҭ игәы нҳархоит ауп, – иҳәеит ахылаԥшҩы агроном ииҳәарц ииҭахыз заа днаԥыҩлан.
– Саргьы убас сгәы иаанагоит, Аҳмаҭ ухаҵкы сцеит! – иҳәеит Ладгьы.
– Ҭемразгьы, Ҭемраз иоуп, аха иахьеи-уахеи иҳавагыланы аус ҳацызуа иҷкәын Ҳараз иаҳаҭыр азыҳәангьы, оумак ҟазҵаз аӡә иеиԥш, ҳгәам-гәамуа рыҩны ҳазлаҩналарызеи! – инацирӷызит амаӡаныҟә-гаҩгьы.
– Егьырҭ зыҩнқәа еимаадаз анхацәа, Ҭемрази Ҳарази
раҵкыс еицәамызт ҳәа сыҟоуп, сымҩашьозар,– иҳәеит агроном иажәақәа ашҳам рылыхәхәо.
Ишызбоз, Аҳмаҭ днеицрашәеит.
– Хҩык ирҳәои, аӡә ииҳәои ахаангьы еиҩымсӡац. Аҩызцәа еиқәшаҳаҭны, иахәҭоуп ҳәа ирыԥхьаӡаз акоуп абри, уара зегь ҳаиҳа уҟәышымзар, – иҳәан, иажәақәа аҟәымыӷ нарылирҳәҳәеит Аҳмаҭ.
Агроном алоура иуит, ддаӷьхеит, дмаҭхеит, аха Аҳмаҭ дзимеиканызт, ус иҽыжәагәаны иҽааникылеит.
Саб исасцәа аазцаз аҵыхәала, сара акгьы иасымҳәацызт, аха иара лымҳаҭасқәак иоухьан, убри аҟынтә, иааиз егьанырымҳәа, иаргьы егьимырзакәа, агәыла ҷкәынцәа даарыԥхьан, џьмак ахәда нхҵәаны, асасцәа рхәы дырхиеит.
Астол шдырхиара идырхиахьан. Абар, ушьҭа анапыӡәӡәарахь инеирц егьрыгымкәа, ҭаҭын ҵәаҳә еицрыжәжәак ахацәа ианкны дааҩналеит Ҭемраз.
– Шәара шәыззааиз, шәхы, иаҭәашьаны ицәыр-шәымгеит, аха сара уи аганахь ала сыламыс цқьоуп, дад. Аа, абри аҭаҭын ҵәаҳә иску, аҵыхәтәантәи аденгь иҿаҳҳәаз иахашәалаз ауп. Абна икнаҳан. Абриоуп, шәхаҵкы сцеит сынтәатәи аҭаҭын иахылаҳәаны сыҩны иҩнаханы иҟоу, – иҳәан итәаз инарымҵеикит.
– Сара ишәасымҳәази! – иҳәеит, ани, агроном ԥаҵа ҟаԥшь, ихы-иҿы гәырӷьарак нықәлашан.
Ишызбоз, Аҳмаҭ инеиркны, еицыз зегьы ахаҳә нарыхәлашәазшәа иаанхеит. Уаҳагьы ажәак мҳәаӡакәа, иҩеибаргылан, абзиала ҳәагьы мҳәаӡакәа, инҽыжәлан, ҳашҭа инҭыҵны ицеит. Ҭемразгьы иҭаҭын ҵәаҳә импыҵахаҳәхазшәа ишикыз адашьма даақәхеит.
Дук мырҵыкәа, амилициа даарышьҭын, аусҳәарҭаҿы иуԥхьоит, иҳәан саб диманы дцеит.
Иаразнак ауаа рылаҵаны, еизырган аизара ҟарҵеит. Араион аҟынтәи иаашьҭыз ахылаԥшҩы инеиркны, ақыҭа
еиҳабыра зегьы аизара иалатәан.
Лад дҩагылан, аҭаҭын зыҩнқәа рҿы издырбалаз зегьы хьыӡҳәала, рыхьӡқәа рыжәлақәа ааҭырҟьаны иҳәеит.
Сара иахьагьы агәра ганы сыҟоуп, Лад Ҭемраз иӡбахә аҳәара аԥсра ацәа шахикаауаз, аха уи ибон, саби сареи цәымӷхәырас ҳазмаз ауаа, аӡәымкәа-ҩыџьамкәа, аизара ишалатәаз. Насгьы, Ҭемраз иҩны аколнхара аҭаҭын шырбаз атәы Аҳмаҭ зынӡагьы арзара шиҭахымызгьы идыруан Лад, аха Аҳмаҭгьы Ладгьы уажәы рнапгьы-ршьапгьы ҿаҳәан. Ҭемраз идызцәылоз ажәа заҵәык аҳәарҭа рымамызт. Азакәан шзакәаныз ицар акәын.
Лад, аҭаҭынқәа здырбалаз ауаа рыхьӡқәа ҳәаны даналга, аҵыхәтәан, абас ҿааиҭит:
– Сара егьаҩы егьа рҳәаргьы, Ҭемраз Мқанба, аколнхара аҭаҭын, дамаҭк иадамзаргьы иҩны иҵәахып ҳәа сгәы иаанагомызт. Аха ҵәаҳәыбжак аҭаҭын, иара ихала ицәырганы иаҳирбеит.
– Уи зегьы бзиоуп, Ҭемраз аколнхара амал ҳаҭыр ақәимҵеит, аҳәынҭқарра дацәӷьычит, аха сара исмоуа, иҷкәын Ҳараз убри имбазшәа, имаҳазшәа, илымҳацәқәа ахьиқәижьыз ауп! – иҳәеит, аԥаҵа ҟаԥшь, ибжьы ахьынӡацоз еиҵыхны.
– Уара абри дкулакуп, иҽеиу уаҩым, иҷкәынгьы иара диҩызахоит анаҳҳәоз, усҟан, шәарҭ ҳаиҳабацәа, раԥхьа Ҷыҷын унаргыланы ҳац хьыжәжәон. Илашәҵаз ауп баба, иаашәрыхыз. Ушьҭа ма ирыхәҭоу иақәшәыршәозар акәхап, иашара ҳәа адунеи аҿы акрыҟаӡазар, – иҳәан, алаба иҟьазшәа днатәеит Мшәылды.
– Раԥхьа иргыланы, Ҳараз Мқанба ибжьы имыхны, иусурагьы дамыхтәуп. Уи писарс даныҟарҵозгьы ҳәара ҳагымхаӡеит, аха аӡәгьы даҳзымӡырҩит акәымзар, – иҳәеит Гәаџьуа ифес хылԥа хәхәа ихаргыланы дахьтәаз.
– Ҵәаҳәыбжак аҭаҭын Ҭемраз идаабалеит ҳәа аума, уара, Мыса, Ҳараз ибжьы зимухуа? – ҿааиҭит Арсана.
– Амшынгьы цәыкәбарла ауп ишеибарку, Арсана! Бзанқыҭ жәшәы ҭӡы нхоит. Жәшәы ҵәаҳәыбжа еизугар, ҩба-хԥа тонна аҭаҭын ҟалоит. Есышықәса хԥа-хԥа тонна аҭаҭын ақыҭа уаа ирҵәахуа иалагар, шықәсык ала, ҳкомхоз аӷәы цәҳәы иқәтәоит. Аҳәынҭқарра иауа азарал атәы ҳҳәарым. Ара уара узхашшаауа ҳәа егьызбом, баша уажәақәа аӡхыҵра ихумԥсалан. Ҳараз иаби иареи анҟәышхоз, ҳаргьы аҟәыд ҳапҟомызт, Арсана, уххь згеит! – иҳәеит дырҩагь, Мыса захьӡыз агроном.
Аизара иалгеит мраҭашәамҭазы. Аҩнеимдацәа, заҟа ҵәаҳә, мамзаргьы заҟа дамаҭ рыдырбалаз аҟара, убриаҟара, ахынтә хәгьы, аԥшьынтә хәгьы аҳәынҭ-қаррахь ираладыргалеит. Дара ирыдырбалазгьы рымыхны иргеит.
Ҭемраз иҵәаҳә хыбжа-ҿыбжазы, ҳҩыџьагьы ҳабжьы ҳамырхит. Убри азмырхакәа, сусура аганахь алагьы лахь сырҭеит. Амала, писарс сшыҟаз саанрыжьит. Ушьҭа сахьубо сааихьеит, аха убысҟантәи ахҭыс, агага еиқәаҵәа еиԥш, иахьагьы иаасыцрымшәаӡакәа ишсышьҭаз мацара, сажәра инҭазгалеит.
Аамҭа зыхәра амырӷьо ҳәа егьыҟаӡам. Сара сыбжьы ансымырхыз аахыс шықәсы наҟьак бжьысит. Мышцәгьашьҭахьтәи аӡхыҵра еихымсыӷьуазҭгьы, аҵыхәтәы ҽеихомызт. Аҽеиқәагьы амҽеиқәагьы неи-лымхӡакәа иагар алшон. Саби сареи ҳус, раԥхьашәа, иманшәаламхазшәа иҟалеит, аха ишыдыдуаз ақәа амуӡеит.
Убри аныҟала ашьҭахь, ҳазҭахыз саб Ҭемраз иабжьыргеит, иуардыни, уӷәк ацәқәеи иара игәаԥхарала, инаганы аколнхара иалеиҵарц. Ҭемраз, иара иҳәан еиԥш, ушьҭа ицәа цомызт, ижьы цомызт, хьмыӡӷыс имааз, акымзарак, аха изышьҭымхуаз сара сакәын. Есинҟаиҵалакгьы, сыбжьы сырҭар иҭахын, убри аҟынтә ауп, еиҳарак ицәқәа иуардын инаҵакны, Лади Ҷыҷыни ишырбоз аколнхара изалеиҵазгьы. Ажәакала, сыбжьы
сыздырхынҳәит.
Бџьар ҭмырҟьаӡакәа сҩызцәа сшьа кәапеила иртеит. Шықәс дуӡӡак ҭынч сызмырцәоз, аҵааршә еиԥш сгәы иҭажьыз аԥаҵа ҟаԥшь Мысеи Гәаџьуеи уҳәа ргәаӷ, ацәацәашь еиԥш инкаӡыҭит.
Гәырҩа-гәырчыда, иҟьаҟьаӡа иааҳазшеит. Саб, саҳәшьа мыжда лгәырҩа аҵәымыӷ жьакцеиԥш игәахы ишалазгьы, иааиԥшнымҵаӡакәа, уажәгьы-уашьҭангьы, сара дарӷьажәҩаны дсывагылан. Уи абрагьы сзиуан, ешьарагьы сзиуан, еиҳәшьарагьы.
Абарҭ ахынҭа-ҩынҭарақәа зегьы рышьҭахь, сабгьы саргьы ҳгәы каршәны, дасу ҳусқәа ҳаиҭанарылагеит. Уажәазы, Ҭемраз имҳәамырза хьаа дус имаз, сара аҭаацәара сахьаланамгалацыз акәын. Сара аӡәзаҵәык сакәын, шьац зырҟьацуаз, гәыӷырҭахлаҳәас имазгьы. Иахьакәым џьара саднагалар ҳәа дшәон.
«Уԥҳәыс дуаӷахар еиҳа, абжьуаа зегьы раҳәақәа ҭыхны, ӷацәас иузықәгылар еиҳа еиӷьуп», – иҳәалон саб, еиҳарак сара иансаҳауаз. Анс иҳәаргьы, арс иҳәаргьы, ҽеирҭанык саднагалар иҭахгәышьан.
«Даӡәыкызтәыз, дышәҩыкитәыр ибдыруазеи!» – ҳәа леиҳәон, сани иареи рхала ианааидтәалоз. Ус ишыҟаз, абра, џьара цәажәарак шсымаз саб еиликааит. Абри иара игәамԥхаӡеит, аха сара сышҟа имырзакәа, ҽнак иҽы ааикәадырын, аԥшҩы иахь дцеит.
Уҷкәын, џьара, ԥҳәызбак лҿы цәажәарак имоуп. Убри аԥҳәызба уҷкәын дилахьынҵахәхар, дманшәалахом. Еиҳарак, хылҵ-ԥылҵла дмаџьанахоит. Лара лхаҭагьы, леишәала рацәак дыҵҳәарам. Уҷкәын ҩ-мцак рыбжьара дгылоуп, иалихра диздыруам. Уааигәаҵәҟьа дыҟоуп даҽа ԥҳәызбак, аха уи лҿы макьана цәажәара ҳәа егьыҟам. Убри уааигәа иҟоу аԥҳәызба лҿы уҷкәын аус аниоу, дманшәалахоит, дмышхоит, дҵыххоит. Хылҵ-ԥылҵлагьы
деиҵаҭәы, дмарымажахоит. Акыр улшозар, убри уааигәа иҟоу аԥҳәызба уҷкәын дилахьынҵахартә аус азыжәу!» – ҳәа саб аԥшҩы дынҭарԥшны иеиҳәеит.
Саб ибзианы дидыруан, уааигәа иҟоу аԥҳәызба ҳәа аԥшҩы дызҿыз. Лара лыдагьы ҳааигәа аӡәгьы дыҟамызт. Уи Шьардын иԥҳа лакәын. Иара аԥшҩы ихаҭа иеиҳәаанӡагьы, саб абри аӡӷаб дигәаԥхон. Длаԥшықәҵангьы диман. Лаб дҩашьамызт, лан дҩа-шьамызт. Лашьцәа, лаҳәышьцәа уҳәару, анцәа ишиҳәара инхоз ракәын. Саргьы сналышьҭаԥш-аалышьҭаԥшлон уи аԥҳәызба. Рыҩны снеихьан-сааихьан. Ҳацәгьеи ҳабзиеи еилан, нырцә-аарцә ҳанхон.
Ҭемраз аԥшҩы илеиҳәаз зегьы сан илеиҳәеит. Сангьы, ҽнак днасыдтәалан, саб иаалеиҳәаз зегьы, акы аанмыжькәа исалҳәеит, аха аҭак лысымҭеит.
Иманшәалахаша, уахык, убри аӡӷаб лаб сасцәақәак изаауан аҟынтә, ахәлбыҽха, сабгьы саргьы ҳизнеирц ҷкәынак иҿала саб изааицҳаит. Саби иареи еицтәо-еицгыло, еицныҟәо-егьиуа, уиаҟара еиҩызара ааигәа рзеиламызт, аха ус еибабон. Аӡә даачмазаҩхаргьы, ҷаԥшьараҳәа, дара рахь ҳара ҳтәқәагьы цалон, даргьы лассы-лассы ҳара ҳахь ихалалон.
Изакәу сыздырам, уи ауха саб џьара дахнагеит, аха сара сцеит. Ҿыц изӡахыз скәымжәи скабеи, сҟама, сфицарцка тапанча уҳәа, хар сымаӡамкәаҵәҟьа сҽааиласҳәеит. Дареи ҳареи ҳабжьара шьахәа-шьаҿа шҳабжьамызгьы, сҽы аакәадырны слақәтәан, иахсырҵуааз, иаразнак, нырцә ахәы сныҩхашәалеит.
Аԥшәмацәа схамшәало, исеигәырӷьаҵәа сааҽы-жәырхын, аҩныҟа снаргеит.
– Ҭемраз дзымаазеи, дад? – Шьардын иаразнак дсазҵааит.
– Саб аара даара иҭахын, аха абрахь џьара дахнагеит, – сҳәеит.
– Ус ак шыҟалаз, акәымзар сҿы ԥиҽуамызт, – иҳәан,
дындәылҵит.
Сара саннеи, агәыла ҷкәынцәа ааихьан, асасцәа ракәын иззыԥшыз. Ус рацәак мырҵыкәа, ԥшьҩык аҽцәа ашҭа иааҭалеит. Снаԥшызар, ашҭа иааҭалаз аҽцәа, ани, аԥаҵа ҟаԥшь, Мысагьы дрылан.
«Аҵыбра зцәымӷу иԥынҵа иҭиаауеит» ҳәа дабаанагеи, абга ицҳааит аасгәахәит. Аиаша уасҳәап, даара иаасцәымыӷхеит. Аха исурҳәоз, исынмырԥшкәа, сҽааиқәыскит. Ианаахала, асасцәа рнапқәа анаарымысх, цәымӷ-цәыбза, Мысагьы инапы ааимсхит.
Иааиз асасцәеи ҳареи, ажәытә-аҿатә, ажәабжьқәа еибыҳәо ҳаштәаз, иааиламырцҳаӡакәа ҳхәы дырхиеит.
– Шәнапы ӡык нақәышәҭәа, сысасцәа, шәхаҵкы сцеит! – иҳәан, аԥшәма дааҳалагылеит. Асасцәагьы, аԥшәмара, зҽазкуашәа игылаз саргьы, ҳнеибарԥшқәан, еиҳабы-еиҵбыла ҳнапқәа ӡәӡәаны, астол ҳнахатәеит.
Уи аԥшҩы лахьынҵас исиҭаз аԥҳәызбагьы, адырдхеиԥш, дықәгьыжьааны ҳамаҵ аура даҿын. Зны-зынла, ларгьы саргьы ҳалаԥшқәа ааиқәшәалон. Усҟан лара ишызбоз даахәацы-хәаԥшьхон.
– Џьаракыр сахьбыхәо акрыҟазар, схы бхызбаауам! – сҳәеит, лыхьӡ ныҵакшәа иаасҳәан, еимҟьарак схы инархәаны.
– Иҭабуп! – лҳәан, ччаԥшьк лыблақәа инархыр-ҳәҳәыланы лҿыналхеит.
Убысҟан сан исалҳәаз, ҿыцҳҳараӡа сгәаҵа инҭсыжьын, еиҭанасгәаласыршәеит. Еиҭаҳәашьа змамыз цәа-нырракгьы, схы инаркны сшьапаҟынӡа инасгәылсит. «Егьарааны исҳәахьазаргьы, абри аԥҳәызба лҿы саангылоит!» ҳәа гәанылагьы ҿа сҳәеит.
Зегьы ҳнеикәшаны аишәа ҳнахатәеит. Ани аԥаҵа ҟаԥшь илаԥш аалхмырԥаӡакәа уи аԥхәызба амаҵ ахьылуаз длыхәаԥшуан, аха лара иара иахь зныкгьы дхьамԥшыцызт. Сыблақәа ныҵыркәырны, урҭ зегьы сылаԥш иҵызгон.
Лареи сареи уажәы-уажәы ҳалаԥшқәа ахьеиқәшәоз, уи сара сгәалаҟара арбзион, исҳәоз-изуаз, еиҳа схы-сгәы азҭанаҵон.
Аԥшәма аишәа ахаҿы днатәеит. Анцәа улыԥха ҳаҭ ҳәа ҵәыцак-ҵәыцак зегьы иаанаҳкылеит. Ҵәыцақәак еиҭа неимаада-ааимаадақәеит. Убри ашьҭахь, аԥшәма дҩагылеит:
– Сысасцәа, сшәыкәхшеит! Чеиџьыка хәыҷ, чеиџьыка ду ыҟоу аҳа, стол хәыҷгьы стол дугьы ыҟаӡам. Хҩык ахьтәоугьы еиҳабык дрымазароуп. Уаха исҭоу сысасцәа ҳаҭыр шәықәҵаны, шәзыԥсоу ала шәымҩаԥызгаша ҷкәынак ихьӡ сҳәар шԥажәбари? – иҳәан, асасцәа ихы нарықәикит аԥшәма.
– Ҳазыразуп, Шьардын, уххь аагеит, уажәраанӡагьы далхтәын! – рҳәан, асасцәа инеицырҳәеит.
– Шәымеида ансоу, ихьӡгьы сҳәар сҭахуп. Уара, баба, ари аҩыза аишәа хәыҷ акәым, ҽырҩымҭак иҟоу аҵаул чарақәа рҿгьы, асасцәа дахьқәа пату рықәҵаны, аԥшәма ичеџьыка ырхааны, ирԥшӡаны изныкымкәа имҩаԥызгахьоу уоуп. Уаха насыԥ змоу сара среиӷьуп. Аханатә аахыс ешьара ззеибарго, зуаҩреи зыламыси ҽеила издыруа сықәлацәа бзиақәа сҭоуп. Убырҭ ишрықәнагоу исызныҟәугап ҳәа суқәгәыӷны, счеиџьыка хәыҷы ахьӡгьы ахьмыӡӷгьы унапы ианысҵоит, хьмыӡӷ уқәымзааит, зыцәгьеи-зыбзиеи еилахәу, ҳгәыла, ҳқыҭа аписар, Ҳараз Мқанба! – иҳәан, сыхьӡи-сыжәлеи ааҭирҟьеит.
Аиаша уасҳәап, иаасцәымыӷхеит.
– Асасцәа бзиақәа ҳҭоуп, урҭ рыпатуқәҵашьа сара ҽеишәа сақәшәарым-егьим! – сҳәан, схы снахашшаашәа зуит, аха иҟалаша ҟалахьан, нас, саргьы уеизгьы-уеизгьы, схы қьан ақәымҵацәакәа сҽааныскылеит. Аамҭацқәак ирылагӡаны, астол иахатәаз сылаԥш иааҵызгеит. Ишызбоз, Мыса иԥштәы ааиԥсахит. Иаразнак игәасҭеит, уаха аталбошьра азыҳәан аԥшәма сыӡбахә ахьиҳәаз
шшьыцигаз.
Ҳҩынаҳа аԥҳәызбеи сареи ҩаԥхьа ҳалаԥшқәа ааиқәшәеит. Абыржәыҵәҟьа дышӷьычуаз днақәыскыз-шәа лхы ахьылгара лмоуа даашаҵәы-шаҵәит, убриаҟара иԥхалшьеит. Аха уи збаз лареи сареи ҳамацара шҳакәыз анаалгәалашәа, егьҟамлаӡазшәа лҽаалырҭынчит.
Асасцәа сныҳәаҿа ржәит. Аҵыхәтәан, Мыса иаҵәца аашьҭихит.
– Саргьы иааныскыларц сҭахуп ҳталбошь иныҳәаҿа. Уныҳәазааит, ажәлар рҿы аус ууеит. Аабыкьа хәыҷык ушьацәхныслазаргьы, уҽыхацәа зынӡа укармыжьит. Даҽазны умҩашьааит. Жәлар ртәи рҳақи цәгьоуп. Урҭ знык ирычҳаргьы, ушьҭан ирзымычҳар ҟалоит, – иҳәан, ҵәқәак насылакшаны, иаҵәца ыжәны инықәиргылеит.
Аԥшәмеи асасцәеи алаҿырымҭит, аха аԥшәма игәамԥхеит Мыса ицәажәашьа. Асасцәа иахырҳәаара рзымдырит. Сара иасҳәаша сзымдыруа сыҟамызт, аха аԥшәма исасцәа зхиԥхьалаз ачеиџьыка сзаӷрамгылеит. Убырҭ раҳаҭыр азы уи ииҳәаз, ишҭасмыгӡара иҟоузеи, аха сцәа иҭасыгӡеит.
Иреицәа-иреиҳа, гәынамӡарак аасԥшнмырхалаӡакәа, сҩагылан, сыҽмырзажәцәакәа, сагьажәамырҟазацәакәа, аԥшәма ҳаҭыр иқәҵаны иаҵәцахә ааныскылеит. Уеизгьы-уеизгьы абри аԥаҵа ҟаԥшь уаҳа жәа ҭынхак сҿеимыжьуазар, аԥшәмеи асасцәеи раҳаҭыр азы исычҳарц сыӡбеит. Адунеи ахаан лакьакьа змоуӡац аӡә иеиԥш, иахмырҟьацәакәа сыччон, сыхәмаруан.
Асасцәа аӡәаӡәала рныҳәаҿақәа ааныскылеит. Аҵыхәтәан Мыса иныҳәаҿа аашьҭысхит.
– Анцәа уиныҳәааит, Мыса! – схы наиқәыскит. Зегьы, абга иақәтәоу аԥаҵа ҟаԥшь шырҳәоз, ихьӡҵәҟьа аархашҭын, Аԥаҵа ҟаԥшь ҳәа ихьӡхаланы иҟан. Аха сара ара убриаҟара саҿанакит, ихьӡ аасымҳәар ада ԥсыхәа сымамкәа. – Мыса анцәа уиныҳәааит, узцааиз раҳаҭыр
азы уаха уаргьы усасуп.
– Ари арԥыс ҳара дҳацымҩахымҵӡеит, амҩан дҳақәшәеит, иххь згеит! – иҳәеит асасцәа руаӡәы.
– Ишԥа, уара, сара Чагәына рыцҳа иеиԥш, исам-ҳәаӡакәа сааз џьушьома? – иҳәеит Мыса ихы насықәкны.
Чагәына захьӡыз сабду иакәын. Иахьиарымҳәоз акәым, иахьиарҳәозгьы дызнеиуамызт. Уаҩы чмазаҩык иакәын. Аха убригьы схы инықәскын, исычҳаит.
– Чагәына ҳәа узҿу, уара уеиԥш иҟаз иаҭәашьаны иҽышькыл диркӡомызт. Аха иахьа дыҟагәышьам, идунеи иԥсаххьеит. Уи иӡбахә ахьуҳәазгьы, уҳәашьақәагьы уаҭәасымшьеит! – сҳәеит, рацәак сацрамлакәа.
– Сара уеизгьы-уеизгьы ухы зқәуҵаша егьсымҳәеит ҳәа сыҟоуп. Чагәына иамҳәаӡакәа ачараҿы днеизар, иҟалазеи оумас? – иҳәеит, ихәда адашқәа налырпыҟҟаны. – Насгьы Чагәына рыцҳа аҽы дақәтәаӡомызт, гәыжьын есымша дзықәтәоз ҳәоуп ирҳәо! – ҳәагьы нациҵеит.
– Агәыжь Чагәына иакәым, Абрыскьылгьы гәы-жьымзар даҽакы дақәтәаӡомызт. Насгьы, агәыжь ашькыл амаӡам ҳәа аума ишудыруа, Мыса, баба? – иҳәеит, асасцәа реиҳабы астол агәҭахьшәа дахьтәаз.
– «Агәаа рысакаса Каԥатәык иҽанижьлон» ҳәа, уара уалазҵазеи, сааукәыхшеит, аӡәи сареи акы ахьеибаҳҳәо. Усасызар, саҭамыз, аха сасҵас уҟазар…–ихы-иҿы абжа ааирччашәа иуит Мыса.
– Ара уаха уара удагьы ауаа тәоуп. Аиҳабы дузымдыруа, аиҵбы дузымдыруа, ма узҭоу аԥшәма ичеиџьыка ҳаҭыр ақәуҵар!.. – иҳәеит асасцәа ирыцыз арԥыск.
– Уара ухы хәымкәа, ахәырбӷьыц ақәумҵан, арԥыс, иақәҩар, ақәхра уадаҩхоит, – иҳәеит, Мыса, ушьҭа дыҵҟьаргьы цәгьа имбо.
– Уареи сареи ҽеила ҳаибадыруеит ҳәа сыҟоуп, сымҩашьозар? – иҳәеит асас.
– Уиала иуҳәарц иуҭахузеи нас? – иҳәеит Мыса.
Судыруазаргьы, сара сыжәлантә, аҭубар ихәлаханы аӡәгьы дымԥсӡацызт! – иҳәан, уи аҷкәын иахьихьҵәҟьоз днақәыӷәӷәазшәа иҽаԥшынҵаӡаны даатәеит Мыса. Аҭубар акәым аԥсыӡбаҩгьы аӡә дашьхьеит. Аҭубар дашьызаргьы иара итәакәын, ӡаарахмызт, ҳәаарахмызт. Амала, Цанбак, аҳәаӷьычразыҳәан, иҳәацәа даҵаҵаны аусҳәарҭахь дкылрымгацызт, насгьы урҭ рыжәлантә ацҳа иаҵаҿаҳәаны аӡәгьы дрымшьӡацызт! – иҳәан, абарҭ ажәақәа ахызаҵәқәа реиԥш инеиҿеирпҟҟеит.
– Ҳаи, уԥсырҭа Аџьакьбақәа рҿы иабааугеи, уашәа аԥсымҩа ылыркааит, уара узҭынхаз! – иҳәан, итапанча ааҭиԥааит Мыса. Аха ахаршалаха имҭакәа, егьи арԥысгьы иҭапанча ааҭиган, наҟ-ааҟ инеиҿагылт.
– Ижәуазеи, дадраа! «Ачеиџьыка еицызфази акыкахш зыбжьоуи», – рҳәоит. Убри иаҷыданы, ачеиџьыка аӷа иабџьар иҟәнаххьеит. Угага узахыԥараҳа, ачеиџьыкагьы иахыԥахьоу ҳәа мчы ыҟаӡам. Ачеиџьыка шәахызыԥхьалаз аԥшәмагьы ихы шәамԥшкәа, абри шәхы ишԥақә-нашәыргеи? Ишәџьысымшьеит, абаа! – иҳәан, астол днахыҵын, наҟ-ааҟ днарыбжьагылт аԥшәма иашьеиҳаб.
Даргьы уаҳа ажәак аҭаҳмада ицымҳәаӡакәа, ртапанчақәа рыҭрақәа инарҭарҵеит.
Абри ауаҟьан-чаҟьан ашьҭахь, еиҭа аҵәыцақәак рыжәшәа ҟарҵоит асасцәа, аха уи ауха аԥшәма истол Мыса еилеигеит. Аԥшәмагьы, абри даасымԥхьакәа, ԥыҭк сара исықәындаз иҳәо дааҟаҵаны, ацәылашамҭазы астол днахыҵит аԥаҵа ҟаԥшь.
Ҳамаҵ зуаз аԥҳәызба дахьынаҵыслакгьы ибла аҵыхәа лхиршәомызт, аха лара, имашәырынгьы зныкгьы дихәамԥшит. Убри агәаӷгьы сара исхигарц даҿын уи, аха егьшилымшоз ибон.
Амра аныҩхашылоз, асасцәагьы ашҭа инҭыҵит.
Убри ашьҭахь, шықәсыбжакгьы мҵыцкәа, уи аԥҳәызба дсынасыԥхеит.
Иахьагьы лассы-лассы иаасгәалашәоит саб аԥшҩы иеиҳәаз. Уи аԥшҩы ииҳәаз машәыршәа иақәшәоу сыздырам, аха анцәа иџьшьоуп, џьарак аԥсҭазаара саҵкәазаргьы, даҽаџьара сманшәалахеит.
Абри уажәы абра инанысҵо зегьы, рацәак зҵазымкуа хҭысқәазаргьы, исыхшаз иреиҳабу уара уоуп, иудыруазааит. Ауаҩытәыҩса зны длаԥсахоит, зны дҳәаԥсахоит. Аԥсҭазаараҿы зеиԥш ҟамло егьыҟаӡам, иуҭаххар ҟалоит уаԥхьаҟа, иудыруазеи...
...Сзыԥхьоз саб иуаз ажәа насыркын, сшьамхы инықәсҵеит. Зыцәгьеи зыбзиеи еиҟараз саб идунеи ӡы-мшын сналҵын, иԥсны ибзахаз аӡә иеиԥш, уажә сара сдунеи иашаҵәҟьа снықәԥшит. Азныказы, зынӡак ихаарадазшәа збеит. Иаасыкәыршаны избоз, исаҳауаз акы сгәы азырҿыхомызт. Сылаԥш ахаҳә еиԥш ихьанҭаӡа, ҳашҭа иқәгылаз ҳшымҳа ашьапы иадшанхалон. Мышкызны, абри сара сеиԥш, аԥсҭазаара иалагәырӷьоз, иалаҵәуоз ауаҩы, лацәарӡасрак аиҳа зхымҵыз ихҭыс мышқәа, аԥхыӡ еиԥш сҳанто сышрылаз, иахьаанага сзымдыруа, ҩаԥхьа, абжьы маӡа аҳауа иналыхәхәан, аҿаанахеит. Уи абжьы цәажәон абас:
“...Ушьҭа, сара усзыӡырҩ, Адгәыр! Уара уаб Ҳараз ихигахьаз агәаҟрақәа зегьы иреицәаз, иажәра аанӡа дызражәыз, аҟалаа уара иуҵеикит, иудыруазарц иҭахымызт. Аха Ҳараз иҷкәынра инаркны, иажәра ашә-гәашә аҟынӡа, ихигахьаз уара иудыруазарц иҭахын. Иҟалап, уажәы иуасҳәараны иҟоу ахҭыс Ҳараз уаҳәара ихашҭзаргьы, иҟалап, еиҭасҳәахуеит, иудыруазарц иҭахымзаргьы, аха сара иуцәызӡом, иудыруазааит! – ицәажәон абжьы.
Уара уашьеиҳабы дыҟан. Аха дшыхәыҷыз, уаб иашьа иԥа машәырны дидыԥсылеит. Уи шыҟалазгьы абасоуп. Аҽны, уан лымацара лакәын аҩны иахыз. Уашьа дхәыҷын, уаб иашьа иԥеи иареи шәара шәҿы ихәмаруан. Уан агәылара днеиит, хшара дзауаз лгәыла леилыргаразы.
Убрии убрии рыбжьара, аҭӡамц аҿы икнаҳаз ашәақь аакнырхын, ишыладырха-ҩадырхоз, иааҭҟьан, ишысҳәаз еиԥш, уашьа еиҳабы ахы иқәшәан дҭахагәышьеит.
Абри даара ихьааигеит уаб. Аха иҟаиҵарыз, имала ижьы изымфеит. Амашәыр зымпыҵҟьазгьы иашьа иԥа иакәхеит. «Амала, уаб иашьа ихәыҷы дишьыҵәҟьарц иақәикит, аха аҷкәын ианшьцәа рахь дганы, акыраамҭа дҵәахны дрыман. Убри аҵыхәала, жәашықәса ашәы ааишәымхӡакәа ишәын уаб иашьа. Аԥсы гәырҩа аҵкыс, абза гәырҩа еицәахан, ҭаацәак рхы ахькыдырҟьара рзымдыруа, ашәӡанӡ иаганы итәан. Убри ашьҭахь ауп уара уаниз.
Аамҭа иуханамыршҭуа егьыҟаӡам. Ахашҭра ҳәа, уаб раԥхьатәи иԥсы иахылҵыз ихшара, ԥсраҽнынӡагьы хашҭшьас имоузеи, аха еиҳа ихьшәашәеит. Уара уани еиҳагьы, угәыжьжьаганы уизыҟалеит. Зегь акакәын, уаб акыр иқәра анифагьы: «Ари ахәаша уажә дыҟазҭгьы, абни арԥыс иеиԥш дҟалахьазаарын», – иҳәон иҷкәын иқәлацәа анибалак. Уаб убри инаркны ихәыҷы ихьӡ иҳәаӡомызт. Ажәакала, убри ахыжә еиԥш игәы ишалаз, инарцәымҩа дықәлеит. Зегьы акакәын, абри мышкызны иуаҳар ҟалон, иумаҳаргьы ҟалон. Аха мышк-ахамышк аҵыхәала зны еилумкаар ҟаломызт аҟынтә, уажә уасиаҭк иаҩызоу уаб инап ҩымҭақәа уахьрыԥхьо, абригьы заа иудыруазар еиӷьуп ҳәа исыԥхьаӡеит. Ари зыбжьу сызусҭоу аилкаара уашь-ҭамлан. Ма унасыԥ уқәҿнаҭит, мамзаргьы, дыҟоуп, аԥшырҭа иқәтәоу зегьы ирхылаԥшуа, зегьы збарҭоу аӡәы. Ирацәаӡоуп макьана дгьыли-жәҩани ахьеивҵоу, ауаатәыҩса рыцҳа рзыҳәан имаӡоу, ирзымдыруа адоуҳақәа. Уи акәым аус злоу, сара иуқәҿысымҭыр, иҟалон абри амаӡа ахааназын уара узыҳәан иӡыр, иԥсыр”.
«Иӡыр, иԥсыр» – аҵыхәтәантәи ажәақәа схәы-сжьы неиларгыланы, абжьы ажәҩан ҵада инаҵаӡ ицеит. Убысҟан,
сынҭагылан ҭоуба зуит, сгәы иҭамкәа, схы иҭамкәа, сықәҿызҭыз абжьы маӡа сҿы иааҭыхны, ԥсраҽнынӡа, џьара ишысымҳәара, саб усгьы идунеи иԥсаххьан, аха сангьы ишылсмырдырра ҳәа. Илзым-дыруазааит, сан иахьанӡа сара исцәыҵәахны илымаз агәырҩа, абжьы маӡа сықәҿыҭны ишсанаҳәаз. Лгәы рҭынчны, лынарцә мҩа дықәлааит саб иеиԥш.
Ҳараз иҩымҭа аартны аԥхьара салагеит.
Аҭаацәара саланагалеижьҭеи ҩышықәса ҵхьан. Аколнхарақәа реиҿкаара иасакьаҳәымҭаны ианыҟаз аамҭазы, ҳқыҭсовет ахантәаҩы Ҷыҷын бзиахә, иааиқәшәан, иԥсҭазаара далҵит. Уи сара сзы игәырҩа дуны исзыҟалеит. Раԥхьатәи амш, ҳқыҭаҿы ауаа санрылагыла инаркны, Ҷыҷын сара сзыҳәан, дагьсҩызан, дагьсабын, дагьсеиҳабын. Иахьа уажәраанӡа имҵәыжәҩа сыҵагылан, лаԥшыцәгьеи-ҿаԥшыцәгьеи, иаасыкәыршаны ашҳам исыларҵоз зегьы, аҭәҳәеиԥш, Ҷыҷын ихыдеитәуан. Ақыҭа амилициара инаркны, аписарра аҟынӡа, сызлашаз, еихьӡарас исымаз зегьы иара ибзоуран. Адоумыжьха иеиԥш, сшьапы сықәмыркьысӡакәа, ауаҩрахьы скылызгаз иара ихаҭа иакәын. Аҳалалреи, аразреи, ауаҩреи мычра рымазар, Ҷыҷын рыцҳа адгьыл дақәлахар акәын, аха иааг, абзиаразы абзиара ыҟамзар акәхап. Иара адгьыл насыԥдагьы хьа-цәгьа, хьа-бзиа шԥамам! Цәгьагьы бзиагьы, аӡәгьы деилнахӡом, акәымзар, абни иҩызагьы макьана адгьыл аҵҩахара абаиҭахыз.
Аԥсы анышә днаҭаны, ҳнааихбылхыџь ашьҭахь, ҽнак, ашьжьымҭан сусураҿы саннеи, Наҩеи снеиԥхьеит. Наҩеи акыраамҭагьы ихы ларҟәны, ҿымҭӡакәа истол дахатәан. Нас ихы дааҩахан, ҿааиҭит:
– Аира зшаз аԥсрагьы ишеит, Ҳараз. Дҳаԥхеит Ҷыҷын иаамҭаӡамкәан, аха иҳамчгәышьои, акымзарак. Дыҟанаҵ, иуаажәлари, иқыҭеи, иҩызцәеи рзыҳәан дыҟан. Хынҩажәижәаба шықәса знигаз иԥсҭазаара амҩа, дымшәа-дмырҳа, даахьаԥшны данԥшылон. Данԥшылон, иԥсҭазаара амҩа, избанзар, Ҷыҷын дызнысыз амҩа, џьара, шәышәырак амамызт. Имҩа ахы инаркны, аиқәҳәаларҭа аҟынӡа, абызҩыц еиԥш ицқьан, џьарамзар-џьаргьы наҩагьарак анукаауамызт. Ари Ҷыҷын изы жәлар ирхамышҭуа, ӡра-ԥсра зқәым, инапылаҟаҵарам баҟоуп ҳәа сгәы иаанагоит.
Иахьагьы иҳалоуп Ҷыҷын иқәлацәа, зыԥсҭазаара амҩақәа ихьаԥшны аныԥшылара ззымгәаӷьқәо. Урҭ, аагылазаргьы, рылахь рнапы аԥыракны ауп ишныҟәо, рышьҭахьҟа иамхахьаԥшыр ҳәа ишәоит. Ишәаны ихьаԥшуам урҭ, избанзар, рхәыҷра амаа алгарҭа инаркны, ражәра иҭаргалаз рымҩа анҵәамҭа аҟынӡа, адаӷьқәеи амаҭқәеи аныжьланы абраанӡа иааит.
Ҳараз, уара уҽыбӷаҿы унаӡо уаныҟала инаркны, Ҷыҷын имаҟахы уадҳәаланы уиман, дуқәгәыӷуан, ҳаҭыргьы уқәиҵон. Уажәы иара аҵаҳәарҭа дыҟоуп, уара амцҳәарҭа, сшьамхы иахысаанӡа иаҳауеит. Иԥсра шықәсык аиҳа шагмыз, иареи сареи ҳахьеицәажәоз: «Сара ушьҭа сықәрахь снеиуа салагеит, сааԥсеит. Лассы ԥсшьарагьы сцозар акәхап. Амала, уара угәы иҭазааит, абыржәы иуасҳәо. Сара сышьҭахь, ақыҭсовет ахантәаҩыс Ҳараз дҟаҵатәуп. Иудыруаз, уи сара дсеиԥшхом, дыҷкәыноуп, аҵара имоуп. Даагылазар иқыҭаҿы дыҟоуп. Иуаажәлар рыԥсҭазаареи, рҟазшьеи, ргьамеи реиҿыхырҭақәеи ибзианы идыруеит. Хар имаӡамкәа аԥышәагьы имоуп. Дразуп, ауаҩ изыҳәан ацәгьа иҭахым. Иламыси иуаҩреи хәашьым.
«Хы-ԥсыргьы жәа ԥсуам, абри уара угәы иҭаз!» – ҳәа сеиҳәеит. Аха сара, иара данԥсы ашьҭахьгьы, абасгьыабасгьы, абри ауаҩ иҳәахьан ҳәа, аӡәгьы илымҳа аҟынӡа инасымгацызт, иахьа уара иуасҳәоит акәымзар.
Уажәааигәа, араион аҿы аицәажәара ахьҳамаз, Аҳмаҭи актәи амаӡаныҟәгаҩи: «Ҳараз ақыҭсовет ахантәаҩыс иҟаҵаразы уара угәы иаанагозеи?» – ҳәа исызҵааит. Сара исурҳәооз, раԥхьа иргыланы, имӡакәа ирасҳәеит абыржә иуасҳәаз, Ҷыҷын иуасиаҭ. Ирасҳәеит саргьы убри сшазыразыз. Ажәакала, уаҵәы араиком ахь иуԥхьараны иҟоуп, ухымҩаԥгашьа уазхәыц! – иҳәеит Наҩеи.
Аԥсра сақәгәыӷуан акәымзар, сара Ҷыҷын дуӡӡа ихаҭыԥ аҿы сҭаршынс сыӡбахә рҳәап ҳәа ахаан сгәы иаанагомызт. Уажә иааҭырҟьаны, абас ҳмаӡаныҟәгаҩ иансеиҳәа, аиаша уасҳәап, исҳәара сзымдыруа саа-ҳәалахеит. Аха, нас, ҿырԥшӡагас акәымкәа, гәыкала сгәы иҭаҵәҟьаз аахтны иасҳәеит Наҩеи.
– Акы еиԥшымкәа ҭабуп. Сара агәра згоижьҭеи акырҵуеит, даанӡа анцәа унеимышьҭааит, Ҷыҷын рыцҳагьы уаргьы, нахьхьынтә аахысгьы сзыԥсам аҟара пату шсықәшәҵоз. Уара, «уара» ҳәа аԥсышәаҳәароуп, саҭоумҵан, иахьагьы ешьа еиҳабык иеиԥш усхылаԥшуеит, аҽеи сақәшәар, сманшәалахар уҭахуп. Аха иуцәымӡакәа иуасҳәарц сҭахуп, ақыҭсовет ахантәаҩра сара макьана исцәыхьанҭоуп, сымч ақәхарым, шәсырԥхашьар ҳәа сшәоит! – сҳәеит, схахә ылымхыкәа, гәыкала.
– Заҟа шықәса ухыҵуеи, Ҳараз – иҳәан, иаалырҟьаны дсазҵааит Наҩеи.
– Ҩажәи хәба шықәса срылган, ҩажәи фба сырҭалеит, – сҳәеит.
– Дареи уареи ахаҳә-мҿыхә шәыбжьажьуп, ҩажәихәба шықәса зхыҵыз, иҟарҵаша ҟаҵаны, ахаан азыҳәан рбаҟақәа ргыланы, здунеи зыԥсаххьоу ауаа рацәаҩуп. Уара ушьҭа ухәыҷу џьушьозар, уҩашьеит. Абыржәы иулымшаз, абыржә иузыҟамҵаз, ианбыкәу ианулшо, ианбыкәу ианыҟоуҵо! – иҳәеит Наҩеи, исҳәаз зынӡа
ихахьы иаамгаӡакәа.
– Усҵәҟьоу?! – иааџьашьашәа инаиаҭаскит.
– Избан, усҵәҟьа? Иуа Кәаӷәаниа данԥсуаз, ҩажәихԥа шықәса заҵәык ракәын ихыҵуаз. Аха иҟаиҵаз, иаҳзынижьыз абанӡаҟоу?! – иҳәеит Наҩеи.
– Ааи, шьҭа!.. – сҳәеит, уаҳа исҳәарыз анысзымдыр.
Амаӡаныҟәгаҩи сареи уаҳа еибаҳамҳәеит. Амала, уаҵәы ашьыжь аусҳәарҭаҿы ҳшеиқәшәаша неибыҳәаны, ахәылбыҽха Наҩеигьы саргьы ҳнеиԥырҵит.
…Дук мырҵыкәа араион аҿы ҳқыҭсовет ахантәаҩыс сшьақәдырӷәӷәеит.
Уи сара сеиԥшҵәҟьа деигәырӷьеит иара Наҩеи ихаҭагьы. Ақыҭсовет ахантәаҩыс сыҟаҵара сара сзы хҭыс духеит.
Амқанбақәа рцәашьхәы зкыз Ҭемраз иакәын, избанзар, ажәлантә рҿы иара дреиҳабын. Саб иҩны акәын, анцәарныҳәара инаркны, егьырҭ аныҳәагатәқәа зегьы ахьыҟарҵоз. Амқанбақәа ҭыԥҳа лԥа дагымкәа, ахәыҷы инеиркны аду иҟынӡа уахагьы ҳара ҳҿы еизеит.
Ашьыбжьышьҭахь, хәыц еиқәаҵәа зламыз ауасахша кәырбан, атәыҩа хыршақәа ирынкны иаарган, Ҭемраз иаԥхьа иаадыргылеит. Иахьагьы иџьасшьоит, хәыц еиқәаҵәа зларшәымыз ауаса саб иахьиԥшааз. «Ажьи Самԥал имысхит», – иҳәеит. Мчыбжьы наҟьак убри ауаса дашьҭан.
Ҳшыжәлантәыкызгьы, ахәыҷқәа ҳаԥхьа инаргыланы, ҳашҭа иқәгылаз ҳахьаца ду амҵа зегьы ҳшьамхышланы ҳаагылеит. Амҵ ԥыруазар абжьы уаҳауан. Саб ӡхьамԥшла иҿи инапи ӡәӡәаны, уаҩ инапы иеимыркыцыз шуқьаҭ мпахьшьыла иааирбеит. Аҽыхәа иҿабылгьазшәа,
дҟәашккараӡа, инацәкьарақәа иԥаҵа иналишьын, имаҟа нкаршәны, иблуз шкәакәа иеихада инахықәсуа, ихәда аҳәынҵәрақәа ыҵарбаҟа, мрагыларахь иҿы рханы даагылеит. Саб иуаса, аӡшәах еиԥш, арӷьа тәыҩа ианкны, иаԥхьа инаиргылан, ҿааиҭит:
– Зхьышьаргәыҵа сакәыхшоу, анцәа ду! Сгәахәтәы сахьугӡеит, сахьумырхәит. Аринахысгьы ҭаацәаныла лаԥшыцәгьеи-ҿаԥшыцәгьеи ирцәыхьча, хыхьи-гәыхьи, рқам-зқаму иқәумгалан. Анцәа, улԥха рыҭ, угәыԥха рыҭ, рынасыԥ цыгәҵыхәоумтәын, ирманшәал. Иаазыхо рура-рҳәара чара чысны ахагалаха рыҭ.
Ҵыԥх уажәааны исықәсҵаз, хәыц еиқәаҵәа зларшәым ауасахша кәырбан абзара усырбеит, ушьҭан агәи-агәаҵәеи усырбоит! – иҳәан, ауасашьтәа кәырбан атәыҩа инаникын, арыӷьала иааиргьежьит. Ҳаргьы ҳҩагылан, зегьы арыӷьала ҳаагьежьын, ҳаахырхәеит.
– Ушьҭа шәхи-шәыԥси шәақәиҭуп, дад! – иҳәан, ҳхы ҳанақәиҭитә, зегьы аџьџьаҳәа ҳаиҭанеилалеит. Мамзар, аныҳәара даналага инаркны, ҳныҳәа-ныԥхьаны даалгаанӡа, аӡәы ажәак ҳахәылшәар, ҵасым, аныҳәаҩ ибжьы анцәа иҟынӡа изнеиуам ҳәа ирыԥхьаӡон, ҳаргьы ус акәын ишаадыруаз. Агәрагьы аагон, убри аҟынтә, зегьы ҳаԥсы ӡаны, ҳцәашьхәы зкыз ииҳәарызеишь ҳәа ҳихәаԥшуан.
Аныҳәараҿы мацара акәӡамызт, саб ииҳәоз ҳара ҳзы есымшагьы изакәанын. Аишәа ҳанынахатәалак, Ҭемраз илахьи-иџьымшьи ааӡатәны, анцәа днаиаматанеины, ихәы инапы наиркаанӡа, зегьы ҳаиқәба-еиқәԥс ҳтәан. Саб ихәы инапы шынаирклак, ҳаргьы акрыфара ҳалагон. Уажәы урҭқәа зегьы анаасгәалашәалак ар рзакәан еиԥшнысшьалоит саби ҳареи ҳаизыҟазаашьа.
Ҳхәы иҳамҵарҵоз, иаҳзымхеит-егьит ҳәа аҳәара ҳақәиҭӡамызт. Иҳарҭаз ҳхәы арганы иацаҳфар акәын. Зны-зынла, сан лгәы иамукәа: «Кәац хәыҷык усҭап, уара,
иузымхазар?» – ҳәа ансалҳәалак: «Ибҭаз изхоуп, ахәыҷқәа рызхарафара иабмыршьцылан», – иҳәон саб.
Ҽнак, сбысҭеи, сашәсеи, схырҵәи неидкыланы, акы аанмыжькәа зегьы сфеит. Саб даасыхәаԥшын: «Уеишәа иқәхаз ахәашақәа аанмыжькәа, еизганы иф, убриаҟара мши-ҵхи уоуеит!» – иҳәеит. Убри аахыс иҵӡозеи. Ушьҭа ҳаишәа абаҟагәышьоу, астол саахатәацыԥхьаӡа иаасгәалашәоит саб исеиҳәаз: «Ахәашақәа аанмыжькәа, иҟәшәаны иуфар, хәашацыԥхьаӡа, мши-ҵхи уоуеит, дад!»
– Иара абыржәыгьы схәы ыфаны санаалгалак, ачанах ианхалаз ахәашақәа зегьы еизганы, сҿы инҭасыԥсоит. Сашьцылеит.
Иззакәу иахьагьы исыздырам, акраҳфоит ҳәа ҳхәы ҳанынахатәалак, ҳаишәа жәаҩык ахатәазаргьы, аӡәгьы иҟны имнеиӡакәа, ҳацгәы хәҵыш ааины сыҵакьура иалагон. Саргьы исымҵаз акгьы иахымбаакәа, хшума харҵәума – иасҭон. Убас хәылбыҽхак ҳҭаацәа зегьы аишәа ҳанаахатәа, ҳацгәы хәҵыш ааины сыҵакьура иалагеит. Сеиҵырҟәаҟәа мҳаҵәк азна аахысхын, ҳнышә ҩны ҭаҩаҿашәа иахьыҟаз, асаан еиԥш инанысҵеит.
– Уара, гаӡа ԥшӡа, акгьы мҳәаӡакәа, уҿаҵахәы ацгәы ишԥоуҭеи?! – иҳәеит саб дахьтәаз.
– Исҳәарыз, саб? – сҳәан, уи ииҳәаз оумашәа ибаны снеиҿаԥшит.
– «Сҿаҵахәы шусҭаз, дгьыли-жәҩани шаҳаҭуп» ҳәа уҳәар акәын. Ушьҭан, даҽа зны ацгәы гызмал уҿаҵахәы аноуҭо, иоуҭаанӡа, абыржә ишуасҳәаз мҳәакәа иоумҭан, – иҳәеит.
Нас, акранаҳфа-егьи, абри сгәы иҭахәхәа иҭамзи, саб ахәылбыҽха аҵла амҵа дтәаны аткьац ширшьоз, снаидтәалан:
– Иахьа шьыбжьон акранаҳфоз, «сҿаҵахәы шусҭаз дгьыли-жәҩани шаҳаҭуп» ҳәа мҳәаӡакәа схәы ацгәы
иасҭар иҟалоз? – сҳәан, сиазҵааит.
– Аа, уи аума узызҵаауа? – иҳәан, иикыз иткьацқәагьы иаҳәызбагьы нышьҭеиҵан, ацәажәара дналагеит: – Ирҳәоит, ауаҩы даныԥслак, џьанаҭи џьаҳаными рыбжьара ацҳаҵәры иху дықәымсыр ҟалом ҳәа. Ацҳа дзықәсыр, џьанаҭ дцоит. Дзықәымсыкәа далҟьар, џьаҳаным дҭаҳауеит. Убри ацҳапа, абни уҿаҵахәы зуҭаз ацгәы гызмал нықәланы, ацгәы абз аҟара ирпаны, иҵәырҵәыруа, ауаҩы дышнықәлалак дықәҵәрааны ацҳа далҟьартә, абз ықәшьны, иқәсны ицоит. Убысҟан ауаҩы днықәлар, ҳәарас иаҭахузеи, џьаҳаным аҵалашә дынҭаҳауеит. Аха, ацҳа ацгәы ҳарам абз ала ашша ықәшьны ианцалак, ауаҩы дықәлаанӡа, ала аакылсуеит. Ала ацҳа инықәланы, абз аҟара ирҟьаҟьаны, ацгәы ашша иқәнашьыз, ауаҩы ишьапы ықәымҵәраартә, ала абз еиԥш ирџьаџьаны, иагьырҟьаҟьаны инықәсны ицоит. Аха усҟан, ауаҩы ала иқәымшәар ҟалоит. Убри ацҳа ҵәырҵәыруа иҟазҵо ацгәы, ацҳа иқәлараны иҟоу ауаҩы, идунеи данықәыз: «Сҿаҵахәы шусҭаз дгьыли-жәҩани шаҳаҭуп» ҳәа ааҳәаны иҿаҵахәы аиҭахьазар, усҟан ацгәы, џьанаҭи џьаҳаными ирыбжьдоу ацҳа, абз ала иарҵәырҵәырӡом. Иԥсыз ауаҩгьы, дкамҳаӡакәа ацҳа дықәсуеит, џьанаҭгьы дцоит, – абас рҳәон ҳабацәа. Уи аҵареи-амцреи ахьынӡаҟоу сара исыздырам, аха акы ахьырҳәо, акы ыҟазар акәхап. Адунеии ахраҭи рыбжьара иҟоу макьана аӡәгьы аилкаа имаӡам. Иабоуԥырхагоу, дад, ишуасҳәаз наҳәаны, ацгәы ануҵакьууа уҿаҵахәы аҭала, – иҳәан, ҩаԥхьа, ирасатә ҷыни иаҳәызба хәыши аашьҭихын, аткьац аршьара дналагеит.
Уажәы, аҳа сшықәыз, аҵәа сықәлеит, аха зегьы зхысҳәааз, саби ҳареи ҳаизыҟазаашьа ауп.
Аныҳәагатә ҳаналга ҳажәлантә зегьы, хәыҷгьы дугьы аишәа ҳнахатәеит.
Саб Ҭемраз ауаса агәаҵәа иманы днаҳалалан,
иаамырссаны сак-сак ҳахәқәа инарықәҵо, зегьы даҳ-хысит. «Алыԥха-агәыԥха анцәа ишәиҭааит», – иҳәан, иаргьы дааин, иҭыԥ есымша уакәын усгьы, аишәа агә-ҭаҵәҟьа днахатәеит. Илахьи-иџьымшьи ааиӡатәын, ихәы инапы анынаирк, ҳара зегьы акрыфара ҳалагеит. Аҩы аажәыр ҟаломызт, ауатка ҳалакьысыр ҟаломызт. Урҭ ҵасым ҳәа ирыԥхьаӡон аҟынтә, ҳзыдхалоз ҳәа егьыҟамызт. Акранаҳфа, зегьы ҳҩеибаргылеит. Ишеи-лашәшәра иааилашәшәит. Ҳаиашьара, аҳәсақәа зхәыҷқәа зманы ицаз, цеит. Иаанхаз ахацәа, имҳәа-имырза, ауалуашара иаҿын, ажәабжь мамзаргьы, алакәҳәара ҳанбалагаришь ҳәа. Убырҭ ажәабжьқәеи, алакәқәеи, ацуфарақәеи убриаҟара ирышьцылахьан, ес уажәааны, рус-рҳәыс зегьы нкажьны, ҳара ҳахь рҿаархон.
Урҭ уахык, лакәк, мамзаргьы ажәабжьк, цуфарак, акы анаарымҳәа, ҭынч изыцәомызт. Убырҭ ажәлар рҳәамҭақәа убриаҟара ирышьцылахьан. Уи оумашәагьы ибатәӡамызт, избанзар, шеи-шықәсеи, есы-хәылԥазы аҭаацәа анааилатәоз уи акәӡан занааҭс, ԥсҭазаарас ирымаз.
Абжьааԥны еиԥш, ҩыџьара рҽааиҩшаны, акәасҭхарамца иакәшаны иаатәеит. Ажәабжьҳәаразы аҵәы иқәшәеит Кәаҵиа. Алакәҳәара зықәшәаз, алакә, мамзаргьы ажәабжь иарбан руоу ииҭахыз аҳәара азин иман.
– Алакә ахьгьы илакәымкәа, иажәабжьынгьы, иа-жәабжьымкәа, ҳәамҭак ахы сырхәыхәыр сҭахуп, – иҳәеит Кәаҵиа ажәабжьҳәара иҽазыҟаҵо.
«Лакә, лакә, лакә иҭаца,
Скамарҭа жәаҩа рцаа.
Ҽык сақәтәан, ҽык сывакны,
Жьак алымҳа сынкылкәрит!» –
иҳәан, Кәаҵиа даахыхәмарит. Уи ала иаргьы игәалаҟара бзиаитәит, икәшаны итәазгьы ааизирӡырҩит.
– Иҟазаарын аҳәыҳәқәа иреиԥшмыз ҳәыҳәк. Ицәиаҵәангьы ицәиаҵәамкәа, ишкәакәангьы ишкәа-кәамкәа, ицәышынгьы ицәышымкәа – ҳәыҳә злаҟамыз иалаҟазаарын. Аҳәыҳә, саргьы хазыс-ԥсазыс снымхар-снымҵыр ҟалом аҳәан, нхарҭа ҭыԥ бзиак аԥшаарц иақәнакын, амҵәыжәҩақәа неинҟьаны, иҩыҵԥрааит. Аҳәыҳә цо, ицо, мацара, акыр мши-ҵхи еихала-еихыҵит. Ҽнак, икараха, иԥырны ишнеиуаз, ҵаҟа ианынкаԥш, ҭыԥ ссирӡак абеит. Аура-зоуроу, шәаԥыџьаԥла иҭаҳәҳәан. Акаршәра ду еихҳәа-еиҵҳәа, ииаҵәҟаҟараӡа ишьҭан. Аӡиасқәа еихалакьуа адәы ԥшӡақәа ирнысны илеиуан.
«Анаџьалбеит, иудыруазеи шьапы мышла сым-ҵәыжәҩақәа сҟьазар!» Аҭыԥ иабаз аԥсы алахан, ам-ҵәыжәҩақәа накәаԥсаны, хланҵы инҭалан, ашьшьыҳәа ҵаҟа инатәеит.
Аҳәыҳә гәырӷьеит адунеи азна. Ушьҭа, оҳ гәышьа ҳәа анхара напы анаркырц ианаалагоз аамҭазы, аҳәыҳә агәырӷьара аӡшәах еиԥш иныҵаба ицеит. Дунеи ахаан иамаҳацыз фҩы бааԥсык аацәырҵын, аԥынҵа инҭасит. Уажәы ицап, ушьҭан ицап аҳәан акыргьы иԥшитегьит, аха уаҳа умԥсит. Афҩы бааԥс еиҳагьы аблахаҵ аргьежьит. Иҟанаҵахуааз, изықәшәаз арыцҳара иашәит, иаџьабеит, аха уаҳа ԥсыхәа-ӡыхәа анамоу, амҵәыжәҩақәа наҟьан, иныҵԥрааит.
Акыр мши-ҵхи еихала-еихыҵит. Аҳәыҳә ԥыруа аҳауа иалаланы ицон. Аблақәа ааихмырсыӷьӡакәа ҵаҟа иԥшуан. Иреиӷьыз ҭыԥк алнахырц аҭахын, аха цас иауазшәа, иагәаԥхоз анхарҭа ҭыԥ абомызт. Ус иԥыруа ишнеиуаз, ақьыԥахамҭазы, хыхьынтәи алаԥш иааҵашәеит, раԥхьа афҩы бааԥс иахьықәнацаз аҭыԥ аҵкыс хараџьара еиӷьыз дгьыл ԥшӡак.
Аҳәыҳә аҽааикәанаԥсан, икәкәаӡа хланҵы инҭалан, ҵаҟа инатәеит. Иахьтәаз аԥшӡара ҿыки-бзыки ир-зеиҭаҳәомызт. Иаакәыршаны, алакә аҟны еиԥш, арҩашқәа ахрақәа ирылхәраа, аиҩхаақәа ирҭыкьаса илеиуан. Адәы зегьы еиуеиԥшым шәҭы хкыла иқәҵан. Абна еихашьшьы иҵыҩны игон аҵар рашәабжь. Ажәакала, џьанаҭ ҳәа акрыҟазар абракәын.
Аҳәыҳә акы еиԥшымкәа еигәырӷьеит. Егьарааны исҳәахьазаргьы, сманшәалахеит, анцәа иуџьшьоуп аҳәан, ҳамҭак аԥсы ашьарц амҵәыжәҩақәа анаакәанаԥса, аҳәыҳә аашәаӡыӡеит. Ҩаԥхьа, раԥхьатәи анхарҭа дгьыл аҿы иаҳаз афҩы бааԥс ахаҭа-ԥсаҭа аԥынҵа инҭасит. Иҟанаҵахуааз, аҳәыҳә абри акы еиԥшымкәа игәыннагеит. Иқәнаҵеит-иқәнахит, аха афҩы бааԥс анықәымҵӡа, еиҭаҩышьҭыԥраан, аҳауа иналалеит. Уаҳа гәыӷырҭа хлаҳәак амаӡамкәа, агәы каҳа, ахы каҳа, иԥырны ишнеиуаз, ахымыш рыҽны, агәаҽанӡамкәа, ҵаҟа алаԥш иааҵашәеит убас еиԥш дгьылк, еиԥшзеиԥшыз иаагылазар, лабҿаба акәым, ԥхыӡынгьы иамбацызт. Аҳәыҳә адунеи азна игәырӷьеит. Аҽааикәанарҳәын, ашьшьыҳәа ҵаҟа инатәеит. Игачамкны иԥшуан! Иаакәыршаны, икахәхәа-кахәхәа, аныцә реиԥш аҵла ҟаԥшь гылан. Аҩада ашьхақәа еилаарцыруа, еихык-еиҵык, дгьыли-жәҩани рышьхәа ахьеивҵоу ирхагылан. Алада, асаркьа ххыреиԥш, амшын ацәқәырԥақәа еикәаԥсон. Амра кажжы, ашәахәақәа еилыбзаауа, шьахәапара иҩеиуаз аҳаскьын иаҵәара инылаԥсон. Ажәакала, аҳәыҳә алакә дгьыл иазнеит. Иаргьы гәырӷьаҵәа, иҟанаҵара азымдыруа ишыԥшыз, иаалырҟьаны агәы нкыдҳа ицеит. Ҩаԥхьа абри афҩы мыжда иаацәырҵыз, иԥсҭыхгаха аԥынҵа инҭасит.
Ҽазны еиԥшымкәа, аҳәыҳә натәан, игәырҩеит. Иланарха-ҩанархеит, аха изықәшәаз арыцҳара зыхҟьоз ҳәа акымзарак ахаҿы иазаагомызт. Ишыгәырҩоз мацара, иангәашаха, иҟанаҵахуааз, еиҭаҩыҵԥраагәышьан, ишнеиуаз ҵаҟа аӡәы чалаала аҭәа ширхуаз абеит. «Анаџьалбеит, «аԥсрахәшә ааҵраҿы иҟоуп» ҳәа, иудыруазеи абни ауаҩ сзықәшәаз арыцҳара зыхҟьо сеиҳәаргьы!» – аҳәан, ҩаԥхьа амҵәыжәҩақәа накәанаԥсан,
ахы амагәыхьха, ҵаҟа инатәеит. Уаҳагьы иаамԥшыкәа, аҭәархҩы иҿы инкылсит.
– Абааԥс, аҭәархҩы, саҭоумҵан, гәаҟрак аҵыхәала суқәгәыӷны сымҩахыҵит. Сзықәшәаз арыцҳара абрыгь-абрыгь ауп. Абри зыхҟьо ҳәа акрудыруазар, суҳәоит, исыҵоумкын! – аҳәан, мшыбзиа хәлыбзиа– егьи ҳәа акәымкәа, аҳәыҳә аҽынкаршәны аҭәархҩы иҳәеит.
– Ҳаи, ҳаи, ҵабыргыҵәҟьаны, арыцҳара ду уақәшәазаап, аха сара акгьы сызухәагәышьом. Амала, абнахьхьи, ахәы аԥынҵаҿы, шәи ҩынҩажәа шықәса зхыҵуа ҭаҳмадак дынхоит. Аӡәыр акридыруазар аҭаҳмада идыруеит, убри иахь умҩахыҵ! – иҳәеит аҭәархҩы.
Аҳәыҳә аҽааибнаҭан, ишзахәоз иҩыҵԥрааит. Дук мырҵыкәа, аҭәархҩы дызҿыз аҭаҳмада иҿы инкылсит.
– Ашла, ухаҵкы сцеит! Усыргәамҵзаргьы ҟалап, аха абригь-абригь еиԥш иҟоу аус сақәшәеит. Сахьцалакгьы фҩы бааԥсык сықәнацоит. Сгәы рҭынчны, нхарҭас ҳәа иахьаалысхуа аҭыԥ аҿы, иара абри афҩы еиҭаацәырҵуеит. Сықәҵны сымцар ада ԥсыхәа-ӡыхәа сымамкәа сааҭанаргылоит. Суҳәоит анцәа даахәаны, уара нцәахәык иҩызоу аӡә уоуп, абри сзықәшәаз арыцҳара зыхҟьо акрудыруазар, исыҵоумкын, – аҳәеит аҳәыҳә, афергь-аԥсергьҳәа аԥсы нҭыркәкәааны.
Аҭаҳмада акыраамҭа ҿымҭӡакәа дтәаны дхәыцуан. Ашьҭахь, зныкыршәа ус ҿааиҭит:
– Дад, уара уҭыӡҭыԥ ылухырц уахьтәақәаз зе-хьынџьара цқьа ҭыԥқәоуп, уа фҩы бааԥс ҳәа егьыҟаӡам, баша угәы уамжьан. Зыфҩы гаҵәҟьо уара ухаҭа уоуп, дад, – иҳәеит аҭаҳмада илахь неиқәҵаны.
Аҳәыҳә иаҳаз оумашәа ибаны ахы иақәнаҵеит.
– Иууазеи, ашла, усацәҳауама? Ишԥыкәу сара сыфҩы шго! – аҳәан, аҳәыҳә аҭаҳмада агәы идаанагалеит.
– Уи иуасҳәаз угәы иалумырсын, дад. Иҟалаз уиоуп, иаҳхысыз аӡынразы, аӡә дуеихсын, умҵәыжәҩа ашьацма
ақәшәан, ухәны уҟаӡамзи? – дҵааит аҭаҳмада.
– Ааи, уи ииашоуп, аха… – аҳәеит аҳәыҳә аалак-ҩакын.
– Уара иузгәаҭом акәымзар, убри аахысгьы, ум-ҵәыжәҩа хҭәасаауеит, дад. Уаныԥыруа иузгәаҭаӡом, уфҩы аԥша иухнацоит. Уаҟа уантәалак, иаацәырҵуеит. Убри ауп ҭыԥ узымҭогьы, – иҳәеит аҭаҳмада.
Аҳәыҳә ажәак мҳәаӡакәа, еиқәшәы-еиқәԥаласа иаанхеит. Агәрагьы агеит, аҭаҳмада ииҳәаз шиашаз.
– Иҭабуп, иуҳәаз агәра згеит, ашла. Акы еиԥшымкәа ҭабуп ҳәа уасҳәоит. Ишсоуҳәара, ухаҵкы, хәарҭахәаԥшь амоума нас сымҵәыжәҩа? – иҵааит аҳәыҳә.
– Ааи, иҟоуп умҵәыжәҩа зырӷьаша ахәшә, аха ихароуп уи ахәшә ахьыҟоу, бжьы-шьхак рынхыҵ, абри сара заҟа схыҵуа аҟара ҩба зхыҵуа аԥсуа ҭаҳмадак дынхоит. Идунеи имԥсахцзар, убри иҟны неишьа узыҟаҵозар, умҵәыжәҩа ахәшә уиҭоит, – иҳәеит аҭаҳмада. Аҳәыҳә уаҳа ажәак мҳәаӡакәа, аҭаҳмада инаиеихырхәан, ашьшьыҳәа индәылҵит.
Иԥрит аҳәыҳә абжьышьхак рынхыҵҟа… Макьанагьы имхынҳәыцт.
Ирҳәоит, уи аҳәыҳә иахьагьы ахәшә иашьҭоуп ҳәа! – Кәаҵиа илакә неиқәиҳәалеит.
– Ҽа-шьахәар нарсны, ҽа-ваҵысла аанда сшышаанӡа анцәа уимшьааит, Кәаҵиа! – иҳәеит Арсана дахьтәаз.
– Даара ажәа ҟәыш, ажәа хатәра ҳауҳәеит, уажәымҭа шкәакәахааит. Ҳәарас иаҭахузеи, ауаҩытәыҩса ихы идыруазар, ахаангьы хьмыӡӷ игаӡом. Уара узлаҟоу, уара ухаҭа иузымдыркәа, узқәа икыдыччало ауаа уанрылоу, рыцҳароуп. Зны уара ухы-уԥсы рыцқьаны, угәы рҭынчны, унасыԥ уашьҭалар, уманшәалахоит. Умбои, Кәаҵиа илакә ҳәыҳәгьы иахьыз! Заҟаҩы, аҟата баа ҳәа ирхыччо адунеи иқәу удыруама? – иҳәеит Чмыт.
– Сара уажәы хьаас исоуз уи акәӡам. Абни аҳәыҳә ахәшә иашьҭаланы, абжьышьхак рынхыҵҟа иԥрыз, ахәшә азыԥшаамашь, анаџьалбеит?! – иҳәеит Қәаса.
– Иазыԥшаау, иазымԥшаау, аҳәыҳә уахь идәықәызҵаз Кәаҵиа иоуп, уизҵаар иуеиҳәап! – иҳәеит Рашәҭам дахыхәмаршәа.
– Уара, абри лакәуп шәҳәеит, аха, раԥхьа изҳәаз, изырҳәазгьы рыцҳарак ыҟазар акәхап, акы иахымҟьаз ҟалаа ыҟаӡам. Агәаҟ-ҵәаҟра мыжда, ауаҩытәыҩса ина-мырҳәо, инамырхәыцуа арбану! – иҳәеит Ҭемраз даақәыԥсычҳан.
Макьана арбаӷьқәа рҿыҭра акыр бжьан. Ахәышҭаара ахаҿы икнаҳаз ахац иахарыбӷаа ажьҵаа иахаз, еихьымӡа-еиԥымӡо, амца ацыԥхьқәа аҵаԥсон. Ицәаӡа-ҩаӡашәа икнаҳаз ажьҵаа афҩи алҩаҵә афҩи еиқәҵәишо, ихааӡа амаҵурҭа иҩнан. Ҿыц амца иақәсҵаз ахьаца мҿы ишеибакра еиҭаҩеибакит.
– Кәаҵиа ииҳәаз ажәабжь шәаҳаит. Ушьҭа Кәаҵиа иажәабжь зҵазырӡша акы зҳәарц зҭаху ҳнеизыӡырҩыр ҳҭахуп! – рҳәеит аарцәаа неицҿакны.
– Шәара шәлакә иацназго алакә ззымҳәо анцәа дҳаумҭан.
«Лакә, лакә, лакә иҭаца,
Скамарҭа жәаҩа рцаа.
Ҽык сақәтәан ҽык сывакны,
Жьак алымҳа сынкылкәрит!» –
иҳәан, Арсана нырцәаа инацәа нарықәкуа дышнеиуаз, аҵыхәтәантәи ажәа «Сынкылкәрит» зықәшәаз иҟны даангылт. Уи Рашәҭам иакәын. Ажәабжьҳәарагьы иара иқәшәеит. Мап укыр усгьы иҟалаӡомызт. Уи зегьы еицырзеиԥшыз, ԥсахшьа змамыз закәанын. Убри аҟынтә, Рашәҭам игәы шымҩаӡоз, алакәҳәара аниқәшәа, маҷ-саҷк даахәиҵәизаргьы, иҽмырххацәакәа, ажәабжь аҳәара
иҽыназикит. Иҭыблаахьаз иҭаҭынжәга ахәышҭаара ахчныза инықәикша-ҩықәикшан, иааҭиршәшәеит. Ҿыц иҭаҭынжәга еиҭанеиҵеиҵан, ахәышԥырӷы нахеиԥсеит. Арыӷьала еиқәыршәыз ишьамхы ааиқәихын, арымала инеиқәиршәит. Уахантәарак ихимхыцыз иоупцәа хылԥа барбал ду ааирҽеит.
– Ара, ажәабжьқәеи алакәқәеи, сара сеиԥш акәымкәа, ҽеила издыруа ауаа тәоуп, аха аҵәы сара иансықәшәа, шәҿы сзыԥҽуам, – иҳәан, иҽӡырымгацәакәа иҽаарԥшӡаны даацәажәеит.
Рашәҭам, ҵабыргыцәҟьаны аҽцәыргареи аҽыр-хықәымҵареи ҟазшьас имамызт. «Сара исҳәагәышьозеи, ара аҵыс ашьапы ахьыԥҵәоу здыруа абзиақәа зегьы ахьтәоу», – иҳәон, Рашәҭам ацәажәаразы ажәа анирҭалак. Аха знык ацәажәара даналагалак, ҳаи, абри ацәажәара даҟәымҵындаз уҳәарын, убас ахацламҳәа ирҵысуан. Ици-ишәи инарыҵираӡаауаз иажәақәа, рыдш еимхәыцшәа инеихаԥсо рҿааирхон. Уажәтәи аҵых, х-ҵхык неихаларгьы, аӡәгьы илацәа неихьирсуамызт. Ацыха ӡыхь еиԥш, иҵхәрааны зҿаазхоз Рашәҭам иажәақәа иаартәыртәуан зегьы.
– Ауаҩы дагьызшьуа, дагьеиқәзырхо аԥсуажәа ауп. Уажәы ишәасҳәарц сҽыззыскыз сажәабжьгьы убриоуп изыхҳәаау.
Ҩ-ажәак еихысҳәаалоит, абри ажәабжь сабду Хырзаман мыжда ианҳаиҳәоз, иҟаларын, абас быжьбаҟа шықәса схыҵуазар. Иԥсаҭа бзиахааит, абзиара-ачызара удкылоуп, ахаҳә-мҿыхә шәыбжьажьуп, абыржә Ҭемраз уахьтәаҵәҟьоу дтәан убри аухагьы. Убри аухагьы, уахатәи аҵых иаҩызан, абас акәасҭхарамца еиҿашуан. Уи ажәабжь, абра итәоу шәахьтә, Ҭемрази сареи ҳаамҷыдахаз иахаану аӡәгьы дыҟаӡам, зегьы рдунеиқәа рыԥсаххьеит. Аиеи, ажәа амч ауп убысҟангьы Хырзаман абри ажәабжь зхиҳәааз.
Жәынгьы-ҿангьы аҳцәа рцәа ауцәгьахмыз.
Дыҟазаарын аҳак. Уи ауаҩытәыҩса иҽы кәасҭха зым-былуаз, аҽхыбаҩ зыркьыркьыруаз зырҳәоз ԥҳәыс аашьак димазаарын. Ҿыки-бзыки иаанагоз, аҵыс хши ашьха рыхши инаркны илымамыз ҳәа акы ыҟамызт. Иуасымҳәеи, абри абри ами ҳәа, адунеи аҿы акы дахыбаамызт. Ахьӡи-ажәлеи ааҳәаны, аишәахьча днықәсыр, иааины, зегьы лаԥхьа иаақәгылон. Иара лхаҵа мыждагьы, лҿы иааҭшәарызеи ҳәа лыблақәа дырхыԥшылон.
Ҽнак, абри аԥҳәыс, лхы укыр лҿы узымкуа, лхы зыхлырҟьо ҳәа егьузымдыруа, дааи дԥаԥашькны даақәгылеит, аха уи еиԥш, збахьада, изаҳахьада!
– Уа, банаџьалбеит, каҳада-ԥҽыда, аҵәы быҽза-хабшьуазеи! Ибҭаху бҳәар, ҽышьапхыц ахьакуа, адунеи ахи-аҵыхәеи акралазар, иалаҳхып, бзыргәамҵуа, ибзымхаз арбану? – иҳәан, аҳ дааӷьаҵәы-ӷьаҵәит.
– Исҭахузеи умбои, аԥсаатә рыбаҩ иалхны иургылаз ақаруаса ҳаҩнаԥакәикит. Иарбан нас, уара аҳрас иулоу, ауаа рыбаҩ иалхны ақаруаса зызмыргылаз? – лҳәан, ахызаҵәқәа реиԥш, абарҭ ажәақәа аҳ инеигәыдлыԥсалеит.
Аҳ азныказы, амацәыс наиқәҵәишазшәа, иблахаҵ неилагьыжьит. Аха, ашьҭахь иҽааигеиан:
– Ишьахәуп, ибҳәаз саҳаит. Ԥсыхәа змоу, ԥсыхәак аҳҭап! – иҳәан, аҳ иҿынеихеит.
…Адырҩаҽны аҳ даалаган, лада дыҟа, ҩада дыҟа, аҳәҳәацәа нарылаҵаны, лаба шьҭызхуа аӡә даанмыжькәа иуаажәлар еизигеит. Иҟалаз-инылаз ззымдыруаз ауаа, рыхәда рыкәаҽны аҳ иаҳҭынра ашҭа кәапеишәа иаадырҭәит. Аӡәи-аӡәи зеиҿамԥшуа, иҟаларызеишь ҳәа ишыԥшыз, аҳ деиҩаҳаҳа иқаруаса аҿаԥшьы даақәгылеит.
– Зегь шәеизама, уара? – иҳәан, апҟаҩ аархиргеит еилагылаз ажәлар.
– Ааи, ҳаизеит, ухаҵкы ҳцеит, ҳаҳ! – рҳәан, еихьымӡа-еиԥымӡо зегьы неилаӷызит.
– Ус акәзар, ҽеила шәлымҳақәа сышәҭ! – иҳәан,
дааскьан, ақаруаса амардуан днаҿагылт. – Ижәбома, амӡырха аԥынҵаҿы икажьу ашьанҵа хаҳә шкәакәа? – иҳәан, аҳ ахаҳә ахькажьыз ашҟа ихысга мацәа наирххеит.
– Иаабоит, уххь аагеит, ҳаҳ! – рҳәеит, ҩаԥхьа зегь неицҿакны.
– Убри ахаҳә аашьҭыхны иганы, ацәа џьара имы-ҵкәакәа иаахыхны, ахаҳә иааиламырцҳаӡакәа, еила-мырҩашьакәа, жьыхәҭа-жьыхәҭа еиҿышәх. Убри ашь-ҭахь, абҩа қәаб иҭаҵаны, италталуа ишыжәра ианаа-жәлак, ишыԥха-ԥхоу, ахьа гәаԥшь иалху асаара ианҵаны исзаажәга хәылԥ шәаԥшь ацәырҵра иахымгакәа. Абри анышәзыҟамҵа, шәхқәа хыссаны амасар гәара иахасырсуеит. Еилышәкаама исҳәаз? – днархадыдит, еихаԥсы-еиҵаԥсы еилагылаз аҳ иуаажәлар.
– Еилаҳкааит, ҳаҳ ухаҵкы! – рҳәан, зегьы неилаӷызит. Уиакәхеит. Ахахә ахьышьҭаз иаашьҭырхын, еимак-еиҿак ирыманы, аҳҭынра ашҭа инҭыҵит. Ажәлар, ахақә ахьырго-иахьаарго ҳәа акуак рзымдыруа, акәыба мжы еиԥш, иаҵаланы ишлеиуаз, ҭаҳмадак даарԥылеит.
– Мшыбзиақәа, дадраа! – иҳәан, илабашьа наирсын, дааҭгылт.
– Бзиа убааит! – рҳәеит, еицыз аарла рыцхахә неихыԥхьан.
– Дад, ари ахаҳә шәызҵоу абажәго? – дҵааит аҭаҳмада.
– Иабаагахуеи, абасоуп, абасоуп, аҳ иҳадиҵаз! – рҳәан, изықәшәаз зегьы аҭаҳмада иарҳәеит.
– Ахаҳә шәыманы шәышьҭахьҟа шәхынҳәы. Аҳҭынра ашҭа шәынҭаланы ахаҳә ахьышьҭышәхыз инаганы ишьҭашәҵа. Нас, иҟалалакгьы жәбап, – иҳәеит аҭаҳмада.
Еицыз ажәлар, аҭаҳмада ииҳәаз оумашәа ирбан, зегьы неиҿаԥшы-ааиҿаԥшит. Аха, аҭаҳмада иҿы ԥымҽкәа, ахаҳә рыманы иаагьежьит. Уаҳа усгьы даҽа мҩак рымамызт. Уажәымзар-уажәы, ажәҩан бганы инархаӷәасарашәа
инеиуаз ауаа аҭаҳмадагьы днарышьҭалеит.
Ахаҳә рыманы, еицыз ажәлар зегьы шҳәыԥыз, аҳ иашҭа инҭалеит. Ԥшьҩы-хәҩы арԥарцәа ахаҳә еимакы-еиҿакны, инаганы аҭыԥ аҿы инышьҭарҵеит. Ари оумашәа избаз аҳ, ҩаԥхьа имардуан днаҿагылан, ажәлар даарылаԥшит.
– Шәзыхынҳәыз змааноузеи, уара? – иҳәан, аҳ днархамацәысит. Абри аамҭазы, иԥсымкәа-ибзамкәа еилагылаз ажәлар рҽааиҩшан иаагылт. Аҭаҳмада ажәлар рырҟыра дныбжьысын, аҳ иқаруаса амардуан аԥхьа илабашьа нарсны даагылт.
– Аҳ ухаҵкы сцеит! – иҳәеит аҭаҳмада, ихҭырԥа илабашьа инахаҵаны. – Ажәлар реизара сара сахьымӡеит, саҭаноумҵан. Аҳҭынра схы ақәкны, сӡәашҳәаха, слабашьа сҽанҵаны сшааиуаз, иаасԥылеит суаажәлар. Ахаҳә еимакы-еиҿакны, шьоукы аԥхьа игыланы иаауан. Егьырҭ зегьы урҭ ирышьҭан. Ари анызба, иааџьасшьан, изқәысҵарыз сзымдырит, аиаша уасҳәап. Ашьҭахь, ахаҳә абажәго ҳәа санразҵаа, исарҳәеит иҟаз зегьы. Иаҭаноумҵан, зегьы зымчу, ҳаҳ ухаҵкы, иуарҳәашаз ахьырзымдырыз! – аҭаҳмада ахаҳә шкәакәа инацәа нақәикын: – Ари хәыц еиқәаҵәа злам ашьтәа шкәакәа шьны, ацәа ахыхра, аиҿыхра, уара ишугәаԥхо, ишуқәнаго еиԥш, иҭарттаны ажәра баҩыс иалоузҽи. Амала, аҳ, ухаҵкы сцеит. Ушьтәа шкәакәа ԥшӡала иԥсауртәааит. Уара иутәуп, уара иуааӡамҭоуп. Ус анакәха, абри уажәы тәым напык ахәда ԥнаҟар, ҵасым, дад, рахәы насыԥ умоур ҟалоит. Убри аҟынтә, еиҭасҳәахуеит, ашьтәа уара иутәуп. Ус анакәха, ахәда ҳзыԥҟа, дад, уара ухьы напқәа рыла! – иҳәеит аҭаҳмада дааиламсӡакәа.
Аҳ дызҿагылаз амардуан днаҿахаҳәхазшәа, ақьашана еиԥш дааҿахеит. Уаҳагьы ажәак наихәлымшәеит. Аҳ иҟазшьақәа згәамԥхаз аҳҭырԥарцәа, ахьышәҭ-сышәҭҳәа инаиҵаххын, дкамыжькәа, дрыманы ақаруаса иныҩналеит. Ажәларгьы рхы-рыԥсы ҿыхны, ашьшьыҳәа, аҳҭынра ашҭа
инҭыҵны ицеит.
Рашәҭам иажәабжьгьы даалгеит, аккаҳәа арбаӷьқәагьы инеиларԥсеит
– Ажәҩан сынкыдсыланы иреиӷьу еҵәак нкыдысԥаанӡа анцәа уимшьааит, Рашәҭам! – иҳәеит Қәаса дахьтәаз иҽаарзажәшәа.
– Ус анырҳәо, Рашәҭам иҳаиҳәаз лакәзар акәын. Ари лакәӡам, иҟалахьаҵәҟьазаргьы ауеит, – сҳәеит саргьы.
– Кәаҵиа иажәабжь хырзаманшәа иҳаиҳәеит, аха Рашәҭам иажәабжьгьы оумашәа иҳаиҳәеит! – иҳәеит Арсана.
Ҭемраз амца анаахәыҵишьшьаа, акәицқәа неилыбзаа-неилыбзааит.
– Сынтәатәи аӡынра шыцәгьахо ҩашьаӡом. Ижәбома ахәарчыч ахәшҭаара агәы ишынацралаз! – иҳәеит Ҭемраз.
Сара уаҳа амца амҿы ақәсымҵаӡеит.
– Шәыҵх аабзиахааит! – рҳәан, ҳаиашьара иеиуаз зегьы ндәылҵын, дасу рыҩныҟақәа рахь ицеит.
Шьагәи сареи аизара ашьҭахьтәи ҳаицәажәара имырхьшәашәаӡеит. Адырҩаҽныҵәҟьа иҩызцәагьы иаргьы аус иахаӡгылт. Ақыҭеи араиони реиҳабыра ршьапы иқәдыргылеит, аха: «Ари ҳара ҳамацара иаҳаӡбыз усым, Аԥснытәи аиҳабыра ишьақәдырӷәӷәахьоу хырԥашьа змам акоуп. Шәареи ҳареи иаҳҭахӡазаргьы, ушьҭа ҳамч зықәхо ҳәа егьыҟам. Адаужра ахәы ҩынҩажәа десҭын амандарина еиҭарымҳар ҟалом», – рҳәеит.
Егьарҳәаргьы, Адаужра иқәынхоз Амқанбақәеи Аџьакьбақәеи, Ахазбақәеи абри аус аҵыхәала, уахгьы-ҽынгьы ҳашә илагылан. «Кәыркә Лашә зегьы дреиӷьын,
Лашә дзеиӷьызгьы ҳаӷоу дибеит» ҳәа. Саргьы убра, ҳқыҭаҿы сҭаршынс сахьыҟарҵаз, аҩгьы-акәаргьы снапы иакызшәа рбон. Адаужра азҵаара сыҽҭыхҵәҟьаны саҿагылар, еиҵырхаз аус сзеиҵаҟьара џьыршьон. Убри аҟынтә, уажәы, хыхь – ажәҩан, ҵаҟа – адгьыл, гәыӷырҭазаҵәыс ирымаз сара сакәын.
Хәылбыҽхак, Адаужра аҵыхәала араион ахь ицаз аҭаҳмадцәа ажәабжь иааргаз, ахәы иқәынхоз ауааԥсыра ианраҳа, рҽеибаркны ҳашҭа иааҭалеит.
Адаужра иқәынхоз ахжәлантәыкгьы, инҭагыланы ҭоуба рухьан, ҳаӡӷабцәеи ҳаҷкәынцәеи шеибамгара ҳәа. Убри аҟынтә, урҭ жәытәнатә аахысгьы еишьара дибаргон. Рыԥсра-рыбзара, рыцәгьа-рыбзиа рзеилан, иахьеи-уахеи еилагылан. Иахьа аӡәы ишьапы нкыд-ҟьаргьы, еицхьааргон, еихаӡгылон.
Акыраамҭа ажәак мҳәаӡакәа, наҟ-ааҟ рҽҽиҩшаны иаатәеит. Иаалырҟьаны убриаҟара ҭынчра хьанҭарак ааҟалеит, дасу рлымҳақәа рхыҵны ицон. Нас, абри аҭынчра аӡхыҵреиԥш иназхыҵәаз Ҳаџьараҭ ҿааиҭит:
– Иҟоузеи, дад, Ҳараз? Ара ҳара хәылҟьа-ҿылҟьақәак ҳлымҳа инҭасқәеит, аха аҵареи-амцреи ҽеила аилкаа ҳамам. Ҳдаужра ахәы анасыԥ цеит рҳәама?
Аиаша, уасҳәап, убриаҟара сеилашәеит, убриаҟара сгәы сыхьит, азныказы, сҿы сзеихымхит. Дара, сара ак сылшо џьыршьо, арахь, сара сыҩнапыкгьы шҿаҳәоу ахьырзымдыруаз сагьакуамызт, сагьашьҭуамызт, аха хҿыхшьагьы сымамызт. Агәра ганы сыҟан Адаужра ахәы амандарина ааиҭарымҳар ада ԥсыхәа шыҟамыз. Агәра дсыргоит ҳәа салагаргьы егьшалымҵуаз збон. Аха уаҳа даҽа мҩак сымамызт, ҩ-мцак рыгәҭа сыбжьагылан.
– Иҟахузеи, Ҳазараҭ, ишшәаҳаз ауп. Ҳара иҳалшоз ҟаҳҵагәышьеит. Аха угага узахымԥар, иҟоуҵарызеи. Ҳара ҳқыҭаҿы, ишыжәдыруа еиԥш, хар змам ҳәа иҳамаз, ҳзықәгәыӷуаз ҳаиҳабацәа, абри аус иахаӡгылеит,
иацныҟәеит. Аиҳабацәа рҿы инеит, аиҵбацәа рҿы инеит, аха ҳаҭаҳмадацәа рхы иагьа иаԥшызаргьы, дара ҳраион аиҳабацәагьы абри аус аҿы егьрылымшозар акәхарын, инаҳашьҭыз ҳацҳаражәҳәацәа мап рцәыркит. Аԥсынтәыла еицырдыруаз абыргцәа рҿа анԥырҽ, ушьҭа иаҳҳәараны иҟоузеи? – сҳәеит.
– Ҳаҭаҳмадцәа мап рцәыркит, аха уара, ҳқыҭа дуӡӡа асҭаршын, уажәагьы акгьы аԥхылнамдаӡеи, Ҳараз? – иҳәеит Қача, аргама сыгәра шимгоз инырԥшуа.
– Сара исҳәази исымҳәази шәара ишәыҵаскыр, усҟан абраҵәҟьа схаҳәхап. Исҳәа акәым, иаарыӷәӷәангьы исҳәеит. Аа, дхәым-дшьым, Шьагә абзиара изыҟалааит, абра дыҟоуп, шәизҵаа. Аиҳабыреи сареи еибаҳҳәаз шаҳаҭс иамоу убри аӡәзаҵәык иоуп.
– Уара, ақыҭа асҭаршынҵәҟьа абас ануҳәа, нас уи ахәы иқәынхо ишԥарҳәо? – иҳәеит араион аиҳабы. Иҳәа акәым, ибжьгьы нҭиган. – Апартиа уалоуп, Ҳараз, убригьы ухоумыршҭын, – иҳәан, уахьгьы иҽааирџьаџьеит. Аҳәынҭқар ҳара ҳазиеикангәышьом. Изакәануп рҳәазар, изакәануп ауп...
– Ҳабацәа рыбаҩ ахьҵыҭәахахьоу Адаужра ахәы закәансгьы, аҳасгьы, нцәахәысгьы иамоу, ҳара абра, аханатә аахыс анышә зфахьоу ҳауп. Иаб гәышьа диԥоуп, итрактор еицрыжәжәа, аззы ахырга, иманы даақәлааит аӡәы арахь. Ҳашлахә ԥыххаа икеибаԥсап! – иҳәан, ашырҳәа дҩагылан, деиҭанатәеит Арсана.
– Аиеи, уи атрактор ҳәа узҿу, знык ианхала, адгьыл анасыԥ акәым, аҵлагьы ауааԥсырагьы рынасыԥ цеит уҳәар смаҳаи. Рыԥсы сакәыхшоуп ҳабацәа, иаарҳәоз зегьы шԥабылгьхеи зауалеи! Абзацәа ԥсын, аԥсцәа бзахеит. Ааи, анаџьалбеит, рацәа ҳгәаҵәа иҭаԥшит. Самԥали Сеидыҟи иахьа абра иҳалагылазҭгьы, Адаужра ахәы атрактор харгала сыздырам, рхеиҿыхырҭа лабжьачарҭартәрын. Аха неизаман, баба, аԥсаҭа цәҳагақәа ҳарҭынхеит умбои! – иҳәан, лоунатә даақәыԥсычҳаит Езыгә.
– Хәышә шықәса зхыҵуаз аџь ду иахьыз ауп ҳаргьы иҳахьыз. Езыгә, уара ишуҳәаҵәҟьо, дареи ҳареи напхаԥса ҳаибамыргар ҟаларын, аха иабаҟоу ҳнызкылогьы ак ҟалеит.
Хәышә шықәса зхыҵуаз адгьыл иахааныз аџь шьоук ладгылан, реихақәа рыла иааӷрасуа, ашара инаҵагыланы аԥҟара иалагаз ауаа, ахәылԥазы ихырԥаны, адгьыл рҵысны, еизыххаа аиҩхаа инҭарыжьит. Аха аџь ицәгьаны ибзианы «ҟишь» амҳәеит, иачҳаит. Ауаатәыҩса аалаган, шәышықәсала аџь амахәқәа иааӡаз акы аанмыжькәа, зегьы кыдыҟҟааны инкарыжьит. Аха, аџь, зегь акоуп, «ҟишь» амҳәеит, имқьит, имӷызит, иара убригьы ачҳаит. Аха ауаҩытәыҩса мыжда убраҟагьы даанымгылт. Аџь ахәархь инаҿаркын, ԥшьба-хәба ҽышьахәар нарыбжьаҵаны, ихыссаны инкарыжьит. Аха иара убриҵәҟьагьы ачҳаит, «ҟишь» амҳәеит. Аҵыхәтәан, иҿыҟҟааны ишьҭаз аџь амахәқәа асали ауреи аарылырхын, асал аџь агәы иналаҵаны, ишрымчыз урала ианас, иазымычҳазт, «ааҳ» аҳәан, ахы инаркны аҵыхәа аҟынӡа илеиҟәыҩрит.
Абри, сабду рыцҳа ииҳәахьаз ажәабжьуп. Исгәалазыршәазгьы: «Ҳабацәа иаарҳәахьаз зегьы шԥаиашахеи» ҳәа Езыгә аԥхьан ииҳәаз ауп. Насгьы, уара ишуҳәаҵәҟьо, дареи ҳареи напхаԥса ҳаибамыргар ҟаларын, аха иабаҟоу, ҳнызкылогьы ак ҟалеит! – иҳәеит Ҳазараҭ.
– Иашоуп, Ҳазараҭ, даара ажәа ҟәыш уҳәеит. Уара уӷра иҭшаз уара уидыршьыр аҵкыс еицәоу ауаӷеимышхара арбану, шьа ушьасгьы иамоузеи. Ауаҩытәыҩса иимычҳауа, ицәа иҭамӡо егьыҟаӡам, аха убри аџь еиԥш, ауаҩы зынӡа иԥсы ахац аҟны даннеилак, ашәышьханхыҵ акәхааит, ибжьгьы адыд-мацәыс иеиԥшхап. Илаӷырӡқәагьы, бжьыда-шьҭада рҿаархозар акәхап! – иҳәеит уахак ҿымҭӡакәа акәасҭхара ахахьшәа итәаз Гәдиса.
– Ҳазараҭ, аԥхьан, уахьцәажәоз, ҳнызкылазгьы ак
ҟалеит! – уҳәеит. Иарбан, убри ҳара ҳнызкыло ҳәа узҿу? – иҳәан, дҵааит Арсана.
– Иҟоу умбои, Арсана, «хык уаԥшны, шә-хык шаҭа» рҳәеит ҳабацәа. Ҳәарас иаҭахузеи, уара иуҳәан еиԥш, ҳаиҿанагалаҵәҟьар, ус мариала ҳзеилымгар ҟаларын, аха иабаҟоу дареи ҳареи Ҳараз дҳабжьагылоуп. Абри аус аарымжьыжькны аҿылаҳархар, раԥхьа иргыланы Ҳараз хҭынҟьас инаиҭаны, лахь ирҭар ҟалоит. Уара уашьцәеи угәылацәеи ишахәҭаз узырмацәажәеит, рҳәап. Мамзаргьы, иҟарҵо шиашам агәра дыргара, инҭарԥшны рацәажәара уҭахымхеит, уаргьы дара ирыдуцәылоит. Ухаҭа уҽхьакны, жәларык урқәԥеит, рҳәап. Дабиԥазаҵәуп, иаб Ҭемраз агәаҟрақәа ихигахьоу иудыруоуп. Уажәы, иҷкәынзаҵә аарла ишьапы даақәкьакьан, иуаажәлар данаарылагыла, ҳаиԥырхагахар сҭахым. Ааит, аҳаҳаи, ҳҳәар, Ҳараз ҳара дҳадгылап, ҳиԥсахуам, аха аҵыхәтәы зҽеимхар ҳәа сшәоит, убри ауп иаҳԥырхагоугьы акы ыҟоуп зысҳәаз. Унацәкьарақәа узыцҳалакгьы рызегьы еиԥшны иухьуеит, ишԥааури... – иҳәеит Ҳазараҭ.
Сара ҿымҭӡакәа стәаны сырзыӡырҩуан. Ҳазараҭ иажәақәа азныказы, итәаз зегьы ааишәара-еиҵа-ранатәит. Саб Ҭемраз, Ҳазараҭ ииҳәаз, иажәақәа рышьҭахь, ахәшҭаара ахаҿы итәаз ихы нарықәикын:
– Дад, жәларык рызқәаҭыԥ ахьылху Адаужра ахәы еицазкуа ауаа ирҿамгыло аҵеи дсымазар, уахагьы дыԥсааит. Сара сашьцәеи сашьцәа реиԥш избо сгәылацәеи шәоуп сыцәгьеи сыбзиеи шәырҽеип ҳәа сызхәаԥшуа. Уаха, абра ҭаацәашәала, абри ахәы алахьынҵа ишәыӡбо иадымгыло, ҳара даҳтәым, наҟ-наҟ азынгьы еимҩалацәахашьа ҳамаӡам. Сара абриоуп издыруа, абриоуп сзыдгыло! – иҳәан, днатәеит Ҭемраз.
– Саб ииҳәаз ииашоуп. Уаха абра ишәыӡбаз аус сақәшаҳаҭуп саргьы. Абри ҳхы ақәҳамҵар ҟазшьа ҳамаӡам шәҳәозар, сара сҭыԥ-сҭышә сацәшәаны, аганахь сшымгыло
жәдыруазааит! – сҳәеит гәыҩбарак аҵамҵакәа.
– Ҳараз, џьым, уара узыцәшәо, иувырбо ҳәа егьыҟаӡам. Ари ахәы жәлантәык иқәынхо, уара уиаанӡагьы инхон-инҵуан. Ацәгьагьы рбахьан, абзиагьы. Амала, абри аҩыза иахаанымхакәа, ԥыҭҩык заа рдунеи ахьырыԥсахыз џьанаҭ шьапыла ицеит. Ара уажәы иаанхаз ахыхә-мыхә зынӡа ҳаламыси ҳахьмыӡӷи ҭагәаны иаҳфар ҳҭахым. Жәларык рыхьмыӡӷ уара умацара узын, ахааназы иажәракьны иаҳзынхар, ҳзыхшазгьы аҿыгәҳәа адамра хыла иасып.
Ажәакала, сара абас сгәы иаанагоит: раԥхьа, абри ахәаҿы адгьыл ԥаҳҽуеит ҳәа ихалаз, деиҳабызааит, деиҵбызааит, урҭ ирыхәҭоу зҳәаша, иҟазҵаша ара ҳаҟоуп. Ҳараз инапы иҳарҟьышьуам: уарҭ даҽаӡәгьы.
– Уара, Асовет ҳәынҭқарра зааиз, анхацәа рқьаԥҭақәа ӷәых-ҵәыхны иқәшәҵа, рыбнақәа ықәшәх, рӡыхьқәа ҭашәырба ҳәа аума? Сара агәра сызгом, ҳаиҳабыра ирҳәаз ҳәа ирҳәо. Урҭ раҵкыс еиҳабацәоугьы шьоук ыҟазар акәхап. Еиҳабгьы еиҵыбгьы зегьы ҿык еицҭацәажәаны абри аус рыӡбрымызт, џьушьҭ. Џьара рыцҳарак, зеилибамкаарак ыҟоу џьысшьоит, акәымзар, Ҳараз ишиҳәаҵәҟьаз, зынӡа царҭа ахьамам, аиҳабӡаҵәҟьа иҟынтәи иаауазар абри, иахьа ҳахдмырҵәаргьы, уаҵәы ҳахдырҵәоит. Ари еибашьраҵәҟьахеит, ус анакәха, – иҳәеит Қәаса, ацагьы дамбылуа ахьшәашәагьы дамбылуа дахьтәаз.
– Комхозуп, уара, комхоз, уиаҟара изқәырх-қәрашәҵозеи! – Ус ауп акомхоз ишаҳәо. Уаргьы саргьы, абанҭ итәоугьы, рыӡгьы, рыԥшгьы, рыбнагьы, рыдгьылгьы – зегьы акомхоз иатәуп. Амшә еиԥш ауп, акомхозгьы зегьы рбааны ишафо. Ара, уара, уажәы «аанда жакьа» ҳәа ухаха-чахеит ҳәа, баша угәы ԥжәаны, уԥсы уҽаԥурхоит. Уара уԥсит, уӡит ҳәа адгьыл ашьа аауа џьушьома. Ардәынаҵәҟьагьы ҟәырҭ шамҳәо, саб иныс. Адгьыл ухы иқәукып, ҳаԥсцәа шыҵрымхуа удыруандаз.
Абжьарак, адгьыл мышьҭацәгьа иахымҟьац егьыҟаӡам. Адгьыл ҳара ҳаиԥш егьаҩы аҩнахып. Рыԥсы иамаз, ргәы иқәыжәпахааит адгьыл. Зегьы рзыҳәан иҟалаз, ҳаргьы анцәа ҳалумхын. Шәҽаанышәкыл! Бжь-хык зхагылоу алым ҳара ҳзаиааирым. Уареи сареи ҳахьӡоу сыздырам, аха ари акомхоз ҳәа игәараргалаз, мышкызны, афурҭ еиԥш, аӡы ахәапаҳәа ишажәуа убара уҟоуп. Акыр зычҳаз иоуп ашә бӷьы тлазны избаз! – иҳәан, уахантәарак ауазаԥшь иаарҳәаз зегьы аӡыҩры инаҭаны даатәеит Едгьы.
Сара исыздырам итәаз иаразнак рҟар зыхҽыз, аха Едгьы ишьҭахь аӡәгьы ажәак ацымҵаӡакәа, иҭынчӡа иаатәеит. «Уаҵкыс зылшо, иаанда уалеишышуеит», абри акәын, зҳәатәы нҵәаны, игәыӷырҭадаха итәаз ауаа рыблақәа ирхызбаалоз.
Адырхаҽны амра аныҩхашылоз, Адаужра иқәынхоз ауаа ахаан ирмаҳацыз абжьыцәгьа, адгьыл рҵысны аҿаанахеит.
– Ҳаи, уара, абааԥс иагьарааны иаҳҳәахьазаргьы, абыржәык иҳақәыркыҵәҟьеит ҳәа сыҟоуп урҭ алахшақәа. Шәеиха, абаақәа, ҭыԥҳа лԥа уаанымхакәа. Лаба-ламсы иаашәԥыхьашәо шәыманы шәырԥыл урҭ аламысдақәа. Шәыԥсы-шәынха, аҩысҭаа итракторқәа рыцәеихақәа адгьыл иаларҵар шәҽаԥсрашәҭ! – иҳәан, еизаз днарылаҳәҳәеит Арсана. Нас, иара ихаҭа раԥхьа днагылан, зшьапы инанагоз зегьы еибарҵысны ахәы инықәлеит.
Дук мырҵыкәа ҩ-тракторк ркәаҭан дуқәа рыцраҳәаны, Адаужра ахәы иқәланы рҿаархеит. Раԥхьа игылаз атрактор, Мыса аԥаҵа ҟаԥшьи Мшәылди ақәтәан. Убри иашьҭанеиуаз атрактор, Гәаџьуа аԥсҟы икын.
Уаа гәарҭак атракторқәа рымҩа кны ишгылаз анырба, иаарцәымыӷхан, ртракторқәа ааныркылеит.
Аколнхара ахантәаҩи сареи ҽыла рышьҭахьҟа ҳнеиуан. Аусқәа шҽеимхоз иаразнак сцәа иалашәеит. Абыржәымзар-абыржәы алаба иҵырхып уҳәарын, убас рыҽхаршаланы игылан. Ладгьы ари аҽеи шалымҵуаз еиликаан, иҟаиҵара изымдыруа, икәадыр даахахеит. Ашьҭахьшәа, ихы аасықәикын:
– Ҳараз, унеины урацәажәа. Егьоумҳәан, рыҷкәын уоуп, ухы иаԥшып, урзышьҭыхрым, – иҳәеит Лад.
Саргьы абри аҩызаҵәҟьа иазыԥшымыз, изура сзымдыруа сааҳәалахеит. Аха зегьы акакәын, уаҳа даҽа мҩак ыҟаны избомызт аҟынтә, ажәакгьы мҳәаӡакәа, сҽы снаҵаҟьан, суаажәлар рышҟа сҿынасхеит. Ладгьы сҵыхәа дналагылан, дсышьҭаланы иҿааихеит.
Игылан зегьы ихәаԥшшәалаха. Рааигәа саннеи, ҿымҭӡакәа сааҽыжәҵит. Ладгьы инасышьҭарххны дааҽыжәҵит.
– Ҳараз, уара уда арахь иаарышьҭуаз уаҳа уаҩ дрымбаӡеи аиҳабыра? Мамзаргьы, «ажә ашьапы аҳәыс ашьуам» ҳәа рхәыцу? – ҿааиҭит Арсана.
Сара ҿымҭӡакәа хәыҷи дуи сахьрылаԥшуаз, исызгәамҭаӡакәа сылаӷырӡқәа сыблақәа иаархы-ҳәҳәылеит. Абри зегьы зхараз сара сакәызшәа схы збо салагеит. Абыржә абра сыԥсны сеиҵыхны сышьҭазар моу сымамызт. Зыжәлари зыԥсадгьыли зыԥсахыз аӡә иеиԥш схы сыԥхьаӡон.
– Зегьы-зегьы еилкаауп. Дырҩегьых ахызаҵә иаҿашәкыз сашьа иоуп, аха шәара аламысдақәа шәзыҳәан, ҳара ҳамала ҳжьы ҳзыфом. Ахы иаҿашәкыз ҳаҷкәын абыржәыҵәҟьа илабжыш инкашәаз иӡымшынха шәаԥхьа инхышхыҵәааит. Ижәдыруазааит ацәгьа аҵыхәа шмыӡуа. Иҟашәҵаз арыцҳара, шәара шәхаҭақәа ишәхьымӡаргьы, ишәыхшаз ирыхьӡоит, ишәыхшаз ирхьымӡар, шәмаҭацәа ирыхьӡоит,
абри жәдыруазааит. Ари шәзықәгылоу, ишәыхәшьадыз адгьыл адоуҳа дууп. Уи адоуҳа, иахьа акәымзаргьы, уаҵәы иԥжәоит, шәшьап ашьац ыҵнаблаауеит... Ишәзымгааит адгьыл аҳақ! Шәхынҳәы, сашьцәа, аҩныҟа! – иҳәан, ихаршаланы, имаӷра иҵакны иикыз итапанча, иҵырҟа џьыба инҭаҵаны даахынҳәын, иҿынеихеит Арсана. Егьырҭгьы еихаԥсы-еиҵаԥсы ажәак нарыхәлымшәаӡакәа, инаишьҭалеит.
Акыраамҭа, сыԥсымкәа-сыбзамкәа ахәы сықәгылан. Лади атракторхьшьцәеи ирҳәара рзымдыруа сара исзыԥшын.
Зныкыршәа, саахьаԥшын, снарыхәаԥшит.
– Шәымҩа аартуп! – сҳәан, ашьшьыҳәа сышьҭахьҟа снахынҳәит. Атракторқәагьы, ашәаԥыџьаԥи адгьыли рцәа иҭарӡыӡо, Адаужра ахәы инықәлеит.
Сымԥсуа-смажәуа, алаҳәа еиқәаҵәа еиԥш, хышә шықәса сыԥсы ҭазаргьы исхашҭӡом убри аҽны ахәы ԥшӡа иаларҵаз раԥхьатәи атрактор ацәеиха ашьҭа.
Ауаҩытәыҩса иеиԥш, адгьыл аақыџьқыџьын, еиҵақьны иҵәуозшәа збон. Ашьа зҿыхьхьоз ахәра еиԥш, ашьац иаҵәа ԥыхха, адәы ԥшӡа агәы еиҩыхны ишьҭан. Шьыбжьы агәы нхыҳәҳәаанӡа, рыԥсы неиҭамкӡакәа, адгьыл агәы рҵысны, ацәаӷәара иаҿын. Ашьыбжьышьҭахь, ахәы агәҭаҵәҟьа иқәгылаз, ԥшьҩык иргәыдымӡалоз, ашәышықәсақәа ирхааныз аџь ду ааԥырымҟар ада ԥсыхәа рымамкәа иаақәхеит.
– Игылаз, уара, абри аџь, ҳначхныс-аачхнысны ҳцәаӷәоит, иабаҳԥырхагоу, – рҳәеит шьоукы.
– Ҳначхныс-аачхнысны ицәаӷәо, гәаҟрас иҳамоузеи? Ибзиоуп, ус иаҳцәаӷәаӡаргьы, ари аџь амахәқәа ирыҵаркуа адгьыл сазанк ыҟоуп. Амандарина еиҭаҳарҭа адгьыл уиаҟара ирацәаны иумоума? – иҳәеит ани агроном ԥаҵа ҟаԥшь.
– Избан, уара, аџь амҵа амандарина еиҭоуҳар, ихәаҽыр ҳәа ушәома! Иабоуԥырхагоу? – иҳәеит даҽаӡәы.
– Шықәса ҩажәа агрономҵара уҭазаргьы, уара угрономхозар, Аҟәатәи амаамынқәагьы ҳаирпланла аԥрышьа ддырҵоит! – иҳәеит Мыса.
– Избан, уиаҟара угәы сыцәцаны узцәажәо, сара убасҵәҟьа сеилымгоуп ҳәа аума сшудыруа? Уара уҩызцәа, сара ашьха иганы, аӡы дмыржәӡакәа ишылбаазго удыруазааит! – иҳәеит уи.
– Уиаҟара афы уԥышькылҟьозар, ашәшьыраҿы аԥш ӷьацараҳа амандаринагьы ашәшьыраҿы ишымыҿио, ишазымҳауа еилумкаауази, – иҳәеит Мыса.
– Нас, иаԥсыхәоузеи ҳәа угәы иаанаго?
– Иаԥсыхәоузеи умбои, ашьапы иныҵырҟәдааны иԥҟатәуп. Мамзар, еиҭасҳәахуеит, ҿыц инеиҭаҳҳаз ҳмандарина ԥшқарахқәа зегьы ашәшьыра иаганы, узхыбаауа уџьажә инаҵаччиаха ицоит! – иҳәеит аԥаҵа ҟаԥшь.
– Ашәшьыра ҳәа оумак иҟанаҵарызеи уеизгьы-уеизгьы. Излазбо ала, иаргьы ушьҭа адгьыл иақәлахо акы акәӡам, еилҩаахьеит. Уимоу, агәаԥшьҵәҟьагьы бажәхахьазар ҟалап. Мамзар, ари аџь ду ԥызҟо ҳәа, сахьынаԥш-ааԥшуа уаҩ дызбом. Ари ԥызҟо аихагьы аԥшаара уадаҩуп. Урыс еихамзар, ԥсуа еихак иазԥҟап ҳәа сыҟам! – иҳәеит Мшәылды.
– Уара, Мшәылды, абыржә иуҳәаз исгәаланаршәаз удыруандаз, – иҳәан, ҿааиҭит Гәаџьуа.
– Изакәызеишь иугәаланаршәаз? – акәаха неиҿиршан, ихы-иҿы ааиркәамԥеит Мшәылды.
– Уаргьы иудыруеит, ҵыԥхцәа сыҩны аргылара санаҿыз. Аҟауар ақәҵаны ахыбра ишаҿыз, аҵәымыӷ сыгхеит. Рацәакгьы сҭахӡамызт, хԥаҟа-ԥшьбаҟа гьар-уанқа ракәын. Ана, ҳабгасторка аҟны сынкыдыххыланы иаасхәап ҳәа сахьнеиз, уаҟагьы иҟамызт, адәқьан аҟынгьы иҟамызт. Иҟасҵахуааз, Очамчыранӡа сцап ҳәа инақәыскит, аха сҽы ыҟамызт скәадыр ыҟамызт, амашьына усгьы аиура
уадаҩын. Амыш-ӷьарс еиԥш, иахьазны, акы ҟәараҟәанҽо ииасуан. Уигьы сара уажәы исыхәомызт. Схәыц-бӷьыцуа сшааиуаз, Кәыча даасгәалашәеит. Аҵәымыӷ сара исҭаху аиуа шимаз здыруан. Аиаша уасҳәап, абарҭ анааидысхәыцла, саагәырӷьеит. Уаҳа анахь-арахь ҳәа акәӡамкәа, сышиашаз Кәыҷа иахь сцеит.
Ашҭа сынҭалан, амӡырха снықәлеит. Уажәымзар-уажәы аӡә даадәылҵып ҟасҵеит, аха аӡәгьы ихабар збомызт. Уимоу, ани, егьарааны иубаргьы, аҷыӷә-ҷыӷәҳәа зҿы ааихазымкуаз рԥина ҳәарсалеиҵәҟьагьы ахабар зымбаӡеит. Аҩаршьҭра сҭагыланы саныԥшы, Кәыча икәахьчақәа ықәԥсаны, дхәахәаӡа ацәарҭаӷәы дықәыршәын. Иара усгьы жьыхәҭа бзиак дыҟамызт, алақәа шыцыԥхьаӡа, кьылабжак-кьылабжак игхозшәа акәын деилаҩаӡа дшыҟаз. Ари ихала дааныжьны, иҭаацәа џьара ицазаап аасгәахәын, сыбжьы мыргаӡакәа иҩн ашә сынхыҵит. Снеихагылан:
– Кәыча, уцәоума? – сҳәан, ҿаасҭит. Дааҭрысын даасҿаԥшит.
– Гәаџьуа уоума? Схала санаанха, снықәиап сҳәан, аҭаҳмадажә амца аԥхарра ансыс, сылацәа нҭаазаап! – иҳәан, даақәтәеит. Саргьы ҟәардәык саахан снықәтәеит. Ушԥаҟоу-сышԥаҟоу ҳәа зхы змыхьуаз, згәы змыхьуаз аԥсышәа ҩанҭхьқәак анааибаҳҳәа, хыла ишҟа сзымҩахыҵыз сҳәарцаз сҽыназыҟасҵеит. Аха аҳәара сзыгәаӷьуамызт. Ахьажь ахы ҵааны аҭамҳа еиҿазыжьуа ззырҳәоз, ауаҩы каџьбеи бааԥс иакәын. Аха сара уаҳа даҽа мҩак сымамызт аҟынтә, иаазгәаӷьын:
– Кәыча, сара аказыҳәан суҳәарц сааит, суқәгәыӷны! – сҳәан, сҽырқьырсианӡаны саацәажәеит.
– Уара, сара узсыҳәо еиԥш исымагәышьоузеи? – иҳәеит, абрахь, ҳахьыҟаӡамыз Накакачоуҟа дыԥшуа.
– Иабыхәа, сгәы шымҩаӡоз суасҭацәа амҩабжара иқәхеит…
– Ишԥа! Џьаракыр иҭанасыма? Мҩабжара ишԥаанхеи?
– иҳәеит, днасҿаԥалан, сажәа анагӡаха сым-ҭакәа.
– Момоу, џьушьҭ, сара ус сҳәарц сҭахӡамызт, исызмырҽеит, аф сыст акәымзар. Суасҭацәа сыҩны ахыбра ишаҿыз, рҵәымыӷ нҵәеит. Кәыча акыр имазар, сахи-баарым сҳәан, схы уқәкны сааит! – сҳәеит сҽаар-ҟәымшәышәӡаны.
– Ҳаи, уара абзиара зԥеиԥшхаша, уанхәа лыхьӡ аҽнышьыбжьон ишԥоуҳәеи! Аҵәымыӷ саргьы исымаӡам, аха уиакәым рыцҳарас иҟалаз. Рыцҳарас иҟалаз, даҽаџьарагьы иуоураны уҟаӡам, Гәаџьуа! – иҳәеит.
«Уажәымҭа аӡахәа еиқәаҵәа ахадырҳәааит, уара ахҭабаа. Ала млага иамҵамычхәыруаз, Хабжьынажә иԥа уагьбзиаӡоуп!» ҳәа сгәы инҭысҳәааит. Абжьарак, аӡы насгәыдиршалан, сындәылҵны сцеит. Изхысҳәааз, абри аџьажә ауп. Ҳаргьы иҳазԥҟаӡом, иԥызҟогьы дҳамаӡам ҳәа аума иҳауҳәо? – иҳәеит Гәаџьуа.
– Ааи, ашьашәы уҭарблааит, ҵааи-цышәи шԥеи-қәумыртәо, аԥсцәеирымга! – иҳәеит Мшәылды. – Иԥызҟо ҳашԥаҟам, аха ԥҟашьас иаҳҭо ауп иуҳәаша!
– Иҵхызар акәын зынӡа асабаԥҵәҟьа, аха...
– Изакәызеи, уара, иуцәажәо! Ани ыҵызхуа атрактор ҳара иҳазҭада! – иҳәеит Мшәылды.
– Уажә аакьыскьа ЧТЗ ҳәа аҵла ҵхыга иаҳзааргаз иазыҵыхрым угәахәуама? – иҳәеит аԥаҵа ҟаԥшь.
– Сыздырцәом. Да, уаҵәы ихаҳамгалои, усгьы хагалатәыс иҳамоуп, иҟанаҵо аабап! – иҳәеит Гәаџьуа.
Ԥсшьамҭак иналагӡаны ахҩыкгьы тәаны аџь алахьынҵа шырыӡбоз, Арсанеи Чмыти аарыдгылт. Бзиа жәуит-егьит ҳәа ԥсышәак аарамҳәаӡакәа, Арсана ихы нарықәикын, ҿааиҭит:
– Абни аџь ду игылоу аладахьы, аӡыхь ихықәгылоуп, акыр шықәсақәа ирхаану, ҳабдуцәа цәашьы зқьы зкыдрыблылахьоу ҳныҳәарҭа ахьацаҵла. Убри акәша-мыкәша ацәшьхәа нашәымган ламыс шәымазар. Уеизгьыуеизгьы абарҭ цәгьаҳамтәыр аауҵәҟьом ҳәа шәҳашь-ҭамзар, – иҳәеит Арсана, абыржәымзар-абыржәы ичҳара нхыжжып уҳәартәы.
– Адаужра ахәы атракторқәа рықәгалара ҳара ишаҳмыӡбыз еиԥш, шәныҳәарҭа амҵалареи амҵамлареи азҵаара ҳара иаҳзыӡбаӡом. Ҳаиҳабыра, убри шәныҳәарҭа ахьацаҵла ааигәа шәымнеин рҳәар, ҳнеиӡом. Амандарина иаԥырхагоуп, наҟ иԥышәҟа рҳәар, гәыбӷан ҳаумҭан, Арсана, уаргьы уашьцәагьы даара пату шәықәаҳҵар ҳҭахуп, аха ҳаиҳабацәа иҳадырҵаз ҳзаҿагылом, иҳарҳәаз ҟаҳҵароуп! – иҳәеит Мыса.
– Ала маӡала ицҳауа зегь реиҳа ишәарҭоуп. Ушьҭахь ала иааины ианыцҳауа уздырӡом. Сара ишәцәымӡакәа аргама, иаартны ишәасҳәоит, егьырҭ шаҳачҳазаалакгьы, абри, жәлантәык ҳныҳәарҭа змацәа ақәызкыз, иареи ҳареи хатәбзазала ҳашзеилымго абри жәдыруазааит, – иҳәеит Арсана.
– Иԥҟатәызар, ҳара ҳакәым, уара унапала иуԥдырҟоит иаарҭаххар. Урҭ рҿы уаргьы егьумчым, ҳаргьы егьҳам-чым, – иҳәеит Гәаџьуа.
– Аԥҟара, аԥҟара ианадамха, ҳара ҳауп, шәышықәса рышьҭахь еиҭазҳаз, ҳара иԥаҳҟап, шәара шәалам-кьысын! – иҳәеит ҩаԥхьа Арсана.
– Иҟалазеи, уара! Абарҭ уеизгьы-уеизгьы ҳхы ры-дԥаҳамҽылар ҟалом ҳәа шәыӡбыма? Жәлантәык рны-ҳәарҭа ауп. Уи иаанаго жәдыруазароуп, анцәа дшәы-мазар, аҩысҭаа хәымҵыхәымз иԥсы шәхамзар! – иҳәеит Чмытгьы днеицралан.
– Ҳара уигьы ҳашьҭам, егьигьы ҳашьҭам. Еиҭа-сҳәахуеит, иҳарҳәо ауп иҟаҳҵо. Ҳара ҳуаа хәыҷқәоуп. Ҳара ҳзыхҭашәкуа иахьҳәатәу ишәымҳәои, уиаҟара афы шәцырҟьозар! – иҳәеиг Мыса.
– Аиҳабацәа ракәӡам изыцәшәатәу, шәара шәҩызцәа роуп. Аҵла аԥҟашьа ззымдыруа, иеиха иманы абнахь
иҿынеихар, аҵлақәа зегьы шәаны аӡыӡара иалагоит. Изыхәҭоугьы изыхәҭамгьы неилакны рыԥҟара далагоит азыҳәан! – иҳәеит Чмыт.
– Ҳара аусура ҳаҿуп, иҟалозар, шәаҳԥырхагамхан! – иҳәеит Гәаџьуа.
Арсанагьы Чмытгьы, уаҳа рыцымҳәакәа, инахынҳәны ицеит.
– Жәлар рылымкаа абри Адаужра ахәы ҳара иаҳхыркушәа, амандарина ааиҭаҳамҳар ҟалом ҳәа ҳақәгылоуп. Ҳара ҳада, зегьы рхы арқьиашьа рдыруеит, акәымзар, ҳхы хәымкәа ахәырбӷьыц зақәаҳҵо сара исзеилкаауам, – иҳәеит Мшәылды.
Аԥаҵа ҟаԥшь акы иҳәарц иҿы неихихуан еиԥш, атрактор аурурбжьы анаага, ибз иҿы иааҭеикын, адгьыл аӡа агәы еиҩыхуа инеиуаз атракторқәа днарышьҭалеит.
Адырҩаҽны дара атрактор ныҟәцацәа Мшәылди Гәаџьуеи, Мыса дназлаз – хәҩык-фҩык ауаа Адаужра ахәы иаахалеит.
– Иацы аахыс, абри аџь, ҳагроном абаҩԥсы еиԥш иҟырҟы икылахеит. Еиха нымхеит, хәархь нымхеит, ҷкәынцәа ӷәӷәақәас иҳамаз еизганы, иахьа уеизгьы-уеизгьы, иԥҟаны икаҳмыжьыр ҟалом ҳәа даҿуп. Ус анакәха, зыԥшра аҭахӡам, шәалага аџь аԥҟара. Егьырҭ ацәаӷәара шәалага. Алдым ишасуаз амрагьы еихахәышәара ихалеит, – иҳәан, даақәԥақәсит абригадир.
– Уара, абри аџь еихала аԥҟара ҳалагару, ҳхәархьқәа наҿҳархару? – иҳәан, дрызҵааит зуаҩыбжарахь инықәлахьаз хаҵа аԥшьы уарцеик.
– Уи аԥҟага ҳаԥшаап, аха сара исзеилымкаауа, шәадызцалазеи уара абри аџь? Иабашәԥырхагоу? – иҳәан, дҿыцҳҳараӡа иажәа налеиҵеит даҽаӡәгьы.
– Уаагылшь, уара, аҭырқәа иҟәрышь еиԥш уҿыцҳҳараӡа уабаацәырҵи?! Уи атәы ҳалацәажәахьеит, ҩаԥхьа уара
узыҳәан ҿыц ҳашьҭрақәымлозар! – иҳәеит Мыса.
Хҩык аҷкәынцәа реихақәа аашьҭыхны, аџь инадгылан, аԥҟара иналагеит. Рыԥсы ааиҭамкӡакәа, реихақәа шырҟьоз, амрагьы жәхьан инахысын, шьыбжьаара аҽаднахалон.
– Сахьубо сааихьеит, аха абри аҩыза ҵла мыжда сақәымшәац! Аиха аларҵама, ашьашә еиҟәыржәааитеи! – иҳәан, иԥхӡы ааԥхьаҳәаны, иеихахәы ишьамхы инадыргыланы дааҭгылт.
– Абнаҳәа еиԥш, акьаламырза амазар ҟалап. Мамзар, асцәҟьа убахьоума, иабадихәа лажәхеит! – иҳәеит даҽаӡәгьы аџь ижәҩахыр надҵашәа.
– Ааҟ! Абри акәын иҳагыз! – иҳәан, ахԥатәи иеихахәы ԥҵәан, икьатагәаӡа иааимпыҵахеит.
– Арсанеи Чмыти ргәырԥса шәықәшәеит уаҟа! – иҳәеит Гәаџьуа итрактор абылтәы ахьҭеиҭәоз.
– Аҿагәаҿас ԥсцәеирымга! Ашьжьымҭан даакылсын, илаԥш иџьам ианылартә, ҳаҟны дцеит, макьанагьы ҳзықәшәаша сеидроу! – иҳәеит Мшәылды.
– Уиаҟара илаԥш цәгьоума, уара, Арсана? Ус егьысмаҳацызт, уи ауп сызҵаа, – иҳәеит аганахьшәа игылаз.
– Ҟоҳ! Абри умаҳацзар иабихәац! Алаԥш ҳәа алу ԥыххаа илазышьҭыз иами, ани аџьнышцәа рханы идыртәо! – иҳәеит аԥаҵа ҟаԥшь.
– Алу шԥа? – иҳәеит абригадир иааџьшьашәа.
– Уажәы ҳус ааныжьны, ажәабжьҳәара ҳабалгари. Аха уи шыҟалаз, ашәымҭақәак ирылагӡаны исҳәар сылшоит.
Аибашьра анцоз акәын. Аԥшымлара мыжда шыҟаз ижәдыруоуп. Ажәлар агәыхә азыҳәан алоураҵәҟьа руан. Абри аамҭазын, ҽнак, илеимаҵәаны ақәоура иналаган, ауаа ргәырҽанӡамкәа аӡхыҵра ӷәӷәа ҟалеит. Зырахә агаз дубап, зура-зҳәара ашьаҟьаз дубап, ажәакала, ауаатәыҩса
рыла ԥсҭбара ҟамлазаргьы, аԥхасҭа ӷәӷәа ҟалеит. Убысҟан, ахуаа ҿыц иҟарҵаз рыӡлагара, иҟаӡамшәа, инықәҳәаны аӡы иагеит.
Ажәлар рыԥш хәыҷқәа ахьыргара рмоуа иаақәхеит. Ажәакала, ӡлагарада ԥсыхәа анырмоуӡа, иааизан, Арсана иацәажәарц рыӡбеиг. Дәаб ахы ахьыҵнахуа, ахра акьышә-кьышәраҿы алуқәа аман, аха уаҟа неишьа амамызт. Рхы неиларкын, Арсана ида ԥсыхәа шамамыз еилыркааит. Ҽнак, аҭаҳмадцәа рҽааибадыркын, Арсана иҿы инеины иацәажәеит.
«Хә-ԥуҭк аԥш сышәҭозар, урҭ алуқәа шәзылбаазгоит», – ҳәа реиҳәеит Арсана.
Арсана ииҳәаз, инеиз даара рыжәҩахыр инаҵаӷәӷәеит. Аха уаҳа ԥсыхәа рымамызт аҟынтә, еилаԥсаны хә-ԥуҭк аԥш ирҭарц дақәдыргәыӷит.
Шьжьымҭанк, рыҽқәа инарықәтәан, Арсанагьы даашьҭыхны, алуқәа ахьамаз аҭыԥ, аҿы инкылсит.
Арсана иоупцәа хылԥа ааихихын, Дәаб аҟәарашра днылагыланы, ахра акьышәкьышәра иахьынҳалаз аҳаҳә-луқәа днарыхәаԥшит. Нас, иӡарақәа нҭарбаӷьа, иҩнапык рыла иааникылан, иҟырҟы рыцқьаны, иблақәа нкылицан, ҩаԥхьа алуқәа илаԥш нарыларҟацаны:
– Аҳы! Аҳы! Аҳы! Иқәақәрахааит! – иҳәан, илаԥш днаҵаҳәҳәеит. Уи акәхеит, атәыла бгеит. Уаҩы иимбац-имаҳац лаӷәымк ԥжәазшәа, абжьы цәгьа аагеит. Ахра иаласаз ахаҳә-ҳаҟьа дуқәагьы аҿыҩрны, ишиашаз Дәаб ахықә инықәҳаит.
– «Уа, иахьакәым ала анцәа ҳаумырҩашьан! Анцәа улыԥха-угәыԥха ҳаҭ!» – рҳәан, еилагылаз рылахьи-рыџьымшьи аарӡатәит. Акыраамҭа ишьхныԥсыланы, ҿымҭӡакәа, аԥсы цқьа зхамыз аӡә иеиԥш, ишәаны, зегьы Арсана ихәаԥшуан. Иара, ҳа! ҳа! ҳа! ҳәа иҽеиҵыхӡаны дахьыччоз, ибжьы ашьхақәа еимырҟьа-еимырсуа ирыманы рҿынархеит! – иҳәан, аԥаҵа ҟаԥшь иажәабжь
ҳәаны данаалга:
– Уара, абри ухәмарынгьы уччангьы, Арсана акы иумырҳан акәымзар, аҿагәаҿас игәыжәла цәгьоуп, уусқәа имырҽеир ҟалоит! – иҳәеит Гәаџьуа дахьгылаз.
– Уи зегьы бзиоуп, ахәмарра анцәа иҳагимырхааит, аха иҳаԥсыхәои, уара? – иҳәеит аџь ԥҟацәа руаӡәы.
– Иуҭахи? – иҳәеит, егьи ахәырҭлаӷь исахьа змаз даҽаӡәгьы.
– Иуҭаху уц иамкааит! Исҭаху, уаԥхьа икьатагәаӡа икаршәу уеиха хәы уахәаԥшыр иудырып.
– Уаангыли зны, аԥхьа икаҳауа уихымыччан! – иҳәеит ани ахәырҭлаӷь.
– Уаԥхьа икаҳауеи, ушьҭахь икаҳауеи удыруа-егьиуа уҳамандаз, уаҳа иаҳҭахыхыз, – иҳәан, илаз еиха ду аашьҭихын, иркаланы, ишилшоз аџь аҿышәҭа данас, иеиха неимпыҵакәымпылын, алаԥшхырԥага еиԥш, иҟалаз ҳәа аилкааха аӡәгьы дахьымӡаӡакәа, иеиха аџь инадиҟьеит. Ҳаӷеимышхара, ишнеиуаз ишьапы ашшара илаахеит. Уи акәхеит, знык ԥсыра дыԥсын, дыхәхәаӡа днеиҵыхны, абӷьыжәра дныларҵеит.
– Кылҷын, уа Кылҷын! Уара умԥсыр амуазар, абра умԥсын ухаҵазар. Уаа гәарҭак уара уҵыхәала лахь ҳарҭоит. Ухаҵами абаа уҽрыӷәӷәа! – Мыса адырдхеиԥш Кылҷын дихагьежьуан.
– Аҳы, хәарҭа-хәаԥшьыс анцәа иуиҭааит! – иҳәан, иоупцәа хылԥа еилаҩа азна аӡы неиҿеиҟьеит Гәаџьуа.
Кылҷынгьы алаԥан аблаам хырҭәалазшәа, иблақәа ӡаараӡа иааиртын, днаҳалаԥш-ааҳалаԥшит.
Иҩаихан, дынхықәдыртәалеит. Имаҟҿаҳәара инаркны аҩада, иан дшаалыхшаз, игәы ахәы қамсысӡа дтәан, ихарԥ ԥыхха, ишьапы иакәыршаны иахьҿаҳәаз днахәаԥшит. Аԥхӡи аџьыкеи зылнаҳәахьаз иблуз аашьҭихын, инеишәиҵеит.
Аџь ԥҟацәа рахь, аӡәы заҵәык даанхеит. Аха иара
уигьы, абыржә знык абри аџь иеихала днасыр, изыхҟьа-ԥҟьалакгьы, машәыр ӷәӷәак дақәшәарашәа ибо далагеит.
Уи имацара иакәым, егьырҭгьы: «Абри аџь џьара ҩысҭаа мусхәк аӷразар ҟалап» ҳәа, ажәала ирымҳәозаргьы, дасу рыгәқәа инарҭырҳәааит. Аха, ушьҭа иаҟәыҵыр, аџь аанрыжьыр хьмыӡӷыршьеит.
– Ари злазбо ала, шәеиха кьачақәа рыла егьшәзалхуам. Уаахи, Мшәылды, ухәархь гьарагос ду. Уигьы амала аҽашьуазар акәхап, аха... – иҳәеит абригадир.
Мшәылды деиси-еисиуа днеин, ахәархь жьакца ду ахькажьыз, ашышкамс абажә анарҳәазо еиԥш, иаашьҭихын, иқәшьуа, аџь ашьапы даадгылеит.
Агроном ԥаҵа ҟаԥшь даарылҵын, днеин аџь днадгылан, аҿаԥҟасҭа ихы надкыланы днахәаԥшит. Нас, ҵәаҟьак аамхны днафҩын, хаԥыцла днацҳаит.
– Уҵҩааит, амса ишԥаҩызоу, уара! Ари, ани ахәархь ҟагәа иаҿыҵаӡаӡаргьы, иалало иҟоума! – иҳәан, аҵәаҟьа иикыз ыршәны абӷьыжәра инылаиршәит.
– Уаргьы ҳаӷоу иԥышҵа уқәуп! Амҵ кнаҳаны ацәа ахухуеит акәымзар, ишынакьыслак, иаахнаӷәыцәуа-заргьы уздырамеи иҟалаша ҟалаанӡа, ахәац ала зҭухуазеи, џьым рыцҳа? – иҳәеит абригадир, дгәаау, дихыса-марҟәылуазу узымдыруа.
– Унеи, ихӷәыцә, ихӷәыцә! Ҿыр, ҿыр, ҿыр, аӷьӷьа-агәгәа, аӷьеҩ! Ихырԥаны ишԥалаишьҭи уҳәарауазеи, иқәақәрахааит, – иҳәеит ашҳам иҿашьшьы, ани аԥаҵа ҟаԥшь дахьгылаз.
Ахәархь нарган, аџь инаҿаркит. Унах-снах рҳәан, ахәархь неимдырхха-ааимдырххеит. Аха ахәархь ацқәа аџь агәаԥшь заҵа иаламларыз, иалԥаны ирҿасуа иалагеит. Ашьҭахь, ирулак, ирҳәалак, цәгьа бзамыждарыла, ахәархь аџь иналадыркьакьеит.
Ҩыџьа амхәыцчацәа ишрылшоз иахон ахәархь. Аҳы, ушьҭа уаҳа злоу иԥсра убеит рҳәо аҟынӡа инеит
аҩыџьагьы. Амалагьы, аԥсԥшра змаз рхы-рҿқәа, зынӡа анышәаԥшь аԥшра аархәеит.
– Уах, уара, уах! Зынӡа уԥсы ушьҭахьҟа ицама, уара ашәикәагә! – дышзахәоз днаиқәҟааит арыӷьарахь игылаз.
Аҳәа ахы зықәшәаз еиԥш, егьи днацыҵҟьашәа, ирҭрысны ахәархь даннаха, илҭахәалан, џырымзи егьаумҳәан, аршәаа иасын, агәҭаҵәҟьа неиҩҵәеит.
– Оос! Абри ахәархь заҵәы иҳамазгьы алакҭажә ааҳамухит, ушьҭа уқәгыланы укәашала! Арсанагьы уаргьы шәымышьҭа шәхазыҳәан ицәгьахааит. Шәарҭ акьуқәа шәҟны бзиарак аабап ҳәа уҟоу! – иԥсахы ԥжәаны даауазырит Мыса.
– Иҟоу шәасҳәап, дадраа! Абри аџь акы ҳаднацалеит. Аиха аламло, ахәархь аламло, абар, сааҭк аҩныҵҟала заҟа машәыр ҟалахьоу! Акы ахьырҳәо акыҟоуп, доуҳас иамоу иудыруазеи, жәа-биԥарак ирхаану, ҟаҭ еиқәаҵәа зхызгахьоу аџьажә.
«Аџьажә ашәи ҳаӷоу иқәшәааит!» – иҳәо саҳахьан сабду. Аџь ршьаны, аҵәҩан ашҭа иакәиршомызт. «Аџьажә ахьугалакгьы амацәыс ашьҭоуп, ҳаӷоу иҩны шьаҟоуп», – иҳәон. Уигьы акы изымдыруа, акы имаҳацкәа абри аҩыза иҳәарымызт.
– Аџь амацара акәӡам, абри Адаужра иқәынхо ишыжәлантәыку, зегьы рдоуҳа дууп, рҳақ цәгьоуп. Сабацәа ирҳәо саҳахьеит, ҳарамрала урҭ инарышьҭалаз ауаҩы, бзиа иԥеиԥшхом, – иҳәан, ҿааиҭит Мшәылды, иоура-зоуроу цәанырра цәыршәагак афымцеиԥш инеихҟьан.
– Шәааишь, уараг ҳахшыҩ неилаҳҵапи. Иа-ԥсыхәоузеи, аиха иамго, ахәархь иамго, цәгьала иқәхаз абри аџь? – днаразҵааит абригадир.
– Адгьыл абзиабара ауп, аҵлақәагьы еибаркны изку. Адгьыл иааӡаз, адгьыл агәы амоуп. Иумбои, адгьыл
ишоунамышьҭуа ани аџьгьы! Сара стәала, ҳаҟәыҵыр еиҳа еиӷьуп, абри аџьгьы, убри аладахьы игылоу Амқанбақәа рынцәарныҳәарҭа ахьацагьы.
Анцәа иан д-Хьациа-ԥҳауп рҳәоит, ҳаалгәамԥхар, абри аџь ҳшацрыхо, аҽнышьыбжьон, ажәҩан неилаҩ-неиласны, анцәа ашьашә рымацәыс ҳхиҟьар ҟалоит. Нас уара уцаны жәҩан иқәтәоу анцәа ду уизашшла. Иахьугалакгьы, аекәым, екәымуп, уи аҽеи ахаангьы иахылымҵӡац.
– Иахьа шьыжь аахыс, сарма блеи слаԥықәшәеи иҟарҵогьы бзиа ишазҳәам здыруеит. Шәырҟәаҵ, баба, абарҭ аҩҵлак, иҟалозар! – иҳәеит, иахьантәарак зҿы неихызмырԥхьацкәа, зылахь еиқәырпата игылаз аӡәы.
– Анцәа ухы дасааит. Уара уаагылазаргьы аҽеи умҳәаӡацызт, иахьа иуҳәозма. Ажәакала, наҟ-ааҟ ахәа еиҿаԥсара ҳааҟәыҵны, уара, Гәаџьуа, ашьыбжьышьҭахь, уашьа Тҟәарчалынтәи алаӷәымқәа иузааигаз, унарылаԥшны, еиҳа иӷәӷәахап ззугәахәуа, акы аарылхны иааугоит. Убри зегьы ҳаилнаргоит ҳкәаԥҷаҷараӡа! – иҳәеит агроном ԥаҵа ҟаԥшь.
– Ишԥа, уара, аџь алаӷәым аҵаҵаны иԥаажәома?! – иааџьашьаны дҵааит абригадир.
– Уаҳа ԥсыхәак аманы избом сара сахьахәаԥшуа. Арха уаа зегьы ҳаихақәеи ҳхәархьқәеи ҳаманы ҳааргьы, ари избо хәарҭа-хәаԥшь амаӡам. Алаӷәым наҵаҳҵеит, иаразнак иааҭоусԥалхоит! – иҳәеит Мыса аԥаҵа ҟаԥшь, игәалаҟара аабзиахан!
– Ус акәзар, абра еилагылоу ҳҟынтә, ашахҭаҿы лаӷәымла арацәа ԥызҽхьоу аӡәгьы дыҟаӡам. Алаӷәым аиҵаҵашьеи аҭырҟьашьеи аӡәгьы издырӡом. Ианцәыруга, аҭырҟьашьагьы уара иудыруазар акәхап, уара иԥужәароуп! – иҳәеит абригадир.
– Уара аҭырҟьашьа узымдыруазар, сара еиҳа издыруама? Ашахҭаҿы, иамуӡар, уара мчыбжьык аҟара аус уухьеит. Сара ашахҭа ақам-зқамугьы сықәымлац. Алаӷәым
захьӡугьы сыздырам, саб ихаангьы, наԥшыхақәгьы исымбацт. Уи уиаҟара изырххатәузеи. Гәаџьуа дыҟами. Аҭырҟьашьа изымдыруазар, иашьа алаӷәымқәа баша иашьыкьла изааигозма? – иҳәеит Мыса, зегьы ихы нарылрышәшәо.
– Сара ҽагажә ҳаԥшьахтыгоума, уххь згеит! Алаӷәым аԥжәашьагьы сыздырӡом, издырӡозаргьы схы хәымкәа ахәырбӷьыц ақәысҵартә гәаҟра сымаӡам.
– Алаӷәым-ашәа, шәеиқәшәы-еиқәԥаласа шәы-қәырҵааит, алаӷәым аҭырҟьашьа жәдыруаны, цас ишәҳәозар. Иааганы ишьҭашәҵа араҟа. Убри аџь инаҵаҵаны аԥжәара иахсырҵраҳа, шәаргьы ишәхымҵааит сҳәар шәрыцҳауп, – иҳәеит Мшәылды иҿы акуа-иашьҭуа, Аҵәасараа рмаланыҟәа еиԥш дхыԥшаало.
– Акы уҳәаргьы, акы удыруеит, Мшәылды бзиа! Ашьыбжьышьҭахь алаӷәым ааугома, Гәаџьуа? – иҳәан, Гәаџьуа ихы наиқәикит аԥаҵа ҟаԥшь.
– Иаазгап, убри алаӷәым ада ԥсыхәа шәымамкәа шәҟалазар! – иҳәеит Гәаџьуа амҿышьха еиԥш, иџьымшь хышқәа иблақәа инҭаирссын.
Иаарласны атракторқәагьы рыҿқәа неихаркын, шьыбжьон ҳәа рыԥсы неиҭаркырц, зегь шеицыз, Адаужра ахәы иналбааит.
Ашьыбжьышьҭахь, амшгьы аҽаԥсахын, уажәраанӡа еихапата иҟаз ажәҩан агәҳәҵәа нкылҵәаны, ахәашахш еиԥш, шәалҟьа мрак аакылԥхеит.
Адаужра арӷьарахьтәи аган аҿы ишьҭаз ахәы ԥшӡа, ашьац еилаԥыхха, агәы зегьы рыӷӷаны ишьҭан. Ҩахьхьи, амра инацрышәшәаз ашәахәацқәа ӡыӡымкуа, иӡыхь-ԥсыхьха, ашьац иаҵәа ацынхәрас, еиқәырдды еилажьыз анышәгәалра инхыԥсалеит.
Зехьынџьара ҭынчра гәыҭҟьаран. Аҽнышьыбжьон, ахәы аҵаҟа, ахәажәра илыҩҩны иааҩуан, ацхь иаргәаҟуаз абгыӡ абжьы.
…Ашьыбжьышьҭахь, Мыса изхарафа-изхаражә,
игәалаҟа-ихалаҟа, Адаужра ахәахьы дхаларц иҿынеихеит. Ахаан уи аҩыза здимбалацыз илашәарыца Думышьҭын ахьтәаз, иҩаҵҟьан, раԥхьа аҽыргәыбзыӷӡаны ишьапы аҽнаҵанарҳәын, дахьцоз иццарц аҽаазыҟанаҵеит.
– Ухынҳәы, Думышьҭын! Уеилагаӡама уара рыцҳа иахьа? Ашәақь скым, аҽак скым, уабацо уеиханы, ухынҳәы наҟ, ала гаӡашәа иҟоу! – иҳәеит-егьит, аха иааицымцар амуа, аҵәуараҵәҟьа иалагеит. «Аҩны иштәаз, ихәтәырц егьагым, гәыбӷанс иоуҭозеи, агәы ҿыӷьит. Ианбатәиу шәарыцара иныҵсымгеижьҭеи!» – Уаала, уаала нас, уасҟак уҽахушьаауазар! – иҳәан, Думышьҭын иманы ашҭа дынҭыҵит.
Мыса Адаужра ахәы данхала, инеиша зегьы неины, еилаӷәӷәаа аџь амҵа итәан.
– Иааугама, Гәаџьуа, убомба? – иҳәан, дҵааит Мыса.
– Уи ааигеит, аха ари ула шәарыца зыхурҟьозеи, аҽнышьыбжьон амра кажжы? – иҳәан, ҿааиҭит абригадир.
– Аԥсра ааиҩынҵәаразгьы иаасыцмаар амуит. Аҽашьӡо ианалага, агәнаҳа цәгьоуп, иныҵсымгеижьҭеи ианбыкәу! – сҳәан, исыманы сҿаасхеит.
– Кыр иаԥсаӡоума иара? – иҳәеит абригадир, Думышьҭын иқьышә инықәҵашәа.
– Аҿы зцәажәом, убриаҟароуп, абжьарак, иааҟанамҵо ҳәа акгьы ыҟаӡам! – иҳәеит аԥаҵа ҟаԥшь, ила ахы ааишьышьын.
– Аагара-анагара егьи ҳәа акрадырӡома? – деиҭаҵааит абригадир.
– Знык ианузылашьҭ, аӡымшын иалаҳаргьы иаалнамԥаар ауӡом. Уахьыҟазаалакгьы уԥшааны, уаԥхьа инаганы инканаршәуеит! – иҳәеит аԥаҵа ҟаԥшь, ила ширҽхәара изымдыруа.
– Ус акәзар, сынтәа аӡынра ушьит. Уара утәаны ухысла, Хәыча иҵаҟа, икаҳаргьы, амҵәыжәҩа ианкны
иузаанагалап. Уи зегьы бзиоуп, аха ҳтәашьа ҳаԥсышьоуп. Мшәылды, улаӷәым рхиа, дад, дукәыхшоуп! Абри аџь ахьӡгьы-ахьмыӡӷгьы уара иутәуп иахьа. Зегьы уара ҳуқәгәыӷуеит! – иҳәан, абригадир Мшәылды ижәҩахыр днас-насит.
– Уи зегьы бзиоуп, аха шәара шәхабар ахьысымбо, абнахь, џьара, ӡибнаҟа-ӡишәнаҟа шәцаны шәхы ԥхьашәкроуп. Иудыруазеи! Амашәыр аҳампал иалоуп! – иҳәеит Мшәылды.
– Ҳара ҳҽаҳамҵәахыр ҳәа ушәома, уара акыр узырҽеиуазар! – иҳәеит Гәаџьуа. Иааилагылаз зегьы, уаҳа ажәак бжьамгалаӡакәа, рҽеибаркны, абни Амқанбақәа рныҳәарҭа ахьаца шыҟаз инҭалеит.
– Уара узсыдгылоузеи? Уца уаргьы, ула шәарыца уманы, џьара ҵлакы уҽнавак! – иҳәеит Мшәылды.
– Уара абзиа збаша, сарамоу, макьана иара уара ухаҭагьы ара угылоуп. Уара иухьуа саргьы исыхьып. Изуазеи, уара уааныжьны сцартә! – иҳәеит, аԥаҵа ҟаԥшь дгәыцхә-гәышьуа.
– Уҟаз, баба, иумуӡозар, сара уабасԥырхагаҵәҟьоу, – иҳәан, алаӷәым злаҳәаз ақьаад ааиртлеит. Акаԥсуль ҳәа изышьҭоу, аҭырҟьага наганы, алаӷәым инагәылеиҵан, ашашәа метраки бжаки ироуны иаахиҵәан, алаӷәым инаӷреиҵеит. Мыса иҟыт-ԥсыт ыҟаӡамкәа, изшьамхык нарсны, ила ахәда инапы аакәыршаны икны, илақәа ааихмырсыӷьӡакәа Мшәылды алаӷәым шеиҵеиҵара еиҵаҵаны, ихәхәаӡа ашашәа нышьҭеиҵеит. Иџьыба дынҭаԥшын, асԥычка анаацәырига, Мыса игәы ааҭрысын, дышгылаз изгәамҭаӡакәа, илагьы ааушьҭны, ашырҳәа дҩагылеит. Аха уажә дыҵҟьан дыҩыр, ԥхеишьан, Мшәылды илаӷәым амца нацрарсны дшыҩлак, иаргьы ихы ахьынахоу ишьамхы иҽаиргарц иҽырхианы дгылан. Аха Мшәылды абри аамҭазы, илақәа ныҵыркәырны Мыса днаихәаԥшит. Уаҩы ишимбац дышшәазгьы гәеиҭеит.
Аха исԥычка амца аркра дахыццакуамызт. Илаӷәым иацраҳәаз ашашәа амца аиркаанӡа, Мыса изымычҳакәа, дшәан дыҩыр акәын ииҭахыз, аха егьыгьы, иԥсы зегьы шилӡаахьазгьы, ичҳаны дгылан.
Мшәылды есиныҟеиҵалакгьы, исԥычка амца наиркын, икахәхәа иаԥхьа ишьҭаз ашашәа амца нацраирсит. Иаразнак алҩа нхачылан, «ф-ф-фы» арган, ашашәа иаразнак ибылуа аҿынанахеит.
– Уҩ, уҩ, ушзахәо! – иҳәан, Мшәылды деиҵас дыԥан, дыҭрысны иҿынеихеит. Мыса раԥхьашәа ишьамхқәа деиҭарымго, инаиҵӡаазшәа ибеит, ԥышәхагьы дынцәыҵаххит, аха ииулак, дҩагылан, илагьы агәхьаа зкыдаз, иԥсгатәы иманы, дыҩны ахшьыра иҽеиҭеит.
«Ааит, ари збаз сара соума, иабадихәа лажәхеит! Ари сыԥшәма ицәынхеит, ихьысыгӡароуп!» – аҳәан, амца зыцралахьаз алаӷәым инахаххын, иаашьҭԥааны, ахаԥыцқәа ирыбжьакны, икәалаауа Мыса ишьҭаланы аҿынанахеит.
Амқанбақәа рныҳәарҭа ахьаца амҵа зҽырԥсны итәаз, ари аҩыза ахлымӡаах анырба, зегьы неибарҳәҳәеит. Аԥаҵа ҟаԥшь, иҟалазеи ҳәа ишьҭахьҟа данаахьаԥш, Думышьҭын алҩа харчыланы, алаӷәым аҿыҵазза ишьҭаланы ишаауаз ибеит. Мыса аҳәа ахы зықәшәаз еиԥш, дхәааны деихеит.
Абри аамҭазы, аколнхара ахантәаҩы Лади сареи ҳҽыжәланы ҳшааиуаз, ауаа руаҟьан-чаҟьан бжьы ҳаҳаит.
– Ари, ҽеик ишазҳәам удыруаз, Ҳараз! – иҳәан, апҟаҩҳәа иҽы дласын, длаҵҟьеит Лад. Ахыкәалаа еиԥш, амарда ҳнаҿалан, ҳнаԥшызар, ҳагроном ԥаҵа ҟаԥшь дкәалаауа, ихи-ишьапи еилаԥсо ахшьыра дҭаланы даауан. Ҩажәижәаба ҽышьахәар ада бжьамкәа, лак ахы ақәыршәны, абыржәымзар абыржәы ихьӡап ухәаратәы, алҩа харчыла, оумак аҿыҵазза Мыса ишьҭаланы иаауан.
Уаҳа анс-арс акәымкәан, Лад итапанча нҭиԥаан,
инапы инықәырсны, аҵықь-аҵықьҳәа ҩынтә ала деихсит. Ишызбоз, ала ааҵәаа-ааҵәаан, иаагьыжьы-гьыжьын, инкаҳаит. Иаҿыҵакыз алаӷәымгьы наҿыҵҟьан, ганха инкаҳаит. Лад итапанча аҭаҵаха иамраӡакәа, алаӷәым агәақьҳәа иаатҟәацын, уаԥхьа игылоу думбо, аӷылҩа ҩыхтәалеит.
Снаԥшызар, ҳныҳәарҭа ахьацаҵла шыҟаз, уаа гәарҭак еихьыс-еиԥысуа ахшьыра иҭеибаҵа иаауан.
Ҳагроном Мыса ҵыԥх дыԥсызшәа дхаххала ажра ахықә аҿы дкажьын. Лад ашырҳәа дааҽыжәҵын, аԥаҵа ҟаԥшь днеихаххит.
– Ҳаит, уанаџьалбеит, акгьы иалаҳәаӡамкәа, улакҭажә ҳамухуан. Аҳәахәдеиԥш ушԥаныбжьаӡуаз иахьатәи амш! – иҳәан, имахәар данкны дҩеиргылеит, Мыса ишьапы аарла акәын дшықәгылаз. Уара унеины убра акруҳәазар, иаргьы иҳәеит. Иаб дышьны ихәда днахыршьызшәа, дцәылагаӡаханы, аԥсы исахьа нылкааны, доумам-оумамуа, амарда днаҿаланы иҿынеихеит. Ила шьны иахькажьыз днахагылан, днахәаԥшит. Акымзарак зхарамыз, иԥсеиԥш бзиа иибоз ила, иара ихыдареи иаҳарамреи рзы, ашьа агәыҵаш еиҵыхны ишьҭан.
– Уара уеибганы уаанхазааит, алажә амыцхәра, ԥшӡала иуоуп. Иахарагәышьази рыцҳа, аха аԥсра, аԥсра ианадамха, ус иахьыҟалаз анцәа имҭоуп! – рҳәеит, еилагылаз зегьы.
Сара, абри абри ами ҳәа, изаҟаразаалак срыламцәажәаӡакәа стәаны срыхәаԥшуан. Ԥҟашьа змоуз аџь ду амҵа, ҿымҭ-ԥсымшьа итәан зегьы.
«Ауаҩытәыҩса идоуҳа иаиааиуа мчы ы-ҟ-а-ӡ-аам!» – иаалырҟьаны, амацәыс еиԥш, иааҵхахаз абжьы, слымҳа инҭасын, нырцә-аарцә ахәқәа неимырҟьа-еимырсны, нахьхьи, ахәы еиқәаҵәа инаҿаӡыҭ ицеит. Саргьы ԥхыӡ саашьак иалаз аӡә иеиԥш, схәыцрақәа саарылҵит.
Ҿымҭӡакәа сҽы аҿы ианкны ахаҳә шкәакәа сықәтәан.
Сҳәатәы шырацәазгьы, ҿысҭӡомызт, избанзар, заа снапи сшьапи схала иҿасҳәахьан. Сгаӡареи сҟәышреи руа изхараз сзеилкаауамызт. Аха Адаужрахь атракторқәа рықәлара зхараз сара схаҭа сакәызшәа схы сыԥхьаӡон. Ԥсраҽнынӡагьы хҿыхшьа сымамкәа, абри аҟалаа, ахааназы иажәракьны ҳажәлантә рабиԥарақәа ирзынзыжьыз сара сакәын. Абри акәын уажәы уи бзагәырҩаха, иааихымсыӷьӡо сгәахы изакәшоз.
«Ауаҩытәыҩса идоуҳа иаиааиуа мчы ы-ҟ-аӡ-аам!» – даҽазныкгьы, шәиԥхьыӡҵас абри абжьы ахәқәа инарықәҩын, ишызбоз, слымҳа ааҭнашьааит.
Ҩ-тракторк ахәаҿы ирԥԥаны еиларыжьыз аӷьара илахаҳәхазшәа, иҿамбасха игылан. Дырганҵыхәа заҵәык: «Уаҵәы иусҭоит, уаҵәы иусҭоит, уаҵәы, уаҵәы!» ҳәа аҵыхәа ырҟьашҟьашо, иқәԥақәсуа, иҵаа-ԥшаауа анышәгәалра илан.
– Ани адырганҵыхәеи Абрыскьыли еиӷацәоуп! – иҳәеит Лад уаҳа иҳәатәы нҵәазшәа, даалҟьаны.
– Избан?! – иҳәеит абригадир иааџьашьашәа.
– Абни адырганҵыхәа акәмзар, Абрыскьыл ушьҭа, Уатаԥ аҳаԥы дааҭыҵны, ирашьгьы иаргьы, уа мшыбзиақәа ҳәа дааҳалагылахьазаарын! – иҳәеит Лад, ччаԥшьк иблақәа иаарыҵмыршәаӡакәа.
– Ани адырганҵыхәа чычиоу?! – иааџьаршьеит, еикәшаны аџь хауара иамҵатәаз ауаа. Зегьы уажәы иҟалаз арыцҳара аархадыршҭшәа ҟарҵан, ҿымҭӡакәа иааҭгылаз Лад инеизыԥшит.
– Абрыскьыл, – иҳәеит Лад зныкыршәа. – Иахьатәи анцәа амш иааигаз, ҳәагәыжьла дзыдҿаҳәалоу, быжьрабыжьҵәа анышә иҵоу аихатә гәашьа ирҵысуеит. Аҳа, анцәа иуџьшьоуп, ушьҭа иҵысхит анааигәахәуа аамҭазы, абни адырганҵыхәа аакылсны, Абрыскьыл ҳәагәыжьла дзыдҿаҳәалоу ашьаҟа ахыцәҟьа инеины инықәтәоит. Абрыскьыл игәахы ҩеибакуеит. Егьарааны
иуҳәахьазаргьы, абыржәы уԥыххаа уқәсҵап ҳәа, иура рхха, ишилшо даныкшалак, ҩаԥхьа быжьрабыжьҵәа иныҵеицалоит. Абри даҿуп даагылазар. Ашьаҟа ыҵысхит шиҳәо, абни аҵыс неины ашьаҟа ахы еиҭа нықәтәахуеит. Ҩаԥхьа, дгәааӡаны, Абрыскьыл иура еиҭамҩаниҵоит. Еиҭа адырганҵыхәа наҵԥраауеит. Еиҭа, ашьаҟа быжьрабыжьҵәа иныҵеицалоит, иахьагьы убри даҿуп! – иҳәан, Лад иажәабжь кьаҿ даалгеит.
– Ассир уҭахызар, абар! Абни адырганҵыхәаҵәҟьагьы, аԥсуаа ираӷоуп, уара! – иҳәан, ҷкәынак, нышәхәарԥк аашьҭихын, дгәааҵәҟьаны адырганҵыхәа иагәыдиҵеит. Адырганҵыхәа, уи рацәак агәхьаа мкыкәа инаԥрын, хԥаҟа саџьан инаскьаны, аҵыхәа шьҭакшо, анышәгәал ахы инықәтәеит.
– Ахацшәаҵәҟьа узнауит. Ани уара уакәым, Абрыскьыл дуӡӡа дамыхәеит! – иҳәан, Мыса аԥаҵа ҟаԥшь дибар ҳәа дшәаны, дынцәыҵаччеит Гәаџьуа.
– Аӡәы егьа афрахьы дааиуазаргьы, аҩысҭаа дызирҭаслымуам. Уи адырганҵыхәа, ани имацара иакәымкәа, абра иаатәоу зегьы нышәхәарԥк-нышәхәарԥк еицагәыдаҳҵазҭгьы, акы амаахаргьы, акы аахон. Ашәымҭақәак рыла, Абрыскьылгьы ихы дақәиҭаҳтәуан. Аха уи ҳара анцәа иаҳҟәырхуп. Ҿык ҳаицҭацәажәар, хҭак ҳаицҭахысыр ҟалома, ҳаԥсацәами. Ҳазшәиз иҭоуба еилаагар шԥаҟало! – сҳәеит иаасзымычҳазт.
– Иуҳәаз иашоуп, Ҳараз. Ҿык ҳзеицҭацәажәозҭгьы, ани аџьгьы хырҟәҟәа-ҿырҟәҟәаны иаанхомызт, иахьа иҟалаз арыцҳарагьы ҟаломызт. Бзарбзанла алаҳәарҵыс еихсыз ҳәа, иабыхәа, ацаҟьа рбгага адинамит дуӡӡа, абни аџь иаҵаҵаны иԥаажәоит ҳәа иалагаз ауаа урықәгәыӷны аӡы узлаҭаларызеи, – иҳәеит Ладгьы.
Аӡәымзар-аӡәгьы ҿиҭуамызт. Уаҟа аӡәы ииҳәоз аҭак имҭакәа иаанымгылоз иара аԥаҵа ҟаԥшьгьы, уажә иҳаидеик ыҟаӡамкәа, ихы кны, зегьы рхахьшәа дтәан.
– Уи зегьы, бзиоуп. Анцәа имч ала, уажәазы ԥсҭбарада
ҳаилгеит. Уара угәы ишԥаанаго, Мыса, абри аџь, уеизгьы-уеизгьы иԥырхага дуны иҟамзар, игылазааит, уаа гәарҭакгьы задаҳшьыларызеи! – иҳәеит Лад ҳагроном ԥаҵа ҟаԥшь ихы наиқәкны.
– Аџь амандарина иаԥырхага акәым, иаԥырха-гаҵәҟьоуп азыҳәан ауп, акәымзар, ҳадынҵәалахьеит, ҳагәҿыӷьра алаҳхаагарц акәу џьушьома! – иҳәеит аҭакс Мыса днацыҵҟьан,
– Ибзиоуп, баба, иулшозар, иԥҟа нас! – иҳәеит Ладгьы уаҳа диҿамԥакәа.
Абри аамҭазы, аззы ахырга, Адаужра ахәы иаақәлеит трактор хаззала дук. Зегьы уахь инхьаԥшит.
– Абар, егьарааны иуҳәахьазаргьы, ари уаҩ дызмыхәоз аџь адышьман аԥсы ҭалан, иқәаџуа Адаужра ахәы иахьаахалаз, Мыса! – рҳәан, итәаз зегьы аӷу неилдырган, иааиуаз атрактор иназыԥшит.
– Ишиашоу, ишиашоу иаажәг арахь! – иҳәан, аԥаҵа ҟаԥшь ибжьы наиргеит.
Исҳәагәышьозыз, Ладгьы саргьы ауахәа ахы ҳнықәтәан, ҳрыхәаԥшуан.
– Абарҭ абри аџь акы иаднацалеит, угәы иҭаз! – Лад ихы аасыдикылан, слымҳа дынҭахәыҭхәыҭит. Сара ацәгьагьы абзиагьы алаҿымҭӡакәан стәан.
– Ани атрактор ҳаџь ахаангьы иазыҵыхӡом! – иҳәеит Лад, ҩаԥхьа слымҳа дынҭахәыҭхәыҭын. – Баша атрактор, аԥсы иаԥдырхоит! – иҳәан, иныҵакшәа даацәажәеит.
Атрактор шиашаз аџь инамҵадыргылан, иара иацраҳәаз аҳәагәыжьқәа, ҩыџьа-хҩы еимакы-еиҿакны инарган, аџь ашьапы инакәдыршеит.
– Ма, ихаажәап, ма иҵнаҳәап, аԥсцәа ирымго! – иҳәан, илақәа еимырџахәны, иԥсахы азыԥжәо, аџь дҩаҵаԥшын, атрактор аԥсҟы зкыз ишҟа иҿынеихеит Мыса.
– Еи, гәышьа, исыздырцәом, Мыса! Ари сыцәаӷьгьы ӷәӷәак ауп, аха уи аџьгьы лажәк ауп, макьана иуасҳәо ҳәа егьсыздырам, – иҳәеит атрактор ныҟәцаҩ Мыса
днеиҿаԥшын.
– Уаагыли, заа, ааӡараҽха, ана итәоу саӷа игәырԥса сықәумыршәани, – иҳәеит Мыса сара сышҟа даахьаԥшшәа. Аха саргьы, сыфеида зиҿасҵарызеи сҳәан, слымҳацәқәа насықәсыжьын, ҽмырҳа ҟасҵеит.
– Уара, убри атрактор ахшьыра ихықәшәыргы-лацәеит, иҵегь, абрахь аҟьаҟьарахь шәаах! – иҳәеит Лад.
– Ус иҟаз, ус! Арахь ҳааханы, уаҳа ҳабанӡа аахои, зынӡа аҭӡы икыдаҳцалар, атрактор уиаҟара абӷа еиҵыхырҭа ауам. Уа иҟаз, иҟалалакгьы ак ҟалап, иаҳмыхьыц усгьы иҳахьрызеи сеидроу, – иҳәеит аԥаҵа ҟаԥшь.
Уаҳа аӡәгьы аҭак ҟаимҵеит. Гәаџьуагьы, Мысагьы, Мшәылдгьы, аџь иакәдыршаз аҳәагәыжь иакәшаны еиҭагәарҭеит. Еилшәашьа амамкәа ишҿаҳәаз агәра анырга, Мшәылды ида, егьырҭ зегьы цан, Амқанбақәа рныҳәарҭа ахьаца амҵа иааикәагылеит. Лади сареи ауахәа ҳақәтәаны ҳаԥшуан, уаҳагьы ҳамнаскьаӡеит. Мшәылды иҽеибыҭаны аԥсҟы днаҿатәеит. Знык даахьаԥшын, аҳәагәыжьқәа зкәыршаз аџь ашьапы днахәаԥшит. Нас, атрактор ааирҭрысшәа иун, аха аҵыхәтәанынӡа аццакра ацҵара изымгәаӷьызт, атрактор ааникылан, даахьаԥшын, аџьи аҳәагәыжьқәеи ҩаԥхьа илаԥш нархигеит.
– Ани аилымга дшәаны, иҟаиҵо дшақәымшәо гәоуҭоу? – иҳәан, Лад иарӷьа машьхәылҵ насыдикшалт.
– Дшәаҵәҟьоит ҳәа сыҟоуп, имаха-шьаха иара ишиҭаху ихымхәыцуашәа збоит! – сҳәеит, саргьы сылаԥш Мшәылды иааихмырԥаӡакәа.
Ҳныҳәарҭа ахьацаҵла иамҵагылазгьы, ргәеисыбжь рлымҳа ҵнахуа, уажәымзар-уажәы Мшәылды итрактор аџь ианбаирхаришь ҳәа иԥшуан. Абри аамҭазы, атрактор аҟит ахьызшәа, инеицәкьыс-ҩеицәкьысын, алҩа нхарчыланы, иззаӡа анаара иааҿахеит.
– Амҟалатә узыҟалама, уара, амҟалатә узыҟалааитеи! – аҳәа ахы зықәшәаз еиԥш дхәааит агроном ԥаҵа ҟаԥшь.
– Мамоу, џьым сара макьана аԥсҭазаара сҭахуп.
Еихымҟьа-еиԥымҟьо, амаҟаҿамҳәақәа хҩык ахәыҷқәа аҩны икаԥсаны сааит. Урҭ ажәҵара ԥшқақәа реиԥш, сҿы иҭаԥшуеит. Уара уеиԥш, уи ахьаца иамҵагыланы акомандаҟаҵара саргьы исылшоит. Уааи, уиаҟара агәы умазар, уара ухаҭа уақәтәа абри атрактар. Сара аҽнышьыбжьон, аԥсгацәа сыԥсы сызрыҭом, уи гәалсрамхааит, – иҳәан, Мшәылды амышәҳәыс еиԥш атрактор длалбааԥан, харагьы дымцакәа, аҟәҿыҳәа аԥхьаҵәҟьа днатәеит.
– Аҽнышьыбжьон, Амқанбақәа рхыбаҩажә, абри аџь ҟараах, хьӡыда-цәада снаҵаҟьаҟьар сҭахӡам, – иҳәеит, адгьыл дацәажәозшәа ихы шьҭацаланы.
– «Аҷынҷа адәныцара аныхәшәха, иганы амшын агәҭа ихнаршәлеит» ҳәа, убама иҟаиҵаз, ани аилаҩа шәаргәында. Уцаны, уеиқәа ушьыхны, уԥҳәыс леиԥка хәапера ушәҵаны уаа, Мшәылды, уԥҳәыс леиԥка! Уаргьы ухаҵоуп ҳәа, ушарамшаны узшаз, шанагӡара анцәа иумҭан! – иҳәан, аԥаҵа ҟаԥшь ахьаца днамҵыҵын, иҿааихеит.
– Ашарамшаҵәҟьа, уара абга иақәтәоу аԥаҵа ҟаԥшь уоуп. Аԥҳәыс леиԥка зшәу зегьы дырдыруеит. Шьоукы-шьоукы реиԥш, макьана сара сызқәа аӡәгьы дкыдмыччалац. Рацәак убз ахы иақәиҭумтәыр еиӷьуп, мамзар, иахьа, аԥсцәа ҳрымго, аҩысҭаацәа реиԥш, аҽнышьыбжьон ҳаилибахыр ҟалап, – иҳәеит Мшәылды.
– Ҳаи, абри ахҭабаа иԥа снапы сирҟьышьуеит убама! – иҳәан, иеигәышә ҿаҩлакь аашьҭиԥаан Мыса иҿанынеиха, дабарышьҭуаз, аҷкәынцәа наидибаҳәалан:
– Мыса бзиа, трактор ныҟәцаҩык иҟынӡа ухы ноумган. Уара араион аҿы еицырдыруа аӡә уоуп, уххь згеит! – иҳәан, зуаҩыбжарахь инеихьаз быргк, Мыса абзиара наирганы дааиқәикит.
– Доушәышьҭ, уара, доушәышьҭ, убри сишьымҭахааит, доушәышьҭ, инацәақәа ҭыҟьҟьозаргьы аабап! – иҳәан, қәыц лаба еилаҩак неиԥышьҵаргәаны даагылеит
Мшәылды, – уҽаанкыл, Мыса, уара иуцәшәо макьана дмиӡац, дихьазаргьы дымшәӡац. Уҽаанкыл, ма усҭахуп, ма усцәымӷуп, мамзар...
– Мамзар иҟоуҵараны иҟааз, уара ачычиацәа рханы идыртәо! – иҳәеит, Мыса деимырхха дахьыркыз.
– Егьа счычиазаргьы, сыцәгьаҳәаҩӡам. Уахынла ауаа рыжәгәарақәа снарҭаҳауа, рыжәқәа сыԥхьаӡаӡом. Алақәа аҳәынаԥшьыга рҿаҵаны исшьӡом. Ҵабыргуп, мазарала саахшәахгәышьоуп, аха сҭиҩым, саахәаҩым, смаҳагьам, – абарҭ ажәа ҭынхақәа ахызаҵәқәа реиԥш, Мыса аԥаҵа ҟаԥшь инеиҿеирпҟҟеит Мшәылды.
Агроном дыҵҟьеит, дшыҵҟьара, аха аҷкәынцәа иаразнак деиҭарҳәынҷеит. Ишакәхалакгьы, алаба еимырымдакәа еилдыргеит.
– Ишәмырмжьыжькын, егьҟамлеит. Урҭ рыгәқәа ааибагазаргьы, еиҩызцәоуп. Ажә ашьапы аҳәыс ахаангьы иамшьӡац, дара ааибагоит! – иҳәан, Ладгьы дааҩагылан, дара рахь иҿынеихеит.
– Шәаҟәыҵ уара абри аџь. Шәара ари аус заҟа ишәырпылҳаҭыз аҟара излашәыхәарҭоу ҳәа рацәак егьызбом, – сҳәеит сара, гәыкала џьара ҩысҭаарак аҵамҵакәа.
– Хьаас иҟаҵатәым хьаас иҟоумҵан, Ҳараз. Ушьҭа ҳнапы анаҳҟьашьых, ахҭаҟынӡа инаҳмыгӡар ҟалом, – иҳәеит аԥаҵа ҟаԥшь, ԥшшәы ихаӡамкәа.
– Урҟәаҵ, Ҳараз, урҟәаҵ. Сара излазбо ала, урҭ уи аџь раҩысҭаацәа адыԥсылеит. Ишеилго ҳәагьы адырра уадаҩуп, – иҳәеит Лад ибжьы ныҵакшәа.
Ҳамҭак иааҭынчрахеит. Абри аамҭазы, Гәаџьуа дахьтәаз, дҩагылан ихы иқәыршәны, атрактор ахьгылаз ашҟа иҿынеихеит. Зегьы Гәаџьуа инеизыԥшит. Уаҳа ажәак мҳәаӡакәа, атрактор днақәтәан, иаразнак аусура иала-иргеит.
– Ирҭрысны иарх, Гәаџьуа, ирҭрысны! – ааит, уқәақәрахааит, Ҭалбӷан бзиа уиԥами егьа умҳәан! –
иҳәан аԥаҵа ҟаԥшь, иблақәа ааҭиргәаџьын, Гәаџьуа днаиҵакьыркьырит.
Гәаџьуагьы, схаҵаҵәҟьазаап иҳәан, игәы наиҵаррхны, аҟәақҳәа аџь итрактор наирхеит. Аџь ахьгылаз иаақыџьқыџьит, аха гәларшәасгьы иамыхәеит. Ԥшаӷьык насызшәа, амахәқәа неилауаҭырит ауп, уаҳа иреицәа-иреиҳа амгәагьы ҟәырҷ амҳәеит.
Гәаџьуа итрактор ҩаԥхьа шьҭахьла аҿынаирхан, аџь инадиргылт. Нас, аҵыхәтәантәи аццакыра ины-қәыргыланы, ԥхьаҟа днаҭрысит. Акаамеҭ ззырҳәозгьы уаҵәҟьа иҟалеит. Аџь иакәыршаз аҳәагәыжь, ахьаца ӡарҵәи еиԥш иааԥыҵәҵәа-ԥӷәыхаан, атрактор ааи-заанымкылаӡакәа, еиханы ахшьыра инҭалт. Гәаџьуа ишилшоз, арҵәааҳәа дыҳәҳәан, иԥсҟы ааушьҭны ахышәҭра иаҿыз атрактор ахы днықәгылан, ганха дыԥеит. Дбылгьо дышнеиуаз, ҵаҟа аҳәақәа зҭатәаз аӡытҟәа дынҭаҳаит. Цәгьамзар бзиа уаҩ дахыччом ҳәа, Лад икьатеих ԥҵәаны аччара даҿын. Сара мчыла сҽааиқәыскын, ҿымҭӡакәа сгыланы срыхәаԥшуан сажәа рыламҵакәа.
Аҳәагәыжь аџь ацәа абжа гәаҩаӡа илахнаҳәеит, абжьарак, ахреиԥш ишгылац игылан.
Аԥаҵа ҟаԥшь дҳашҳаҭәарахазшәа, деиқәшәы-еиқәԥаласа аӷьара даалахеит.
Лади сареи ажәак нарыламҵакәа, ҳанҽыжәлан, ҳҿынаҳхеит.
«Лади Ҳарази Адаужра ахәы инықәсын, ахшьыра инҭалеит», – ҿаанаҭит, ҩаԥхьа зегьы збарҭоу, зегь заҳарҭоу, аԥшырҭа, иқәтәоу абжьы.
Ари, хымԥада, ҩысҭаа мусхәуп ҳәа игәаҵа иҭиҳәаан, ихы зқәикра изымдыруа Мыса дышьхныԥсыланы дахьгылаз, иблақәа неиҵихын, аарла, игәаӷьны, уи аџь дҩаҵаԥшит.
Иаб ихаан, алаку аҿгьы имаҳац, ԥхыӡ цәгьак аҿгьы илаԥш иааҵамшәац, уаӷа имышхара, уаӷа иибара, ԥшра ҿаасҭак нылнакааит абри аџь. Нацәхыԥк иадамзаргьы, абыржәы хәыҷӡак даақәацар, ӡибнаҟа абри аџь днахәлабгарашәа ибеит. Зныкҟьара қыҭак ҭазырцәуа агәылшьап еиԥш, аџь асаса ааихнахын, амцабз шаҵәы-шаҵәуа иааҿыҵҟьеит. Ашьа зхыкьасоз агәылшьап аблақәа қьалықьашо, амацәыс еиԥш, аԥаҵа ҟаԥшь инаиқәҵәишеит. Мыса дгьыли-жәҩани наиҵагьыжьын, ибжьы изҭымкаауа, иҩнапык рыла иаразнак иблақәа нхиҩеит. «Ҳа! Ҳа! Ҳа!» – ауаҩы гәымчҳа иблахаҵ аргьежьыртә адау ибжь гәаҩа ахаҭа-ԥсаҭа нҭнацан, Мыса игәаӷ злыхәхәоз аџь аччабжь, ҟәымӷ мацараха нырцә-аарцә Адаужра ахәқәа ааимнарҟьеит. Уи абжьы ԥсҭыхгаха, аҵәымӷ жьакцеиԥш, Мыса илымҳа иҭасуан.
«Адгьыл адоуҳа иаиааиуа, мчы ыҟ-аӡ-аам!» – даҽа бжьыкгьы, шәиԥхьыӡҵас имцабз маҟаха Мыса аҽааикәнаршеит.
Иаалырҟьаны, изыхкьаз иара ихаҭагьы изымдыруа, Мыса игәы ӡыӡарак нҭалеит. Иаразнак ибла даахгылеит Арсана.
«Абри шәзықәгылоу адгьыл адоуҳа дууп. Ишәзымгааит жәлантәык рылаӷырӡ зыхьшу абри адгьыл аҳақ!» – абарҭ, раԥхьа дгыланы, ртракторқәа рыманы, Адаужра ахәы ианаахалазтәи Арсана ишәиԥхьыӡқәа, абыржәы акакала, Мыса ихы акәмаҷиара иҭашәазшәа ибеит. Мыса изыҳәан Арсана дыԥсцәаҳаны, ладагьы димышьҭуа, ҩадагьы димышьҭуа, иаԥхьа даагылеит. «Уныҳәа саанагазар, ушәигьы сагап, иуҳәаз ухы-уԥсы иаҩымшәааит уара аҿагәаҿас!» – иҳәеит усҟан ибжьы ныҵакӡаны, иаразнакгьы ихеиршҭит, аха абри аџьажә аҿаԥхьа абас дахьымаҷҟәикыз ииҳәо иҿамшәо даргәыҩ-ҿыҩит. Арсана иҿаҳәатәыҵәҟьа аргама аҟалара ишаҿыз агәра имгар амуа иҟалеит Мыса.
– Иҟалаша, заа саԥыҩлоит, аха, — ҿаанаҭит уи абжьы.
– Убри адгьыл здац рзалымхыз, еихаԥсыхәи хәархьи, лаӷәыми, трактори змыхәаз аџь ианырҵаз ахәрақәа ирыхҟьаны иахьагьы иԥсымкәа-ибзамкәа, абаҩԥсы еиԥш, Адаужра ахәы иқәгылоуп. Усҟан еиҭарҳаз хынҩажәа десҭын амандарина, шәынтә иԥсын, шәынтә ибзахеит. Аҵыхәтәан, ахәы, ԥшӡақәа ирзынхаз, ԥсраҽнынӡа, уи адгьыл ахаан ианымҵуа, риашашьа змамкәа ианхалаз, аԥаҵа ҟаԥшь иҩызцәеи иареи адгьыл иазынрыжьыз ашәахсҭақәа роуп.
Уара усҟан усабиӡан, Адгәыр. Иҟалаз-ианылаз зегьы абоудыргәышьои. Ҳараз игәаламшәо, иимбаз сара сыла заҟа саашьа абаз, слымҳа заҟа аҳаз, сара аӡәзаҵәык соуп издыруа, уаҳа хыхь – ажәҩан, ҵаҟа – адгьыл аӡәгьы издырӡом. Иудыруаз, уи иахааныз, урҭ ахәқәа збаҩҷа рықәӡыз ауаа рдунеи рыԥсаххьеит, Адгәыр. Умыццакын, уԥсҭазаараҿ угәуҽаныз.
«Уа Адгәыр!» – иҳәан аӡәы аргама насықәҿиҭит. Ҳаи, ҳәа сҳәарц, саб иуаз сшьамхы иқәыз неикәасыԥсан, сҩаҵҟьеит, аха иззакәу сыздырам, аҭак ҟамҵакәа сҽааныскылеит. Уаҳагьы аӡәгьы сықәҿимҭит.
Сара сааигәырӷьеит аҭак ахьыҟасымҵаз. «Ҿысҭызҭгьы, сынасыԥ сыршәон!» – абри сгәаҵа инҭысҳәаауан еиԥш, ҳмаҵурҭа аҿҿа ҩахгеит. Сгәы нҭыԥсааит. «Абас аҩны абжьы анго, аҩны аиҳабы дыԥсуеит», – рҳәоит. Ушьҭа ҳҭаацәа реиҳабы сан лакәын. Санаалызхәыц, сгәы ҭыҵны ицо аисра иалагеит. Сан дыԥсны дықәызшәа сыблақәа даарыхгылеит. Сылабжышқәагьы насыхәлаҵәеит. Абыржәы, ҳаӷеиҭа, сангьы дыҟамкәа, сабгьы дыҟамкәа, сеиба-кәеибаха, смацараха, аӡәгьы сиҭахӡамкәа, аӡәгьы инапы сымамкәа, сымала заҵәык адунеи санхалазшәа збеит.
Ушьҭа, ауразоуроу, гәыҟажагак аасазҳәашаз аӡәымзар-аӡәгьы сааигәа дыҟамызт. Ашәымҭақәак ирылагӡаны, аԥсреи-абзареи рҳәаақәа неиқәҳәаланы,
рдунеи снықәԥшит. Ҳмаҵурҭа ҩаԥхьа «аҿҿа» ҩахгеит. Сгәы кылҵәома сҳәо еиҭаҩҭыԥсааит. Аха уажәы, уи раԥхьа еиԥш, рацәак аҽсыднамырхалеит. «Аҩны аҿҿа залго, аӷәқәа еихыҵуеит азоуп», ҳәагьы шырҳәоз анаасгәалашәа, иаразнак, абри агәыӷра ахац снахьынҳалан, сҽааиқәыскит. Хәыҷык сыԥсы анааивызга, ҩаԥхьа саб Ҳараз имҩа еиқәаҵәа сеиҭананылеит.
Шьыжьымҭанк, аусҳәарҭаҿы сааин, сҽы аӷәра амжәа амахә инадҿасҳәалан, амгәырхақәа ааркәаданы, аусҳәарҭахь схаларц сҿанаасхоз, ахаан ҳкыҭа иалсымбаацыз машьына ласы еиқәаҵәак, абжьы ӷарыӷаҭәаӡа, алҩа ҩышьҭырббны ҳусҳәарҭа агәашә иаадгылеит. Саргьы оумашәа ибаны сшахәаԥшуаз, амашьынаныҟәцаҩ ашырҳәа дыҩҭҟьан, амашьына егьырахьтәи аган ашә ааиртын, иаргәҵысҭа имаҿа надикылан, иҽеидыԥсаланы даагылт. Амашьына дааҭыҵит, зланарԥшыга ахәгьы, аҿгьы, абла саркьагьы, ублақәа иаарзымычҳартә еилаарцыруаз, макьана зуаҩыбжарахь имнеицыз хаҵак. Уи рацәак шихымҵуазгьы, илахь аҿашара инаркны, ихагәҭа апашра аҟынӡа, аҩ ирфазшәа ицәаҳаҳа, икаԥсангьы, икаԥсамкәа, ихахәыҵәҟьеи ахәыҵласеи еиҵассы, иԥынҵа ҵарыхәҵәа хьыԥсааӡа, аҵаа иҿдыршазшәа, деихаԥсы-еиҵаԥсы, ччаԥшьк ацәаара иблақәа ирыҵымшәо амашьына дааҭыҵит. Уи ишьан, еиқәаҵәа самсалха, икәеикәеиуа ирыцқьаз исапогқәа. Ишәын, ҵаҟагьы, хыхьгьы аџьыбақәа зҿаз акьаҿ. Ихәда иаман, ақаруа еиԥш еилаарцыруаз, усҟан НКВД-аа рыхәда иарҭоз, апетлицақәа ҳәа изышьҭаз ирықәԥсаз акубикқәа. Уи ихан, Сталин есымша ихеиҵалоз, аԥхьаҵәҟьа аеҵәа ҟаԥшь еилаарцыруа измаз ахылԥа, аԥарда еиҵҳәа аиуа. Убри
инаишьҭарххны, амашьына дааҭыҵит, иара иеиԥшҵәҟьа еилаҳәаз даҽаӡәгьы. Уи убриаҟара дихӡыӡааны амҵ ихирԥраауамызт, иаразнак сгәы ҩеит уи иҵыхәахьча шиакәыз. Раԥхьа амашьына иҭыҵыз, ҳамҭак дааҭгылан, зехьынџьара иааикәыршаны цқьа даанаԥш-ааԥшын, зегьы илаԥш иааҵигеит. Нас, ишьҭахь инапқәа ҟаҵаны, ишьеи-ишьеи еиқәҵо, аусҳәарҭа шыҟаз иҿанааиха, ани ихаҵкы-иԥсаҵкы ҵаҟа икамыршәуа ишьҭаз иҵыхәахьчагьы, абга рхәыц ишьҭатата, ишьҭақәа дрыӷрагылар ҳәа дшәозшәа, ишьапԥынҵақәа дрықәгыланы иҿааихеит.
Сара сахьгылаз зныкԥсра сыԥсит. Избон, агәра гангьы сыҟан, абри сыбла зышьцылаӡахьоу, избаӡахьоу аӡәы шиакәыз. Аха дахьызбахьаз, дызусҭаз, егьазундазгьы дсызгәаакӡомызт.
Аусҳәарҭа ашҭа иҭаланы рҿанаарха, саргьы сырԥыларц сҿынасхеит. «Ҳаи, иабыхәа, ҳусҳәарҭа еиҳа ашәышә бжьы анықәыҩуаз, иаазгазеи?!» – ҳәагьы аасгәахәын, ҩаԥхьа ҳашҭа ахышәара-ҵышәара лаԥшыла инеиқәысҳәалеит. Аха сахьынаԥш-ааԥшлакгьы сара аӡәзаҵәык сыда доуԥс дықәыршәымызт.
Сгәы иҭамкәа, схы иҭамкәа, сыԥхыӡ иалашәар агәыхь сыззырҵысышаз «асасцәа», аусҳәарҭа ашҭа анааиҩырша, жәабаҟа шьаҿа рыда ҳабжьамкәа ҳанеизааигәаха, ҽеишәа саниҿаԥшы, иаразнак дыздырит. Агәрагьы згеит, хымԥада, уи иара ихаҭа-ԥсаҭа шиакәыз.
Ауаҩытәыҩса, иҳәынҵәрақәа ыртланы, игәы рҭынч, иԥсы рҭынч, иҽынеиҵыхны ииарҭа шьашьа днылаианы даныцәоз аамҭамызт. Ҩажәижәибжьтәи ашықәс, април мза хԥа, ахәаша аҽны акәын. Уи амш дунеи сахьынӡақәу исхашҭраны сыҟаӡам, сынарцә гәашәгьы иҭазгалоит.
Иҟасҵахуааз: «Аамҭа ахаҵа изоуп изыҟоу, абри симҭахәхозар, сагьимҭахәхааит!» – ҳәа сгәы иааҭысҳәаан, сҽаарыӷәӷәаны снарԥылан, иахьеиԥш исгәалашәоит: «Уа бзиала шәаабеит», – сҳәан, аԥсышәала ҿаасҭын, снапгьы
насырххеит.
Абла саркьа, Бериа шиакәыз зынӡа агәра згаӡеит, санааидгыла.
Абгалаԥс еиԥш иблақәа аацырцырын, исҳәаз аҭак мҳәаӡакәа, инапы насиркын, акыраамҭа илаԥш насыларҟацаны, сыблақәа днархыԥшылеит. Саргьы, егьа афрахьы дааиуазаргьы, аӡәы сицәшәарц сгәы иҭамызт. Ҩаԥхьа еиҭаҳәашьа змамыз мыч ҷыдак насыласҵан, «сзықәшәаз усгьы сақәшәеит, схаҵоуп, хаҵаҵас схы мҩаԥызгап!» – ҳәа аасхәыцит.
Схы инаркны, сшьапаҟынӡа даҽазнык лаԥшыла сааимидан:
– Ақыҭсовет ахантәаҩы дыҟоума? – иҳәан, дҵааит, ихаамкәа-ишшамкәа, ибжьы ҵаӷа агәыр аҵа инкылиршәан.
Сажәа сагәыламхакәа, сҽааизызган:
– Ақыҭсовет ахантәаҩгьы аколнхара ахантәаҩгьы Қьарақьанҟа ачаи ахьыларҵо иҟоуп. Уажәы ишыжәбо зехьынџьара еиԥш, ҳара ҳқыҭа аҿгьы, аколнхарақәа реиҿкаара ишаҿыц иаҿуп. Баҳа ззышьҭыхуа зегьы, уахь иҟоуп! – сҳәан, исызгәамҭаӡакәа снапгьы, абрахь Дӷамшь аганахь инасырххеит. Иара сара дшыздырыз зынӡагьы исынмырԥшӡакәа акәын, сҽыртлаӡаны сышиацәажәоз.
– Уара узмилаҭда, ҵаара ԥхашьарам? – иҳәеит ашҳам неиҿаржжны.
– Саԥсуоуп! – сҳәеит.
– Узыжәлада, усҟангьы? – иҳәан, аҵәыршы еиԥш иажәақәа насылеикшеит.
– Сымқанбоуп, – сҳәеит.
– Егьырҭ амилаҭқәа иреиуоу шәқыҭаҿы аӡәыр дынхома? – деиҭанасазҵааит, изымдыруашәа, даҽа шьаҿак сышҟа инеихиган.
– Мап, уаҩ дынхаӡом, – сҳәеит, абзиа сҳәозу, ацәгьа сҳәозу сзымдыруа.
– Ишьахәуп. Данбахынҳәуеи, нас шәысҭаршын? –
иҳәеит еиҭа.
– Ахәылбыҽха акәхоит, – сҳәеит сҽаламгалацәакәа.
– Уара ара узҿузеи? – сынҭиҵааит.
– Сара смилициоуп! – сҳәеит сааҿамхаӡакәа.
Милициа ҟьашҟьашак илысхуазеи игәахәзар акәхап, даҽазнык, ԥсы ԥха зламыз илаԥш сныҵиган:
– Ибзиоуп, ибзиа. Ҳара уаҵәи-ҽеи ҳаиҭаад-ҵаалахуеит! – иҳәан, даахынҳәны иҿанынеиха, егьи иҵыхәа иалаҳәуа ишьҭаз иҵыхәахьчагьы днаишьҭаԥалеит. Агәашә аҟынӡа инаскьазгеит, аха абзиала-егьи ҳәа, ицәгьаны изшаз, акы аасамҳәаӡакәа, алада, Тамшь шыҟаз рхы рханы илтышахәаша ицеит.
Ахьшь ашьапхыц иҵнахыз аӡнаашә кәҷышь еиԥш, уажәраанӡа сшәаҟьаны сыҟан. Дара сыла ианынаԥыршәа ауп еиҳагьы саншәа. Уажәраанӡа, ус, ахы иацҵҟьаз ашәарах еиԥш саӡаны саман.
Ақыҭа асҭаршын Қьарақьанҟа дыҟоуп ҳәа Бериа дахьызжьаз бзианы иҟасҵоу, ицәгьаны иҟасҵоу уажәы аҳәыҳәкцәа реиԥш, сымацара амжәа амҵа сахьтәаз сназхәыцит. «Сара соуп ақыҭа асҭаршын сҳәар, исеиҳәарц игәы иҭаз здырхуада? Дзиҭаххарыз уи ақыҭсовет ахантәаҩы? Дыҿҟьаҿҟьо даазцазеи, ахаан наԥшыхақәгьы иимбац Бзанқыҭаҟа? Дызҵаа-ԥшаауазеи ара шәара шәыда, даҽа милаҭк дынхома ҳәа?» Абри, аџьыка хәыԥхь зҿарыԥсаз ахәреиԥш, ихьаа цәгьаха иаасызцәырҵит.
Ҵабыргыҵәҟьаны, аусҳәарҭаҿ списар ида уаҳа аӡә дықәыршәымызт. Уигьы, цас иуазшәа, дахьыҩнатәаз иуада ихы аакылимырҳәҳәеит, иԥсы ӡаны дтәан. Зегьы рхы амца аркызар арцәаха рымамкәа, аколнхараҿы акака ирҿын.
Ҩыџьа неидгыланы еицәажәо убомызт. Иахьа ашьыжь индәылҵуаз, уаха ахәылбыҽха иҩныҟа дзыхынҳәуазу, дзыхнымҳәуазу издыруамызт. Зегьы, дасу рыгагақәаҵәҟьа ирыцәшәо ҽаҩраҭагалантәи амҵқәа реиԥш, адәы иқәын.
Абас, сгәы шымҩаӡоз, схы ԥҽны ишысхагылаз сирбеит, ауаатәыҩса рдышьман, абла саркьа. Абла саркьа ҳәа акәын Бериа хьыӡшьарасгьы ирҭахьаз. Аа, уажәы сгәы иныҵалаз сгәырҩа аҵыхәала, аӡәы снаиацәажәар, џьара, гәшәа-гәыӡбак насеиҳәаргьы, сыԥсы ахац инаҿасымкуази, аха уахьгьы, ус сымаӡа зҵасымкышаз, иахьатәи аамҭазы зыгәра згашаз аӡәгьы дсымамызт. Дасу игәеисыбжь даршәо акәын, уаха ахәлара иԥсы шахьигӡоз, уаҵәтәи ашара дшаԥылоз.
Егьа инықәсҵаргьы-иаақәсҵаргьы, егьа мцы сҳәахьазаргьы, зегь акакәын, ари аџьныш Бзанқыҭаҟа имҩахыҵра, ақыҭсовег «изыӷьаҵәыӷьаҵәра» аҽеи ишазҳәамыз здыруан, аха хыла изықәкны имаз арбаныз сыздырамызт!
Абас сынкахәыцуа сахьтәаз даасгәалашәеит, ҳгәыла, Ҭоумышь аҳаблаҿы инхоз, мчыбжьык ашьҭахь, аҽнышьыбжьон, зҭаацәа ирылкәкәааны иргаз, макьанагьы зыҩны зчамҩахә ҟамлац Ладмер Аирынба. Уи дзыхдырҟьаз анаасгәалашәалак, абри Аԥсны ҟьаҟьа дуӡӡа иубо, анасыԥи алахьынҵеи, рахәыц хацк аԥсы аҿакушәа збо салагеит. Ианкашәо узымдыруа, амахә иахьынҳалоу ашьыжьтәи аӡаӡа ацәыкәбар нархас иамоу ада, ҳаргьы уаҳа нарха ҳамамшәа збо салагеит. Еиҳа-еиҳа, уаҵәтәи амш шаразы агәыӷра сцәыӡуан. Убри аҵкыс еиҳаз абза-гәырҩа сара сзы иҟамлаӡацызт.
Ладмер иуаҩыбжара днахысны днықәлахьан. Абри ауаҩ, абри имуи, абри имҳәеи ҳәа, игәацәыхьажәак иҩашьангьы, иара иҟынтәи аӡәгьы имаҳацызт. Уара ухәын-ӡхәын даламкәа, ихы ахәырбӷьыц икылхны, даагылазаргьы зхәы иаҭәҳәаны изфоз аӡә иакәын. Имагәышьааз рацәак, аха имаз ахәыҷы, ӡаарахымкәа, иҳәаарахымкәа, пату ақәҵаны, ицқьа-шәқьаӡа ихы нахиԥхьалон.
Ладмер дуаҩызаҵәгәышьан. Иҷкәын заҵәы, ашаеҵәа
еиԥш иҩыҵхахаз, алаԥшыцәгьа ила ицәиӡартә, ақыҭаҿы аӡәы ҳәа даарылагылан дшыҟаз, иаалырҟьаны аҩысҭаа ихы-иԥсы ифеит. Ҭарчеи ныҟәгарак аҿы икәадыр амаха дахасын, иагьа иуа-иҭынха идгәаҟлазаргьы, егьизмырҽеикәа иеҵәахә нкыдшәеит.
Ладмер хәашабга иҷкәын Уарҳан данԥсы инаркны, иангьы иабгьы ихьӡ рҳәаӡомызт. «Ани ҳазблыз» ҳәа акәын, иӡбахә анаацәырыргалак ишырҳәоз. Ладмер иҷкәын ишықәс цәымза ашьҭыхра иҽазыҟаиҵон.
«Уаҳа ишьҭамҭа ҳәа егьыҟаӡам, усгьы аӡы ны-қәыршаны дықәҵит. Иаб хәҭаа иара дахьцаз игааит. Итәы-иқә сыдсырхалар сҭахым. Иззысҭахыда, алуажә еиԥш, ажәрацәгьақәак ақьаԥҭа ҳаххалеит. Қәнагала аԥсра ыҟазар, иани сареи ҳакәымзи иԥсышаз, аха уара иуҳәо анцәа ду иуциҳәароуп, акәымзар, уара иулшагәы-шьозеи?» – иҳәон Ладмер, аӡхыҵреиԥш игәы мыжда дынҭаӷызны.
Ауаа рқәаҵақәа ҿырхижьҭеи акыр шҵуазгьы, Ладмер ижь макьана имҭааӡацызт, ҵаак асаанӡа ҳәа иҿарханы иман. Аҵыхәтәантәи иҷкәын ихьӡ ала ихырҭәалоз аҩы бзиазар иҭахын. Ҳамҭак иҿасырхар, аҩгьы бзиахап, изжәуагьы сыҷкәын иԥсаҭа гәыкала ирныҳәап ҟаиҵеит.
Ладмер иқәаҵа, аколнхара абаџь шақәыз идыруан. «Убырҭ ирысҭогьы цқьаны ирысҭап, иаанхогьы сыԥсхәы алазуп» ҳәа дхәыцуан. Аха «Ахьча насыԥда хьачан еимаа имоуит» ҳәа, уаҵәы аашар, Ладмер ажь ҭаара далагарц иуааҳәцәагьы рхианы дышьҭалеит. Адырҩаҽны, ашьжьымҭан данааԥш, шьамхсы ауны, еиқәжәахәа ишьҭан. Знык ԥсыра дыԥсит Ладмер, аха иҽизымшьит, абжьарак, иԥсыгәырҩа даҽа бзагәырҩакгьы нацлеит.
«Анаџьалбеит, анцәа дсымазар, аԥсҭҳәақәа неилыҩрны, шәалҟьа мрак аакылԥхар, ашәыбгьы каԥсарын. Аҵлақәа рымахә-рышьахә ааԥшшар, иҿахаз сыжь хәыҷқәагьы, ҿыскәкәаарын, ҳәа ила ҭраа ажәҩан дшаҵаԥшуаз,
ҩымыш наҟьак нҭакәкәа иаанҵәеит. Ажәҩан алакҭа ахьынҭылашьцааз, инеихашәы-еиҵашәы иаанхеит. Иауашәа, иамуашәа, с-цырақәакгьы налышәшәон, иҿыхьшәашәаӡа ԥша хаарадакгьы насуан.
Абри аӷныжәҩан мышха, шьыбжьышьҭахьк хҩык аҽцәа, асы цҟьаны, Ладмер иашҭа иааҭалеит. Ладмер иашҭа иҭалаз асасцәа, игәы каршәны дырԥылеит, аха рыҟазшьақәа игәамԥхаӡеит. Аха инмырԥшкәа, исасцәа аԥсшәа нареиҳәан, иҽыжәихырц иақәикит.
– Ҳҽыжәҵуам, Ладмер, аусҳәарҭа аҟынӡа иуԥхьоит. Иаарласны уҽеибыҭ, уҳаццароуп! – рҳәеит ГПУ хылԥа, аеҵәа ҟаԥшь аркны изхаз.
– Сзырҭахгәышьозеи, сцәа рыхәом, сжьы рыхәом, сажәа бзиа иҿнахып ҳәа игәыӷуам, цынҵәарахк! – иҳәеит Ладмер дааччашәа иун.
– Узырҭаху, уаҟа иуарҳәозар акәхап, ҳара егьҳаз-дырам, – рҳәеит ахҩыкгьы неицҿакны.
– Ишьахәуп, дад, сара акыразын сырҭахызар, схы рхызбаауама! – иҳәан, иоупцәа хылԥа ҩаза неихаиҵан, ипалта кьаҿ неишәҵаны, днарыҽхьнырҵан, дрыманы ицеит.
Иԥшәма хлаҳәада, схаҵа уажә дхынҳәып, уашьҭан дхынҳәып ҳәа хәылбыҽханӡа амҩа даԥшын, аха уаҳа умԥсит. Ладмер аухагьы дыхнымҳәит, адырҩаухагьы дыхнымҳәит, мчыбжьык ашьҭахьгьы.
Абри еиԥш аныҟала, иуа-иҭынха хыхә-мыхәқәак имаз наишьҭаҵаақәеит-егьит, аха уаҳа ишьҭамҭа аарызмырха-ӡакәа, гәрыӡ-шашәаӡ ахааназы дынкылахәаша дыӡит.
«Усҟангьы, дзыхдырҟьазеи абри ахәаша. Даагылазар, акәтыҵәҟьа рыцҳашьаны ахәда хызымҵәацыз, ашышкамс даӷрагылар ҳәа дшәаны иачхнысуаз ауаҩы?» – ҳәа иџьашьаны, илакәшьаны еизҵаауан иааиԥылоз.
Абас, шықәсык аҟара ааҵхьаны еиԥш, еилыркааит Ладмер дзыхдырҟьаз аус.
«Ладмер иқәаҵа абжеиҳара аколхоз иахьагаз дазгәаан,
ианаамҭаз ажь ҿимхызт, цасҳәа аӡынра ахьыкӡаны, ажь асы иаҵаирхеит. Ҩба-хԥа тонна ажьгьы ԥхасҭеитәит. Ари, хымԥада, аколнхара аиҵаҟьара иазкуп, иуаажәлар драӷоуп!» ҳәа дыԥхьаӡаны ҿааҳәыра ирымҭеит.
Абри назаҳаз, Ладмер ҽеила дыздыруаз, акы еиԥшымкәа дхьааргеит.
«Ҳаи, Ладмер иҭаацәа рашәа, реиҳа ргәы збылуа рыла рыҩнапык ргәыдкыла, хкыдкыларҭа рымамкәа ақьаԥҭа ианхалааит, уи рыцҳарыла, харада-барада, иҷкәын заҵәы имарҭхә аҟаҵаха иамраӡакәа, ишә-гәашә ныҵашьых иазыркыз!» – ҳәа зегьы гәаныла рмаҟа каршәны ишәиуан. Гәаныла ишәиуан ауп, абжьарак, аргама, иаартны аӡәгьы иҿы зеихыԥхьомызт, ишәон. Аиашьа, аиашьа гәакьа игәра ганы, Ладмер иӡбахә ала акәым, ҩажәижәибжь аҵыхәала, зегьы рҿы ацәацәашь ҭарҭәан.
...Избаз, исаҳаз атәы аӡәгьы илымҳаҿы инамгакәа, ауха аҩны сааит. Есыхәылбыҽха, ҳаҩнашә саахыҵцыԥхьаӡа, саб иаразнак сыблақәа днархыԥшылон. Уи сара аргама иҵысххьан, ҽеила издыруан аҟынтә, дызлагәаҟхьоу иара изхоит, есинҟасҵалакгьы, мчыла ччаԥшьк ашәахәа аиуа сыблақәа инарыхҵаны, сҽазыҟаҵаны акәын сшырԥылоз.
Сан рыцҳа, иҟаз-иныз ҳәа акгьы лыздырӡомызт. Сыҷкәын ақыҭа деиҳабуп, илымшо арбану, иԥырхагоу-гьы, ииааиуагьы аӡәгьы дыҟаӡам, акәтаӷь ԥымҽӡакәа ивагьежьны ибылгьоит, ҳәа акәын ишылдыруаз. Ажәа-кала, сара сзыҳәан лгәы каршәны дыҟан.
Ауха, ишысҳәаз еиԥш, «сгәалаҟа-схалаҟа» аҩны ашә сынхыҵит. Агәылара аҟынтәи ҳашьцәақәакгьы тәан. Аха изаҟаразаалак, ари аамҭа мыжда атәы аӡәгьы далацәажәаӡомызт. Дара-дара рыгәра еибамго акәмызт, аха «абна алымҳа амоуп, иудыруада иаҳзыӡырҩуа», – рҳәон.
Сгәырӷьаҵәа, снықәс-ҩықәсын, ҳашьцәа самарҟәылқәакгьы нараҳәаны, сниасын, аҽҳәа ахахьы сна-тәеит.
Саб иҽырҭынчшәа дтәан, аха иубартә иҟан цәаныррак дшаршаҟьоз. Избон, уи игәҭыха дышзахәоз иҵәахырц дшаҿыз.
Аҵаҟатәи ашә ахь сынхьаԥшит, сыгәгьы нҭыԥсааит. Ҳмаҵурҭа аҵаҟатәи ашә уахьындәылҵуаз, армарахь, аҭӡывара аҽҭра адҟаҵаланы иҟан. Аӷьычразы усгьы амца ауқәрымҵахуаз. Саб иҽҭра ашә есуаха асақь ылаҵаны дышьҭалон. Ҳмаҵурҭа аҭӡамц кылҟаны, асақь аҵыхәа, иара дахьышьҭалоз, икаруаҭ аԥхьаҵәҟьа иаакылганы иаанижьуан. Уаха аӷьычцәа ааины, аҽҭра ашә асақь ылаҳхуеит ҳәа иалагаргьы, иаразнак дарҿыхон. Есуаха саб асақь ахьылеиҵоз акылҟарҭа, уаха асақь ылаӡамызт, аӷәыцәмаҟьа адчаԥаланы иҟан. Акыраамҭа, исызгәамҭаӡакәа, убри аӷәыцәмаҟьа сыблақәа адхалан сахәаԥшуан. Сыбла аҵыхәа ҵысыр, иаанагоз здыруаз саб, аӷәыцәмаҟьа сылаԥш шадхалацәаз изгәамҭо дыҟазма, дааҳәыҵәы-ҳәыҵәын.
– Иԥхашьароуп, џьушьҭ, тәым уаҩык даамҩахы-ҵыргьы, ҳаҽҭра, аурысгәашә аҵыхәа ҳмаҵурҭа аҭӡывара икылҳәаны. Адунеи аҽқәа зегьы ҳара ҳҽы реиӷьушәа. Изгозар, игааит, ԥшӡалагьы иԥсаиртәааит! – иҳәеит саб, зынӡа акы иалаҳәаӡамкәа. – Иаҳҳәеит ҳәа, рашьзаргьы иауарацәоуп, ауаа иуаҭәарымшьаша ухгьы иаҭәоум-шьароуп! – ҳәагьы нациҵеит аҵыхәтәан.
Ҭемраз абри акылҟара зхичаԥааз аиаша иҳәар иҭахӡамызт. Есиҟаиҵалакгьы, ииҳәалакгьы, агәра сиргарц дашьҭан, убри зичаԥаз, инаԥшуа рзы игәнаалам ҳәа мацаразы шакәыз. Саргьы сҽамариашаӡаны саб ииҳәаз зынӡа аҭак ҟамҵаӡакәан, даҽа цәажәарак бжьазгалеит.
Сара ибзианы еилкааны исыман саб уи ҳаҭӡамц акылҟарҭа зичаԥаз. Зеиԥш ҟамло иудыруазеи, ажәак азы ауаҩы ҿааҳәыра анирымҭоз аамҭа цәгьак ҳҭагылан.
Есуаха усгьы ҳара ҳҿы акәын еизарҭас, жәабжь ҳәарҭас иахьрымаз. Аӡәы акы иамхаҳәар ҟалон, зегьы рҿы узкуамызт. Ҳашҭа иҭаланы, ҳлақәа шьны, заҟа жәы ҳамаз ԥхьаӡаны, ицаны ацәгьа зҳәоз ауаа, рхы иаҭәарымшьара арбаныз. Уаха аӡәы абни акылҳара илымҳа надҵаны дӡырҩуазар, уахатәи аҵых лашәха, дызбада-дзаҳада, ухәмаршәа акы науҿыҵҟьаргьы, инауҿԥааны, нахьхьи, ацәгьаҳәарҭаҿы инеигар, уԥсҭазаара аҵыхәагьы убраҟа иааԥырҵәон. Ҭемрази сареи излаҳаҵашьыцуаз ҳәа акыр ҳамагәышьазма, аха еиӷрабааны мацарагьы заҟаҩы алаба ҳаҵарыԥсар рҭахызеи. Уаха сызго аӡы ибар, егьырҭ зегьы ракәым, ани аԥаҵа ҟаԥшь кәапеик азна аӡы ацимҭәалози. Абри идыруан, абри дацәшәон сабгьы. Изыхдырҟьалакгьы, изыԥдырҟьалакгьы, џьара акы снахырҟьаны, аӡы алеимҭа сналадыршәыр ҳәа дшәон, убри акәын иаргьы дызмырҭынчуаз. Аҭӡамц акылҵәара хәыҷы сара слахьынҵеи сынасыԥи ирхацхәызшәа ибеит. Абыржәыҵәҟьа убри акылҵәара ааимшәаҳар, ҳаӷеимышхара, ҳамцахара неихәлацәарызшәа, шьац зырҟьацуа ҳәа сара аӡәзаҵәык изынханы имазгьы, аргама, ила шааԥшуаз снаимпыҵышша сцарашәа игәы инаҭеит.
Ҵа змаӡам атыша аҿышәҭ еиԥш, саб иблақәа инарыхкьакьалоз акылҵәара ааичаԥар, зегь ман-шәалахарашәа ихы агәра аирган, убра инадичаԥалаз аӷәыцәмаҟьа игәыӷра иԥсы ахац нахьынирҳалеит.
Акыр аҵых цаанӡа, аӡәгьы ихы-игәы шалаҟамызгьы, ирынмырԥшӡакәа, абжьааԥны еиԥш ажәабжьқәакгьы рҳәеит. Убри иаҷыданы, абри, абри ами ҳәа уи аҩажәижәибжьтәи аамҭа еиқәаҵәа иҟаз аӡбахә ала аӡәгьы акы ааиҿеимыршәит. Уи аҵыхәала акы аҳәаха аӡәгьы изымгәаӷьит. Итәаз зегьы шьак еицалҵыз ракәын, еишьцәан, аха рыгәра еибамгеит. Зегьы ргәы ашьаҟәаҟәа ҭан. Дасу иара игәаанагара иман, аха имырзакәа, рыгәқәа инарҭашьны ашьшьыҳәа инеимпит.
Аҵыхәтәанынӡа зҽаанызкылаз Арсана, амаҵурҭа
ддәылҵаанӡа ихы насыдикылан, ибжьы ныҵакӡаны абас даацәажәеит:
– Абааԥс, даара уҟәышыз, Ҳараз, уххь згааит, гәыӷырҭахлаҳәас ҳәа иҳамоу, ауаа рҿы ҳҿа зырӷәӷәо ҳәа ҳара ҳагьыжьыраҿы иҟоу уара аӡәзаҵәык уоуп, уҟәышыз абааԥс! – иҳәан, илабжышқәа нхаддылан, ҳашәхымс дынхыҵит
…Адырҩаҽны, абжьааԥны еиԥш акәымкәан, иҵегь заа аусҳәарҭаҿы снеиит. Аколнхара ахантәаҩы Лади, апарторганизациа амаӡаныҟәгаҩ Наҩеии, ҳписари ааихьан. Аԥсшәа ааибаҳҳәеит аҟароуп, снеины саргьы сҭыԥ аҿы снатәеит. Акыраамҭа ҭынчран. Иацы аахыс ҳаибамбацызт, џьара акы рҳәап, ҟасҵеит, аха зегьы ҵаашәшәала-ҵаашәшәалаӡа, ҿымҭӡакәа рыстолқәа ирхатәан.
– Уара иацы ашьыжь абра амашьына иааиз умбаӡеи? – сҳәан, инақәырӷәӷәашәа списар дахьтәаз схы наиқәскын, сиазҵааит.
– Ааи, избеит, уа шәеидгыланы шәеицәажәон шьоуки уареи, аха сара уажәы убра сырԥыло-егьиуа, иаҭахымзар сгәахәын... – иҳәан, иааицәымыӷхашәа аҭак насиҭеит.
– Дызусҭадаз машьынала иааз, Ҳараз? – иҳәан Лад, уаҳа иҽизаанымкылаӡакәа ҿааиҭит.
– Абла саркьа иакәын! – сҳәеит, рацәак имыр-хьаацәакәа.
– Абла саркьа шԥа?! Бериоу, уара?! – иҳәан, дышгылаз изгәамҭаӡакәа, ашырҳәа дҩагылеит Наҩеи.
– Аиеи, Бериа! Дырҩа-дырҵәаа ихаҭа-ԥсаҭа! Ихьчаҩгьы дицны иац ашьыжь абра дыҟан, – сҳәеит еиҭа.
– Ишьахәуп, аха иаҳзаазгазеи ашара иаҵагыланы? Ирҭахыз ҳәа еилукааи? – дҵааит Лад, аарла иҿы неихыԥхьан.
– Анцәа идырп ирҭахыз. Ирҭахыз уазҳәода. «Тҟәарчалҟа ҳашцоз ҳаамҩахыҵит, ишәыԥсҭазаашьоу, шәынхашьа-шәынҵышьа гәаҳҭап ҳҳәан!» – иҳәеит
иҽырҟәымшәышәӡаны.
– Нас уара иоуҳәеи? – иҳәан, астол даахыҵит Наҩеи.
– Иасҳәаран иҟааз, зегь бзиоуп, зегь таташьуп,– сҳәеит.
– Ҳара ҳаныхынҳәуа, ҳаиҭаамҩахыҵхуеит, – иҳәан, иааҵәин, инықәланы ицеит, – сҳәеит. Иареи сареи еибаҳҳәаз, анцәа ихаҭа ида шаҳаҭ дамаӡамызт.
Ҳаицәажәара иаарласны аҵыхәа ԥҵәеит. Ҳамҭак ашьҭахь, ҳаԥшьҩыкгьы ҳаиқәшьшьы, ҳгәамк-хамкха ҳаштәаз, «пип, пиип», арган, машьына ласык ҳусҳәарҭа агәашә иаадгылеит. Аттаҳәа сцәа-сжьы насхыбзааит. Ҳаԥшьҩыкгьы ҳҩаҵибарҟьан ҳандәылҟьеит. Сара раԥхьа сҩагылан, иааиз асасцәа ҳарԥылеит. Алеи-аԥси рыбжьара, агәашә ҟьаҟьаӡа иааҳартын, рмашьына ашҭа иааҭалеит. Аусҳәарҭа аԥхьа иаангылеит. Амашьынаныҟәцаҩ дыҩҭҟьан, ашьҭахьтәи ашә ааимиԥааит.
Сара аԥсра сақәгәыӷуан акәымзар, иац иааз абла саркьа иоуп ҳәоуп сшыҟаз. Абри амашьынагьы, иацтәи амашьына ахаҭа-ԥсаҭа акәын. Раԥхьа дааҭыҵит ҳраионтә милициа аначальник Ҭедоре Сангәлашвили. Уи сара иаразнак дыздырит. Ҭедоре инаишьҭарххны, амашьына дааҭыҵит, уаҩаԥшь хаҿы еитазарак, гәыцхәымзар уаҩ дзиҿамԥшуа, даара зҿаԥшылара цәгьаз хаҵак. Иацтәи абла саркьа дызлеилаҳәаз аформа ала деилаҳәан. Зегьы ҳнапқәа ааҳамихит.
– Уара узусҭада? – иҳәан, инацәа насықәикит.
– Сара ақыҭсовет ахантәаҩы соуп! – сҳәеит.
– Уара? – иҳәан, Лад ихы наиқәикит.
– Саргьы аколнхара хантәаҩыс самоуп! – иҳәеит.
– Уара? – иварахьшәа игылаз Наҩеи днеиҿаԥшит.
– Саргьы апарторганизациа амаӡаныҟәгаҩ соуп, – иҳәеит Наҩеи.
Аусҳәарҭа ҳанааҩнала, дааҳалаԥшын:
– Ақыҭсовет ахантәаҩы ида, егьырҭ шәхы шәақәиҭуп, – иҳәеит иаахәжәашәа. – Ҳара шәымҭақәак ԥхьакырҭак аҿы ҳнеидтәалар цәгьамызт! – иҳәеит ҵаҟа днышьҭаԥшын.
– Ара аӡәгьы дыҟаӡам, акабинет ҭацәуп! – сҳәан, сара стәарҭа ауадахь снапы насырххеит.
– Уи зынӡа абзиа! – иҳәан, иаргьы саргьы, Ҭедорегьы скабинет ҳныҩналеит. Иара дышиашаз, днеин, сыстол днахатәеит. Ҭедорегьы инаҩысшәа игылаз аҟәардә даахан днықәтәеит. Саргьы ганкахьы сҽаакыдыскылашәа зуит.
– Уара иухьӡузеи, иужәлоузеи, ҵаара ԥхашьарам? – иҳәан, илаԥш насықәикит.
– Сара сы-Мқанбоуп, Ҳараз сыхьӡуп, – сҳәеит.
– Аҩыза, Мқанба, иуацәажәо, Аԥснытәи аҩныҵҟатәи аусқәа ркомиссариат аиҳабы иоуп, дудыруазааит! – иҳәеит Ҭедоре днаҳабжьаԥалан.
Саргьы сҟәардә сҽынаҟәысҭхан, исаҳаз акы еиԥшымкәа гәахәас иҟасҵазшәа, схы аасырҵысит.
– Ажәа мыцхә салалом, – иҳәеит аиҳабы. – Иахьатәи аамҭазы ҳкоммунист партиа имҩаԥнаго аполитика, зегьы еицырдыруа усуп. Асовет ҳәынҭқарреи асовет жәлари раӷацәа, рыцҳашьарак ҟамҵаӡакәа ирыхәҭоу рақәыршәара иаҿуп. Урҭ рҩызцәа жәлар раӷацәа қыҭацыԥхьаӡа ишыҟоу еиԥш, шәара шәқыҭа аҿгьы имаҷӡам. Ара уажәы хьыӡҳәала рцәыргара аҭаххарым. Амала, урҭ зегьы зусҭцәоу, ҳара ҽеила иаадыруеит. Ҳара ҳакәым, иара уара ухаҭагьы шьахәлаҵәҟьа иудыруеит. Убри аҟынтә, убырҭ жәлар раӷацәа рыкразын, зегь раԥхьа иргыланы, уара ақыҭсовет ахантәаҩы, коммунист иашак иаҳасаб ала уцхыраара ҳҭахуп. Ари аҩыза адҵа зегьы рыгәра ганы иҳазрыдҵом, уара ҳуқәгәыӷуеит. Уара иуцурхыраароуп аҭыԥантәи апарторганизациа амаӡаныҟәгаҩи аколнхара ахантәаҩи рыдагьы аҭыԥаҿтәи актив иреиуоу анхацәа ԥсыцқьақәа. Сара салалом иахьа Сталин дуӡӡа еиҵихаз аус аҵак ду иамоу заҟароу. Убри
аҟынтә, Бзанқыҭ иԥшаатәуп, ианеиҵаха, жәохәҩык ҳҳәынҭқарра иаҿагыло атроцкистцәа. Рыцҳашьарада, уахи-ҽни, умтәа-умыцәа, убырҭ жәлар раӷацәа аҩысҭаацәа реиԥш илхтәуп. Ҳҳәынҭқарреи ҳауаажәлари рҿаԥхьа урҭ харас ирыду, шәҟәыла-быӷьшәыла еиқәыршәаны, ашьауӷа рықәҵарада ус амамкәа, рдокументқәа рхианы, мчыбжьык ахи-аҵыхәеи рыла адырра ҳауҭоит. Иаалырҟьаны уахык ала ақыҭа ҳрыцқьартә.
Сталин дуӡӡа инапы зҵаҩу абри ақәҵара назмыгӡаз, мамзаргьы хәыҷык иадамзаргьы иацәхьаҵыз, дарбанзаалакгьы, иара ихаҭагьы ажәлар драӷоуп, дытроцкиступ ҳәа дыԥхьаӡоуп, ари уацәымҩашьо иу-дыруазааит. Сара сгәанала, уажәы абра исҳәаз ҽеила еилукааит, анагӡарагьы уазыхиоуп ҳәа сгәы иаанагоит. Иахьатәи ҳаицәажәарагьы абра ихҳаркәшоит! – иҳәан ашырҳәа дҩагылт.
Сара сҟынтәи ажәак имаҳаӡакәа, дыццакы-ццакуа дындәылҵит. Иҟаларызеишь ҳәа иԥшны игылаз данаарывала, иаанагоз аилкаара уадаҩны, ихы ааирҵысын, днарывсит. Аиҳабгьы Ҭедорегьы рмашьына инҭапҟан, аӡыҩры шцара инықәӡааны ицеит.
Сара убри ашәымҭазтәи аамҭа анаасгәалашәалак, иԥсны еиҭабзахаз аӡә иеиԥш, иахьагьы схы убас исыԥхьаӡоит.
Амашьына ықәҵны ианцагьы, ауаа иҟарҵо-ируа иақәымшәо, ицәылагаӡаха, аӡәи-аӡәи еицәшәаны изеиҿамԥшуа, аусҳәарҭа ашҭа иааҭахеит. Саргьы акыраамҭа сгыланы, абни амашьына злацаз амҩа, сҵыхәтәы мышқәа руак сцәанхалазшәа, сылаԥш ҳашҳаҭәараха амҩаду инанхалеит.
– Шәыҩнал арахь, ушьҭа иԥаҳкаауа ҳәа егьыҟам, аџьма ахәда ԥҟоуп! – сҳәеит аҵыхәтәаншәа. Сынхьаҳәын, скабинет сныҩналан, сҭыԥ аҿы снатәеит, сыԥсымкәа-сыбзамкәа.
Урысыр шьакәарак рылымшәо, Наҩеигьы, Ладгьы,
ҳписаргьы ааҩналан, инатәеит.
– Изакәызеи, Ҳараз, иҟоузеи? Ҭедоре ицыз дызусҭада? – иҳәан, дҵааит Наҩеи.
– Ҭедоре ицыз, Аԥснытәи аҩныҵҟатәи аусқәа Ркомиссариат аиҳабы иакәын, – сҳәан, сналаган, уи слымҳа инҭеиҳәацәаз акы аанмыжькәа ирасҳәеит.
Ишызбоз, сҩызцәа рыԥштәы аарыԥсахит. Ирасҳәаз иахырҳәаара рзымдыруа, акыраамҭа ҿымҭӡакәа итәан.
– «Иуҳәар, уан дысшьуеит, иумҳәар, уаб дысшьуеит!» – зҳәаз ҳаиҩызахеит… Аӡмах ҳанҭаҳа, ҳҭаҳаит, ушьҭа иԥаҳкаауа егьыҟаӡам. Ԥсра-хәа, ԥсра-ҿаша ҳәа егьыҟаӡам. Аԥсра, аԥсра ианадамха, ҳазхылҵыз адамра хыла иамырскәа амҩасра хаҵароуп. Уи иааз иуеиҳәаз, уара умацара уакәӡам изеиҳәаз. Уара умацара уакәӡам, абри аҩыза ашьауӷа зқәиҵаз, «анхәа илоуҳәошәа, аҭаца илырҳа» ҳәа, уара иуеиҳәаз, ҳаргьы иҳаиҳәеит. Уара иуқәиҵаз ашьауӷа ҳаргьы иҳақәиҵеит. Уара умацара унаԥхьаны иуеиҳәаз, тәым напыла ахәац аԥроуп измааноу. Иара дҳаламцәажәаӡакәа, уара унапала, умаха-жьы уаирцҳарц иақәикит. Аха ҳаргьы ҳшыԥсыша аадыруеит. Ила шааԥшуа, харада-барада, зыжәлар рысабицәа ирыхкәкәааны имҭир ада даҽа мҩак ззылымхыз ауаҩы, заа ихы инагәыдҵаны иҽишьыр, ԥсраҽнынӡа дхамышҭыхәны ижәлар ргәаҵаҿы даанхоит. Абри ауп, сара сгәанала, уи амилициа ииҳәаз аҵыхәтәантәи ҭакс иамоу, – иҳәан, ашьшьыҳәа днатәеит Наҩеи.
– Сара абри шәыҵакны, шәлымҳаҿы анамгара сылшомызт. Уи уаҩрахомызт, ламысдарахон. Зегь акоуп, мышкызны аиаша шәмаҳар ҟаломызт. Усҟан шәаргьы ахааназын шәгәы сыцәҷыдахозар акәхарын. Иҟоу аҭагылазаашьа ижәбо ауп. Ҩ-мцак рыбжьара ҳнаганы ҳаабжьадыргылеит. Ари аӡыблара иагои иааннажьуеи ҳәа аӡәгьы макьана аилкаа издырӡом. Аҵыхәтәаны, сара сызлашәыҳәо абриоуп, аҩызцәа. Анс ҳҳәаргьы, арс
ҳҳәаргьы, уи иааз имаӡа зеиҳәаз сара соуп. Сара соуп абри еиԥш аус «бзиа» анагӡара заҭәеишьаз. Шәара абри шәадимгалеит. Сара сеиҭашәыҳәоит, иахьа ҳазлацәажәаз аӡбахә ала аӡәгьы илымҳаҿы инажәымгарц. Еибаҳҳәаз, ихәмаргоу усым, убри аҟынтә, ҳара ҳаԥшьҩык ҳабжьара иаанхар сҭахуп.
Иҩбахаз абри аус макьана шәара шәалазгаларц сҭахым. Аԥхьан исҳәан еиԥш, абри аҩыза адҵа хыла знапы ианырҵаз сара соуп. Аҭакԥхықәрагьы сара исыдҵоуп. Ушьҭа ахҭаҟынӡа ахьӡгьы ахьмыӡӷгьы сара сыламыс иамазааит! – сҳәан, сҵыхәажәа ҳәаны снатәеит.
Шәымҭақәак рышьҭахь, акнаҳара зԥеиԥшу, аԥсра зҽазыҟазҵо шьоук реиԥш, ҩаԥхьа ҿымҭра хьанҭарахеит. Астол сылаԥш наҟәызган, ажәак иҩашьангьы иззымҳәаз ҳписар снеиҿаԥшит. Уи изгәамҭаӡакәа иблақәа иархыҳәҳәылаз илабжышқәа, еиҳагьы ддырхәа-ԥштәалан, амақьа ашәыра-ишәырахан, аҭӡамц илаԥш аларҟацаны дтәан.
Амра аӡы ишӡаалара ианӡаалоз, сҽы снақәтәан аусҳәарҭа ашҭа сынҭыҵит. Уажәы-уажәы схәыцрақәа мцабзҵас ишынасхыҵәоз, санааз, сшааз сызгәамҭаӡакәа, Шьагә игәарабжьара саабжьалеит.
«Абри ауаҩ, ацәгьеи абзиеи реиҿыхырҭақәа ҽеишәа издыруа, аԥышәа ду змоу ҟәышк иоуп, снымҩахыҵны, сзыниаз арыцҳара илымҳа инҭысшьыр, сара сымч зқәымхо мҩак сирбап, ԥсыхәак змам егьҟаларым ҳәа аасхәыцын, азныказгьы Шьагә ихьатә гәашә алыкәгьы нылсыршәеит, аха «иаҭахым» – иҳәан, аӡәы снапы кны даасыхазшәа, саахынҳәит. Ус иаалырҟьаны сзахьхәыз саргьы исыздырам, аха ашҭа аҭалара сзымгәаӷькәа, сҽы сышьхәа насырбан, ҳаҩныҟа сҿаасхеит.
Саб иашьа Ермана иқьаԥҭаҿы санаакылшәа, схәыҷра амшқәа зегьы сгәаларшәо, шәышықәсала аххаҳәа еибакуаз, сабду иабиԥара рымцахара алҩа афҩы хаакәакәараӡа иԥсҭаҵагаха иаасԥылеит. «Уабдуцәа рабиԥара рдоуҳа амч дууп. Уи ахра уаҿахар уаҿнахып, аӡыцәгьа ухнаҵар ухнахып, аҳаҳаи, акы уацәымшәан!» – ҳәа аӡәы насықәҿиҭызшәа саҳаит. Схәы-сжьы қақаӡа иҩеибаргылан, сҽы аӷәра наҿархханы саангылеит.
Зехьынџьара ҭынчран. Аҵых каии иқәҳа ицон. Нахьхьи алашьцара агәы кылблаауа, аарла сыблақәа иаархыҷҷалеит ҳмаҵурҭа аԥенџьыр ахышә зыҽкы-лыршәаны иаасԥыххылаз ҳгаз цәашьы алашара.
Иаалырҟьаны, ихьу-хьууа, саб сгәы дааҵалеит. Сара сан лаасҭа, саб еиҳа дрыцҳасшьон, избанзар, иара сара сыда аӡәгьы дышимамыз еиԥш, иара иаб, иара ида аӡәгьы димаӡамызт. Саб иан дыҟамызт, иаб дыҟамызт. Шьац зырҟьацуаз ешьа заҵәык имаз, убригьы дықәрахьымӡахеит, дышқәыԥшӡаз идунеи иԥсаххьан.
Хыхь – ажәҩан, ҵаҟа – адгьыл, сара аӡәзаҵәык сакәын уажәы гәыӷырҭахлаҳәас имаз.
Сангьы, сан лакәын, ҳәарас иаҭахузеи, суаҩа акәтаӷь анџьыланы илҿасҵаргьы, сан лҳақ шәашьас исымахызеи, аха даҽа ганкахьалагьы, сан анцәа дылзылыԥханы дыҟан. Уи макьана лангьы дыҟан, лабгьы. Лаб ихаԥыцқәаҵәҟьа еилшәарак рымаӡамызт, иааиҭаххаҵәҟьар, атама гәаӷь ԥиҽуан. Лашьцәа ахҩык, адауаԥшьқәа реиԥш илывагылан. Анцәа иџьшьаны, абааш иҭаз диҩызан. Ажәакала, аԥсуаа ишырҳәо еиԥш, сан даапкыр дзыдҿарҳәалоз лыман, дмахәҿараан.
Уажә ашәхымс санынхыҵлак, издыруан саб иаразнак сыблақәа дшынархыԥшылоз аҟынтә, саб иԥылара сҽазыҟасҵеит. Сгәалаҟацәаны сҽыҟасҵаргьы сҭахымызт. Исыҵидыраар ҳәа сшәон. Сылахь еиқәысҵацәаргьы хәарҭамызт. Ажәакала, сгәы иҭаз сгәы инҭашьны, сшьамх
иалаз, сшьамхы иналашьны, аҵәгьы мбылӡакәа акәацгьы сзыбжьыӡаауазар ҳәа иақәыскит.
Аҩны санааи, сани, саби, арии ракәын аҩны иҟаз. Раԥхьашәа оумашәа избеит. Машәырны акәзаргьы, ҳаиашьара, аӡәык-ҩыџьак ирыдамзаргьы, уахык ҳаҩны аӡә дыҟамкәа, абасҵәҟьа, сани саби рымацара итәаны смааицызт. Аха сара уи сынсмырԥшӡеит, амала:
– Аамҭа бзиак ҟалоит, уаха ҳгәылацәагьы аӡәгьы дыҟаӡамкәа шәымала шәоуп иҟоу! – сҳәан, схы-сҿы мчыла хаара-бзаарак нықәҵаны сааҩналеит.
– Урҭ рааира макьанагьы ихьшәаӡам, уажәыҵәҟьоуп аҭаацәа анеилатәо! – иҳәеит саб, даҽазны еиԥш акәымкәа, игәалаҟаны.
Сан рыцҳа исзылура-исзылҳәара лыздырамызт. «Уан уара дукәыхшоуп, амла уамгакәан уҟоума. Иахьа акрабоуфагәышьоз, шьыбжьон Ҷыӷьраахь уныдымгы-лазар, ана ачауқьцәа ахьықәу?..» – лҳәан, архнышьна иахшьыз абысҭа аакнылхит. Саб иҿы имцәажәоз, ари, чанахқәак ларха-ҩархо акыӷәрахь дыкҿан.
Саби сареи аишәа ҳнахатәеит. Сан ушьҭақәа иаалымыздоз дшыҟазгьы, лара лнапала ҳхәы ҳалҭар лҭахын. Акрыфаны ҳалгаанӡа, сан лхәы дахатәаӡомызт. «Шәара акрышәфа, нан, нас ҳаргьы ҳахьымӡои, ҳабаццакуеи сеидроу!» – лҳәон. Сара схәыҷрагьы сдурагьы, сан дааҳадтәаланы, хәы-ԥха днахатәаны акырҳацылфо сымбаӡацызт. Лхәы шыхьшәашәара ианыхьшәашәалак акәын, ганкахьы лҽыныкҿакны какалк анылкуаз. Сабгьы: «Бааҳадтәаланы акырҳацфа. Ушьҭа ибымыздо бҭаца дыҟоуп» егьиуп ҳәа, ахаан иҿимыршәыцызт. Зегьы рҵыхәтәаны, лҭацагьы ларгьы рхала итәаны акрахьеицырфоз, ларгьы еиҳа илызгьаман, сабгьы уи пату ақәиҵон.
«Абыржәы Хьмур рыцҳа дыҟазҭгьы»... – сгәы сынҭаӷызит, саҳәшьа рыцҳа данаасгәалашәа. Аханатә аахысгьы, егьа маӡа сымазаргьы, лара илцәызӡаӡомызт,
зегьы ласҳәон. Аанҿасра ҳаншьцәа рахь данцалак, данбааришь ҳәа уахгьы-ҽынгьы амҩа саԥшын. Аа, уажәы сымацара саанхеит. Саанхеит сҳәахт. Иара саргьы слахьынҵа ашәеиқәа иалан, исыхьуаз, исзыԥшыз сыздырӡомызт. Сан дыҟазаргьы, уан дукәыхшоуп лҳәон. Саб иакәзаргьы, Ҳараз, дад, ҳәа аасеиҳәон, уаҳа даҽа маӡа аргамак ҳзеилаӡамызт. Аха урҭ сара исызхаӡомызт. Зыҽны Хьмур анышә данаҳҭаз аҽнеиԥш, даагәхьаазган, сгәи сылаӷырӡи неилаҵәеит. Уахак лара лыда ԥсуаҭлак сымамкәа сааҟалеит.
– Иҟоузеи, дад, аусҳәарҭахь? – иҳәеит саб, хәыцрак сатәнатәӡашәа ибазар акәхап. Ус акәын саб, ҳазҭагылаз аамҭа ахьӡи-ажәлеи мҳәаӡакәа, хыхь-хыхь дышҵаалоз. Шьыжьы инаркны, инеихашәы-еиҵашәы, иаахәлаанӡа, аԥсцәаҳа иеиԥш ҳабла ихгылаз, уажәы-ушьҭан иҳаҳарызеишь ҳәа аҳәҳәабжь еиԥш ҳаззыԥшыз, ҳлымҳа ҭызшьаахьаз 37-тәи ашықәс аӡбахә, уажәы иҿыцҳҳараӡа еиҭаацәырганы, аҵәыршы еиԥш сгәы иналеикшар иҭахымызт. Убри аҟынтә, ԥсыхәа ахьынӡамаз, уи аӡбахә далацәажәаӡомызт, даҩсуан.
– Макьаназын ԥсҭбара ыҟамшәа иҟоуп, сеидроу. Ладмер заҵәык Ҭоумышь аҳабла дналкәкәаны рыԥсы дарҭеит, рыԥсы егьамоуртә, аҳәынҭқар идышьман иара иакәызшәа, – сҳәеит, иахьынӡасылшоз иааркьаҿӡаны.
– Иашәа аԥсымҩ ылыркааит! – иҳәеит саб, ишызбоз илахь ааиқәиҵан. Нас, иаразнак даахьаҳәын, ани акылҳара, аӷәыцәмаҟьа иадчаԥалаз днахәаԥшит. Игәы шааирҭынчыз удырыртә, дааҳәын, акәасҭхарамца илаԥш ныҽҳәаиршәын, иара иаамҷыдахаз уаҩытәыҩса игәы ззымҩаӡоз хәыцра ҵаулақәак рыкәа дынҭадыршәит.
Амца дыҽҳәаԥшуан саб акыраамҭа жәа мҳәаӡакәа. Сан аҽҳәа ахаҿы дтәаны дхахон. Егьи лакәзар, ҿымҭӡакәа акҿыҩраҿы лыԥҳәыс усқәа дырҿын. Убриаҟара ҭынчран, есуажәааны акара-караҳәа иааԥымҵәаӡакәа ахчныза ахахьы зыбжьы гоз арҵуҵәҟьагьы уахатәи аҵых аҳаидеик
ыҟаӡамызт. Убриаҟара ҭынчран, абыржәымзар-абыржәы, аҵым-ҵымҳәа, ала амгәа ҭшьаауа, мцабзҵас аҳәҳәабжь аҵых лашьцара инагәылҟьап уҳәарын.
Саб иҿаԥхьа иԥсмыртлоз сыхәда аҳәынҵәрақәагьы аасыртит. Аргамаду аҳауа сзымхо салагеит. «Ахьмыӡӷ згома, ажәла нҵәеит!» – сҳәеит гәаныла. Нас зынӡа иаасзымычҳауашәа анызба, исынмырԥшкәа, ашьшьыҳәа адәахьы сындәылҵит. Ажәҩан снаҵаԥшит. Амраҭашәара шьыбжьхыҵырҭаҿы, сгәысҽанӡамкәа, еихык-еиҵык икыдыз аеҵәа џьарсахьа, ахьтәы џьар еиԥш еилаарцыруа сыблақәа иаархыҷҷалт.
Саагәырӷьеит. «Аеҵәа џьарсахьа улаԥш иҵым-шәонаҵы, умшәан, уаџьал хароуп!» – ҳәа, зны сабду исеиҳәаз ажәақәа анаасгәалашәа, еиҭаҳәашьа змам цәаныррак ԥхаҵәаҵәараӡа, соура-зоуроу сааимнадеит. Аҵыхәтәантәи сгәыӷрақәагьы убри аеҵәа џьарсахьа инахьынсырҳалеит. «Иудыруазеи, ишыдыдуа қәа ауам!» – сҳәеит, сқьышәқәа ааҵыс-ҵысын.
Нас иныҟасҵалак, сылаԥш дысзыҵыршәомызт, иахьа ашьауӷа снаҵазҵаз амилициацәа реиҳабы. Шәымҭақәак ирыдамзаргьы схы ицәызгарц, сыблақәа аахҩаны алашьцара сналаԥшыргьы, амамеиқәара еиԥш, ҩаԥхьа саԥхьа даагылон. Иахьеи-уахеи ҽеиқәкышьа змам, амшын ацәқәырԥақәа рӡыблара сназхәыцыргьы, убраҵәҟьагьы, ацәқәырԥақәа неигәыҵҳәаны амшын дҩалыҩруан.
Ажәҩан ахи-аҵыхәеи еиқәызҳәалоз асар рымҩа снанаԥшылеит. Иара убраҵәҟьагьы, ашәиԥхьыӡ еиԥш, еиқәаҵәа самсалха, жәлар риеҵәахәқәа нахәлаҟәшәо, асар рымҩа агәҭаҵәҟьа иаангылон.
«Жәохәҩык уқыҭа иалҵыз, атроцкистцәа, жәлар раӷацәа рышәҟәы-рыбӷьшәы еиқәыршәаны, ирхианы иумаз!» – иҳәеит. Уара иаауҭаху дахырҟьа. Уҭахызаргьы, Сталин ԥхыӡла аҽада хәышлаԥса дақәтәазшәа збеит ҳәа шиҳәаз, шәҟәы бӷьыцк неихьысшьааит, мамзаргьы, Бериа
изку ашәа «Кавказ каҷҷа аԥа хазына!» ахьырҳәоз, ихы-иҿы еихаччаӡомызт ҳәа ааизуҳәар, уи мачхәызма, изхон ҿааҳәыра имоурц азыҳәан.
«Мчыбжьык ахи-аҵыхәеи рыла, жәохәҩык рынасыԥ аҟәара-ҩа иныларшәны, рлахьынҵа шьаарҵәырастәырц иҭаххеит. Уи, иара итәала, инасмыгӡаргьы ҟаломызт. Аха сара стәала, инасыгӡаргьы ҟалаӡомызт. Ҩ-мцак рыгәҭаҵәҟьа сгылан. Акы рхаразар, акы рбаразар, бзиоуп, ииуз-ииҳәаз дагеит уҳәарын. Аха ргәы иҭамкәа, рхы иҭамкәа, аҽнышьыбжьон, уаа гәарҭак рхы ԥҽны ишырхагылоу дырбашьас иамоузеи?» – абарҭ ахәыцрақәа ԥсҭыхгаха, аҵхыбжьон амӡырха сахьықәгылаз, ашьхыҵә реиԥш инасықәпапон. Аха иауан-иашәан, аҭак ҳәа акы аасзыҟамҵаӡакәа, схы сааҩахан, даҽазныкгьы ажәҩан снаҵаԥшит.
Сгәысҽанӡамкәа, ажәҩан еҵәак нкыдшәан, ижжаӡа хланҵы инҭалеит. Сгәы нҭыԥсааит. Зегьы снарызхәыцит. Схәыҷы, сду, суа, сҭынха. Урҭ зегьы риеҵәахәқәа кыдын. Сҽаасырҭынчын: «Сиеҵәахә кыдуп, исҭаху сызҭаху риеҵәахә кыдуп!» – сҳәеит, ажәҩан ауразоуроу сылаԥш ныҵызган. Сара стәала, ишсылшоз, сгәырҩеи схәыцрақәеи насхсырԥсаазшәа зун, ашә аартны ҳмаҵурҭа саныныҩнала, саб ихы кны амца дшыҽҳәатәаз збеит. Зегь акоуп, акы игәы ишалаз еилыскааит. Санибаҵәҟьа, ихы афырҳәа дааҩахан:
– Иҟоузеи, дад, уаха аӷныжәҩан зеиԥшроузеи? – иҳәеит, аҵых зеиԥшраз аилкаара зынӡа игәы ишҭамызгьы.
– Еҵәа ссала ажәҩан қәҵоуп, еҵәа шәпа еилҟаауп. Алыг длыгуп, аҟәыш дҟәышуп, ухаҵкы сцеит, Ҭемраз! – сҳәан, џьара ӷраск сымаӡамшәа аҟыр-ҟырҳәа сааччеит.
Ишызбоз, саб игәалаҟара аабзиахан, иаргьы ихы-иҿы неихаччеит.
– Аччара, ахәмарра анцәа уахимбааит, анцәа
шьарда зымчу! Уи ажәабжь уажәыгьы иухамышҭӡацкәа иугәалашәома! – иҳәеит, зны иҳаиҳәахьаз ажәабжьк анҵәамҭа уажә ҭакс ианисҭа.
Сара уажәы қьачақьк иеиԥш сыхәмаруан. Есиныҟасҵалакгьы, сгәы неиқәҳәаланы, ахыжә еиԥш сгәы иҭаз агәырҩа сани саби рҿы исынсмырԥшырц сҭахын. Аха зегь акоуп, угәала егьа угәаҵаҿы иуҵәахыргьы, аԥа игәырҩа амаӡа, бжьы-шьхак рыбжьазаргьы, ани аби рыгәқәа ирымнырыр ауӡом. Уахагьы, саби сареи ԥсыхәак ахьынӡамаз ҳаибажьошәа ҳаҿын, аха зегьы акакәын, сара сгәы шсыхьуаз идыруан. Сара сгәырҩа, сара сгәала, иара ҭыԥ шинамҭоз збон. Саб идыруан џьара ҟалаак шсымаз, аха изакәыҵәҟьаз аиаша издырамызт, убри акәын иаргьы иҽзизышьақәымкуаз.
Уи ауха, абжьааԥны еиԥш аҵых ҳамгаӡеит. «Макьана уажәоуп аҭаацәа анеилатәа, ҳгәылацәа ааиргьы ҟалоит» – иҳәеит саб, аха ҳашьцәа аӡәгьы ихабар уаҳа иҳамбаӡеит.
– Ҩтәқәак сымоуп, акәасқьа ауаџьаҟ амца ҭасҵоит, – сҳәан, саныҩагыла:
– Ауаџьаҟ мҿқәа хәархьла иуцхысыҵәҵәоит, – иҳәан, дҩагылеит саб.
Сара саб иргәаҟра аԥсра ацәа нахыскааит, аха еихала схала ихысыҵәҵәоит ҳәа салагаӡаргьы ишимуаз здыруан аҟынтә, сацрамлакәа, ииҳәаз снақәшаҳаҭхеит. Абарҵаҿы еидычаԥаланы аимҿаԥақәа игылаз, рацәак ишәпамыз ҩрык ааганы инықәсҵан, ихыҵәҵәаны инкаҳаԥсеит. Абарҵа иҵаз акәашгьы аасыршьшьан, амца ахы еихәлакыга аҩарҵә сырхиеит. Ажәакала, ауаџьаҟ амца нҭасҵеит.
Ҳҭаацәа зегьы шьҭалеит. Схала заҵәык аҵхи сареи ҳааизынхеит. Ашәымҭак иадамзаргьы, иаасыцрымҵуаз схәыцрақәа зынӡа рҽаадырҿыцит.
Уи амилициацәа реиҳабы иажәақәа, ҩаԥхьа иҿыцҳҳараӡа, аҟама аҿеиԥш иаасҿагылт. Сышьҭахьҟа сынхьаҳәыр, сбаҩҷа уаҩы изымԥшаауа, быжьра-быжьҵәа аҵалашә сынҭахәашон. Саԥхьаҟа снеиҭаҵыр, амца
қьоуқьад сналагылон. Иаасыкәыршаны мҩа ыҟаӡамызт, ци-шәи рыбжьара, аххахәа, ацәашь еиԥш абылра саҿын. Уахатәи сгәырҩа сара сыда шаҳаҭ дамамызт.
«Ибзиоуп жәохәҩык рсиа ҟаҵаны, ашьауӷа рықәҵаны, излакнарҳаша амци аҵабырги неиқәҳәҳәаны, шәҟәы-быӷьшәыла инаганы алашәага ирхәыстәып. Аха аԥсҭазаара уа инҵәома? Абиԥара ҿыц еиҵагылап. Ацәгьа абаашгьы изыннакылаӡом. Мышк-ахамышк аҵыхәа ахала иаацәырымҵыр аурым. Усҟан, Сталингьы, Бериагьы, иацы адунеи аҷапан дара ракәызшәа, иԥашашо иқәгылазгьы зегьы рыбаҩ-рышаҩ ҵыҭәахап. Акы ахьырҳәо акрыҟазар, адгьыл изаламгылаз рыԥсы хәымгақәа шьаҳиҭханы, агагеиԥш, дгьыли жәҩани ирыбжьахап. Иара сара схаҭагьы саацәырҵып смаҳагьаны, сыԥсахыҩны. Ҿык сынҭыҵны, шәҿык снарҭало, абиԥарақәа рыц сныҵырхып. Исҭынхаз хәыҷыжәқәак ҟалозаргьы, ахааназы бӷа рымамкәа, ҿа рымамкәа, зыжәлар ршьаҟ-ӡҟы илагылаз амаҳагьа иԥацәа ҳәа ихәымгашьаны, ауаа реишәа ԥынҵа иқәдырчарым. Ҩыџьа неидгыланы, маӡажәак ахьеибырҳәо рааигәа инармышьҭуа, рыԥсадгьыли руаажәлари рзыҳәан имыцхәны, аԥсцәагьы ирымго, абзацәагьы ирҭахымкәа иаақәхап. Акәтаӷьцәа снылкәкәааны, ԥышәҭрыкьлеи цәырцәмалеи сзааӡаз сани саби аҿыгәҳәа адамра хыла инасып.
Жәытәнатә аахыс уаҩреи, ламыси, ҟазшьеи, хаҵареи рҵыхәала ашәышьханхыҵ зыӡбахә уеиуеихахьаз Амқанбақәа, сара исыхҟьаны рыбаҩқәа ыҵырхып, рыԥсаҭа алажәқәа ықәдыртәап. Ишнеи-шнеиуа, ҳәарҭак роур: «Урҭ аагылазаргьы рабацәагьы ԥсахыҩцәан, даргьы ԥсахыҩцәахеит. «Ан лкалҭ аԥҳа илҿацәымхар ауам!» – рҳәап.
Ишызбоз сыблахаҵ неилагьыжьын, снапқәа сыблақәа инарԥыраскит. Арҵәаа-арҵәааҳәа слымҳақәа рыҳәҳәабжь схы-сгәы дырҵысуан. Аарла абзагәырҩа иналыҩны
исаҳауан атыҩарҩар абжьы. «Уигьы саашьак шсыԥнабаауа ҩашьом!» – сҳәеит, аҭалоу еиԥш схы иҭагьыжьуаз схәыцрақәа снарылԥшын.
Абыржәы, уахь иҟамкәа, арахь иҟамкәа аԥсра зҽазыҟазҵоз, лымгазҩа зыхьуаз ауаҩ рыцҳа даасгәалашәеит. Даамԥсыр ԥсыхәа шыҟамыз агәра анига, аԥсра иҽазыҟаиҵо далагеит. Уи раԥхьаӡа иблақәа иаарыхгылеит џьанаҭи џьаҳаными. Џьанаҭ аҭыԥхәра зеиԥшраз, убра дцаны, ибаны, иаҳаны даахьазшәа, гәаныла иҽаиршьцылахьан, ихгьы агәра аиргахьан. Џьанаҭ аӡбахәала, ихәыҷра инаркны, иахьа уажәраанӡа иааиаҳахьаз зегьы, ҩаԥхьа иҿыцҳҳараӡа еиҭа-неигәалеиршәеит. Џьанаҭтәи адунеи: ашьхақәа, арҩашқәа, ахрашқәа ирылхәрааны илеиуан ашьха ӡыхьқәа, дунеи ахаан қәа ауамызт, сы ауамызт. Ааԥынтәи аԥшалас иарқашә-қашәон шьахәапара иҩеиуаз ашьац иаҵәа. Ӡынгьы-ԥхынгьы амырхәага кашьшьы ахьышәахәа ахьнаршон иаҵәа бӷьыла иҭаҳәҳәаз ашәаԥыџьаԥқәа. Алакә уарҳалқәа еилаԥыруа жәҩангәы иҵан. Абас акәын џьанаҭ шеиликаауаз, агәра гангьы дшыҟаз уи ауаҩ рыцҳа. Аха уи игәҩарамкәа идыруан уахь анеира зегьы насыԥхәырас ишрымамыз. Уахь ҭыԥхәырас иоуамызт, идунеи данықәыз гәнаҳашәк зыхәда иқәызҵахьаз ауаҩы.
Аԥсра зҽазыҟазҵоз ауаҩ рыцҳа илақәа нхиҩан, раԥхьа ихы идыруа, ихала ихатәы мҩахәасҭа дананыла инаркны, цәгьеи бзиеи иааҟаиҵахьаз зегьы акакала иааигәалаиршәеит. Игәы нҭгәырӷьааит, зыԥсхы аргама излашәахьаз ауаҩ рыцҳа. Жәҩангәашәԥхьара акараҳәа иаатызшәа ибеит. Уи ихьтәы уарҳал дақәтәаны, дыӡса-ӡсо аеҵәақәа дрылсны днеиуан, иара изыҳәан мацара иаатыз жәҩангәашәԥхьарахь. Ауаҩ рыцҳа ицәа-ижьы ацәарҭаӷәы иқәыршәын. Абжьарак, иара уаҳа адунеи аҿы дыҟаӡамызт, дцахьан. Абар, иаҳауан, ахьтәы еимхәыцқәа реиԥш, џьанаҭ ашә-гәашә ахьхьаҳәа иахьизаатуаз. Далҵырц иҭахӡамызт
ауаҩ рыцҳа, абри џьанаҭ аԥхыӡ ссир дызлаз. Аԥсреиԥш иԥхьаӡон, ушьҭа, ҩаԥхьа, игәы ԥызҵәахьаз, ҟыба-ӡыба згымыз идунеижә ахь агьыжьра. Избанзар, дынцәазу, даҩысҭаазу дызлыхыз, дызусҭаз, исахьахәыраз, иахьа уажәраанӡа адунеи дыззықәыз издырамызт, аха дгьыли жәҩани рыбжьара мчрак змаз, зегь зылшоз аӡә дшыҟаз агәра игон, уи ихы-иԥсы еиԥш дхеиҵон, димҵаныҳәон, димҵахырхәон. Нас ихраҭгьы иџьанаҭгьы, убри иара иихәыцыз, зегь зымчу имҵәыжәҩа иҽныҵакны, игәы рҭынчны, иԥсы рҭынчны, дымшәа-дмырҳа, ихы нықәҵаны иҽынеиҵихит.
«Уажәшьҭақәа аԥсрагьы уадаҩхеит», – сҳәеит, абри аԥсра зҽазыҟазҵоз ауаҩытәыҩса рыцҳа, идунеии ихраҭи рызхәыцра санаалҵ.
Иахьа аԥсра цәгьахаҵәҟьеит, избанзар, иахьатәи ауаҩы зыгәра иго, ихаиҵо ҳәа дгьыли жәҩани рыбжьара акгьы ыҟаӡам. Ауаҩы рыцҳа изыҳәан иахьа дунеигьы ыҟам џьанаҭгьы ыҟам. Џьаҳаным амацара заҵәык ауп, уахгьы-ҽынгьы имамеиқәараха ибла ихгылоу. Ишьҭахьҟа дхьаԥшны, иуаҩыбжара дызнысыз иԥсҭазаара амҩа дзаныԥшылаӡом. Ишьҭахьҟа иаанижьыз адаӷьқәеи амаҭқәеи роуп. Уаҳа, џьара иҩашьаны акәзаргьы, игәыӷреи инасыԥи зхьынирҳалаша џьанаҭ ҳәа акрыҟазар ашә-гәашә днылазыргылаша егьиҭнымхаӡеит. Аҳәҳәабжьи, ашьеи, алабжыши заҵәык роуп, ауаҩықәра ду нызҵыз ауаҩытәыҩса инижьыз. Ишьҭахьҟа ахьаԥшра изыгәаӷьӡом, дрыцәшәоит, алаҳәа еиқәаҵәа еиԥш ихаҟыруа ишьҭоу жәлар рышәиԥхьыӡ.
Хымԥада, уаха саргьы, сырҩа-сзырҵәаҵәа убри аԥсра зҽазыҟазҵоз ауаҩытәыҩса рыцҳа сиеиԥшын. Амала, уи сара саҵкыс насыԥ иман. Даагылазар, ауаҩытәыҩса изы рыцҳарак ҟаимҵацызт, гәнаҳа имамызт. Идунеи нижьыргьы, ахраҭахь џьанаҭ дышцоз идыруан, избанзар, ихеиҵон акы... Уи насыԥ имаҵәҟьан! Сара? Сара уажәы сышьҭахьгьы саԥхьагьы аӡы ықәыршан. Иреицәаиреиҳа ԥсгьы-бзагьы, сдунеигьы, сыхраҭгьы, џьанаҭгьы, џьаҳанымгьы, акгьы агәра згомызт, акгьы хасҵомызт, аӡәгьы дхасҵомызт. Стәан ус, ахааназы зыԥсы ықәхаз шьаҳиҭк сиеиԥшны.
Ааи, уи сара саҵкыс хара-џьара насыԥ иман. Избанзар, жәлар рҵәыцәгьа иқәзыршәашаз агәнаҳа ицмызт.
Сара мчыбжьык ахи-аҵыхәеи рыла, жәытәнатә аахыс зыцәгьеи зыбзиеи еилоу, сыхаха мҿы еизызгаша, сымаша ԥызҟаша жәохәҩык сашьцәа наганы, алажә иаҿасымҵар ада, даҽа мҩак сымамкәа сааҭадыргылеит.
Амцабз иалашәаз аԥарԥалыкь еиԥш, алоура зуан. Ашәымҭак иадамзаргьы сгәы аазҟажаша, сгәы мыжда аҳәҳәабжь аазыршәыкьша, аҵыхәтәантәи сыԥс ахац назҿаскша гәыӷырҭа хлаҳәак збомызт. Абри аамҭазы, Ҳараз ҳәа мшаҽнеиԥш, саҳәшьа Хьмур қәрахьымӡа лыбжьы аҭӡамцқәа инаркыдыхәхәан, слымҳа инҭаҩит. Нарцәыҟа идәықәлахьаз аԥсхых ҷаруал, наиқәҿыҭны иаахындырҳәыз аӡә иеиԥш, схәыцрақәа сыккаӡа саарылҵит.
Сгәы аҭра иҭамгало саахьаԥшит. Аҭӡамц икыдланы иааиуан ауаҩытәыҩса игага. Сҿаԥхьаҵәҟьа иааины иаагылан, аҭӡамц инкыдшанхалеит.
«Хымԥада, саҳәшьа Хьмур лыгага ауп!», – сҳәан, аарла абарҭ ажәақәа, ишьадахахьаз сқьышәқәа инарықәс-ҳәацәеит.
«Ҳараз!» – лҳәан, имҩашьахуа слымҳа инҭаҩит саҳәшьа лыбжьы.
Сара аҭак ҟасҵар сҭахын, аха сыцхахә еихыԥхьомызт. Ушьҭа сымаха-шьахагьы схымхәыцуашәа збо салагеит.
«Узықәшәаз арыцҳара мҩазаҵәык ауп иамоу! Уи арбану уасҳәар, уара ухаҳәхоит, сабацари?» – лҳәан, аргамаду саҳәшьа днасыдӷьаҵәыӷьаҵәлеит.
«Иҳәа, Хьмур, иҳәа! Иҳашҳаҭәарахаз иаҵкыс сызлеиӷьузеи, усгьы аԥсроуп исԥеиԥшу, иҳәа!» – сҳәап ҳәа,
сҿы ҩеихысхит, аха, аҭак самҳәаӡакәа, даҽа лацәырӡасрак саҳәшьа лыгага аҭӡамц иаакыдшанхалан, аԥсы лҩеиԥш, иналаба ицеит.
Анышә исықәрыԥсаз насықәхны, амаша сааҭыҵызшәа, сыбаҩ-сышаҩ ԥыххааса, ахаҳә еиԥш схьанҭыџьӡа, амзажә еиԥш аҽҳәа сааҽҳәахеит.
Ауаџьаҟ иҭасҵаз аҵыхәтәантәи амҿы, асеиԥш, аццышә шкәакәаӡа инықәнаҳәан, ашьшьыҳәа аҿыцәаара иаҿын. Уаҳа хьышьаҵәыкгьы ақәсымҵеит. Ҳкәасқьа азал амцабз ҩнаҷҷонаҵы, сзықәгәыӷуаз ҳәа акымзарак шсыма-ӡамызгьы, гәыӷрак ацәаара снахьыԥшуан, амца агәадура сыман. Аха, уажәы сымцахә шыцәара ицәарц егьагӡамызт. Амақьеиԥш сшьапқәа насыҵшәаан, сгәы аҵааԥс еиԥш инҭыхьшәашәааит. Сҩагылан, ашә ахь сҿынасхеит. Сҭаацәа сырҿыхар ҳәа сшәан, ашә абжьы мыргаӡакәа ашьшьыҳәаӡа иаасыртын, сындәылҵит. Ажәҩан каххаа иҵәцаны иҟан. Дгьыли жәҩани рлахьынҵа шаҳаҭс иамаз, асар рымҩа, ашьха рҩаш жәҩангәы иныҵаҽҽозшәа, амшын жәҩани, ашьха жәҩани рхи рҵыхәеи еиқәнаҳәалон. «Зегьы збарҭоу, зегь заҳарҭоу ауаҩытәыҩса илахьынҵа аԥаембар, тәарҭас-гыларҭас иахьимоу, абнахьхьи акәзар ҟалап!» – сҳәан, ажәҩан агәҭа, зегь реиҳа аххаҳәа еибакуаз еҵәа шеи-шеик, гәаныла снацәа нақәыскит.
«Уара ухаҭа уиеҵәахә ауп, гәаныла умацәа зқәукыз!» – ҳәа бжьык слымҳа инҭахәыҭхәыҭызшәагьы саҳаит.
«Ех, анаџьалбеит, ҳаӷоу дгәаҟуандаз!» – сҳәеит. Сара издыруан, абарҭ зегьы сгәырҩа иахылҵыз алаԥшҵашәарақәа шракәыз, аха ихасҵар сҭахӡамызт. Сдаӷьхаргьы смаҭхаргьы уаҵәтәи слахьынҵа маншәалазтәыша лакә мчык сашьҭан. Уаҵәтәи слахьынҵа иацхрааша сашьҭан. Иӡәашҳәаха сылаԥш дгьыли жәҩани ирыкәшаҟьон.
Ашаеҵәа, мрагыларахь, ҵлакашәара иҩахашылахьан. Ушьҭа ашарагьы рацәак агмызт.
Ҩаԥхьа ашә ашьшьыҳәа иаасыртын, сааҩналеит.
Уажәраанӡа исҟәамӡаауаз схәыцрақәа зегьы, уажәы аӡшәах еиԥш инеиԥхьбеит. Иаалырҟьаны ихьу-хьууа сгәаҵа иааҵалеит, ашьҭахьтәи ауадаҿы, алашьцара зҽалаԥсаны ицәаз схәыҷқәа. Абыржәыҵәҟьа, абарҭ даҽазнык снархагыланы иаасымбар, исызхымгарашәа сааҟалеит. Аха издыруан, ашә анаауртуаз хәыҷык абжьы шгоз. Саалаган, акалам иҭаҵаны исымаз ашьахәа абаҩлаша хәыҷык смацәа инахасыргьежьын, хыхьтәигьы ҵаҟатәигьы ашә ачҭақәа инархьысшьит. Ашә сааханы абжьы гар аҵкьыс, сыԥсны сышьҭазар еиӷьысшьон. Ашьшьыҳәаӡа ашә снахеит, аха абжьы мгаӡеит. Хәыҷы-хәыҷла снахо мацара, ашә аартны, ауада сныҩналеит. Зегьы каххаа ицәан. Схәыҷқәа ршьапқәа еилаԥсаны ишьҭан. Ҳамҭак алашьцара сналагылан, дасу рыԥсыԥ шьҭыбжьқәа снарзыӡырҩит. Нас ԥшьшьала снархагылан, аиҵбы ихы снагәӡырц сҽанааласырҟә, иԥсыԥ ҟәандаӡа схы-сҿы ааиԥхьнашьшьааит. Убысҟан сгәы инҭаскыз, мап ацәыскит. Агәырҩацәгьагьы, аԥсра хьшәашәагьы ириааиуаз ахшара ргәыблра, иахьа шьыжьаахыс сҽыззыҟасҵоз аҽшьра снамыргәаӷьит. Схәыҷқәа аҩы-џьагьы ргәы каршәны иахьыцәаз, ҳамҭак срыбжьагылан. Нас, иҿыхар ҳәа сшәан, игәыдымкылаӡакәа, аҩыџьагьы рхахәы снапы налысшьын, сшьацәкьарақәа срықә-гыланы, ауаҭах сындәылҵит.
Суаџьаҟ иҭаз амца, аҵыхәтәантәи акәиц аарла аблақәа ҭаауан. Сҩарҵә инханы иҟаз нақәсыԥсан, сыҩҟәырӷьыкгьы нақәсҵеит. Ҩаԥхьа ҿымҭ-ԥсымшьа, зхы еихәласҵаз амца сныҽҳәатәеит. Аԥхьан схы-сҿы инықәԥрааз схәыҷы иԥсыԥ аԥхарра уажәыгьы схы-сгәы ыргәыбзыӷуа, сӡамҩақәа еиԥхьнашьшьаауан.
Ампахьшьы зқәыршәны астол иқәыз, зыҭра иҭызгахьаз стапанча аақәсхын, инаганы ҩаԥхьа аҭра инҭасҵеит. Есиҟалалакгьы сҽысымшьырц сыӡбеит. «Аҳәахәда еиԥш, хымҳа-џьымшьа, алақәа сзырфарызеи? Уиала сара
сабарыхәои, имыӡыр имԥсыр ада ԥсыхәа змам суаажәлар. Сара схы аԥырзгаргьы, зегь акоуп, урҭ зырӡуа даҽаӡәы дрыԥшаауеит. Алахьынҵа, лахьынҵоуп, хырԥашьа амаӡам. Дасу, иара илахьынҵахәу дақәшәоит. Сара сныҳәа аӡәгьы дагом, аӡәгьы даанагом. Анцәа ибоит, сара акымзарак схараӡам.
Сара сыда аӡәгьы дрымаӡам, зыбзада зыхәламкәа, абна алашьцара иаларшәу асабицәа. Ианадамха, ма сан исыцлыхшаз сашьак, саҳәшьак – сышьҭахь иаанхо ҳәа аӡәыр дыҟазар, аха уахьгьы аҩысҭаа ихы-иԥсы ифахьеит. Саҳәшьа заҵәыҵәҟьагьы, сара анцәа дсаҭәеимшьеит.
Сани саби ааԥсахьеит, игәаҟхьеит. Ҩаԥхьа, сара сылагьы илаӷырӡышарыма? Иазхоуп. Урҭ ушьҭа рыла-ӷырӡ ааӡом, инҵәахьеит. Аҩны иҟоу лакәзаргьы илыл-шарызеи, ԥҳәыск дҟьаш-ҟьашо. Асабицәа еиба-еикәеибаха акәасҭхарамца иааҽҳәахозар акәхап. Ина-ԥшуагьы: «Аԥсцәа иҿаԥхьааит, ихәыҷы-иду, имаҵура-ишьаҵура, деиҵаҭәы дыҟан, иарбан изымхоз!» – рҳәап. Сара исыхьыз, иахьсыхьыз, ишсыхьыз, схы зыхсырҟьаз, схы зқәысҵаз закәу, дара иабардыруеи. Зыбыз иафогьы, шәҩык шәкы рҳәозар акәхап. Аҵәы сахарҵап, сахырхып изашьҭоузеи! Зышша згәыҵачны итәоугьы: «Уи џьара ҟалаак иман, акәымзар, ус баша-машак азыҳәан ихы инапы адикыломызт!» – рҳәап. Ажәлар жәларуп, ани Мыса аԥаҵа ҟаԥшь изыҳәан мшаԥшарамхоз! Уи, сара макьана схи-сымчи шеиқәхогьы, са сзыҳәан махәи-ҵыси еиқәиртәом, иса ҭыхны ауаа дрылоуп. Сыҟамкәа мышшьарак избагәышьар, сҿаҳәатәы сзырбаз ҳәа, нышә ҿаҵак имфои. Ҳараз Мқанба ихы зыхирҟьаз ҳәа, инеиқәыртәа-неиқәыргыланы, иҟам-иным неиҭаҳәа-неиҭаԥсо, егьа маҳагьа бызшәа ици-ибзи ирыҵихрын.
Аиаша уҳәахт! Уара уиашеи уара уламыси иара итәӷәы ахшьуп. Уара уиаша иахьа алақәаҵәҟьагьы ирфаӡом, изҭахыда, џьым! Иахьатәи аамҭа, ауаа рани
раби ҭины, рхы аиқәырхара ианашьҭоу аамҭоуп. Сара ахәаша соуп, ицо-иаауа ахшыҩ змоу, акәымзар, зегьы ҟәышхеижьҭеи ианбыкәу. Сара, абра, иҟам-инымшәа иҟоу Ҭемраз ицынҵәарах, ԥсреи-гәаҟреи ихнарҵәахьоу, ихнарԥсаахьоу иԥа сакәхуп уажәы адунеи еиҟаразтәуа! Мап, дад, иахьа гаӡа дыҟаӡам. Суаажәларгьы бзиа избоит, исҭахуп, аха урҭ рхахәыс сара сызцагәышьом. Рхахәыс сцаӡаргьы, уиала адунеи сара исызхыркуам. Сара сқьиареи, сыцқьареи, суаҩреи, сыламыси ԥыҭҩык ирызгәамҭаргьы, ԥыҭҩык игәарҭап. Анцәа ҳәа аӡәыр дыҟазар, убригьы дылбааԥшып.
Шәымҭақәак сҽаасҟажашәа зуит. Амцагьы шеибакра иҩеибакын, амцабз ацыԥхьқәа наҿыхәашеит. Аккаҳәа ашамҭазтәи арбаӷьгьы ҿнаҭит. Ушьҭа адәахьы иаашарккон. «Мышктәи аԥсҭазарагьы акыр иаԥсоуп!» сҳәан, сындәылҵит.
Убрии убрии рыбжьара хымыш цеит. Хымыш сара сзы хышықәса исзаҩызан. Ашьра зқәыз ишәымҭақәа шиԥхьаӡоз еиԥш акәын, саргьы сымышқәа шымыхәлоз. Ианаацәылашоз, ашара сааҵагылон. Абар, ушьҭа, хәымыш нҵәахьан, уаҩҵас смаҟа ыртланы, сиарҭа снылаианы смыцәеижьҭеи. Ацәара захьӡыз, усгьы исхашҭхьан. Уаха ҳлақәа шыцыԥхьаӡа, рыбжьы ахызаҵәқәа реиԥш сгәы иныҵаԥсон. Абыржәымзар-абыржәы ҳашә ианбасуеи ҳәа сҽазыҟаҵаны сшыԥшыз, аарла, ашареи сыԥсы ахәагеи неихьысыгӡон. Ианааимыггоз сҩагыланы ҳкәасқьа абарҵа санаақәгылалак, амаҵурҭа аҟынтәи саб иеимҳәабжь аасаҳауан. Аԥенџьырқәагьы алашара наркылыҷҷон. Иаразнак сцәа иналашәон, сабгьы сара сеиԥш, иахатәи аҵых цәамҩахә шыҟаимҵаз. Уи акырҵуан ауаџьаҟ
агәгәаҳәа амца ҭаҵаны дтәазижьҭеи. Ашьыжь иҿыцҳҳараӡа исыцгылаз схьаақәа зегьы наҵанарӡын, абыржәы саб ирыцҳашьара, аӡыблара еиԥш инасхыҵәеит. «Ахаҵа игәырҩа зегьы иреицәоуп!» – абри мышкызны сабду иҳәахьа аасгәалашәеит. Сара исыхьуаз, саб исмырдыруаз џьысшьон. Аха, изаҟаразаалак, акымзарак сызицәӡомызт. Зегьы идыруан, зегьы ибон. Аха ицәырымгакәа сара сгәырҩа игәы иҭашьны иман. Заҟантә избахьааз сҽы аҽҭра иҭганы, ҽыҳәҳәагала иҳәҳәаны, аҵыхәа ҿаҳәаны, ҳабҩатә лагьан ала аԥш амҵаргыланы ишаҿеиҵоз. Уажәгьы сҽы аҵыхәа еиларшә иҿаҳәаны ҳбарҵа иҵагылан,
Сара, шьоукы-шьоукы реиԥш, сҿы гәыбзыӷмызт. Саб иҟынтәи исымаз абзиабареи ирыцҳашьареи, иара ихаҭа ихшара рыбзиабареи ргәырҩеи шинимырԥшуаз еиԥш, саргьы исызцәыргаӡомызт. Убри, акы иеиԥшымкәа сгәы иалан. Иара игәы иҭаз иҿы изарҳәомызт, аха, ус, есинҟаиҵалакгьы, сгәы иахәара акы ахьысзыҟаиҵара дашьҭан.
«Иара аӡәзаҵәык иоуп, анцәа исаҭәеишьаз. Лассы-лассы иаҳәшьа дигәаламшәо дыҟам, уажәы-уажәы иҟазшьа иԥсахуа далагеит. Иахьынӡауа, ихы-игәы ихасыршҭыр сҭахуп, убриоуп уахгьы-ҽынгьы сызиц-кәашо!» – ҳәа хәылбыҽхак сан иахьлеиҳәоз, аҿаԥара сыҩнагыланы сахьыӡырҩуаз исаҳаит. Ашьшьыҳәа ашә авҵыккара сынкылыԥшит. Сан лкасы еиқәаҵәа аҵыхәа лқьышә инадкыланы аҵәуара даҿын. Саб ихы кны дтәан. Абас имҩасуан, ицәаҭарӡыӡагаз амшқәеи аҵыхқәеи.
...Аколнхацәа аҵых ишалаз, ҭамҷыҭ игыланы усура ицон. Инеиԥынкыланы ақыҭаҿы аколнхарақәа реиҿкаара иаҿын. Еиҭасҳәахуеит, аҵых ишалаз игыланы ицон усура, избанзар, ишәон, изыхдырҟьоз рыздырамызт. Ладмер дышҭаркзи дзыхдырҟьази анаарылаҩ инаркны, ажәлар рыԥсы рӡеит. Дара рхала ргәы акы аанагаргьы, аӡәы иаҳарымашь, анаџьалбеит ҳәа рыбаҩ ԥыххаа рцәа иҭаԥсон.
Ҳара ҳколнхара шә-десҭынк ачаи алаҵара планла иҳадын. Ирыдыз аплан, зынамӡеит, мамзаргьы иҳалымшеит ҳәа аҳәара малаҽшьрак иаҩызан. Убри аҟынтә, анхацәа рцәа иҭыҵны, ирылшозгьы ирылымшозгьы рылдыршон. Дара рзыҳәан амыш мшымызт, аҵых ҵхымызт...
Сҽы усгьы, акәадыр нақәҵарада ус амамкәа, саб ирхиахьан. Сҽааибысҭан, сани саби ргәы дрысмырхьырц, ҿаҵақәак мчыла инылбааздашәа зун, афырҳәа сынҽыжәлан, сышиашаз Аҳәысҭа дуҟа сцеит. Ажәлар рбаҳақәеи, рҽагақәеи, рҵыркантақәеи рхы иаанҟьо, Аҳәысҭа ду иҭан. Аҳәысҭа ду ҳәа уажә аабыкьа ауп ари аҭыԥ хьӡыс ианоу. Уа уажәраанӡа алеи-аҳәеи ирҳәозар уаҩ дзыламло, шьоукы, изықәтәаз амахә ԥырҟон. «Гаӡак инеилаижьуа, жәаҩык аҟәышцәа ирзеилыргом», – шырҳәо еиԥш, убысҟангьы аӡә иоуп изҳәаз, абна ықәхны ачаи лашәҵа ҳәа. Абри зҳәаз, «зегьы здыруаз, зегь зымчыз» иакәын. Уиеиканыр, гәларшәсгьы уихәомызт, наҟ унаимҩатәны унаихәлаиршәуан. Мамзар, аныцә реиԥш еилагылаз, ашәышықәсақәа ирхааныз ахьеи аџьи атракторқәа ылаҵаны, иҟәаҟәаса иказыжьуа зхаҿы зыхшыҩ ыҟоу дубахьоума, аха ак зоуҳәодаз. Атракторқәаҵәҟьа змыхәоз аџь дуқәа еихала иԥҟаны, хаҳәы-мҿыхә иаарбоз зегьы нарықәыжьны абенӡин нарықәырхаҽаны, ршьапқәа иныҵырблаауан. Абна абенӡин ылаҭәаны, ажыци ақәыци аҵлақәа ирыҵрыблаауан.
Аҳәысҭа ду саннеи, аколнхара ахантәаҩы Ладгьы, апарторганизациа амаӡаныҟәгаҩ Наҩеигьы неихьан. Саргьы сҽы акәадыр аақәсхын, Наҩеии Лади рыҽқәа инарыласҵеит. Баҳак аашьҭысхын, иныҵасҵа-ҩыҵасҵашәа зун, баҳаҿқәак наласҵеит. Ус ҟасымҵар: «Ақыҭсовет ахантәаҩы дааин, иахьак, иӡақәа рӷаӷо абра дҳадгыланы абадақь дасуа ҳус нирхон» ҳәа зҳәашаз аӡә дҟамлар ҳәа ушәозма. Убри сара исызхон, ахааназы Аҳәысҭа ду уаҳа сҭамԥшырц азыҳәан.
– Уара, акы сшәазҵаарц сҭахуп. Шәара усгьы
аҳабырзакь ҟалеиԥш, шәыхқәа аҷҷаҳәа рыбжьы гоит, шәыхшыҩҭрақәоуп! – иҳәан, ирҽхәозу, дырхыччозу аилкаара уадаҩны ҿааиҭит Разан.
– Аҳыҳ! Ааигәа ак ҳалеимыжьцызт. Ари, иара изыҳәан зегь акоуп, аамҭа цәгьа акәым аԥсцәаҳагьы дицәшәом! – иҳәеит аӡәы, ибаҳа ахәы иҽанҵаны дахьгылаз.
– Уаагылшь, уаргьы ассир уалашоуп! Ацагьы уамбылуа, ахьшәашәагьы уамбылуа. Узыркьаҭаша ак узиҳәозаргьы уздырамеи! – иҳәеит иҩадахьшәа игылаз уаҩаса хынҷыгәыгә хәыҷык.
– Шәааӡырҩи, баба, шәҟәышхар ҳәа шәымшәозар! – иҳәан, шьаҿақәак ааихиган, дааскьаны даагылеит Разан. – Уара, шәыла абзиахә абааит, абар, ҳамызк нҭыкәкәа иаанҵәан, ҩымыз агәҭаҵәҟьа еиҩаҳшахьеит, абри Аҳәысҭа ду зыхьӡаҳҵыз абнара ҳхы ҳаасуа ҳалоуижьҭеи. Уажә, ҩажәак еихысҳәаалоит, аха ишуҭаху сыԥхьаӡа, абра Аҳәысҭа ду захьӡаҳҵазгьы сзеилкаауам. Иабатәи Ҳәысҭа дуу уара макьана, абнаршәыра ҳалагылоупеи?! Ҭарчеи ныҟәгарҭак, акымзарак иалаҳәаӡамкәа абна рааны ишьҭаҳҵеит. Уара агәра ганы уҟоума, абра ачаи лаҵаны, шықәсқәак рышьҭахь, напы иазҿымхуа абырҷман еиԥш аҟатарақәа ахьныҳәҳәы, мшынҵас ицәқәырԥо, ачаи шьапқәа, ауаса кьаԥақәа реиԥш, ибылгьа-былгьаӡа абра иааҭагылап ҳәа? Хы ԥсыргьы, жәа ԥсуам, шәгәы иҭазааит баба, мышкызны, џьара акы ҟалаӡаргьы, уи уареи сареи ҳахаанхом. Иааҳаҵагыло шьоукы ахаанхаргьы, убырҭгьы абри егьырзалхуам! – иҳәеит Разан, иеигәышә аӷәынкь анышә иналеиҵан.
– Ҳаӷоу ицуҭа уҭоуп, уанаџьалбеит, Разан! Уара излоуҳәо ала, ҩаԥхьа мҳаџьырра ҳаиҭаушьҭырц угәы иҭоуп ҳәа сыҟоуп. Иазхоит, ҳауаажәлар иахьынӡахҵәа-хыԥсаахьоу. Ушьҭа, ма ари адгьыл иахумбаан, иҟалозар! – иҳәеит ани ауаҩаса, Разан днеихычча-иеихыхәмаршәа.
– Уара акы сузҵаауеит, Хыгә? – иҳәан, ани ауаҩаса дкылкааӡаны днаихәаԥшит Разан.
– Узсазҵаараны иумоузеи уаҳа?
– Уара Адаужра ахәаҿы акәӡами уахьынхо? – днаиазҵааит Разан.
– Иауазеи нас, Адаужра ахәаҿы сынхозар?! – иааџьеишьеит Хыгә ауаҩаса.
– Адаужра ахәы инаркны Аҳәысҭа ду аҟынӡа заҟа верс бжьоузеи?
– Хә-верск бжьоуп.
– Ус анакәха, ушьҭа иаачҳаны уаасзыӡырҩ, – иҳәан, Разан дҿыцҳҳараӡа ацәажәара дналагеит. – Сара иахьынӡаздыруа, Адаужраа иахьа абра аӡәы-ҩыџьа ҳәа иааԥхьаӡаны жәохәҩык аус руеит, аҳәсақәа аламҵакәа ахацәа рымацара. Ахуаа рҟынтәи, ианеиҵаха ҩажәижәаҩык абра иҟоуп, атракторныҟәцаҩ Мшәылды дналаҵаны.
– Ааи, ииашоуп, аха уиала иуҳәарц иуҭахузеи? – иҳәеит Хыгә.
– Убриала исҳәарц исҭаху убриоуп, мышк-ахамышк аҵыхәа, Аҳәысҭа ду акәша-мыкәша акәым, Қьарақьан ахи-аҵыхәеи унацәа узрывҵамыркьакьо ахарқьалақьцәа шықәынхо убара уҟоуп. Ҳара аҭакәажә лхаԥыцқәа реиԥш, уаҩак азна, нахьхьи, Кьабархәын Адаужра ахәы иқәынхои, Ахуааи, ҳзыҳәан, иахьа абра ҳаздыԥсыло акы алҵны иҟаларгьы, ҳара ҳзыҳәан ҩысҭаа чысхәуп. Уареи сареи ҳџьабаа ҳафеидахоит, убриаҟароуп. Абжьарак, Адаужрантәи, мамзаргьы, Ахуаа рҟынтәи ара аӡә дааны ачаи ахьҿихуа башоуп. Уареи сареи ҳахаанымхаргьы, абра атәымуаа гьазаруа, жәларык рџьабаа ишалачо убахра уҟоуп. Уара уҩнапык угәыдыԥсаланы, ула ҭраа уа-хәаԥшуа, арахь унапы намӡо, ушьапы намӡо, ак аҳәарҭа-аурҭа умамкәа, уара утәы уақәцәгьартәуа аамҭагьы ҟалахра иҟоуп.
– Анцәа ҳамҭак ҳимшьуазар, ега саашьа аабараны ҳаҟами. Разан ииҳәаз, даара слымҳа кыдҵаны сазыӡырҩуан. Иааиҳәаз зегьы аԥсаҭа-аџьыкац! – иҳәан, убраҵәҟьа иааҿахиҵәеит даҽаӡәгьы аганахьшәа дахьтәаз.
– Уи зегьы бзиоуп, аха ани Алҵыкә ашьапызаҵә даазцазеи иҽы ҟәараҟәанҽа дақәԥакәикны? – илахь инапы надикылан, ихаԥыцқәа аахырџьаџьаны, Аҳәысҭа ду аҵыхәахь днаԥшит Хыгә.
Саргьы сынхьаԥшит. Ҳқыҭа милициа Алҵыкә деихас-еихасуа дааиуан.
– Алҵыкә душьҭаланы дааргьы, абгыӡ уқәҟааргьы зегьы акоуп. Ани амышьҭацәгьа ҽеик азы даҳзаауа џьушьома. Амала, даазцаз закәыху здыруада акәымзар, – иҳәеит аӡәы, иааицәымыӷхан.
Сара ажәак мҳәаӡакәа Лади Наҩеии снарҿаԥшит. Урҭгьы ҿымҭ-ԥсымшьа, иаауаз Алҵыкә изыԥшуан. Аха уи амилициа арахь имҩахыҵра, акы еиԥшымкәа зегьы ишырцәымыӷхаз рхы-рҿы ишанхалаз убон. Егьарҳәаргьы уи имҩахыҵра зқәырҵарыз рыздырамызт.
– Уа бзиа жәуит! – иҳәеит Алҵыкә, илахь ааҵеирԥалан.
– Бзиа убааит, Алҵыкә, ҳзеигәырӷьаша ажәабжь ҽеик ҳзааумгакәа уҟам! – иҳәеит Разан иџьаз хаԥыцқәа ааирцәҟәыншьан.
Алҵыкә Разан ииҳәаз аҭак ҟаимҵаӡеит. Аҵыхә-тәаншәа, дакуа-дашьҭуа, цәгьабзамыждарыла, акы аҳәара шицәуадаҩыз удырыртә даасҿаԥшын:
– Ҳараз, аусҳәарҭаҟны амилициа аначальник Сангулашвили рҳәеит ҳәа сыҟоуп, дуԥхьоит, дышзахәо дааиааит ҳәа саарышьҭит! – иҳәан, иҿаԥшыларагьы аацәгьахеит Алҵыкә.
– Ҳараз имацара иоума ииҭаху? Ҳара ҳаӡбахә имҳәаӡеи? – иҳәан, иаразнак дҵааит Лад.
– Мап, мап, шәара шәыӡбахә ала егьрымҳәеит, – иҳәеит Алҵыкә.
Шәымҭақәак, аӡәымзар-аӡәгьы ажәак мҳәаӡакәа, анышәынҭрақәа рҿы еилагылоу абаҟақәа реиԥш иааилагылт. Убас, аӡәгьы иҿы неихымԥхьаӡакәа, ашьшьыҳәа снарылҵын, сынҽыжәлан сҿынасхеит. Ладгьы
Наҩеигьы рыҽқәа инарықәтәан, инасышьҭалеит.
Аусҳәарҭа ашҭа санааҭала, иаразнак, сылаԥш наиқәшәеит, ара амҵа ашәшьыраҿы адес ҟәардә иқәтәаз Ҭедоре. Ихылԥа иаҵәа агәҭаҵәҟьа иамаз аеҵәа ҟаԥшьи наҟ-ааҟ иблуз ахәда иадчаԥалаз ГПУ-аа рромбикқәеи еилаарцыруа, аԥсцәаҳа иеиԥш, ицәаҭарӡыӡагаха сыблақәа иаарыхгылеит. Убысҟанҵәҟьа иаалырҟьаны инеидыс-хәыцлаз мацара, чҳашьа амамзар ҟаларын, ауаҩытәыҩса ицәа иҭамӡо егьыҟам акәымзар.
«Абри уажәы дзымҩахыҵыз, амилициацәа реиҳабы Адуи иареи исыдыргалаз адҵа аҵыхәала акәзар, мышкы сиит, мышкы сыԥсуеит. Усгьы уаҳа даҽа мҩак сыманы избом, иара абраҵәҟьа иаргьы дышьны, саргьы сҽысшьып. Убри жәаҩ ԥацәа сымазар аиҳа анарха снаҭоит. Егьа наа дымнеиуазаргьы, аԥсуак дыҟанаҵы, сыхьӡ ӡра-ԥсра ақәлаӡом» – ҳәагьы аасхәыцит. Аха «аԥхьа иухәыцуа уара иумаз, ашьҭахь иухәыцуа сара исымаз» ҳәа аԥсуа жәаԥҟа ааин, абаагәареиԥш аҽаасыкәнаршеит. Саргьы схаҵоуп, сзыхшазгьы суаажәларгьы ахьмыӡӷ дсыргарым, сҽысмырччархәып, сҳәан, сҽааиқәыскит.
Ҭедоре, «ауаҩыдаразы амба шьаҟа гәыдызкылаз» ҳәа, аусҳәарҭаҿы аӡәы дауубахуаз, ҳадәқьанхьчеи ҳписари идтәалан.
– Бзиала уаабеит! – сҳәан, санааидгыла, даас-хаӡгылашәа иун:
– Цәгьа суба, бзиа суба, сааины сыҟоуп! – иҳәан, мчыбжьык аӡы иҭажьыз аԥсы инапы ӡыфа еиԥш, инапы еиԥхьчаақәа аасиркит.
– Иауазеи, цәгьа уаабартә, ҳан думшьыц, ҳаб думшьыц, узыхҳарҟьозеи, Ҭедоре Боџьоли-иԥа! – сҳәан, ихаамкәа-ишшамкәа, уал бага ажәа башҳакқәак иаԥхьа инкасыԥсеит.
– Суқәгәыӷшәа саахәмарит, угәы иалумырсын! – иҳәан, смахәар ааникылан, симаны аусҳәарҭахь иҿынеихеит.
– Иахьатәи сымҩахыҵра змааноу, ушьҭа уаргьы уцәа
иалашәахьазар акәхап! – иҳәан, суада ҳшыныҩналаз еиԥшҵәҟьа, сыстол днахатәеит Ҭедоре. Ихылԥагьы ааихыхны астол аганахь инықәиҵан, ахәылырҵә еиԥш еилыԥхо, иаацәыригаз ихы апашра, ичабра ӷарыӷаҭәа ду нықәишьит.
– Ҭедоре Боџьоли-иԥа! Угәалаҟара зеиԥшроу ала, иахьатәи умҩахыҵра бзиак иазҳәоу џьысшьоит! – сҳәеит, уқәшәира дышԥышәырччара сааԥышәырччашәа зун.
– Сымҩахыҵра бзиарак иатәызар саргьы исҭахын, аха уаргьы иухароузеи, уарҭ саргьы исхароузеи. Изхароу, шәқыҭаҿы, зыхьаԥарчцәа зыҽҭаҵәахны иалоу атроцкистцәа роуп! – иҳәеит, аԥхьа избахьаз иакәӡамкәа, ихы-иҿы зынӡак иааирлашьцан. – Урҭ зусҭцәоу ушьҭа сара сеиҳа уара иудыруеит, ҳәа сгәы иаанагоит. Ажәакала, сара ҳаиҳабы сааишьҭит, иареи уареи шәыззеицәажәаз аус аҵыхәала. Абри ашәҟәгьы унапы аҵауҩыроуп, ҳәоу еиламгашақә акәзаргьы, ус иаҭахуп! – иҳәан, ирҽны иҵырҟа аџьыба иҭаз қьаад бӷьыцк ааҭиган, саԥхьа астол инықәиҵеит.
Ақьаад бӷьыц аашьҭысхын, аԥхьара сналагеит.
«1937 шықәса, апрель 25 асабша аҽны, Бзанқыҭтәи ақыҭсовет ахантәаҩы Ҳараз Мқанба иажәа ҳаиҭеит, жәохәҩык ақыҭантәи атроцкистцәа ԥшааны, илхны, ирхароу, шәҟәы-быӷьшәыла ирҵабыргны, уахык заҵәык иалыршаны араионтә милициа ишриҭо ала!»
Сыблақәа акакаҷ рыҵашәо, ақьаад бӷьыц еикәарҽны, ашьшьыҳәа инаганы раԥхьа Ҭедоре астол иахьықәиҵаз аҭыԥ аҿыҵәҟьа инықәсҵан, ҿымҭӡакәа саатәеит.
Шәымҭақәак Ҭедорегьы ҿиҭуамызт, саргьы ҿысҭуамызт, ус наҟ-ааҟ ашаҳаҭцәа реиԥш ҳтәан. Аҵыхәтәаншәа, сара сҿымҭра ичҳара далнахзар акәхап:
– Узыԥхьаз иахуҳәаауеи, Ҳараз Ҭемраз-иԥа? – днасықәгәамҵшәа ҿааиҭит.
– Иахысҳәаагәышьозеи, ари аҩыза ашәҟәы-блы сара снапы сзаҵаҩуам, уаха сыкнаҳаны сшыршьуа
здыруазаргьы! – сҳәеит, исҳәаз шмалаҽшьраз зынӡа схаҿы иаамгаӡакәа.
– Ауауеи, аҟама аҿеиԥш анаҳә-ааҳәра екәым ахь укылнагар алшоит, Ҳараз Ҭемраз-иԥа! Иацы Аду ак иоуҳәеит, иахьа уаақәгьыжьаан, сара зынӡа даҽак соуҳәоит. Абри ҟәышрамзар ҟалап, цқьа уазхәыцыр цәгьамызт, – иҳәеит Ҭедоре сынҭарԥшӡаны.
– Сара усҟангьы, Аду исеиҳәаз, ацәгьагьы абзиагьы, акымзарак ахысымҳәааӡеит, – сҳәеит.
– Зынӡа аналаҿумҭӡа, ҳәарас иаҭахузеи, дақәшаҳаҭхеит ҟаиҵеит. Аҳәынҭқарреи апартиеи иудырҵаз аус анагӡара уақәшаҳаҭымзар, уара жәохәҩык атроцкистцәа уқыҭа ибылдҳәы-былдчо иалоу хауԥшаауазар, угәнаҳа уара иумаз. Убырҭ рхахәс уара ухаҭа ушцо удыруазааит, баба, Ҳараз! Иҩбахаз, зегь акоуп, урҭ зыхьчо ҳәа аӡәгьы дзыҟалаӡом. Иахьакәымзаргьы, уаҵәы рлацәа рхарԥаны икылыргоит. Уара аҳәахәдеиԥш ухы зыбжьаурӡуа сзеилкаауам. Сара абриаҟара зысҳәо, ҿа усырҳәарц азы акәӡам. Уаҵәы иҟало збоит ауп, хымҳаџьымшьа аӡыблара уалашәар сҭахым. Сара ҽеила уздыруеит, уабиԥазаҵәуп. Уани уаби уара аӡәзаҵәык уоуп ԥсҭазаарас ирымоу. Ибзиоуп, уара абри ақьаад унапы аҵауҩрым. Уимоу, дара убырҭ ажәлар раӷацәа рцынхәрас, уахаҵәҟьагьы уҽыкноуҳап, дара акыр ирыхәозар. Аха аԥхьан исҳәан еиԥш, урҭ агызмал данылырхуа еиԥш илызхуагьы рыԥшаауеит, абри уацәымҩашьо иудыруаз. Егьи, уара аҭакра мацара аҟынгьы уаанрыжьӡом. Жәохәҩык жәлар раӷацәа зҵәахуаз акоммунист, ихала иакәымкәа, дзааӡаз иангьы иабгьы ирыхәҭоу иақәыршәатәуп рҳәап. Иахьа уара кәыхшатәыс узаурц иуҭаху ауаа хәымгақәа, усҟан, уара уанҭахо аамҭазы, ажәак ухьӡала ирҳәар, акнаҳарҭа ушаакнырхуа рдыруазаргьы, ҟыԥ шрыхәлымшәо агәра ганы уҟаз, – Ҭедоре аӡхьамԥш агәараҳәа изыршыша ажәа ҟасақәа рҳәара даҿын.
– Изусҭцәада убырҭ жәохәҩык атроцкистцәа ҳәа шәызҿу? Урҭ сара издыруеит ҳәа шәгәы изаанагозеи, «атроцкистцәа» «аԥсахыҩцәа» ҳәа рылахь ианымзар. Жәохәҩык ауааԥсыра, сыԥсҵәуацәа, арахә реиԥш ашьырҭахь иноугароуп шәҳәеит. Еиҭасҳәахуеит, изус-ҭцәада урҭ? Изыхсырҟьозеи? Итроцкистцәоу, итроц-кистцәаму издыруеи? – аҟазаара аиҳа аҟамзаара еиӷьшьо, сыбжьы насаԥысцан, ашырҳәа сҩагылеит.
– Ҟоҳ! Сара уара ухы еиқәшәаз џьысшьон. Убри акәын абас уҭарԥшны абзацәа реиԥш сызуацәажәоз, аха уара уеибгагәышьамзаап, рыцҳа. Изусҭцәада? Изыхсырҟьозеи? Итроцкистцәоу, итеррористцәоу иалыздыраауазеи ҳәа азҵаара ақәыгылара азин шыҟам узымдырӡои? Аԥсҭазаара уҭахызар, иуарҳәаз наугӡароуп. Иахьа уареи сареи еибаҳҳәахьоу аҟара, аӡәгьы аҳәаха шуимҭо удыруаз. Сара уаҳаҭыр баны, уҷкәынра сахӡыӡаашәа, урыцҳашьаны сызуацәажәо, еиҭасҳәахуеит, усҭахуп азоуп. Уаҵәтәи уԥеиԥш сыхәмацәкьарак реиԥш иахьыздыруа азоуп. Ажәакала, угаӡара ухьумыгӡан. Аҵанӡа ухәыцны, унапы аҵаҩ абри ақьаад бӷьыц! – иҳәан, астол инықәсыршәыз ақьаад, ҩаԥхьа инацәкьарақәа рыла сышҟа даахеит.
Сыблахаҵ неилагьыжьит. «Ҳаи, санаџьалбеит, ахьмыӡӷ згома!» ҳәа сгәы инҭысҳәааит. Избон, аргама сымч сылӡааны, аԥхӡы хьшәашәа шсықәнаҭәоз. Изуаз-исҳәоз сзымдыруа, аԥсрҽи абзареи саарыбжьахеит.
– Ижә абри аӡы! «Хьаа змамыз иан лтәарҭа ԥҟаны хьаас иҟаиҵон». Макьанагьы уара уҽызхушьаауа ҳәа егьумам. Анцәа иуҟәырхуп, уҽанудыршьуа, апартиа иуднаҵаз аус хырҩ азымукәа, уачхнысыр ауп! – иҳәан, аҟырҟырҳәа аграфинка иҭаз аӡы аҵәца инҭеиҭәан, иаасымҵаиргылеит.
– Ухаҵазар, хәыҷӡак иадамзаргьы саҳаҭыр умазар, азхәыцха сыҭ, уаҵәынӡа исараӡа. Уаҵәы сара схала Очамчыра, уара уҿы снеиуеит. Убра иуҵамкыкәа, сҵыхәтәажәа уасҳәоит. Иахьала, иуасҳәо ҳәа егьсыздырам,
– сҳәан, издыруаз ала сҽынкаршәны сиҳәеит.
Акыраамҭа жәа мҳәаӡакәа дтәаны дсыхәаԥшуан Ҭедоре Боџьоли-иԥа. Ашьҭахь, ашьшьыҳәа уи ақьаад бӷьыц аақәихын, иааикәарҽны, ҩаԥхьа иҵырҟа џьыба инҭеиҵеит.
Сыздырам сахьынӡамҩашьоз, сахьынӡаҩашьоз, аха Ҭедоре арыцҳашьара злаз уаҩы разыс дсыԥхьаӡон, дыздыруазиижьҭеигьы акрааҵуан. Агәра згар сҭахын, абри ауаҩ ацәгьа сақәшәаҵәҟьар шиҭахымыз.
– Ибзиоуп, Ҳараз Ҭемраз-иԥа. Абыржәыкгьы уҿы ԥысҽуам. Саргьы уара узсыҳәаз анагӡара сзымар-иамзаргьы, уаҵәынӡа агәҭахәыцра азин усҭоит. Уаҵәы, асааҭ жәаҩа иахымгакәа, сҭыԥ аҿы сузыԥшуп. Умш аабзиахеит! – иҳәан, дҩагылан, снапы аасымихын, дындәылҵит.
Избан сыздырам, абри ашәымҭазы, абри ауаҩ сара сзын, дагьуаҩытәыҩсан, дагьынцәан. Аӡы иаго аҭәыцгьы гәыӷырҭас ишышьҭихуа еиԥш, сыԥсҭазаара ахы инаркны аиқәҳәаларҭа аҟынӡа, сынасыԥи слахьынҵеи абри ауаҩ инапы иакызшәа збеит. Ҭедоре иааиҭаххаҵәҟьар, аӡыблара сызлашәаз цҳа ҵәрык насызхыршәланы сналигара џьысшьон. Абжьарак, уаҳа гәыӷырҭа сымамызт. Сызҿагылаз ахра агәаԥшь, уажәы-уажәы сшьапқәа наҿыӷәасаауан. Ԥсыӡак иадамзаргьы, снеиҭаҵыр, быжьрабыжьҵәа аҵалашә сагон. Сыбаҩ-сышаҩгьы, гәрыӡ-шашәаӡ атыша ҵҩада инҭахәашон.
Ҭедоре имашьына хәархәар дынҭалан, уаҳа зын-заҵәыкгьы даахьамԥшӡакәа, инаишьҭаббыз алҩаҵә днаҵәахит.
Сшьапқәа ахьҭа ианакы ауп ауаџьаҟ амца шҭацәахьаз
ангәасҭаз. Саб иҩымҭа аԥхьара сааҟәыҵын астол инықәсҵеит. Амца снаҵабзаҳәан, хыҷмыҷк нақәԥсаны, ҩаԥхьа мҿқәак нақәысҵеит. Саԥхьа иқәгылаз ацәымза, гәҿыӷьрашәк сызцәырго абла ҭаауан. Дук мырҵыкәа, амцабз иҩаҵхахаз, агага шаҟь-шаҟьо, сывараҿы аҭӡамц инкыдхәмарлеит.
Схы ахаҳә еиԥш ихьанҭаӡа исхагылан. Слымҳақәа схыҵны ицон. Саб Ҳараз иуаз ажәақәа, асырҳәы еиԥш, сгәаҵа инҭаԥсон. Схы кны амца сахьныҽҳәатәаз, нахьхьиӡатәи схәыҷра адунеи инықәхәхәан, аҳаҷаҳәа иаасгәалашәеит, еихала-еихыҵхьаз ҵхы зқьи, мшы зқьи, ақәныжәла зқәдырҳәҳәхьаз, ашықәсқәа злакҭажә сымырххьаз, аха уажәы иҿыцҳҳараӡа, аԥхыӡ цәгьеиԥш сылақәа иаарыхгылаз хҭыс еиқәаҵәак.
Убысҟан сара аарла хәышықәса схыҵуан. Убри ауха ҳбысҭа уны икнаҳаижьҭеи акрааҵуан, аха сан икнылхӡомызт. Сабду, саб дыҟамкәа, аишәа ахатәара ицәымӷын. Уи сан ибзианы илдыруан аҟынтә, саб иаара иазыԥшын. Саб иҽышьҭыбжь саҳаанӡа, ҳла ду Урым аҵыҵбжьи ахыш-ҿышшьалеи издыруан саб дшаауаз. Ҳараз, нахьхьи, Ермана иқьаԥҭаҿы данаацәырҵуаз, Урымгьы ҵыхәарышәшәо инеиԥылон. Убрантәи ишиҿагәыбзыӷуаз, иԥаны саб иҽыхәда ишыҵаԥалоз мацара, ҳашҭа иааҭалон. Убысҟан акәын Урым абжьы нҭганы, еиҳагьы ахыш-ҿышра ианалагоз. Аҽы нҿаҳәаны, аҩны дааҩналаанӡа, ишьапқәа ирыҵагьыжьуа, ихаҵкы-иԥсаҵкы канаршәуамызт. Уажәы, нырцә сабду сидтәаланы, схы-сыԥсы зегьы иҭаны, «Х-хәыци Гьандагәи» рлакә ахьсзеиҭеиҳәоз, слымҳа кыдҵаны сизыӡырҩуан. Ус, адәахьы имҩашьахуа Урым гәыкы-ҵәыкуа аӷызы-ӷызбжьы аасаҳаит. Уиакәхеит. Ахыҭҟьареиԥш, сҩаҵҟьан, ҳашҭа снықәххит.
Саб иаӷәра амасар гәара аҵәҩан инахаиршәын, иҽы амгәырхақәа рыркәадара дахьаҿыз снаидгылеит. Аха саб избахьаз иакәӡамкәа, инапы схы инықәишьшәа ҟаиҵан,
дыхьшәашәаӡа аҩныҟа иҿанынеиха, сгәы нҭыԥсааит. Абри аҩыза ахаангьы саб идсымбалаӡацызт. Убри аҟынтә, сара стәала цәгьала исцәымыӷхеит, аха исурҳәоз, ашьшьыҳәа саргьы снаишьҭалеит.
Саб аусҳәарҭаҟынтәи дхынҳәыцыԥхьаӡа, ахаан, уахеиԥш аӡы игәыдыршаланы дмаацызт. Зны, арбаӷь аикеиԥш, иаакәыршаны иҭыҟҟа-ҭыҟҟаны асахьа ԥшӡақәа анпыҟҟала, «абыскәит» ҳәа изышьҭаз апечениақәа сзааигон. Даҽазных исзааигон, ианааиқәукшалак амцабз ҩавҵҟьаны, агәақьҳәа иҭҟьоз атапанча хәыҷқәа. Исгәалашәоит ҽнак: «Ҳауак иҟаҵаны иузааиҭиит!» – ҳәа исзааигаз ахыци ахәымпали. Уи, сара иахьаазгах уара идыр, «Азамбалдақьа» ахьӡысҵеит. Адунеи зегьы амҳәыр аарханы сарӷьа џьыба иҭазшәа агәырӷьара сыкны сагон усҟан. Егьарааны субаргьы, схыци схәымпали еиҵаҵо-еиҵыхуа, аӡыԥсы схьыкәкәа, аҵарақәа сшьуеит ҳәа адәы сцәын.
«Иҟоузеи, Доумыжьха, иахьа уан улыпҟахьоума?» – ҳәа, дшааҽыжәҵлак, даанаԥш-ааԥшны, ааигәа сабду, мамзаргьы санду аӡәгьы данимбалак, саашьҭихуан. Амала, тәымуаҩык даныҟаз, саб снаихәаԥшыргьы, алаҵырҟәҿы саиргон. Уи иаанагоз сдыруан: «Сааигәа умааин» ҳәа акәын. Убри аҟынтә, саб иааигәа ҵангьы-мцынгьы снаишьҭӡомызт. Есымша сицәыхараны сиргылон. Уимоу, сандуи сабдуи нырцә иштәаз, саб сидиргылаӡомызт. Сара урҭ зегьы схашҭны, санааидҳәаҵалалак: «Наҟ унаскьа, уара аҽада!» – ҳәа илақәа ырцәгьаны дансыхәаԥшлак, саргьы оумак ҟазҵаз аӡә иеиԥш, схы ҟәыншьаны снаидҵуан. Саб сышидицазгьы, егьа ибжьы ныҵакны иҳәазаргьы, зегь ишырбозгьы, ишраҳауазгьы, сабдугьы сандугьы, саби сареи ҳаизыҟазаашьа ажәакгьы ахырҳәаауамызт. Ахәыҷы ус изумун ҳәа саб инаиабашьыргьы аасҭаххон, аха аӡәгьы акгьы анимҳәалак, сыхҭы-шәҭуа, сқьышә кылышьшь, сан акҿыҩра дахьыкҿаз ахь сҿынасхон.
Ҳара ҳаҩны есымша ҳгәылацәа иреизарҭан, аха убри ауха аӡәгьы дыҟаӡамызт. Аҭаацәа ҳамацара ҳакәын иҟаз. Исгәалашәоит, аӡәгьы иҳаидик ыҟаӡамкәа, ҳаштәаз, «беу, беу!» – аҳәан, абгыӡ абжьы аагеит. Сангьы сандугьы, абгыӡ абжьы гагьы, ирзааигәаӡаз ргәыцхәык иԥсӡы ааҩгьы, дара рзын зегьы акакәын. «Абгыӡ абжьы ахьгаз, алыԥсаа дҟамлар ҟалом» ҳәа акәын ишырдыруаз. Убри аҟынтә, уи абжьы аԥсцәаҳа иеиԥш иацәшәон. Убри аухатәи абгыӡ абжьы, ҳҭаацәа ргәалаҟара усгьы иҽеимызт, зынӡа ргәы рымагәыхьнатәит.
– Абгыӡажә исзадыруа ҟәыдуп. Ацхь иаргәаҟуеит, абна илӡааша! Уиоуп абриаҟара изырҳәҳәо! – иҳәан, сабду, сани сандуи гәшәа-гәыӡбак нареиҳәан, ргәы ааи-рыӷәӷәашәа иуит, аха санду дахьтәаз лҽылзышьақәкуамызт. Абгыӡ: «Б-е-у, б-е-е-у!» – аҳәа-цыԥхьаӡа:
– Дида, дида, улақәа ҭухааит. Ашьашәы абыжь-ныха уцқәа ыҵырлагааит. Иаҳԥубаауа ухы згаша, уԥсы згаша акәхааит, срыцҳауп! – лҳәан, лыҩнапыкгьы днарҩахан, ахәыблы днаҵаԥшит санду. Убри инаркны, абгыӡ ҟаацыԥхьаӡа, аҵәуара саналагалак, сабду ишьамхы сықәыртәаны сиргәыбзыӷуан. Абгыӡ абжьы схеиршҭырц, алакә аацәыригон цәгьам-бзиам убри сааршәыкьуан.
Ауха, зынӡа лахьеиқәҵарахаӡазшәа аниба, сабду лакә хәыҷык сзеиҭеиҳәеит-егьит, аха уаҩҵас, абжьааԥны еиԥш, аӡәгьы ччаԥшьк неиҿықәымҵаӡакәан, зегьы ашьҭалара иақәыркит.
Сани, саби, сареи акәасқьаҿы ҳашьҭалон. Шьҭалара ҳәа ҳандәықәла, сабду амца ҿеиҳәаанӡа сышьҭалаӡом сҳәан, сҽаԥсрасҭеит.
– Баба, амца анҿеиҳәо уажә иубама, уаала шьҭалара! – лҳәеит сан, сабду имаҳартә лыбжьы ныҵакны. Снапгьы аанкыланы, днасыха-ҩасыхеит, аха изымуит, изымуҵәҟьеит.
– Баангыл, баангыл! Уаҵәы асы ауоу иамуоу, Бабаду
амца анҿеиҳәо исеиҳәоит! – сҳәан, сан ишылымуаз снапы аалымысхын, сабду иахь сҿынасхеит.
– Биҟәаҵ, дад, биҟәаҵ! Адгәыри сареи уажәы, уаҵәы асы ауоу, иамуоу гәаҳҭоит! – иҳәан, сабду снеи-гәыдыҳәҳәаланы, схы днагәӡын, аҽҳәаҿы акәасҭхақәа неихихит. Сара сгәы хыҭ-хыҭуа, аҽҳәа ахаҿы сгыланы сихәаԥшуан. Уажәымзар-уажәы, уахык-зны еиԥш, ахәшҭаараҿы ублақәа аахнакыртә, ахәарчыч неицралап ҳәа сыԥшын. Сангьы, сабгьы, сабду амца ҿеиҳәаанӡа ҳәа исзыԥшны игылан.
– Оо, анцәа рахә уиҭааит! Уаҵәыҵәҟьа асы амургьы, уаҵәашьҭахь уеизгьы-уеизгьы, иԥсахымкәа асы ҩамгылах ауеит. Иубома, Адгәыр, ари ахәарчыч ахәшҭаара ишықәлашо?! – иҳәеит сабду, ахчныза инадҵаны, акәасҭха аԥынҵала ахәшԥырӷы аннақәиԥса. Ишызбоз, ахәшҭаара ақәҵра зцәымӷыз ахәарчыч, неилыбзаа-неилыбзааит. Ани, уахык зны ахәарчыч змааноу ҳәа сабду исзеиҭеимҳәахьази, мҵәыжәҩада сзымԥрит акәымзар, уаҳа акы аасыгымхеит!
Ақәа ауеит,
Асы ауеит,
Абга хәыҷы
Ԥҳәыс даанагоит,
Абгаду кылыԥшуеит! –
сҳәан, ампыл еиԥш снышьҭыԥа-ҩышьҭыԥеит!
– Аҳы, ушьҭа уани уаби урыцца, асыашәа уџьбарахааит, аҵх-ашәа ухаахааит! – иҳәан, сабду смахәар снанкны, арирахь сааиеигеит.
Ҳахьатә кәасқьахь шьҭалара ҳцеит. Ашьҭахьтәи ауадаҿы, заа саб амца зҭеиҵахьаз ауаџьаҟ агәыр-гәырҳәа амца ҭан. Сара макьанагьы сан лҟны сышьҭалон. Сани, саби рацәак сыҽрыдмырхалакәа, сышьҭалеит.
«Ушьҭа ԥҳәыс даазгаша ахаҵа баба дуӡӡа уан
ушԥалыцышьҭалои!» – ҳәа саб уахык исаҽԥниҳәаз ажәақәа аасгәалашәеит, аха дук исыдмырхалакәа, инасха-сыршҭын, исымбаӡакәа ацәа сынҭанагалеит.
Аҵх агәы анааиҩнашоз саанаҳәы-ааҳәит, аха сиарҭа хьшәашәашәа збеит. Ахьҭагьы сшакуаз гәасҭан, снапқәа сытәӷәыбжьара иныбжьарӷәӷәаны, сыцәарц сҽыназыскит. Аха иас уажәааны сан лыԥхарра разӡа исныруаз, уажәы уи сызгәаҭомызт. Сыблақәа хымтӡакәа, саанапыр-шьышьит, аха сан дсыцышьҭаӡамызт. Цәгьала исцәымыӷхан, ауаџьаҟ аганахь сааҳәит. Сызблак, аарла инцәыҵрааны иаахыстит. Ауаџьаҟ амца шҭац иҭан. Аӡәгьы ицәажәабжь гаӡомызт. Саб ҿымҭӡакәа ауаџьаҟ дыҽҳәагыланы иблақәа кыдхаланы аҽҳәа дыҽҳәаԥшуан. Уи иаргьы изгәамҭозар ҟаларын, аха инапқәа уажәы-уажәы ишьҭахьҟа иниаганы, инеибеиркуан. Аха рацәак ишьҭахь иаанымкылакәа, инапқәа иаԥхьаҟа иниаганы, инацәкьарақәа еиҭанеилеиршәуан. Нас, акыраамҭа инацәкьарақәа рырҟәыҷра дналагон. Аҵыхәтәан, инапқәа ҩаԥхьа ишьҭахьҟа еиҭаниаганы, ауаҭах аҩныҵҟа алеи-ҩеира далагон. Избан сыздырам, итапанча аҭра ишҭаз ауаџьаҟ ахы иахьықәыз иаақәхны, аҭра иааҭихын, уажәы избо џьысшьоит, аҭӡывара аганахь ихчы инаҵеиҵеит.
Изакәыз сыздырамызт, аха саб иҟазшьақәа злаҟаз ала, акы дшаршаҟьоз еилыскаауан. Сан лхы ларҟәны, лӡыга касы шкәакәа аҵыхәа лқьышә инадкыланы, аҵәуара даҿын.
– Шьоук рхахәс уцоит, ишьахәуп, аха ухәыҷқәа ззынужьуада? – лҳәан, лхы дааҩахан, сара сахьышьҭаз ахь даахьаԥшит. – Абни деиба-кәеибаха даанхарц лахьынҵас имазма? – лҳәан, ҩаԥхьа лхы лкалҭ инанылҵеит.
– Уаб амаҳагьа ҳәа, ԥсраҽнынӡа ихымӡаара иа-жәракьны ахьӡ ихылар аҵкьыс, иаб изыҳәан деибахар, дабыдахар хараџьара еиӷьуп! – иҳәеит саб ибжьы ныҵакшәа.
Сара сшааԥшыз сани саби идысмырбаӡеит, аха ацәа
сшалҵра саалҵит. Сгәы ҭыҵны ицон. Абыржәымзар-абыржәы, џьара, еиҭаҳәашьа змам оумак ҳақәшәарашәа збон. Иҟоу-иану ҳәа акымзарак шысзымдыруазгьы, саб ак ихьыр ҳәа акәын зегь реиҳа сзыцәшәоз.
Саныцәаз, сшыцәаз ҳәа акгьы сгәалашәом. Аха ҩынтә арбаӷьқәа ҿырҭхьан, сӷьазкызар акәхап, сани саби гәӡасуа амца ишыҽҳәатәаз, сшыцәара сыцәеит.
Мацәыс еимҟьарак еиԥш саамҵазырсыз саб игәалашәара, аԥхыӡ цәгьа иаркараз аӡә иеиԥш, сцәа сҭаҟәыбаса саалҵит. Убри схәыҷра аҵых хьанҭа цеижьҭеи хынҩажәа ааԥынра ниасны ишцахьоу снардыррашәа, шлацк схахәы ӷашьмашь иналшәан, сшьамхы инықәсҵаз, саб иуаз ажәақәа зниҵаз ақьаад инаншәалеит.
Схыцәхәыц аашьҭысхын, иааҳаракны алашара инадызбалеит. «Хьмыӡӷ сықәымкәа, сабиԥара сықә-мырӡкәа, сажәра ашҭа сахьҭалаз анцәа иуҳамҭоуп!» – сҳәеит, гәаныла аҵанӡа саақәыԥсычҳан. Схыцәхәыцгьы анкаршәраҵәҟьа сзымгәаӷьыкәа, саб ихҭыс мышқәа зныз, абӷьыцқәа руак агәҭа инагәыласыршәын, сыԥсахара нақәганы, саб иԥсҭазаара амҩа сеиҭананылеит...
«Аԥси абзеи рыбжьара адамра анрыбжьалалак, агәхашҭрагьы цәырҵуеит, агәырҩагьы хьшәашәоит», – рҳәоит. Аха сара саҳәшьа дсыԥхеижьҭеи акыр шҵуазгьы, лассы-лассы хәылбыҽхала, саҳәшьа Хьмур лнышәынҭ-рахь сцон. Акыраамҭа, лхаҿы игылаз аҟәардә хәыҷы сықәтәаны гәаныла слацәажәон. Анышәынҭрахь сцон, еиҳарак саб аҩны даныҟамыз. Сан агәылара снеиуеит сҳәаргьы, сыгәра лгон. Аха саб рацәак аҳәара бзиа ибаӡомызт, амала, ишысҳәахьоу еиԥш, акы ицәӡарагьы
уадаҩын. Анышәынҭрахь сышныҟәоз саб идырыр сҭахӡамызт.
...Ҭедоре Боџьоли-иԥа, агәҭахәыцразы мышк сыҭаны данца аҽны, аԥсреиԥш, сгәырҩа сцәа иҭагӡаны, џьаргьы скыдымхалакәа, аҩныҟа сцарц сыӡбеит.
Саазқәылаз, инеиқәырццак-неиқәырццакны Хьмур ԥхыӡла дызбо салагеит. Иацуха, акыр аҵых ганы сахьышьҭалаз, сангәаҟӡа, ашамҭазы сылацәқәа неихьысшьзар акәхап, абасгьы ԥхыӡла избеит.
Аҩеиҩхаак рыбжьара, аӡиас хәашьҟаҟараӡа, ихышхыҵәаны илеихуеит. Сара абри аӡхыҵра сырны, нырҵәҟа сымцар ада ԥсыхәа сымахым. Аӡхыҵра илеиуаз нырцәи-аарцәи, уаҭәашәпара аиҳа ишәпамкәа, цҳаҵәрык хуп. Есиҟасҵалакгьы абри ацҳаҵәры ада ԥсыхәа смоухит. Саалаган сеимаақәа аасышьысхын, сшьапқәа аахтны, абни ацҳа снықәлеит. «Џьанаҭи џьаҳаными ирыбжьоу ацҳаҵәры!» – аасгәахәит. Сышьеи-сышьеи неиқәҵо, абри ацҳаҵәры снықәлеит. Аӡхыҵра ацәқәырԥақәа сшьапы иаҵаҽҽоз, сшьаҳәырӡыӡ инахысны, сшьамхқәа инарыҵасыхуеит. Ацҳа абжараҵәҟьа снеиуан еиԥш, санынаԥш, сыԥсы насыхшәарц акы аасыгымхахт. Ацҳа ишәа-иза, агәҭа ахьеизеиҟаразҵәҟьа, ҩ-ҵларкәыкә иаҵәа дуқәак, наҟ-ааҟ ацҳа иадтәаланы, атта-ттаҳәа ацҳа аҿаҟәара иаҿын. Ушьҭа схынҳәыргьы сҭахуп, аха хынҳәышьа сымаӡахым. Исыхьлакгьы сыхьааит сҳәан, аҵларкәыкәқәа сыцәшәаны ишԥамԥырри ҟасҵан, саԥхьаҟа санынаскьа, аҵларкәыкәқәагьы шәан, ацҳаҵәры инадԥраан рхы ахьынахаз иԥырны ицеит. Ацҳа аҵларкәыкәқәа иахьырҿаҟәаз снеиуан еиԥш, иаахжәахын, аӡыблара агәҭаҵәҟьа сналаҳаит.
Ацәқәырԥақәа схыҽҽаны икаҭәон. Сара исыздырам мчыс сызкыз, аха снапқәа насҟьацыԥхьаӡа сымӡааҟәрылаӡакәа, схажәҩабжь аҟынӡа аӡы сҭыҳәҳәон. Ҵысхәк аҟара сыбаҩ сцәыласызшәа збон. Зегьы акоуп, аӡыҩры саманы, наҟ,
ӡибнаҟа ицон. Аӡы сҿаҵәон, еиҳа-еиҳа сымч сшәо, сымаха-шьаха схымхәыцуа иалагеит. Абри аамҭазы, аӡ нырцә акыр-кырҳәа ԥҳәызбак лыччабжь аасаҳаит. Саахьаԥшит. Абар, Хьмур! Шкәакәа маҭәала деилаҳәахуп. Лыхцәԥара хьыԥшҭәалақәа кахәхәа-кахәхәа лызқәа икыдхуп. Адунеи азна слеигәырӷьан: Хь-м-у-р! – ҳәа лықәҿысҭырц сҿы неихысхуан, аха ацәқәырԥақәа ируамызт, исҿаҵәон. Саҳәшьа дааҟәымҵӡакәа, абнара ыҵырцәажәаауа дыччон, дыччон...
«Хь-м-у-р! Ҳ-а-р-а-з соуп! Сыбзымдырӡеи?» – сыбжьы ахьынӡацоз еиҵыхны илызҿысҭхуан, аха лара зынӡагьы сыгәхьаа лкӡамызт. Дыҩны, лшьапқәа хырҟьаҟьа аӡхыҵра даваланы дцон. Сара аӡы сшагац, сагон. Амала, схажәҩабжь аҟынӡа аӡы сҭыҳәҳәон, сӡааҟәрылаӡомызт.
Сгәи сылаӷырӡи еилаҵәон, Хьмур сыгәхьаа мкӡакәа, дсывсны, дыҩны дахьнеиуаз. Хь-м-у-р! Еиҭана-лықәҿысҭуан, аха сышҟа дхьаԥшӡомызт. Ус, иахьылԥшаах здырхуада, быца шьапы-ҵиаа кахәхәак лыманы, дхынҳәны, сара сышҟа лҿаалхеит. Исымариашаны данааи, аӡыблара дынхықәгылан, абни илкыз абыца шьапы-ҵиаа сара сышҟа иаалырххеит. Сыԥси-сыԥси еихьымӡо, аӡы снапы нҭсырҳәҳәан, ирхханы илкыз абыца аҵыхәа снамҵасын, ишсылшоз ирыӷәӷәаны искит. Хьмур илкыз абыца шьапы-ҵиаа хәыҷы-хәыҷла днахо мацара, аԥаҩ аҟынӡа сналгеит. Нас, лнапы наслыркын, аӡхыҵра сналганы нырцәҟа саақәлыргылеит.
«Хьмур, саҳәшьа, сыԥсҵәуаҩ!» – сҳәан, снапқәа рхаханы, даасгәыдсыҳәҳәаларц сҿанынасхоз, даҽаз-ныкгьы акыр-кырҳәа дааччан, лааигәа снамышьҭкәа, гәырыӡ-шашәаӡ, аӡшәах еиԥш, адгьыл дныҵаба дцеит.
Сыҭрысны сааԥшит. Аԥша заҵәы аԥенџьыр анаркуан, иаанартуан. Иҟьаҟьаӡа ишшара ишахьан.
«Бзыргәаҟуазеи, саҳәшьа, бара мыжда?» – сҳәеит сыбжьы нҭганы. Иаразнак анышәынҭраҿы снеины,
цәашьык зблып ҳәа инақәскит. Аха исзеиԥшымтәит, саб Ҭемраз аҽны аҩны дыҟан.
...Уажәы сыхәҟьа-ԥсҟьаха, гәырҩа-гәырчыла схышхыҵәо аҩны сааит. Саб аҩны дыҟаӡамызт. Сҽы акәадыр нақәхны, сан илмырбаӡакәа, цәашьык ааҟасҵан, асԥычкагьы аашьҭысхит. «Сан, агәылара снеиуеит», – сҳәан, сындәылҵын, сҿынасхеит. Амра ергьҳәа аӡы инӡаалон. Хәылԥ шәаԥшь, ашьараӡа еиԥш, мраҭашәара иҵыршан. Аҵыхәантәи аԥсымра иннажьыз аҵлақәа рышәшьыра, нырцә-аарцә рҿаӡыҭра иаҿын. Нахьхьи, амзаҿа иаццәырҵыз «Сасрыҟәа иеҵәахә» ҳәа изышьҭаз еҵәак, ажәҩан, амра ахьашырҭаҿы икыдшанхалон.
Саҳәшьа лнышәынҭра агәашә хәыҷ аасыртын, лханы игылаз аҟәардә саахан, снатәеит. Сцәацәашь хәыҷы сҵырҟа аџьыба иааҭызган, иаркны, амаша иакәыршаз аӷәааса ахы инадсырҷаблеит. Ацәашьы, алабжыш еиԥш, ацәаӡыӡ нахьыкәкәеит. Саҳәшьа илхагылаз ал ду, хәылбыҽхатәи аԥшалас ахьаласуаз, ашьшьыҳәа абыӷьқәа рыбжьы игоз заҵәык акәын, ақәаҵара ахышәара-ҵышәара зегьы аҭынчра еилазгоз. Абжьарак, ахәыԥшӡа ақәаҵараҿы, анарцәи адунеии еиҿазырԥшуаз саҳәшьа лџьанаҭ-мҩа зырлашоз ацәашьы заҵә абла ҭаауан.
Ахәда ныхшәа-аахшәо, саҳәшьа лхаҿы илашоз ацәацәашь ҿымҭӡакәа сахәаԥшуан. Ацәацәашь уажәы-уажәы аҽеиҭанакуан. Уи иахалашоз амцабз хәыҷы, зны ицәышҟҟараӡа, анышәаԥшь еиԥш, аԥс ԥшра аанахәон, даҽазныхгьы ацәашьы алашара аҵырмақьа еиԥш, еишьылӡа иааҟалон. «Убыс еиԥш, ацәацәашь аҽанеиҭанакуа, аԥсы иџьанаҭ гылоит», – рҳәо саҳахьан. Сахәаԥшуан ацәацәашь сыблақәа ааихмырсыӷьӡакәа!..
«Иудыруазеи, саҳәшьа, Хьмур, ма бара бцынхәрас, бара быхьӡала иарку ацәацәашь сацәажәозар? Иудыруазеи, хьаас сбымазар? Нарцәынтәи зегьы ббарҭазар? Зегьы баҳарҭазар? Сара сгәырҩа барша-ҟьозар, Хьмур? Гәыжьжьага жәақәак сабҳәарц бҭахызар? Изуа-исҳәо
сзымдыруа, аԥсреи-абзареи сышрыбжьахаз ббозар? Иаха ԥхыӡла аӡыблара сзамыбхыз убри азыҳәан акәзар, Хьмур? Адамра шҳабжьоугьы, башьа заҵәы игәырҩа адгьыл изаламгылазар? Башьа заҵәы ихьаа аԥсраҵәҟьагьы иаиааизар, Хьмур? –Ушьҭа гәыӷырҭа заҵәыс исымоу, сымаӡеи суасиаҭи зҵасымкуа исзынхаз бара аӡәзаҵәык боуп, Хьмур.
Уахатәи аҵых заҵәык ауп сара сызқәиҭу. Иарбан иалсхра? Хьӡыла аԥсра акәу, хьмыӡӷыла адунеи ақәзаара акәу?». – Саагылазар сыԥхыӡ иаламшәацыз, исымбацыз, исмаҳацыз дунеи хыжәжәа-ҿыжәжәак сықәланы снеиуан. Нахьхьиӡа, ҵыхәаԥҵәара змамыз адәышшапара аҵыхәаҿы иаркыз алашара сылаԥш шакәшаҟьоз, иаалырҟьаны ицәеит.
Сыҭрысны сааԥшит. Анышәынҭра ахаҿы аӷәааса иадсырҷаблаз ацәацәашь ыцәахьан. Акызаҵәык, иԥсҭгагаха, аҵыхәтәантәи ацәаӡыӡ афҩы хаакәакәараӡа игон.
Ишылашьцара илашьцахьан. Ана ара алашьцара иналаԥсоз аӡыркәиқәа ракәымзар, аҵых еиқәаҵәа самсалха, ашәӡанӡ ашәнаҵахьан. Аԥхын ҵхы уԥсы алахартә ишшоразгьы, сара сыцхахә еихамгыло срыхьҭшьит. Сҩагыларц саныҩеиха, сшьамхқәа схымхәыцит, ауразоуроу исыҵдысааны, амҿы еиԥш исыҵагылан.
«Хьмур, нан, есымзаҿа агыламҭа бадызбалон, бан. Бықәрахьымӡамхарц сиҳәон анра-аԥҳара зшаз. Бан, бара быда гәыӷырҭа лымамызт, бан. Бан, аишәа ибзықәсҵаз бҿахрахәы хьшәашәахьеит, бан. Бан, Ҳараз дызлакым, зӡи-зымцеи еиқәызҭәаз, бан. Бан, абзацәагьы ирҭахым, аԥсцәагьы ирымгаз, бан».
Аԥсыгага еиԥш, смага-маго, анышәынҭра ааныжьны сахьнеиуаз, иԥсҭыхгаха, ахызаҵәқәа реиԥш, сгәаҵа иҭаԥсон, есыхәылбыҽха ҳқәаҵара иҵыҩуаз сан
лмыткәмабжь.
...Аҩны санааи, саб дмааӡацызт. Аусураҟынтәи аҩны сааҩналацыԥхьаӡа, хәыҷгьы-дугьы зегьы сыбла инхыԥшылон. Уи сара ҽеила издыруан, игәасҭахьан, аҟынтә, адунеи хьаа змаӡам аӡә иеиԥш сҽыҟасҵеит. Сан лыԥсҭазаарагьы, лгәыӷрагьы аԥсахац еиԥш изхьынҳалаз ушьҭа сара аӡәзаҵәык сакәын. Сара иахьагьы исыздырам сан уи зхылҳәаауаз, есымша чымазаҩ чынчхашәа сахьыҟаз акәу: «Ҳараз дышԥаҟоу, Ӡыкәт?» – ҳәа ианлазҵаалак: «Уажә хар имагәышьам, аҩысҭаа илымҳа џьгәоуп. Амала, зегь акоуп, мчыла анцәа имухыз итәы цәгьоуп, сицәшәоит!» – лҳәон, сан лылахь неиқәҵаны.
«Гәык ԥсыр, гәык аауам!» – шырҳәо еиԥш, сан саҳәшьа лыла знык дбылхьан, аҟынтә, џьара лыбла аҵыхәа ааԥыр-ԥрыргьы, лгәы нҭыԥсаауан. Ахәшәыц еиԥш илзынхаз иара саргьы рыцҳарак сԥеиԥшу џьылшьон. «Бхәыҷы амыцхә бихымӡыӡаалан, Ӡыкәт, ҵасым!» – рҳәон, сан лҟазшьа гәазҭоз ҳазҭахыз. Абжьгара мариагәышьоуп, аха ан рыцҳа лгәыбылрагьы ҵҩадоуп.
Уи ауха абас сгәалаҟазшәа санырба, сан раԥхьа днаргыланы, сҭаацәа еибаргәырӷьеит. Ганкахьала сара сгәырҩа сгәаҵа иҭашьны, сыхха-ччо сахьрылатәаз, иара сара схаҭагьы сгәы ажьжьон.
Аҵых агәы ааиҩнашоны дааит сабгьы. Ҽыла агәашә дышҭалаз, ҳла аҽыргәыбзыӷ бжьала издырит. Сындәылҵын, саб снаиҵаххын, иҽышькыл аанкыланы дааҽыжәысхит. Аҽы амгәырхақәа аасыркәадан, аӷәра наганы ҳгәашьа инадысҳәалеит.
– Иҟоузеи дад, цәгьара, бзиара? – иҳәеит саб, уаанӡақәа реиԥш акәымкәа, сыла-сҿы хтшәа саниба.
– Акымзарак. Бзиара дук ыҟамзаргьы, цәгьара дукгьы ыҟаӡам, – сҳәеит.
– Ацәгьа, дад, ацәгьа! Уи ауми саргьы исҭаху. Жәлар рлахьынҵа анцәа иумырцәгьан, – иҳәан, амаҵурҭа
ҳныҩналеит.
Акыраамҭа, саб саншьцәа рахь дахьцаз, ишыҟаз-ишаныз ажәабжь ҳаиҳәеит. Нас саргьы, абжьааԥны ишыҟасҵалоз еиԥш, акәасқьахь схалеит. Заа ҳзал аҿы амца зҭасҵахьаз ҳуаџьаҟ, уахагьы амца шеибакра еибакхьан. Қьаадқәак еизызган, ҩтәқәак сымоуп ҳәа, ари аҩны иҟоу иналасҳәан, ҳуаҭах сындәылҵын, азал аҿы сааит.
Ушьҭа схи-сыԥси сеиқәиҭын. Аҵхи сареи ҳамала ҳааизынхеит. Амца иақәыз амҿаӡа аҵыхәа иалҵуаз, аччаҳәа зыбжьы гоз ацәыкәбар ашьҭыбжь заҵәык ада, егьирахь, аҵых ҳашҳаҭәараха, ахаҳә еиԥш, еихашәы-еиҵашәы иԥшын.
Стәан, зымахәқәа кыдхааны игылоу агылҩажә еиԥш сҟәыбаса. Стәан ус ахәыцрагьы сылымшо, амхәыцрагьы сылымшо. Иацтәи Ҭедореи сареи ҳаицәажәара агәаларшәара аԥсра ацәа шахыскаауазгьы, амамеиқәара еиԥш иааины иаасҿагылеит. Сара урҭ исыдырҵаз амаҳагьара насыгӡаргьы, ԥсык сиҩызан, инасмыгӡаргьы ԥсык сиҩызан. Мчыбжьык ахи-аҵыхәеи рыла, сгәы башҳакхахьан. Сынаур заҵәык акәын игиуа адунеи иқәыз, акәымзар, егьирахь, уаҳа акымзарак сызнымхаӡеит. Изуаз-исҳәоз зегьы ашәеиқәа иалан. Исҳәо сҿамшәар ҳәа сшәаны, даара акы саҿанамкуазар, ацәажәараҵәҟьагьы саҟәыҵхьан, ус сцәыла-гаӡаханы акәын сшыҟаз. Аха, уаха уажәраанӡа схы иҭамшәацыз, сгәы иҭамшәацыз акы аасыхҭашәеит.
«Иаҳҳәап, ани Адуи Ҭедореи исыдырҵаз адҵа насыгӡеит. Жәохәҩык суаажәлар агәылшьап инахә-лаԥсаны, снапқәа неихьшьы-ҩеихьшьны саахынҳәып. Егьҟамлаӡазшәа, сбылдҳәы-былдчо, сажәарҟазо, абзацәа реиԥш, ҩаԥхьа сқыҭа сеиҳабыхуп ҳәа сҭыԥ аҿы сҟәардә тата снықәтәап. Аха, ишьахәуп, ардәына ҟәырҭ амҳәаӡаргьы, анҭ снапала ахәац зԥыз ауаа, абри ахааназы исанарыжьрызма? Ҳәарас иаҭахузеи, исанарыжьуамызт. Урҭ гаӡақәаӡам.
Аҵачхәырра здыруа, аҵарбашьагьы рдыруеит. Сара снапала исдырҟаҵаз арыцҳара, аҵыс иамҳәаргьы, аҳәыҳә ишаҳәо, зегьы-зегьы дара рыбыз шаҵоу, мышкы-ахамышк аҵыхәа, ишаарыҵыҵуа рдыруеит. Абри, инықәсыз афарҭын еиԥш, хҟьа-ԥҟьада, ӡшәахҵас ашьҭамҭа ықәҵырц азыҳәан, сара сҳарҭа-сырҭа умбо саԥыргатәын. Урҭ ус егьыҟарҵон. Знык ҿарԥак насыҭаны, сышьҭамҭа аӡы рзықәыршар, нас акәтаӷь ԥымҽӡакәан ирывагьыжьны ибылгьо иҟалон.
Хымԥада, знык ргәы иҭоу ансыланарыгӡа, нас, зыԥшрада, саргьы сшықәыргоз абыржәыҵәҟьа имҩашьахуа сыхшыҩ азцеит. Иаалырҟьаны абри аҩыза ахьаасыхҭашәаз, ҳаӷоу дзеигәырӷьаша, сааигәырӷьазшәа збеит. Избанзар, сара исылшоз, издыруаз ала, сзықәшәаз аус цәцашьак сзаҭозар ҳәа сцәа сҭыҵит. Аха сахьынаԥш-ааԥшлакгьы, хәдацәахьы аӡыхшьах сӡаагылан. Абар-абар, инасҿаҵәаны сахәаҽырц егьсыгӡамызт. Ҽышьаԥхыц зымкуаз ахра чаԥара саҿагылан, саналҟьоз сыздырамызт, сшәымҭақәа сыԥхьаӡон.
«Чҳашьа змам ахьаа, иахьеи-уахеи, алажә еиԥш, ауаҩы иӷрыхо ианалагалак, уаҵәтәи амшгьы иара изы иангәыӷырҭадахалак, аԥсҭазаара аиҳа, аԥсра хара-џьара еиӷьшьаны, мала аҽшьра игәаԥхоит», – ҳәа ирҳәо исаҳахьаз, абыржәы иҿыцҳҳараӡа саԥхьа иаагылеит.
«Ҳаи, ианаџьалбеит, амала аҽшьра игәаԥхартә гәаҟрас изыҟалазеи!» – рҳәоит шьоукы. Аха даҽа шьоукых: «Ихы инапы задикылазеи умҳәан, дад, уи дзықәшәазгьы, иара аӡәзаҵәык иоуп издыруа. Уигьы, ианиашьа ихаҵашьахеит!» – рҳәоит.
Саргьы, уахак саниашьа схаҵашьаханы акәын сшыҟаз. Убриаҟара ахьаа бзагәырҩа сатәнатәхьан, адунеи ахаара-бзаара иамаз зегьы, шьашәа избо салагеит.
Аԥсҭазаареи адунеии џьаҳанымҵас, имамеиқәаран иаасҿагылеит. Ажәакала, исызгәамҭаӡакәа, аԥсра сҽазыҟасҵон. Исызгәамҭаӡакәа, хәыҷы-хәыҷла сылацәа анаахтыз избаз, сызлаччоз, сызлаҵәуоз адунеи, еиҳа-еиҳа
цәымӷхәырҭас ишьҭысхуан. Еиҳа-еиҳа сацәыхарахон, ишызбоз, истәымыз-исымаамыз даҽа дунеик, шьоукы снапы санкны сықәыргалон. Иара саргьы, убри адунеи еиҳа исзыраҳаҭызшәа, исызҭынчразшәа збо салагеит. Ауаҩытәыҩса ицәа аԥсымҭазы, ацәа дышзалымҵуа еиԥш, саргьы абыржәы сызҭанагалаз «аџьанаҭ» аансыжьыр сҭахӡамызт.
Абри аамҭазы, сырҭаслымны сызмаз схәыцра уаӷеимышхарақәа неимҟьан сыккаӡа санаалҵ, ҩаԥхьа уаҵәтәи амш исԥеиԥшыз ахҭыс еиқәаҵәа сыбла иаахгылеит. Убри акәхеит, иҟасҵо сзымдыруа, схи-сыхшыҩи еилаԥсеит. Азал аҿы ахчы иаҵаҵаны исымаз стапанча ааҵысхын, сааин, астол снахатәеит.
Ашәымҭак сыбла иаахгылеит сабгьы, сангьы, саҳәшьагьы, уаха иҭахәхәа алашьцара иалаԥсаз схәыҷқәагьы. Сыԥсҭазаара абри ала инымҵәар ԥсыхәа шамамыз, уаҳагьы даҽа мҩак шыҟамыз, мала аҽшьрада уаҳа хәарҭа-хәаԥшь шсымамыз игәҩарамкәа агәра згеит.
Стапанчагьы ааиҵысхын, саргәҵысҭа иан-надсыргылоз, уара уоуп, Адгәыр, зегь раԥхьагьы сыбла иаахгылаз. Аха аӡәы ицәгьа иӡап, узхәыцхаҵәҟьагьы смаӡеит. Мацәысеимҟьаран, сыблақәа аҽыԥ-сыԥҳәа акакаҷқәа ныҵлашеит. «Аҷахҳәа» иҵары-ҵаруа, сыхшыбаҩ зегьы рҵысны, афымцеиԥш, схы-сгәы иналҟьеит стапанча аиқәыкшабжьы. Аш еиԥш аԥсра алҩаҵә зхылахьаз сыблақәа аахыстит. Смахәар насҟәыҩрын, инасымпыҵҟьаз стапанча адашьма ины-қәҳаит. Ҽырҵыс сымаӡамкәа, сыбаҩ-сышаҩ уадыш-ххыраха, аԥс иеиԥш, сеизыххаа астол снахахеит.
Раԥхьашәа, иҟалаз-инылаз акуак сзеилымкаауа, еиҭаҳәашьа змам цәаныррак самҽханакын стәан. Шәымҭақәак рышьҭахь, сымаха-шьаха аасыххәыцын, сыԥсыԥха анаасылала ауп, иҟалаз зегьы анеилыскааз.
Еиқәба-еиқәԥс, ихьшәашәаӡа ахӷәра иқәыршәыз стапанча аашьҭысхын, акыраамҭа сыблақәа аахмырԥаӡакәа сахәаԥшуан.
Аҵых ушьҭа ашарахь еихон. Снапқәа шыҵысуаз, стапанча аахасырҟәалан, апатронақәа зҭаз апҟәыл снаҵаԥшит. Иҭымҟьаз апатрона аивза аҵа ҭаҷаҷан. Ашьшьыҳәа иааҭсыршәан, атапанча неиҵаԥсаны астол инықәсҵеит.
Еибамгаз алатрона, снапсыргәыҵа иқәҵаны, акыраамҭа сахәаԥшуан. «Аргама иҭымҟьаӡеит апатрона! Ус анакәха, саџьал абри иалаҳәамзар акәхарын. Издыруада есинҟалалакгьы, аԥсра макьана исцәы-харазар? Зегьы-зегьы џьалла иҟазар? Издыруада макьана аԥсра сыхәҭамзар? Апатрона ҭымҟьазар, уи, џьара сара исзымдыруа, анцәа ида шаҳаҭ дызмам мчы маӡак аҵазар? Исыхьлакгьы сыхьааит, ушьҭа уаҳа, са схала-сыԥсала схы снапы азышьҭысхуам!» ҳәа аасхәыцит. Еибамгаз стапанча апатрона, ацәа-шьаршь накәыршаны, инаганы аҵыхәтәантәи скәымжәы аҳазырҭра инҭасҵеит.
Адәахьы аимыггара иаҿын.
Зиарҭа изыламгылаз саб, иеиха ашьҭыбжь слымҳа иааҭасит. Уигьы, иахатәи аҵых шихигаз иара заҵәык иакәын издыруаз. Ашара даҵагыланы амца еиқәиҵозар акәхарын.
Уи ауха, хи-цәарҭеи ааиламкӡакәа, ашара сыԥсы шынаԥысшьыз, сҿы ӡык нахьыршашәа, есуажәааны, иҳәҳәа-ирыцқьа саб абарҵа иааҵаиргылоз сҽы аас-кәадырит. Уаҳагьы саамҳәарԥсарӡакәа, иудыруазеи, мҩакы сықәгылоуп сҳәан, џьара сныҵыҵыга маҭәақәа ҳәа исымаз аасшәысҵеит. Иахьа Очамчыраҟа сышцозегьиуаз ҳәа ажәакгьы рамҳәаӡакәа, сынҽыжәлан ҳгәашә сынҭыҵит. Абри аамҭазы, сарма бла ааԥыр-ԥрит. Сара сан, абгыӡ абжьи, аты абжьи лаҳар, ашәа-ӡыӡа дшагоз еиԥшҵәҟьа, саргьы сыблақәа анааԥыр-ԥры, иҽеимыз акы сшақәшәоз гәасҭахьан аҟынтә, иаасцәымыӷхеит. Аха уи сҳәеит ҳәа, ушьҭа иԥыскаауааз, сыбла ахьыԥыр-ԥрыз акәым, зынӡа аԥсреи абзареи срыбжьагылан, аха зегь акоуп, аԥсы мыжда ҵаами, џьара какаҷк машәыршәа сыбла иҵашәаргьы, рыцҳарак иамааназ џьысшьон. Саргьы, сара стәала са сакәҵәҟьоуп ҳәа сыҟан. Еиҳарак, сахьабиԥазаҵәыз хьмыӡӷысшьон. Убри азыҳәан, сҽахьааныскылашазгьы, сҽааныскыломызт. Аӡәы сымариа гәаҭашәа иҽааирџьаџьаргьы ихәҭаз акәым, инамыцхәынгьы ила инҭасҳәон. Ари иашьа гәакьа дыҟам, иаҳәшьа дыҟам ҳәа ианакәугьы ианакәымгьы, ҭәамшьашақә, сыргәыӷьыр ҳәа сшәон. Убри аҟынтә, аӡәгьы схы дықәсыртәомызт. Егьа афрахьы дааиуазаргьы, аӡәы сицәшәап ҳәа сгәы иҭамызт. Аха изакәу сыздырам, абри абжьарак, акыр сҟәырны, сҟар хҽны сыҟан. Сыркып, сыршьып-егьип ҳәа сшәаӡомызт. Аира зшаз аԥсрагьы ишеит, уи мышкызны саргьы ишысԥеиԥшыз здыруан. Аха акымзарак иалаҳәаӡамкәа, уажәы аҳәахәдеиԥш сахьыбжьаӡуаз сзышьҭыхуамызт. Сыла иԥыр-ԥрыз, иахьа Очамчыраҟа сахьцоз иақәсҵеит. Уеизгьы-уеизгьы ҽеик шысмаҳауаз сыблаҵәҟьагьы адырра снаҭозшәа сааҟалеит. Амала, акы-заҵәык сгәы збаауаз, суаажәлар рхахәс сахьцоз акәын. Суаажәлар сҳәахт, суаажәлар жәохә ҭаацәарак сара ишеиқәсырхаз, дара сышрықәӡыз абардыруеи, иразҳәода? Аҵыс иамҳәар, аҳәыҳә иамҳәар, аамҭа уи еиԥш иага саашьа алаӡахьеит. Саргьы, наҟ аӡыблара иналашәаз агәырӡа еиԥш, аӡеилашыра сналаӡып. Лацәа еихҩа пату анбақәлахьоу! Изҭахыда, еиҳарак, иахьатәи аамҭазы, ала иамфо, аҳәа иамфо, абиԥазаҵә ибзиара, иламыс, иҳалалра, ииашара? Аӡәымзар-аӡәгьы…
Уажәы исхәыцуа, уашьҭан исымхәыцуа. Уажәы исҳәо, уашьҭан сышьҭрақәло, уажәы-уажәы ахә иеиԥш сеиҭашәо, амҩа сшықәыз, исызгәамҭаӡакәа ҳусҳәарҭаҿы снеит. Сҽы ахьҿасҳәац амжәа амҵаҿы иҿасҳәан, аусҳәарҭахь анеиха сымҭакәа, Лад даасԥылеит. Мшыбзиа хәлыбзиа ҳәа аԥсшәа аҳәаха ҳаибамҭакәа:
– Абыржәыҵәҟьа, Ҭедоре Боџьоли-иԥа аҭел дасуан Очамчырантәи. Ҳараз дшааилак, амҩа дықәлааит ҳәа узааицҳаит, – иҳәеит Лад ԥшшәы ихаӡамкәа дахьгылаз.
Изаҟаразаалак ажәак мҳәаӡакәа, сҽы акәадыр аақәсхын, ахкаара инҭасҵеит. Уаҳагьы саамҳәалахаӡакәа, ииасны ицоз еидара шьҭыхга машьына хәар-хәарк слақәтәан, Очамчыраҟа амҩа снықәлеит.
Ҭедоре Боџьоли-иԥа, аԥсра дақәгәыӷуан, акәымзар, Аԥсны аҩныҵҟатәи аусқәа реиҳабы лымкаала адҵа исиҭаз, самкзаргьы-самышьҭызаргьы, зегь акоуп, апартиа исыднаҵаз мап ацәкышьа шсымамыз агәра ганы дыҟан. Уажәы снаидтәаланы, Ҭедоре Боџьоле-иԥа, жәохәҩык Бзанқыҭаа рыҷкәынцәа ҭишьа шсымам аниасҳәалак, исеиҳәозеи аҭакс? Хымԥада агәра ганы сыҟан, иара Ҭедореи сареи ҳанеицәажәо аамҭазы, нахьхьитәи аиҳабгьы сҵыхәтәажәа дшазыԥшыз.
Сара иахьа Ҭедоре иасҳәарц иӡбаны исымаз, исырҩахьан-исырҵәаҵәахьан. Исшәхьан-изџьабахьан, снапқәагьы сшьапқәагьы ԥахны, ахәа насықәԥсаны, агаз насықәырпҟҟаны амца сыцрарҵаргьы, мап ацәкышьа сымамызт. Ажәакала, хьаҳә-хьачарада уаҵәтәи слахьынҵа сазыҟаҵан.
Амашьына ааныскылеит амилициацәа рыҩны авараҿыҵәҟьа. Уи аҩны акәша-мыкәша зыԥсы қәацоз уаҩ дубомызт. Ашәы еиқәаҵәа ахьыссы, адамреиԥш, иҵааԥсха игылан. Саагылазар амилициацәеи абахҭеи срыднам-галацызт. Ҳамҭак, амҩа архәараҿы игылаз аԥсаҵла сыжәҩахыр надҵаны саагылеит. Сылаԥш
аахмырԥаӡакәа, амилициацәа рыҩни, иара иаҿаҟаҵаз абахҭеи слакҭа иааҭаскит. Уи абахҭа хыбс иамаз ақьырмыт еиқәаҵәа акәын. Иара убри ақьырмыт еиқәаҵәагьы абыржә ада исымбацызт. Адәахьтәи аҭӡамцқәа, ашыцламҭә рыдиааны, ана-ара аӡы алыжжуан. Зшәыгақәа цәҩабжьахахьаз аԥенџьырқәа еиқәаҵәа самсалха, еихышь-еиҵышь, азынџьыр еихақәа рҭагылан. Аҩны ахыбра ахыцәқәаҵәҟьа, иахьаанагах уара идыр, ахәда ақәыжьны иқәтәан неихыркәа змамыз лаҳәа еиқәаҵәак. Амра макьана ҵлакашәара ишхамлацызгьы, аҽнышьыбжьон, икәииӡа, аҵыхәтәантәи аԥенџьыр иҭагылаз аихац иадӷьазкылон, аарла зыԥсы шәахәа хәыҵлашоз фымца лашарак.
Аҩны аҩналарҭа ашә аҿы дхаҳәхазшәа, амба шьаҟа еиԥш дылагылан, зхаҟынтәи зшьапаҟынӡа еиқәаҵәа маҭәала еилаҳәаз милициак. Уи абра саагылеижьҭегьы қәацара имаӡамкәа, аԥса зхарсыз ишәақь ихыҳәҳәо, иварыӷәӷәа иԥынҵа ҵәрыԥса хцәышааӡа, абнахь, џьара, ӡибнаҟа, џьнышк иҳаԥы дҭаԥшуа дгылан. Уигьы, дааҵысыр, акнаҳарҭахь днаргар ҳәа дшәозар акәхап. «Ҳаӷоу игага дацәшәонда!» – аасгәахәит.
Ауаа рыԥсы шҭоу иахьыржуа, џьаҳаным иҭагылоу аҳаҭгәынажә еиԥш сахәаԥшуан, абри жәлар рылаӷырӡ иарҵәыӷьахьаз абахҭеи амилициацәа рыҩни.
Џьаҳаным агәгәаҳәа иахьеилашуа аҵалашә аҭалара еиԥш акәын ишысыԥхьаӡоз убри аҩналара.
«Абра иҩналаны идәылҵхьоугьы аӡәгьы дыҟаӡам!» – абри абжьы ахьаанага сзымдырӡо, иааӷьаҵәы-ӷьаҵәын, иаасыкәшаҟьеит. Раԥхьашәа схәы-сжьы ҩеибаргылеит, аха уи рацәак нарха амоукәа, инасхыԥсааит.
«Сара сшәахьеит, ушьҭа уаҳа уи аҵкыс еиҳаны шәашьа сымаӡам!» – сгәы сааҭацәажәан, агәылшьап асаса иҭало ажьеиԥш сҿынасхеит.
Аԥсцәаҳа иеиԥш ашә илагылаз аҟарул иааигәа саннеи, сгәеиҭар даасызхьаԥшып, сҳәан, ҳамҭакгьы сҽааныскылеит, аха уаҳа умԥсит. Дааҳәынгьы дсыхәамԥшит. Ари зынӡа лахь сиҭаӡошәа анызба, иҵегь шьаҿақәак, еиҳа сахьибарҭаз иаԥхьаҟа сааиасын, схы наиқәскит.
– Аҩыза, сара абрахь сыҩналар сҭахуп! – сҳәеит, сҵаашьа иара схаҭагьы иаасгәамԥхаӡакәа.
– Арахь аҩналара ҟалаӡом! – иҳәан, дсыхәамԥшӡакәа, ицламҳәа неихеикшеит.
– Сара аиҳабы дсыԥхьан сааит! – сҳәеит еиҭа.
– Дарбан еиҳабу иуԥхьаз? – днеихаԥсы-еиҵаԥсит ишызбоз.
– Ҭедоре Боџьоли-иԥа Сангулашвили! – сҳәеит сҽаариашаны. Ашырҳәа дааҭрысны даасыхәаԥшит, уажәраанӡа имқәацаӡо, амысҭхәага зыӷрагылаз абни «аихатәы» ҟарул.
– Уҭыԥ уахымҵысын, уажәы еилыскаауеит! – иҳәан, наҟ дныҩналеит.
Дымнаӡац шысҳәоз, ашышкамс аидара шаркәымпылуа еиԥш, ишәақь ҟәарамҿ ду рҳәазо даакылсит.
– Уҩнал арахь! – иҳәан, ҩаԥхьа, раԥхьатәи исахьа нылкааны, дҿыцҳҳараӡа дадырсызшәа иҭыԥ аҿы даагылеит.
Сныҩналеит. Сарӷьарахь дтәан, зыхәдаҿы ҩ-кубикк адырҷаблаз леитенант цәикәабаа қәыԥшӡак. Аԥсшәа иаҳәаха сымҭакәа:
– Уааскьа арахь! – иҳәан, ибла ҵаашәшәалақәа снарыҵиган, қьаадк аҩра деиҭаналагеит.
Абранӡа акәхап ҳәа сгәы иахьынӡаанагоз снаскьан, саангылт. Нас, зныкыршәа:
– Иухьӡузеи, иужәлоузеи, уабантәааи? – иҳәеит, изаҟаразаалак са сҵыхәала акымзарак изымдыруашәа, иаԥхьа астол дықәԥшуа.
– Ҳараз сыхьӡуп, сы-Мқанбоуп, Бзанқыҭынтәи сааит! – сҳәеит смыццакӡакәа.
Алеитенант, убысҟан ихы дааҩахан, схы инаркны
сшьапаҟынӡа лаԥшыла сааимидеит. Нас, уаҳа дсыламцәажәаӡакәа дҩагылеит.
– Арахь усышьҭал! – иҳәан, саԥхьа днагылан, иҿынеихеит.
«Иахьцатәыз сеиҳәар, сара схалагьы сымцози, ауадаҩ ихы залаиҵозеи!» – аԥсуала абас саазхәыцит раԥхьашәа. Аха ашьҭахь, раԥхьа исхәыцыз хзырбгалоз даҽа гәаанагаракгьы аасоуит.
«Сара ара, баша ицо-иаауа среиуамзар акәхап, «пату сықәҵаны», даҽакала исыхәаԥшуазар акәхап. Сыҩналаанӡагьы сҭоурыхқәа ҽеишәа ирдыруазар акәхарын, ари амилициа еилаҩашәа иҟаз, ус, баша дыҽхырҵаауан акәымзар. Урҭ рыԥсы ахьҭаҵәаху, дара рыда издыруада!» – абри ааидысхәыцлеит, уи сишьҭаланы сахьнеиуаз. Ҵыхәаԥҵәара змаӡамыз ахаҵәирҭақәа ҳнархыкәшо ҳашнеиуаз, ҵ ҳәа изныз, аҵыхәтәантәи ашә аартны дныҩналеит, ани алеитенант. Ара уаасзыԥшы-егьи ҳәа акгьы анимҳәа, саргьы снаицыҩналеит. Ҳзыҩналаз раԥхьатәи ауада, Ҭедоре Боџьоли-иԥа имаӡаныҟәгаҩ лтәарҭа акәын.
– Ара уаасзыԥшы! – иҳәан, иҽаарҽеишәа, аҩна-лара иҽыназыҟаиҵан, ашә днас-насны дныҩналеит. Абас, шәымҭак аиҳа мҵыцкәан, иара Ҭедоре ихаҭа-ԥсаҭа, ихы-иҿы ихаччо даадәылҵит.
– Уааи, уҩнал, Ҳараз Ҭемраз-иԥа! Бзиала уаабеит! – иҳәан, жәашықәса зхабар имбацыз гәыцхәык диҭаазшәа, дгәырӷьаҵәа даасԥылан, снапы аасымхны, сыжәҩахыр днаҵагылан, икабинет ҳныҩналеит.
Иахьеиԥш исгәалашәоит, раԥхьаӡа сыбла даахгылеит, иоура шиоураз, аныхачаԥа еиԥш, адашьма инаркны, аҭуан зхагәҭа наҵагылоз Сталин ипатреҭ. Иԥаҵақәа хыршаны дкыдын, зҿаҳәатәы ҟалоз жәлар рдышьман. Армарахь дкыдын Ӡержински.
Адима ҟаԥшь зҭасаз астол еихҳәа-еиҵҳәа днахатәеит Ҭедоре. Саргьы сыбла, ани жәлар рлахьынҵа ашаҩы
ишидшанхалоз, ҟәардәык саахан снатәеит.
Ҭедоре, изакәу сыздырам, ҳамҭак истол амгәа аартны, дҳәар-ԥсаруа дҭан. Ашьҭахь, қьаад бӷьыцқәак астол инықәиԥсан, иҽааирҭынчшәа иуит. Амала, иаразнак игәасҭеит, астол амгәа шеимыркыз. Аҩысҭаа узаҩысҭаахазеи ҳәа ианиазҵаа: «Аҩысҭаа дзаҩысҭаахаз еилыскаауеит ҳәа саналага, сара схаҭагьы саҩысҭаахеит!» – иҳәеит. Саргьы убриҵәҟьа ауп исыхьыз. Аҩысҭаацәа рҿы аус ансоу, саргьы саҩысҭаамхар ада ԥсыхәа смоуит.
Ишаартыз инхаз Ҭедоре истол, инаивакны иармарахь иаанижьын, дааскьаны астол акьыԥшь дазааигәаны днатәеит. Уи зегьы збон, зегь саҳауан, аха ак зоуҳәодаз, сыгәҩара сылашьны, ак ззеилымкаауа агаӡа иеиԥш, сҽырбзамыҟәны стәан.
Ҭедоре иҽшеиқәиршәара иҽеиқәыршәаны, иҽширҭынчра иҽанааирҭынч, ихы насықәкны, хаара мацәкьыск зҵамыз ҩысҭаа ччаԥшьк наиҿықәиҵан:
– Нас, иаҳзааугазеи, Ҭемразович, жәабжьс уаҩ дзыргәырӷьара? – иҳәан, ҩаԥхьа ихы-иҿы абжа мчыла иааирччеит.
Схы инаркны сшьацәкьарақәа рҟынӡа слеилдысаан, еес, абрахь, џьаҳаным аҵахь џьара быжьрабыжьҵәа сылтышахәашазшәа збеит азныказы. Аха нас, схы снапаҿы иаазган сҽааизызгеит.
– Уареи сареи ҳаилацәажәара аан сзықәургәыӷыз иудыруа ауп. Уи аус азы ушьҭа шәынтә ухы-угәы уҭахәыцхьазар акәхап. Ус анакәха, уиаҟара аихалара-аихыҵра аҭаххарым. Угәы ԥымжәакәа, ухы ԥымжәакәа, уҽаарҭаслымны, харагьы унахәыцны, исзааугаз уажәахә сырҳа! – иҳәеит Ҭедоре, уажәы зынӡа ихы-иҿы аарлашьцакӡаны.
Хыхь џьара ишысҳәахьоу еиԥш, уи азҵаара аҵыхәала, сдаӷьхахьан, смаҭхахьан, дунеи еидысымхәыцлацыз акгьы ыҟамызт. Аҵыхәтәан, зегь акоуп, смап шысмапыз
саанхеит. Ушьҭа сара ари ауаҩ иҟынтәи сыззыԥшымыз акымзарак смаҳаӡеит. Ашьшьыҳәа, зынӡа сҽырҭынчӡаны снаихәаԥшын:
– Ҭедоре Боџьоли-иԥа! Саҭоумҵан иахьа уажәраанӡа урԥшны уахьсымаз. Амала, ԥҳәыс илхымшаз аӡәгьы дыҟаӡам, уаргьы уан дыҟоуп, уаб дыҟоуп. Убырҭ зыӷра уҭшаз раҳаҭыр аанкыланы суҳәоит, угәы иалумырскәа, ԥсыхәа ахьынӡамоу сеилукаарц. Сызхымԥо-сызҵымԥо иааихҵәаны иуасҳәоит, сыжәлар рыҭира шсылымшо. Убырҭ рхахәс, абар, сара схаҭа сахьыҟоу, иахьышәҭаху сымҩоуп, ишәҭаху сзыжәу! – сҳәеит сҽаарӷәӷәаны.
– Уара иуҳәо иаанаго удыруоу, Ҳараз? – иҳәан, днеихашәы-еиҵашәны даасҿаԥшит Ҭедоре. Убри аамҭазы, иажәа анагӡаха имҭакәа, аккаҳәа ателефон абжьы ауада ааҩннарцәажәааит.
– Сузыӡырҩуеит, Вахтанг Сардионович! – иҳәан, Ҭедоре ашырҳәа дҩаҵҟьан, иҽынеикәаԥсаны даагылеит.
– Аа, аиеи, аиеи! Мап, мап! Иара ихаҭагьы уажәы сара сҿы дтәоуп. Макьана уажәоуп данааҩнала. Ҳәарас иаҭахузеи, Сардионович! Уеизгьы-уеизгьы сузасуеит. Абзиаразы, абзиаразы! – ателефон атрубка нықәиҵеит. Убри ашьҭахь, амақьа ашәыра-ишәыраханы, акыраамҭа ҿымҭӡакәа дтәан.
– Уажәы, узынҟьо-узынԥо ҳәа акрудыруама, – ибжьы ныҵакӡаны абри ааиамхаҳәан, ашьҭахь иааицәымыӷхеит. Аха ажәаҭҟьара-хыҭҟьарахахьан. Иаразнак ани истол амгәа ахьаартыз ахьгьы дынхьаԥшит. Сара убысҟан, сацәымҩашьо агәра згеит астол амгәаҿы џьара оумак шҭагылаз. Аха изакәыҵәҟьаз аиаша аилкаа сымамызт.
Ҭедоре ҳамҭак иҽизеиқәымкит. Изакәыху здырхуадаз, акы изхомызт, акы даргәаҭеиуан. Иеиҳәазеишь, анаџьалбеит, ани амилициацәа зегьы реиҳабы? Ҭедоре иҟазшьақәа рыла адагьы, ателефон изасыз, ихьӡи иабхьӡи еидкыланы ианиҳәа нахыс издырит уи Адуҵәҟьа шиакәыз.
Аха иреицәа-реиҳа ак сыԥшнымҵаӡакәа стәан.
– Ишԥа, уара, Аԥсны унымхаӡои, Ҳараз? – иаа-лырҟьаны дсазҵааит Ҭедоре.
– Аԥсны сышԥанымхо, сеидроу! – сҳәеит иааџьа-шьашәа.
– Аԥсны унхозар, Аԥсны имҩаԥысуа аусқәа зеиԥшроу умбаӡои? Уара, хара ихәыцуа ахы ухагылазар, зҭаацәа зхыхьу-изгәыхьу уреиуазар, ушьыга унапала изыҵухуазеи, џьым? Урҭ рхахәс уцап, ишьахәуп. Нас уиала, иулшаз, иҟоуҵаз ҳәа иудыруеи? Уара зхахәс уцо атроцкистцәа, зегьы акоуп, иаанрыжьӡом. Уара ицәырумгазар даҽаӡәы ицәыригап. Амала, баша уҽада абга иаҿоумҵан, ма усҭахуп, ма усцәымӷуп! – иҳәеит, уажәы-уажәы ахә иеиԥш деилашәо.
– Сара сҵыхәтәы ажәа сҳәеит, ушьҭа уаҳа ҳәатә сымаӡам, Ҭедоре Боџьоли-иԥа, – инаҿаршәны, мап шыскрыз искит.
Ишызбоз, Ҭедоре ихы-иҿы зегьы неилшәаа-неилшәааит. Аха исҳәаз иаразнак дацмыҵҟьакәа, ҳамҭак иҽыжәагәаны иҽааникылеит.
– Сара знык иуасҳәахьеит, аха сыламыс аҳаҭыр азы еиҭауасҳәахуеит. Иҟоумҵан, баба ус. Абыржәы исоуҳәаз, уаҵәы, ма уаҵәашьҭахь уахьымхәыр ҟалаӡом, аха усҟан ихьшәахоит. Усҟан, уара папизарабагьы умыхәо, ууасиаҭҵәҟьа зоуҳәо думоуа, ухи-ушьапи еилаԥсаны, уоупыжә цәикәабаа ухьымӡо, амшын унхырҭәҳәалоит. Ухәыҷқәа рыцҳашьа, Ҳараз Ҭемраз-иԥа! Гаӡарала ухы аркыга иоумыркын. Уҭыԥ, уҭышә, умаҵура – бзиа уҟоуп, иудыруазар. Уҭаацәа еилоумган. Уара узҿу аус азы аӡәгьы убаҟа ықәиргылом, аамҭа уацныҟәа изуасҳәазаалак! – иҳәан, ишилшоз длыбз-ҩыбзӡеит.
Сара уи ииҳәаз аҭак ҟамҵаӡакәа, саԥхьа аԥенџьыр салԥшны сыԥшуан, нахьхьи, ахәы еиқәаҵәа ҳәа изышьҭоу ашьхарԥқәа сыла иҭаҳәҳәаны игылаз рышҟа.
«Ааит, егьарааны исҳәахьазаргьы, абыржә дазаазгеит!» – игәахәзар акәхап, ииҳәаз алаҿымҭӡакәа, сыблақәа кыдхаланы, сышьхныԥсылазшәа аниба. Абыржәы, сықәшаҳаҭхарахь дхачны дшыҟоу, сеиҭанаиҵабзаҳәап иҳәан, ҩаԥхьа ихы-иҿы ааирҳалалын, абасгьы нациҵеит:
– Изуасымҳәозеи, абыржәы аҭел иасуаз, уажәааигәа Бзанқыҭ аусхәарҭаҿы иуацәажәоз, Аԥсны аҩныҵҟатәи аусқәа реиҳабы Аду иакәын. Уи идыруеит зегьы-зегьы. Уи идыруеит, иахьатәи уареи сареи ҳаицәажәара. Сара сеиԥш, иаргьы дазыԥшуп уҵыхәтәажәа. Ажәакала, ухы ҿухырц уҭахызар, ухы ҿухыртә еиԥш аамҭа уҭадыргылеит. Уимоу, абни ахаан згәы хьамԥссацыз Адуҵәҟьагьы, иззакәу сыздырам, урыцҳаишьеит. «Иҷкәынреи, игаӡареи ихьӡар сҭахым», – иҳәеит жәаха, уара уӡбахә ала абра ҳанеицәажәоз. Уигьы иахьа Аԥсны амаа икуп, илахь уаԥшны ухы дархә. Еиҭасҳәахуеит, иахьа уара узы дхашаны дыҟоуп, аха иумуӡакәа, уааҭамгылаӡар, уаҵәы хьарҳәшьа имамкәа, дузыӷьашкыр ҟалоит. Убригьы насыԥуп, ула ишабо унасыԥи улахьынҵеи узырӷрагыларызеи, уеизгьы-уеизгьы абри адунеиажә уара еиҟароутәырц угәы иҭамзар? – иҳәан, Ҭедоре, аӡхьамԥш ахәара-ахәараҳәа иршит.
Сара сҭыԥ саахымҵысӡакәа, сахьыԥшыц сыԥшуан, аха иааиҳәоз зегьы саҳауан. Уи иажәақәа зегьы шеижьагаз шыздыруазгьы, сыԥсы ҭамзи егьоумҳәан, зынӡа дгьыли-жәҩани сыҵанаргьыжьит. Схи-сыхшыҩи еилаԥсома, аргамаду ахьмыӡӷ згома, анаџьалбеит, сҳәартә аҟынӡа снеит. Уара, Адгәыр, убри ашәымҭазы сылаԥш уааҵаххит. Сыгәгьы неилшьаа-неилшьааит, ашьжьымҭан санаауаз, умырҿыхаӡакәа, снауҿамԥшӡакәа, унасыхәламыччаӡакәа сахьааз. Аамҭацқәак рышьҭахь зыԥсҭазаара иалҵуа аӡә иеиԥш, сан, саб, саҳәшьа саазыхьӡоз зегьы, лацәарӡасрак иадамзаргьы, ус, гәаныла акәзаргьы, даҽазнык сеиҭанарҿаԥшыр, ажәак иадамзаргьы анаргәықәшьра, абыржәы аԥсрахәшә еиԥш сназхьит.
Иҿыцҳҳараӡа иаасгәалашәеит, шықәсык, саныхәыҷӡаз абнаҿы саҳәшьеи сареи ҳанеицәҟьалазтәи амш.
«Хь-му-ур! Уа Хь-му-ур!» ҳәа абна илыҩуаз сан лҿыҭбжьы, абыржәыҵәҟьа акәушәа, слымҳақәа ирҭаҩ-уан. Мчыла, ужьа-жьо, аԥсра ашәшьыра амҵәыжәҩа уныҵакны, аԥхыӡ ссир умҵарсны уанаго еиԥш, акы сҭаҳәахаа саманы ицон.
– Ҳараз, уара уоуп сызҿу, Ҳараз! – Ҭедоре ибжьы инеихеицалаз, сыккаӡа саалнахит. – Иҟои, уара, ара уҟаӡами?! – иҳәан, илаԥш насыларҟацаны днасыхәаԥшит.
Сара стәан, ус, сыштәац. Ацәгьагьы сҳәомызт, абзиагьы.
– Иуҳәозеи, Ҳараз, сузыԥшуп, уара удагьы аусқәа сымоуп иахьа! – иҳәан, ашырҳәа дҩагылеит.
– Уара сшубо сыздырам, аха саргьы схаҵоуп ҳәа адунеи сықәуп. Даагылазар зыламыс змырхәашьыц аԥсуа хаҵак сиԥоуп. Уи иԥсы шҭоу, иажәымҭа аӡахәа еиқәаҵәа ахасырҳәырц сҭахым. Ауаҩы ишьҭахь, ҳаӷоу иԥсаҭа рыцәҳааит. Ажәакала, сара исҳәаз сҳәеит, уи уаҳа ԥсахшьа амаӡам! – сҳәан, сышгылаз сызгәамҭаӡакәа, ахьышәҭҳәа саргьы сҩагылеит.
– Сара зхы зтәу аӡәы иҿы аус сымаз џьысшьон. Уара уеилагоуп. Ус анакәха, аилагацәа рхы аҭыԥ иқәызҵогьы шьоук ҳамоуп, урҭи уареи уаха ҭаацәашәала шәеицәажәап. Уара уҿы сара уаҳа ус сымаӡам! – иҳәан, ивараҿы акы длақәыӷәӷәан, ақәыџьмақәа реиԥш ҩыџьа амилициа рформа зшәыз ааҩнаххит.
– Абри дганы ахԥатәи акамераҿы «иԥсы ишәыршьа!» – иҳәан, дҩагылан аԥенџьыр аганахь иҿынеихеит.
Аҩыџьагьы ашыр-сырҳәа, наҟ-ааҟ иаасхагылеит.
– Сҭашәкуазар, сҭаацәа адырра рымазар, сымаҭәа ԥхақәа…
– Уҿааха, уҿааха, амаҭәа ԥхақәа ҳара иуаҳҭоит! – иҳәеит арӷьарахь исхагылаз ахаҵа ҵәыркаԥа кылҳәа ду.
Ашьшьыҳәа сҿынасхеит. Ашә аартны санындәылыргоз, Ҭедоре ибжьы слымҳа инҭасит.
– Шәаангыли, зынзаҵәык! Даҽа шәымҭа заҵәык умоуп, Ҳараз, иуҳәаз уахьхәырц азыҳәан! – иҳәеит инақәырӷәӷәаны.
Саахьаҳәын, снаихәаԥшит.
– Сара сыжьцәа каршәны сашьҭалаӡом! – сҳәеит, сҽаархаҵаны. Ҭедоре апырпыл еиԥш днеицрашәан, инапы неиҟьеит, џьаҳаным уҭыԥхааит аанарго.
Амилициацәа аҩыџьа срыбжьаргыланы срыманы рҿынархеит...
Аҵымҵымҳәа слымҳақәа анаасхыҵ, «ашәышьханхыҵ, ашәышьханхыҵ!.. Иааҩрада инамҩааит», – сҳәан, смацәа дуи сгәыбжьы мацәеи неиқәысыкша-неиқәысыкшеит. Уажәраанӡа сызлаӡҩаз саб иуаӷеимышхара адунеи насымпыҵаԥыххаасазшәа, аԥсреи-абзареи сеимаркуа, амахә иахьынҳалоу ацәыкәбар еиԥш, сзеиуоу сзымдыруа сааԥшит. Уажәраанӡа ашәи қашьи реиԥш сызлаз Ҳараз ихҭыс сахьақәа, аӡ-шәах еиԥш инеиԥхьбар ҳәа сшәаны, иуасиаҭ ашьшьыҳәаӡа инеикәасыԥсеит.
Иаалырҟьаны сгәы аҵанӡа инҭыԥсааит. Ҩаԥхьа слымҳа инҭаҩит, ани зегьы збарҭаз, зегь заҳарҭаз, аԥшырҭа иқәтәаз, цҳаражәҳәаҩыс саб илахьынҵа-мҩа иацыз абжьы маӡа. Уи абжьы сыԥсыԥ алага-ҩага шьҭыбжь иацәшәар ҳәа сшәаны, сыԥсы ӡаны, слымҳа нкыдысҵан сназыӡырҩит.
«Адгәыр, уаб данҭаркыз аҽны, шьыбжь агәы нхыҳәҳәаанӡа, уабду Ҭемраз, гәыӷрак игәы еиқәнаҳәалон», – ҿаанаҭит зегьы збарҭаз, зегь заҳарҭаз, аԥшырҭа иқәтәаз абжьы маӡа. – Ҭемраз убри ауха Ҳараз аԥхыӡ цәгьа идибалан, игәы ҭыҵны ицо аҵхыбжьон дааԥшит. Убри инаркны игәы ажәжәа дышҭыхоз, ииарҭа дзыламгылазт, ашарккамҭазын дгылеит.
Аҽны Ҭемраз иҷкәын иҟазшьақәа игәамԥхаӡеит, аха
диламцәажәаӡеит. Абас аби-аԥеи ажәак ааибымҳәаӡакәа, ашьыжь шараз инеиԥырҵит.
Аҽнынтәарак Ҭемраз дцәеицәыԥсуан. Зны, изқәа быз-бызуа акы нкыдлон. Зны дыцәрыхьҭшьуан. Игәы шәаны аҭра иҭагыломызт. Иааикуа импыҵыҩрны инкаҳауа, дгәамк-хамкха, аҽнынтәарак гәырҩацәгьала ирхәлеит. Абри аҩыза ацәалашәара знык иоухьан, иӡӷаб Хьмур даныԥсышаз аламҭалазы. Аа, уажәы иахьагьы иоуит игәыҿкаагаз, хгашьа змамыз ацәалашәара, убри акәын Ҭемразгьы иҟалаша ҟалаанӡа дызшьуаз. Аха зегьы зхәаҽуаз игәыӷра еижьага макьана иҿымцәаацызт. Аԥсра дақәгәыӷуан, акәымзар, егьа иҳәаргьы, уажәы-уашьҭан, Ҳараз ҽыла ашҭа дааҭалара џьишьон. Аха, есыхәылбыҽха иҷкәын даазгоз амҩапа ҭацәын. Уи амҩапа, гәырҩаҵас ихьанҭыџьӡа, имӷьаӡоз ахәреиԥш, нахьхьи, адәы аҵыхәаҿы архәара инаваӡуан.
Ишеилалашәшәра ианааилалашәшәуаз, ашҭа аҵыхәахь ҽык акьыркьырбжьы аагеит. Ҭемраз убри аамҭазы, ажәгәараҿы ажә ихьон. Иҟалаз макьана аилкаа шимамызгьы, зныкԥсыра дыԥсит. Ҭемраз ишьапқәа деиҭарымго, дҩагылан, агәашә ахь днаԥшит. Абри аамҭазы, ҩаԥхьа инеиқәырццак-неиқәырццакны аҽы акьыркьырбжьы аагеит. Ҭемраз иҷкәын заҵә, Ҳараз, уара, Адгәыр уаб ишәаџь аазгаз Хьаԥшь мыжда агәашә иадгылан. Уи, иахьа ашьыжь Ҳараз дышнақәтәаз еиԥш, еихаххаа икәадырын. Ҟәыншәк зынпыҟҟалаз аӷәра аҵыхәа еиларшәны, икәадыр чаԥа абаҩыш маха иахаршәын.
Очамчыра амилициа рҿы дшааныркылаз заҳаз иҩызцәа, ҳәарас иаҭахузеи, акы еиԥшымкәа ргәы иалсит. Аха, Ҳараз иаанкылара аҵыхәала, гәалс ажәақәак изааигәаз иҩызцәаҵәҟьагьы ирзеибымҳәеит. «Дааныркылазар, ҳара иҳаздырамызт, акәымзар, уигьы дытроцкистзар акәхарын, мамзар, акы ихараӡамкәаҵәҟьа ауаҩы ддырӡуазма!» – зҳәақәазгьы ҟалеит. Ҳараз дзыхдырӡаауа ҽеила издыруаз
шьоукгьы ргәы инҭаӷызит, аха иааг…
Ахәылбыҽха Ҳараз иҽы шьацәқәысуа, ашақә иасуа иалагеит аԥшәма данамбаӡа. Аусҳәарҭа уаа, аҽы ауаҩытәыҩса иеиԥш иӷызы-ӷызуа, ишаҟьо, ахкаара ианааҭаха, ирыцҳаршьеит. Аҩныҟа иганы инрыжьыр рҭаххеит, аха аҩныҟа агара акәым, ааигәаҵәҟьа анеира аӡәгьы изымгәаӷьит. «Атроцкист иҽы рыцҳашьаны, иганы аҩны инижьит» ҳәа аӡәы иааиҳәар, уи аҽы раԥхьа аӷәра ахазыршәыз, уаҳа иҭахӡамызт,даашьҭԥааны дрыманы ицон, ҿааҳәырагьы иоуамызт. Ажәлар, жәларуп, Мыса аԥаҵа ҟаԥшь имҳәар иуазма.
Амра анӡаалара ушьҭа рацәак агмызт. Аҽы гәаҟуа ахкаара иҭагьыжьуан. Иааҟәымҵӡакәан, игәыҭшьаагаха икьыркьыруан. Уи зегьы ирбон, зегьы ираҳауан, аха аӡәгьы игәаӷьны ааигәа-сигәа дызнеиуамызт. Убри аҽы иналакьысыз, ҭӡагәыла днықәырхрызшәа ибон.
Аҽы гәаҟуан, аҽы кьыркьыруан, ахи-аҵыхәеи неиқәҳәало, ахкаара иҭагьыжьуа, Ҳараз даԥшаауан. Ауаҩ гәымычҳа, аҳәҳәыҳәа инеимаҭәаны дарҵәуарын, уи аҽы иахәаԥшуаз.
Аӡәымзар-аӡәгьы ажәак ихәылшәомызт уи аҽы аӡбахә ала. Иӡбахә рҳәомызт, иахьеи-уахеи ирывагылаз рҩыза гәакьа Ҳараз. Зехьынџьара иԥсырмаҷгаз ҭынчран. Абыржәымзар-абыржәы, џьарантәи аҳәҳәабжь ааҩып угәахәрын убас ашәӡанӡ рхьыршан аусҳәарҭа ашҭагьы ауаагьы.
Амра нхықәгылаӡо ианалага, аусҳәарҭа уаа неилыҵ-ааилыҵын, рыгага иацәшәо, дасу рыҩныҟақәа рахь инеимпит. Аусҳәарҭаҿы иаанхеит Лади Наҩеии.
Аҽы зынӡа амала аҽашьуан. Аеҵәа кыдхуа, ауаҩытәыҩса иеиԥш алабжыш ҭыҳәҳәы, шьапыла анышә аҩуа, аанда ахы хырҳәҳәаны аусҳәарҭахь иааԥшуан. Иахьа уажәраанӡа зымаӡа зҵеибамкуаз Лади Наҩеии рымала ианааизынха, аԥенџьыр иалԥшны ирбон аҽы иааҟанаҵоз зегьы. Урҭ рылабжышгьы аргама ргәаҵа иҭаԥсон, аха
аӡәгьы ҿиҭӡомызт. «Ианаџьалбеит, деиҳабыми, Наҩеи, акы иҳәарауазеи!» – дхәыцуан Лад. «Ламба лачҳазар акәхап», акәымзар, абри зҿы мцәажәо аҳаиуан иҟанаҵо Лад ицәа излаҭеигӡозеи?» – дхәыцуан Наҩеигьы. Аҵыхәтәан, аҭынчра еиқәаҵәа ирхажьыз ааиланарӡыӡан, игәаҵӷаҿҵәагаха, ҩаԥхьа инхҵаӡаны, аҽы акьыркьырбжьы ааҵырыҵырит.
– Ҳаи, абааԥс, рахәы насыԥ анцәа иумҭан, уара уԥшәмеи уареи шәнеихызкәкәааз, – иҳәан, ашырҳәа дҩаҵҟьеит Лад иааизымычҳакәа, аӡхыҵреиԥш дынхышхыҵәан.
– Уҿаҳәатәы анцәа иҟаиҵааит, мычра змоу аӡәыр дыҟазар! – иҳәан, Наҩеигьы дҩагылеит.
Абри ашьҭахь, еиҳагьы еизааигәахеит Лади Наҩеии. Еиҭаҳәашьа змам гәыбылрак, гәрагарак иааиднакылеит.
– Амадатәы ақәыџьма иафом, Наҩеи. Аб-хәҭаак еицызфахьоу ҳҩыза иҽы ҿаа-ҿаауа аанда ахы шаннаҟьо, ҳандәылҵны ҳаҩныҟақәа рахь ҳцар, ҳабацәа, мышкызны здунеи зымԥсахуа аӡәгьы дыҟаӡам, анарцәгьы ҳнарышьҭуам, ԥсхаԥсжьы-фарахоит, ишԥааури? – иҳәан, Наҩеи днаиазҵааит Лад.
– Иааҳакәыршаны аӡыблара иҟоу убоит, Лад. Аԥсаҭа уҭахызар, аҽы акәадыр нақәҵаны, иҷкәын иҵыхәалагьы гәшәа-гәыӡбак наиаҳәаны, аҽы Ҭемраз инаимаданы ҳаахынҳәыр акәын, – иҳәеит Наҩеи.
– Ауп, аха абри шыҟаҳҵаз, уаҵәы зегьы ираҳауеит, иахьахәҭоугьы инаргоит, – иҳәеит Лад.
– Нас ишԥаҟаҳҵари? – даалакҩакит Наҩеи.
– Аҽы ахьышьҭра ахаангьы, иахҟьаӡом. Акәадыр нақәҵаны, иара ахала иоуҳашьҭып, – иҳәеит Лад.
Абри дақәшаҳаҭхеит Наҩеигьы. Лад дындәылҵын, даанаԥш-ааԥшит, аха аусҳәарҭа ашҭеи, аулицеи ккаӡа иҭацәын. Икарахахьаз аҽыхәа заҵәык, ахы ашыш аанда иқәҵаны, аусҳәарҭахь иааԥшуан. Абри аимгеимцара рхы
инархәаны, аҽы аӷәра наҿаҵаны, акәадыр нақәырҵеит. Аӷәра ааиларшәны, акәадыр амаха инахадыршәын, ашҭа инҭыргеит. Амҩаду инымҩахырган, армарахь игаз, есымша аҩныҟа излацоз излаауаз, Адаужрахь ихалоз амҩа инаныргыланы иааурышьҭит. Аҽыхәа ахы ианақәиҭха, ахы ақәыршәны, ишзахәоз аҩныҟа иеихеит. Наҩеии Лади гыланы иԥшуан аҽы Бзана абагьыр инықәсны архәара инаваӡаанӡа.
Ҭемраз, ахыкәалаа еиԥш игәы иныҵашәаз абза гәырҩа, изихымгар ҟаларын, аҽы акьыркьырбжьы заҳаны индәылҟьаз уара, Адгәыр, уакәымзар.
– Бабаду, бабаду! Аҽы Хьаԥшь ахала иааит, ахала иааит! – уҳәан, уабду унеигәыдхахалеит, Адгәыр.
– Мамоу, дад, ахала имааӡеит, бабаду дукәыхшоуп! Уаб иоуп иаазышьҭыз. Иара, ана, Нурираа рҟынӡа дхалеит! – иҳәеит, Адгәыр, уара ушәар ҳәа дшәаны. Нас ахш зҭаз аныга абарҵаҿы инаргыланы, унапы уанкны, аҽы агәашә иахьадгылаз ахь иҿынеихеит.
Хьаԥшь Ҭемраз даназааигәаха, иаақәырқәырын, аҽазышьақәымкуа, ахы идшьыло, аҿы зцәажәомызт, акәымзар, иара атәала игәаҟуан. Иагьа аҳәаргьы, Ҳараз ма аҩны дабоз џьнашьон, аха арагьы агәыӷра аҵабарахеит. Иқәырқәыруан, иқәырқәыруан, ишьацәқәысуан Хьаԥшь. Иааҟәымҵӡакәа Ҭемраз ахы иднашьылон, агәы иднашьылон, Ҳараз ицәа ихнакаауан. Хьаԥшь агәаҟра Ҭемраз ихнагон.
– Ҳараз дабанужьи уарамыжда, Хьаԥшь? – иҳәан, Ҭемраз игәи-илаӷырӡи неилаҵәан, алахь аҷашьара ааишьышьын, ахы неигәыдирӷәӷәалеит. Аха агәырҩа иаркараз аҽы гәыԥшаа-хыԥшаауа, ахәда акәаҽны игылан.
Убри ауха, ҭаацәа еилатәаанӡа, ираҳаит Ҳараз дзықәшәаз зегьы. Знык ак зыҟалагәышьондаз, ма аҵыс иаҳәарын, ма ақәыҳә иаҳәарын, абна алымҳа амоуп усгьы.
Уара усҟан ухәыҷын, цқьа иугәаламшәозар акәхап, Адгәыр. Убри ауха Ҭемраз иҭаацәа шеилаз ашәа днеилалааит, уара қәшәиҩы-ҵашәиҩы думазар. Иҟалаз заҳаз, инахараз агәылацәа ракәым, Ҭемраз ииашьараҵәҟьа, ишәаны, иҟалазеи, ҳзыниазеи ҳәа аӡәгьы даарыдым-ҵаалаӡеит. Зегьы лбааздоз агәылшьап зыҩназ абааш еиԥш, нашана хысымҭак, Ҭемраз иҭыӡҭыԥ ахь аӡәгьы дықәлаӡомызт, хара-хара иавсуан.
Адгәыр, иара уара ухаҭа инаудкыланы, аҭаацәа рыӡбахә, имашәырны акәзаргьы, аԥсцәа рыӡбахә уҿауршәараҳа, рыӡбахә рҿадыршәаӡомызт. Ҳараз иӡреи-иԥсреи, дахьагази, дахьаанагази, иара, иаб ажәымҭацәгьа ида аӡәымзар-аӡәгьы днаишьҭамҵааит.»
Схы-сгәы зегьы азышьҭны сыззыӡырҩуаз абжьы аҽааиқәнакын, аӡшәах еиԥш ианныҵаба, аӡы зҵабаны, аҟәарашра илахаз аԥсыӡ еиԥш саақәхеит.
Стәан ус, агәы ацынхәрас аупцәарҳәы зызҭарҵаз аӡә иеиԥш, зегьы-зегьы сзеиԥшны. Сгәы аҳәысҭажә еиԥш иҭацәын. Сыԥсы ахац назҿаскышаз џьара гәыӷрак ацәаара, иара усгьы сахьыԥшуамызт. Исызгәамҭаӡакәа сыблақәа инархыҳәҳәыз сылаӷырӡ еиқәҳәалон. Абыржәымзар-абыржәы абри аҩнаргәы неиҩҟьаны, адгьыл сныҵахәаша сцарашәа збон.
Суада аԥенџьыр сналԥшны избон, нахьхьи, ҳҵәа ахыцәқәаҿы аԥша иқәнархәмаруаз хцәԥарак асагаса-зсагасаз аԥҭа црыш. Дыдраҵас саақәыԥсычҳан, ҩаԥхьа саб иуаз аԥхьара сналагеит.
Наҟ-ааҟ исывагылаз амилициацәа, уаҳа иаа-сыламцәажәаӡакәа, Ҭедоре иззиҳәаз ахԥатәи акамераҿы сныҩнарҵан, схы-сгәы зегьы рҵысны агәақьҳәа аихатәышә
нкыдрыжьлеит. Аӷьӷьа-агәгәаҳәа зарзақәак неиҿарыжь-ҩеиҿарыжьын, бжь-саԥаҭк ираҩсуаз асақь ныларыжьит. Убри аамҭазы, ҩаԥхьа, ахьарчҳәа акы абжьы аагеит. Мацәазк аҭыԥ атәарҭа зхышәара-ҵышәараз кылыԥшырҭа кәыкәыблак аихатәышә агәҭаҵәҟьа иаакылхәхәит. Цқьа анахәаԥшыхагьы самраӡакәа, аӡәы иџьма бла ӷьарӷьалашқәа нкылирҳәҳәан, скамера дааҩнаԥшит. Аха илаԥш саныҵамшәа, уи акылаара инылеикыз ибла, ладагьы-ҩадагьы, сҭакырҭа ауада иааҩнаиршаҟьеит. Аҵыхәтәан, сара арӷьарахьтәи акҿаҩраҿы сышгылаз аниба, ҳамҭак илаԥш насыдырхаланы, уи акылаара иаԥыраршәыз ахышә гьежь хәыҷы анаауишьҭ, ахьеҩҳәа еиҭанаԥырашәеит. Уи акәхеит. Зехьынџьара адамреиԥш иааҭынчрахеит.
Сара акҿаҩраҿы садырсызшәа сахьаагылаз, сызҭаз ҳәа акгьы сзымдыруа, сцәылашанха-цәылагаӡашәа саанхеит. Исыздырам заҟа аамҭа цаз, аха сшьапқәа сыҵдысаан, ианаасыҵаҟәала, сааҭрысит. Ашьшьыҳәа, сышьеи-сышьеи неиқәҵо, арӷьарахьтәи аҭӡамц иадгылаз аихатәы каруаҭ ахы снықәтәеит, Кәыкәмындрак иаҟараз акамера сыԥсы ҩнахон. Абра даҽа ҳамҭак сааҩнахар, шә-ԥсык схазар ԥсык схамхакәа, сныҩнахәаҽрашәа сааҟалеит. Аха исылшагәышьоз, сыԥси-сыԥси неихьысыгӡан, сҽааи-қәыскшәа зуит. Раԥхьаҵәҟьа, абри акамера санааҩнарҵа исзымбатәбарахаз зегьы ушьҭа, еиҳа хәыҷӡак ихыдахазшәа, чҳашьак амазшәа збо салагеит.
Схы сааҩахан, аҭуан снаҵаԥшит. Адаҷқәа ирҭаԥахны, асаба иарлашьцакхьаз фымца лампа жьакцак, зыԥсы ықәхаз аԥсхых иеиԥш, аарла аблақәа ҭаауан. Анаара аҭуан злашьаркыцыз акьыр, амыҩр-амыҩрны ихьынҳалан. Алашәага ицәырҳаҳаз аҳаиуан аваҵарақәа реиԥш, еихьыр-еивыр, аҭуан иаҵачаԥаз аҟаур ԥҽхақәа хаххала иааԥшуан. Аҭуани аҩҭӡыки реиԥшьырҭа акәакь аҿы, иеиқәаҵәаӡа, еилаԥах икнаҳаз абызкаҭаҳа иалатәаз абарбалиа,
абыржәымзар-абыржәы, зыԥсра аахьаз хәаҷак, мамзаргьы мҵык ишамҵасра аҽырхианы иԥшын.
Скамера аԥшьҭӡамцк, аҳәа гәаҵәа еиԥш иш-еиқәаҵәахара еиқәаҵәахахьан. Ана-ара еилшәаа-еилшәаа, ииаҵәаӡа ашәалт алнаҳәахьан. Уажәы-уашьҭан аӡы ҩалхәраап уҳәарын. Скамера иҩнажьыз ацәаакыра иналышәшәоз аҟәк фҩы, аҵааԥс еиԥш, уцәа уҭнарԥсаауан. Еилҩырхьаз ахӷәра, ацҳа ҟәара-ҟәанҽа еиԥш, уҩықәгылар, зегьы аибарԥара иалагон.
Акамера ԥенџьыр иахылаҳәаны иамаӡамызт. Аганахьшәа аихацқәа еилышьны иҭацаԥхаз, хышә кылхәыхә хәыҷык аарла иубон. Убри, уаҩышәара ада иҳаракымыз ахышә аҽкылыршәаны иааҩнаԥхоз алашара заҵәык акәын, адунеи макьаназы аԥсы ахәага шҭаз узырдыруаз. Убригьы хәыҷык сгәы аарыӷәӷәон. Ушьҭа ҭынхасгьы-ҭынҵысгьы, ҩызасгьы ԥызасгьы исымаз убри ахышә хәыҷи абни адаҷ иҭаԥахны аҭуан иаҵакнаҳаз алампа жьакцеи ракәын.
Уахынла, убри афымца лампа, сламба-ҿамбанатәрым, ҽынла, лашарак аиуа абни ахышә иаалаххлап ҳәа анаасхәыц, убригьы сгәы хәыҷык иааҟажеит. Ашоура зхыҵәаны иҟоу ачымазаҩы дшыбарџьеиуа еиԥш, схәыцрақәа сҳанто сышрылаз, сыварахь хыла-гәыла иааилалеит. Сыҭрысны саахьаԥшзар, ҳәынаԥ дуӡӡак, аҵыхәа иашьаҳауа, иҳәынҷо, астол хыжәжәара, иқәын. Ча-кәыӷәласак аныршәламшәа анаба акәхап, игәаан, иагәҭасны иалнарҩрыз аџьаз чанах, абжьы аҭӡамцқәа кыдырцәажәаауа, иҭагәҭасуа, ҵаҟа ахӷәра иахьықәыз, акыраамҭа абжьы еиқәтәомызт. Цгәы наӡак иаҟараз аҳәынаԥ аасҿаԥшын, имшәаӡакәа, иҳәарԥсаруа, еиҭа астол инықәлеит.
Сара абри аҳәынаԥ мшәаӡакәа, скамера ианааҩнала, схәы-сжьы қақаӡа иҩеилагылеит. Баандаҩык аҳәынаԥқәа дшырҿарҵаз ҳәа исаҳахьаз ажәабжь анаасгәалашәа, аӡә
ицәгьа иӡап, адунеи азна иаасцәымыӷхеит. Анаџьалбеит, иара абни аҳәынаԥ анаҩыс, иҵегь аҩызцәа ҟаларушь ҳәа сгәы ианааҭысҳәаа, аԥырқьҳәа мцабзҵас акы ҩасхыҵәеит. Уахатәи аҵых ацәара усгьы згәы иҭадаз, аха лацәааихьшь ҟаҵашьа сшымамыз агәра згеит. Иудыруазеи, иахьатәи аамҭа зеиԥш ҟамлоз арбаныз. Сшыцәоу аҳәынаԥқәа снышьҭаҳаҳа сырфар, иубаз еицәа убеит ҳәа, Ҳараз Мқанба иԥсы шҭаз, абахҭаҿы аҳәынаԥқәа данырфаз ҳәа, ихлымӡаахха абиԥарақәа снеиҭаҳәо-снеиҭаԥсо, сеимырҟьа-еимырсуа, бзгатәыс сроуазар акәхарын. Уи, сыжәлантә зегьы, рыжәла лаганы ирҿасҵеит акәын иаанагоз. Убри аҟынтә, уи ауха сӷьазкны ацәа самгарц азы, иҟасҵара, џьара акы сыӡбар сҭаххеит. Аха абри агәырҩа қәырх-қәраҵо, ишсыршәақәуаз, сымҳара хыла-гәыла еилаҵо иҩназ аҳәынаԥ, аҵыхәтәан, иафоз егьанамба, даҽазнык иаасҿаԥшын, «уахазны сеиҭааихуеит» аҳәарашәа, акәакь аҿы икылжәаны иахьыҟаз, акылҳара инҭахәаша ицеит. Убри ашьҭахь, аамҭагьы акыр цеит, аха уи аҳәынаԥ уаҳа ахабар ҳәа сымбаӡеит. Раԥхьа иаасызцәырҟьаз сшәарагьы, хәыҷы-хәыҷла инасхыжьжьеит.
Ушьҭа хәыҷык еиҳа санааҭынчха, сывараҿы еихатәы лаба кьаҿк-шкыдгылаз збан, иааганы акаруаҭ иныласҵеит. Стәаны, иҟамлаша-инымлаша зегьы санрызхәыцуаз, абри аихатәы лаба кьатагәа аакыдхны, убри аҳәынаԥ зысымшьызеи ҳәагьы аасхәыцхт, «Кәымпыл ача анынҵәа аума аишәа данықәурсуа», – ҳәагьы бжьык кәатрабааха, аӡы зкыдыжжылаз аҭӡамц иналҟьан слымҳа иааҭасит. Аха иҟалаша ҟалахьан.
Даҷла еилышьны еибаркшәа иҟаз аихатәы каруаҭ, аџьхәар еиԥш ихьахьхьала, иҩаны иԥсны иқәыршәын, абынӡӷә фҩы зхышәшәоз аҭәа гәабан ҵыӷраԥс. Гәыцхәымзар уаҩытәыҩсак игәыхашьаны, алаиара акәым, дзахәаԥшуамызт, убриаҟара ицәашьны иҟан.
Еиуеиԥшымыз ахәыцрақәа убриаҟара сеимларкит, схы схыӷәасаа ицома сҳәартәы исыхьуан. Уажәраанӡа
исызгәаамыгӡацыз, уажәы сымацара акамера сахьҭакыз сназхәыцит. Абри, џьара акы ишазҳәаз сцәа иалашәеит, аха изакәыз, измааназ анцәа идыррын. Уи уажәы, егьырҭ агәырҩақәа наҵанарӡын, иҿыцҳҳараӡа, ихымжьыжькааны, ихьаацәгьаха сгәы иааҵалеит. Аха иагьа иқәсхыргьы-иқәсҵаргьы, иалысҳәаарыз сзымдырит. Ус, џьара хәыҷӡак иадамзаргьы уи ахьаа аасызхыдамтәӡакәа, арагәаԥшь ҭызфаауа ацыц еиԥш, инеины сгәахы инадтәалеит.
«Зегь акоуп, хьымӡӷыла адунеи ақәзаара аҵкыс, хьыӡла аҭахара хараџьара инасыԥуп!» – иахьаанага сзымдырӡо, иаалырҟьаны абри абжьы сгәаҵа инҭууаан, слымҳа ааҭнашьааит.
«Иудыруазеи ишыдыдуа еиԥш қәа амур!» – аасгәахәит. Уажәраанӡа исхыҵәахьаз схәыцрақәа рӡыблара гәаҵаӷара сыҽналсырҳәҳәан, сыԥсы ааивызгеит.
Сара саагылазаргьы анцәа дхасҵон. Исыздырам, уи зҽгь зымчу анцәа ҳәа жәытәнатә аахыс ныхахәрас сабацәеи сабдуцәеи ирымоу, исахьахәыраз. Ҳара аԥсуаа ҳаиԥш, икәымжәы, икаба, ихҭырԥа, иҟама чаԥа, уҳәа деихаххаа аԥсуа маҭәала деиҩаҳаҳа деилаҳәазу, мамзаргьы аҵанцәа рымаҭәа ишәҵаны, дара аҵанцәа рабду Ҭаниҭас диаҟаразу. Иҟаларын, ажәҩан хыла иҵзыԥссоз адоуцәа раҳ диаҟаразаргьы. Иудыруазеи, анцәагьы, убри адау иеиԥш, иԥхашьара лаҳа бӷьыцк аԥыраршәны, ихәы қамыз самсалха, иан дшаалыхшаз, дҟьантазӡа дыҟазаргьы. Ус акә, егьыс акә, сара схәыҷра инҭызгаз, сынарцә гәашә инҭазгалоит. Иахьагьы уаҵәгьы анцәа дхасҵоит. Иҟоуп доуҳак, иахьӡу-иажәлоу аӡәгьы акымзарак изымдыруа, аха зегьы зымчу. Убри адоуҳа ахьсыцыз, изныкымкәа, сыԥсраны сахнарԥахьан. Убри адоуҳа сгәыӷра сыцәнарӡуамызт, сахьцалак исыцын, исыцуп иахьагьы.
Лахьынҵада анцәа аӡәгьы димшаӡеит. Аӡә илахь аиқәаҵәа аниҵеит, даҽаӡәы – ашкәакәа. Убри азыҳәан акәхап ауаатәыҩса: «Лахьы еиқәаҵәа! Лахьы шкәакәа!»
– зырҳәогьы. Ажәакала, акы ахьырҳәо, акы ыҟоуп. Саргьы исымоуп алахьынҵа. Ус анакәха, аӡреи аԥсреи сырхыццакрым, – аҵыхәтәаны, абас анаасхәыц, атыша ҵада снахәланагаларц егьсыгымкәа, алакә аҟны еиԥш, иаасоуз сымҵәыжәҩақәа неинҟьаны, убри атыша ҵҩада сынҭыԥраан, адунеи снықәԥшызшәа сааҟалеит ашәымҭақәак. Аха сҿыцҳҳараӡа, ҩаԥхьа скамера ахи-аҵыхәеи сылаԥш анаахьысыгӡа: «Агәыӷра лашә, агәыӷра еижьага!» – сқьышә шьадақәа нҽихыԥхьан, лоунатә саақәыԥсычҳаит.
Ашьшьыҳәа саагылан, ани адунеи макьана аԥсы ҭоу-иҭаму узырдыруа, еихацла иҭацаԥхоу ахышә хәыҷ ҳәа сызҿыз сынкылԥшит. Ҩынҩажәаҟа ҽышьахәар аиҳа набжьамкәа, амшын ахи-аҵыхәеи неиларсуа, ацәқәырԥара иаҿын. Ихышхыҵәоз ацәқәырԥақәа, амшын аҿықә аҿы, мышкызны Аԥсны аҳәаақәа зыхьчоз абааш ҭӡамцқәа ҳашҳаҭәараха, иҟәыбаса иахьеилажьыз иргәыдыҽҽалон.
«Аа анаџьалбеит, аамҭацк иадамзаргьы, шәарҭ ахаҳәыршәрақәа шәҿы анеихыԥхьара шәылшозҭгьы, ишәҳәарын шәара шәыда шаҳаҭ дызмам, ашәышықәсақәа ирыҵадырӡхьоу аԥсуа жәлар рлахьынҵа амаӡа, аԥсуа жәлар руаз. Ишәҳәарын, аҵыхәтәантәи «ауоу», шәарҭ абааш ҭӡамцқәа инашәгәыдыҳәҳәаланы, зысабицәа згәыҵакны, аҵыхәтәантәи ашхәа иҭалаз анацәа рлахьынҵа. Ишәҳәарын, шәара зыԥхӡы шәхьыршоу, ӡы иазымго, аамҭа иазмырӡуа, аԥсуа жәлар рҭоурых иабаҟоу, абааш еилазырҭәаз аҟазацәа рыхьӡқәа, рыжәлақәа. Ишәҳәарын, аноума-ароума, мамзаргьы мшын нырцә аума, урҭ рызқәаҭыԥ ахьамадоу, рыбаҩқәа ахьҵыҭәахаз адгьыл ахьӡ.
Шәара ижәдыруазар акәхарын абри жәлар рылаӷырӡ аҭӡамцқәа зырхәытәыз, еихажьу ахахә рддыра зырҵәыӷьаз абахҭа, аихатәышәқәа неиҿажьны, заҟаҩы Кәыдры ахықә аҿы, агәгәаҳәа инаргәыдҵаны иршьхьаз. Заҟаҩгьы акьыр
нарықәҭәаны, анышә аӡа инцәыҵарыҳәҳәахьаз. Шәара ижәбарҭазар, ишәаҳарҭазар акәхарын, ҳауаажәлар зыбаҩ адгьыл изаламгылаз рыԥсы гага, ҵаа-ԥшаауа, иахьагьы абиԥарақәа иршәаџьҳәаҩны иахьаацәырҵло. Ишәаҳауазар акәхап, Кәыдры аӡиас ашәи бжьы иҭыҩуа».
Исызгәамҭаӡакәа, аҵыхәтәан инҭызгаз сыбжьы, аҭҳарцәҳәа схәыцрақәа саарылырхит.
Абааш иадыз снапқәа мақьахахьан. Сназдыӷьаз-кылахьаз, аихац иҭаӡыз ахышә аҽкылганы, аарла слымҳа инҭахәыҭхәыҭуан амшын абжьы. Акымзарак зхыхьмыз ацәқәырԥашқәа еишьҭаланы ицон, иаауан, ицон, иаауан.
Амшын инхыҷҷалаз аҵыхәтәантәи аԥсымра ашәахәақәа, еиҳа-еиҳа аҿыцәаара иаҿын.
Зыԥсы ықәхаз амшгьы, ушьҭа, лассы аԥсы ахыҵуан. Ицон иахьарнахыс уаҳа ҿааҳәыра змауаз, гәырҩа-гәырчыла еиҵаҭәыз иахьатәи амыш шәикәагәгьы. Аҵыхәтәантәи ауаҩытәыҩса насыԥда иԥсеиԥш, адунеи иқәҵуан, дгьылгьы-жәҩангьы, ԥсы зхоу зегьы ирыԥсахацыз амрагьы. Иззакәу иара сара схаҭагьы исыздырамызт, аха алашара ахәдацәа ҵызкаарц иааигәахоз аҵых лашьцара, аԥсцәаҳа иеиԥш сацәшәон. Исҭахын, есымша абни ахышә хәыҷы лашара шәахәацқәак нкылышәшәозар. Уи алашара хәыҷы уажәы сара сзы иԥсеиқәырхагазшәа збон. Есиҟасҵалакгьы алашара сыблақәа ирыҵымшәарц сҭахын, аха иӡуа-иԥсуа нкылашьа амаӡам, хәыҷы-хәыҷла алашара адунеи иқәҵуан. Иаҳа-иаҳа аҽеиҵнахуан, аԥсреиԥш, аанкылашьа змамыз алашьцара.
Сгәысҽанӡамкәа, аихатәышә аӷьараҳәа абжьы аагеит. Схы-сгәыгәҭа неиҟәыкказшәа збан, ахы иацҵҟьаз ашәарах еиԥш, ашырҳәа саахьаԥшит. Аихатәышә иалаҟаҵаз ахышә ҟьаҟьаӡа иаатит. Адунеи аӷ леиуазаргьы агәхьаа зкымыз, хаҿы бзамыҟәк ахышә иҩылеикит. Сеибга-сызҩыда аҭӡамц садгылазшәа аниба: «Ари макьана
акрыфара зылшо исахьақәа имоуп!» – иҳәазар акәхап, аҟәҟәаҳәа иџьаз чанахқәа неилеиҵеит. Нас, имахәар ҟәарамҿ ду нкылирҳәҳәан, џьаз џьам хәапера цәҩабжьак, ашә аҩныҵҟала иадҟаҵалаз ацалаҟьа инықәиргылан, днасыхәамԥшӡакәа, агәараҳәа ашә ахышә наҿаижьит.
Ашьжьымҭан сан мчыла исҿалҵаз аиҵырҟәаҟәа ада уаҳа ҿашәагәӡа шыҟасымҵацызгьы, амла захьӡыз зынӡа сааигәагьы иҟамызт. Аха, изакәу збап сҳәан, ацалаҟьа иқәгылаз аџьам снаныԥшылт. Ажьакца зылнаҳәаны аихатәы мҳаҵә ианыршәлаз аанысхын, аиларш исзааигаз инаҵысшь-ҩаҵысшьит. Иԥыҟҟа-жьыҟҟаны «счаурба» иӡааԥсалаз картош хәаԥса цырақәак сымҳаҵә иааханагалеит. Сгәы ааилаӡыҩ-ӡыҩит. Аргама, сҿаа-ҿаауа амла сшаго здыруазаргьы, сзалакьысуамызт, убас ҟәаҟәа-ҭәаҭәала еибыҭан. Аха: «Ари амфадара иҽаиргарц иақәикит ҳәа џьара даҽа рыцҳарак саҽԥнырымкыларц азы, иаашьҭысхын, ани аҳәынаԥ зкылыҩрыз скамера акәакь аҿы, ҳамамҭрашәа иамаз агәаҩара инҭасҭәан, иааганы, ҩаԥхьа аҭыԥ аҿы инықәсыргылеит.
Ҳаи, ранаџьалбеит, «уаӷаҵәҟьагьы чысла дшьы!» – рҳәоит, ашьра зқәугьы ари аҩыза амкәандыр мҵаа дахырыԥхьаломеи!.. Абри сқьышә инықәсҳәацәан, сааин, ҩаԥхьа ани скаруаҭ мыжда ахы сеиҭанықәтәеит.
Ишыхәлара ихәлеит. Нахьхьитәи амшын ацәқәырԥақәа рыбжьы заҵәык акәын, мчыла, схышә аихацқәа рыҽкылжьны, ихәраба-жьрабаны сара сҟынӡа иааҩуаз, абжьарак, зыԥсы шҭаз акардама ирҭаршьаркыцыз аӡә иеиԥш, сымала акамера сааҩнахеит.
Акызаҵәык насыԥс исзынханы иҟаз, сыҭӡамц ахышә ахь сеиҭанаԥшит. Сгәы нҭгәырӷьааит азныказы, аха рацәак нарха амоуит. Абни схышә иаалагылеит, алацҟьага еиԥш, шьыбжьхыҵырҭаҿы абыржәыҵәҟьа инхшәаз, ажәҩан агәы иналыггаз амзаҿа.
«Жәлар рзыҳәа, абзиа анцәа иҟаҵа. Жәлар аҵәыцәгьа
анцәа ирықәумыршәан» – сҳәеит зегь раԥхьаӡа, сылаԥш амзаҿа иааҟәымгаӡакәа. Убри ашьҭахь, амзашеиԥш аххаҳәа сгәы днацралеит, ашьыжь дмырҿыхаӡакәа сызԥырҵыз схәыҷы. Сара есуажәааны, амзаҿа ацәырҵымҭазы, саб имырбакәа, Адгәыр саԥхьа днаргыланы: «Абри амзаҿа-ашәа улашааит, амзаҿа-ашәа уҭәааит, уԥхааит!» — ҳәа наҳәаны, амзаҿа днадызбалон. Уажәы иара дабаҟоу, сара сабаҟоу. Ала егьзымфаз ахаҿы шьала иҭәын. Акуак зхараӡам ауаҩы, аԥшьҭӡамцк ҳашҳаҭәарақәа сеидырӷәӷәаланы сыркын. Уаанӡа иагьа сҽысҟажозаргьы, абыржәы амзаҿа иадызбаларц исҭахыз, сыԥсы иахылҵыз иареи сареи аӡы-мшын ахьҳабжьарҵаз санаазхәыц, исзымычҳазт, сыла-бжышқәа рҿаархеит. Ахышә садгыланы сыԥшуан. Ахьҭа иареиџьыз амахә ԥшқарах еиԥш, ихьшәашәаӡа, ажәҩан хымаа икыдыршәылаз амзаҿа ҵааԥсха, ажәҩан аҭуан иадлаҳәылон.
Аԥсра сақәгәыӷуан акәымзар, шьыжьаахыс, џьара аӡәы дсыдҵаалоз џьысшьон, аха уи зегьы баша гәыӷрахеит. Адыдбжьы еиԥш, аҵых гәаҵәажәпа шьшьылаҳауа, ихьабылгьаны ацара иаҿын. Умаҟа нкаршәны ауаҩытәыҩса душәирц уҭахызар: «Гәырҩала уҭәны, ухы гарҭа умоуа, умалазаҵәык аԥшьҭӡамцк урыбжьахааит» ҳәа дшәиы. Убри иеиҳау уаҳа даҽа шәигак ҟалараны иҟаӡам. Уара қәшәиҩы-ҵашәиҩы думазар убас ихигааит сара убри аухатәи аҵых шысхызгаз. Амалагьы, сқәыԥшра инаркны сычмазаҩы чынчхашәа сыҟан. Ахаан ԥсыԥха зыҩнамлацыз абааш аҩныҵҟа сыцхахә еихамгыло срыхьҭшьит.
Уажәраанӡа игәхашьаны зааигәа сымнеиуаз абамба хыза ҵыӷраԥс, ԥақәикны акаруаҭ иахьыларшәыз иаалысхын, исыкәсыршеит. Аҵых агәы еиҩнашаанӡа ицәгьа ибзиа, ма лашарак алакҭа сҭаԥшуан. Аҵых агәы анааиҩнашоз, убри аарла, алампа жьакца иналыԥшны, зҿаазхоз алашарагьы насхацәаны ицеит. Азныказы, сыԥсацара цәгьаханы, сыԥсыԥ сзымхо, аҵаа ԥша злышәшәоз алашьцара саалахеит.
Саатәар, схаҳәхар ҳәа сшәаны, сгьыжьы-хынҳәуа, ахагацәа реиԥш снапыршьышьуа, «адамра» лашьца сҭан. «Ауаҩы ах аҿы даннеилак, згәы змышьҭыз иоуп ахаҵа! Ахаҵа, цашьа ахьынӡамоу, дцалароуп. Алакҭа дныҵаркыҵәҟьаргьы, еицәоу анцәа сақәумыршәан иҳәалароуп, еиӷьу-еицәоу нҵәаӡом», абарҭ сабду иажәақәа анаасгәалашәа: «Еицәоу анцәа сақәу-мыршәаҵәҟьан», – сҳәеит.
Алашьцара амаӷ еиԥш исҿыхон. Ҵхыбжьагәы ишынхыҳәҳәахьазгьы, ацәа сԥышҵа иқәломызт. Ак насԥырҵыр, даҽак аасҿагыло, сыхҭыс сахьақәа еихьыс-еиԥысуан. Зегь реиҳа, уажәыҵәҟьа хьаас исымаз, сҭаацәа сзыниаз ахьырзымдыруаз акәын. Хәылҟьа-ҿылҟьала сшааныркылаз саб иаҳазаргьы, сани сҭаацәеи ишырцәиӡоз здыруан. Аха изгәамхәуаз зҵаргалаз саб игәырҩа изышьҭымхыр ҳәа сшәон. Егьарааны иҽирӷәӷәақәахьазаргьы ушьҭак акырӡа имычқәа ишәахьан аҟынтә, аҵыхәтәан иоуз абзагәырҩа ахгара уадаҩын.
Уаха, уаҩытәыҩса ихаҿы изаагоз ҳәа иҟаз, цәгьагьы-бзиагьы, зегьы срызхәыцит. Сзықәшәаз арыцҳара ахы инаркны аҵыхәтәанынӡа, ҩаԥхьа сышьҭрақәланы, аши-ахәыӡи реиԥш еилысхит, еиласҵеит, аха абри абриами ҳәа уаҵәтәи амш саԥызгалаша ҽеик сзымыӡбит. Аҵыхәтәан, зынӡа скарахан, акымзарак ахәыцра сылымшо, иаалырҟьаны иныҵыҩрыз аџь еихажәаа еиԥш, агәараҳәа снеилаҳазшәа збеит. Абри аамҭазы: «Кыкы-кы-кы-ы-ы!», – ҳәа рбаӷьк абжьы аарла слымҳа инҭасит. Ахыкәалаа насгәыҵашәазшәа, ашырҳәа сҩаҵҟьеит. Шықәса ҩажәа быжьрабыжьҵәа анышә иаҵҩаханы иҟаз аӡә иеиԥш сааҟалеит.
Уажәраанӡа инасҟәыԥсаахьаз сымаха-шьаха аасыххәыцит. Иахьаанага сыздырам, исылӡаахьаз сымч ҩаԥхьа исзыхынҳәит. Абыржәы, абри аҭӡы кылжәаны сцап сҳәаратәы, сымч гарҭа смоуа сааҟалазшәа збеит.
Аргама сшьа ԥхаҵәаҵәараӡа схы-сҿы ишнықәхәмарыз, имҩашьахуа игәасҭеит. Сгәалаҟарагьы, аԥҭақәа неимҟьаны жәҩангәы иныҵаԥсаз ашәалҟьа мреиԥш саашьҭнарԥрааит. Слымҳа нкыдҵаны сеиҭаӡырҩит: «Кы-ы-кы, кы-кы-ы!» – ҩаԥхьа арбаӷь абжьы сгәы инкыдыхәхәеит. Убысҟан, ашәымҭак, сыбла иаахгылеит, ҳмаҵурҭеи ҳахьатә кәасқьеи ирыбжьагылаз ҳшымҳа ду. Сыбла иаахгылеит, даԥ-даԥҳәа, ҩынтә-хынтә амҵәыжәҩақәа надыкшаланы, акиҳәа ашамҭазы ҳшымҳа аилачыра иналҟьоз ҳарбаӷь хәамзам ҟаԥшь абжьы.
Шәымҭақәак схы-сгәы аашьҭызхыз ахәҵыш аамҭа хәыҷы, рацәак ахымҵкәа, инышьҭаба ицеит. Уи арбаӷьгьы еиҭааҿнаҭындаз, аха уигьы лассы абжьы нахәлашәеит.
Схы сааҩахан, сыҭӡамц ахышә ахь снаԥшит. Саагәырӷьеит! Лашара шәахәацк шәаԥырҳаԥуа, ахышә зҭаԥахыз аихацқәа иаарыбжьаххит. Сҩагылан, ахышә сынкылԥшит. Зыԥштәы зхыггахьаз амзаҿа, ахәреиԥш, аҽыларҟәны икыдын. Убри амза ахаҿы икыдын, еиҳагьы еицраланы илашоз, иаха ааилашәшәымҭаз уи амзаҿа иацгылаз аеҵәа. Ажәакала, иахатәи ашара адунеи зхәаҽуаз алашьцара, арҩаш еиԥш ишәахха инагәылхәрааит ашара. Ушьҭа иаашарккон.
«Исзааугазеи, ашьыжь шара? Гәырҩоу гәырӷьоу?» – сыблақәа ааихмырсыӷьӡакәа, нахьхьиӡа амшын ахаҿы аарла инхыгагааз ашәаԥшь саԥшуан. Ҳамҭак снашанақәа снарԥеиԥшит, аха сарма благьы мԥыр-ԥрит, сарӷьа благьы. Аҽеи анысԥеиԥшымхашаз, снеилшаа-неилшааны, сцәа сынҭаӡыӡалон, аха уахьгьы акгьы збомызт. Убырҭ снашанақәа зегьы рҭыԥ аҿы, уахыктәи аты абжьы сгәаларшәо, арҵәаа-арҵәааҳәа амшын инхибаҳәалаз аҷнышқәа рыбжьыҵәыҵә ааҩуан. Убырҭ рыбжьгьы уажәы убриаҟара ихаарадан, урбиаҟара игәаҵӷаҿыхган, ҳаӷеиҭа, сзықәшәараны сыҟаз арыцҳаразы заа ишәаџьҳәозшәа збон. Абас, уажәы-уажәы ахә иеиԥш сеилашәо-сеилыҵуа, зны гәыӷрақәак рыкәа сынҭарыҳәҳәо, зны инасымпыҵаӡуа
сшыҟаз, иаалырҟьаны скамера иҿажьыз аихатәышә ҿыҩрны инкаҳазшәа, аӷьӷьа-агәгәа нахгеит. Уу, аллаҳ, сыӷьӷьа-сыӡәӡәа, схәыцрақәа зегьы насхыбӷьыжәаан, ихыблаа-ҿыблаа, аарҩара иқәнакыз аҵла заҵәы еиԥш, сзықәгылаз адашьма хьшәашәа снықәҟацеит.
Дааҩналеит аӡәы, аԥскәабаз иеиԥш, уисыр шьакәарак илымшәо, илакыҵақәа ҵиаҵәааӡа, ҵаашәшәалак. Абри даагылазар иҿы неихыԥхьаны ччаԥшьк ацәаара наиҿықәиҵахьеит ҳәа уаҩы игәы иаанагомызт. Ӡәыр димазар зегьы нырҵәаны даархыҵызшәа акәын исахьахәыраз.
Аҟәақҳәа ишәақь ҩыз ду ашьхәа ахӷәра инықәикшан, иҽаариашаны, дсыхәамԥшӡакәа:
– Мқанба, иаарласны сара сахьцо усышьҭал! – иҳәан, ашә ахь иҿынеихеит.
– Ааи, аха иабыкәу сахьуго? – сҳәан, сыбжьы неихьысыгӡеит.
– Уахьызго-уахьаазго азҵаара ҟалаӡом! – иҳәеит иаахжәаны.
Исыкәыршаз ахыза скаруаҭ инықәсҵан, ашә сындәылҵит. Иаргьы ишәақь аԥса ахарсны сышьҭахь днагыланы иҿынҽихеит. Избахьаз-исаҳахьаз аҭӡамцқәа ргәарабжьара симаны дныбжьалеит. Дук мырҵыкәа, ахаҵәирҭа авараҿыцәҟьа, асахҭан ҟаԥшь ацламҳәақәа ҭырчаа изҿаз ашә ҳныҩналеит. Ара уажәадагьы смааицызт.
Ҳшыныҩналазҵәҟьа, ани сназгаз, зегь злаӡоз ишәақь ашьхәа мыжда еиҭанықәикшан, иҽынеидыԥсаланы даагылт.
– Аҩыза, акапитан, абаанда…
– Ибзиоуп, ибзиа! Уара ухы уақәиҭуп, – ииҳәарц ииҭахыз инамыргӡакәа, днаирхынҳәит акапитан. Уи избахьаз дреиԥшымшәа, еиҳа хаарак иҵазшәа дызбеит. Сахьыныҩналаз, сарӷьарахьтәи аҭӡаҿы астол дахатәан уи акапитан. Зарԥысра иҭагылаз ҷкәынан. Иахьа ашьыжь
иҵиҟәшәазшәа, иџьымшь па-кахәхәақәа илахь аҿашара иҵдан. Макьана дышқәыԥшызгьы, ихахәы жәпа шлацла иааилашыҩкхьан. Иблақәа ҩысҭаарак, гызмалрак ацәаара хубааломызт, аразра рхыҳәҳәыла акәын ишыҟаз.
«Милициа бзиа дубахьоума!» – ҳәа ирҳәозгьы аасгәалашәеит, аха сахьынаихәаԥшыз, абри ҷкәына ҳалалк иакәзар ҟалап ҳәа сгәы иааснаҭеит. Ашьшьыҳәа иҩыга нықәиҵан, ҩаԥхьа астол иқәыз иқьаадқәа днарыха-аарыхан:
– Саҭоумҵан, ҳара есымшагьы ҳхы амца аркызар арцәаха ҳамаӡам! – иҳәан, дҩагылан, аҟәардә даахан, снаиртәеит. Нас, қьаадқәакгьы даарыхан, иаԥхьа инықәҵаны, иҩыгагьы нарывеиҵеит. – Сара Сқацәбаииоуп, Гиви сыхьӡуп, сқырҭуоуп. Уара уҭҵаара салагом, Умқанбоуп, Ҳараз ухьӡуп, Бзанқыҭ унхоит, усами? – иҳәан, иҩыга иқьаад аақәихын, даасҿаԥшит.
– Ааи, усоуп! – сҳәеит, сҟәардә сҽынаҟәыҭхашәа зун.
– Ҩажәихәба шықәса ухыҵуеит. Бзанқыҭ ақыҭсовет ахантәаҩыс уҟоуп, усоуп, сымҩашьозар? – иҳәеит еиҭа.
– Усоуп, усоуп! – сҳәагәышьеит.
– Ушьҭа, сара исҭахуп уареи сареи гәаартыла ҳаицәажәарц. Сара издыруеит уара уаԥсуоуп. Аԥсуаа рҟазшьеи, рқьабзи, рыламыси атәы сыҵаҳәара аҭахӡам, урҭ зегьы ҽеила издыруеит. Сара сабдугьы даԥсуан. Аԥсышәада егьиҳәаӡомызт ҳәоуп ишырҳәо, сара сихьымӡеит аха. Ус анакәха, уареи сареи рацәак еицәыхароу шьоук ҳакәӡам. Сгәы иаанагоит, уареи сареи ҳааибагап ҳаилибакаап ҳәа, – ацәажәара даҿын Гиви Қацәбаииа.
Сара ҿымҭӡакәа стәаны сизыӡырҩуан. Иара, анапы аҵаҵа, ашьапы аҵаҵа, ииҳәоз иажәақәа рышьҭахь, раԥхьа иара изы исоуз агәаанагара, гәрыӡ-шашәаӡшәа иныбжьадырӡит. Игәрагарагьы сцәыӡит. Иааиҳәоз зегьы шҿырԥшӡагаз, ишгьангьаш ажәақәаз агәра згеит.
«Аԥсуаа рҵәыцәгьа уқәшәааитеи, уаԥсуазар, аԥсуаа
ршьа ушалҵыз удыруазар, удеи-ушьеи, акыкахши уиаҟара ҳаҭыр узрықәзар, уиаҟара иухыхьзар, иугәыхьзар, ужәла ухухуазма? Умилаҭ уԥсахуазма? Уара забду ибызшәа аҳәынҵәа илазкәаҳаз уоума сара сзыҳәан аҽеи зҭаху?» – амцеиԥш снеицрашәеит. Аха уажәазы уаҳа мчы сымамызт аҟынтә, ишҭасмыгӡара иҟоузеи, аха зегьы сцәа инҭасыгӡеит!
– Сара уара иуарымҳәац, иузымдыруа ҿыцк уасҳәап ҳәа, мамзаргьы, усыргәыбзыӷып, ухы-угәы сҭаланы, снапаҿы уаазгап ҳәа акәӡам иахьа абра узаазгаз. Уаазгеит, избанзар, саргьы аиҳабацәа сымоуп, уацәажәара, уҿахәҿыхра сара исыдырҵеит. Уи иаанаго уаргьы ицәгьамкәа еилукаауеит. Убри аҟынтә, сгәы иаанагоит аҿахәҿыхра аҟынӡа ҳнеибамгар еиҳа еиӷьзар ҟалап ҳәа. Уара уҿахәҿыхра баҩ алаӡам, аха знык ааҵәа ԥытлар, нас аанкылара уадаҩуп. Уара еилукаауеит иахьатәи аамҭа зеиԥшроу. Иубоит, иуаҳауеит ҳсовет ҳәынҭқарра зегьы аҿы атроцкистцәеи атеррористцәеи уҳәа, жәлар раӷацәа ррыцқьара ишаҿу. Иахьа Асовет ҳәынҭқарра аӷацәа, рықәхразы зегь зымчу, зегьы здыруа, зегьы збарҭоу Иосиф Виссарион-иԥа Сталин раԥхьа днаргыланы, напы зларкыз аус аҿы ацхыраара рҭахуп, – иҳәеит аҿахәҿыхҩы.
Сара уи аҿахәҿыхҩы дыззааирц ииҭахыз, днакәшаргьы даакәшаргьы, еилыскааит. Убри ашьҭахь, изыӡырҩра зынӡакгьы исҭахӡамызт. Исаҳахьаз, слымҳа ҭызшьаахьаз акәын дышьҭрақәланы еиҭасеиҳәоз. Аха сара сгәы инҭасҳәацәаз, изаҟаразаалак, исыԥшнымҵакәа стәаны сизыӡырҩуан.
– Уаргьы уцхыраара ҳҭахуп, Мқанба! – иҳәан, ирҟыҵы-мыҵуа иикыз иҩыга акәаԥҳәа иаԥхьа иқәыз ақьаад инақәиршәит. – Иаҭахым аӡы алеимҭа аҽаҭара. Уара мап укит ҳәа иабахәагәышьои, шәқыҭаҿы жәохәҩык жәлар раӷацәа шыҟоу еилыркаахьеит. Урҭ ушьҭа хьчашьа рымаӡам. Уи аҵкыс еиӷьуп, ухы рықәымҵакәа,
изусҭцәоу, ирхароу арбану, уара зеиԥшҭам ала иудыруеит, ақыҭа уеиҳабуп. Еиҭасҳәахуеит, рышәҟәы-рбыӷьшәы нарыцҵаны иҳаҭ. Аҳы, убринахыс уара уҭоусԥалуп, хшла укәабоуп, ухы-уԥсы рыцқьоуп ҳәа иуԥхьаӡар улшоит, мамзар... – дцәажәон аҿахәҿыхҩы.
Уи иоурысшәа ҿаҟәареи, игыршәеи, уажәы-уажәы ишынеилаижьуаз, збон, аха «уҭаусԥалуп» ҳәа ииҳәаз ажәа зынӡа схы аасыхнахит. Уи агыруа бызшәа «ҭаусԥал» анҵәамҭа «уп» анациҵа, иара итәала иаԥсуа жәеитәит. Уи сара сгәы арԥшааз џьишьеит.
– Иуҳәозеи нас, Мқанба? – иҳәан, инапқәа игәыҵаԥса, иҽеиқәырԥсаса даатәеит.
– Исымҳәац иуасҳәагәышьозеи? – сҳәеит.
– Уқыҭаҿы иҟоу атроцкистцәа зусҭқәоу умдыруеи? – иҳәеит иҽаарҭынчӡаны.
– Сара сқыҭаҿы итроцкистцәоу ҳәа аӡәгьы дсыздырам, сыгәра угозар, – сҳәеит гәыкала.
– Аӡәгьы дуздырӡом?
– Мап, аӡәгьы дсыздырӡом.
– Нас, жәохәҩык шәқыҭа ибылдҳәы-былдчо иалоу жәлар раӷацәа, жәамыш ахи-аҵыхәеи рыла, агызмал дшылырхуа еиԥш илхны иҳаҭ ҳәа уазҳәаз, урҭ рхы еилаганы иуарҳәама? Нас, уажәы уара утәала, уҳәан-сҳәан ҳәацәа, изҿашәо зҳәо Аԥсны аҩныҵҟатәи аусқәа реиҳаби, Ҭедоре Сангулашвилии роума? Убырҭ роуп, нас, уара утәала, аара здуҵо, ус аума?
– Сара аӡәгьы аара идысҵаӡом. Сыхгьы акымзарак авызбаӡом. Урҭ ирдыруа сара салалом, амала, еиҭасҳәахуеит, Бзанқыҭ аҿы итроцкисту, аҳәынҭқарра иаԥырхагоу, жәлар рынхара-рынҵыра аиҵаҟьара иашьҭоу ҳәа аӡәгьы дсыздырам,– сҳәеит.
– Дара, уара утроцкиступ, Бзанқыҭ аколнхарақәа реиҿкаара уаԥырхагоуп ҳәа, ршьапқәа ҵыркьакьаны иузашшуеит. Уара урҭ рхы хәыцк алуршәом, аа? – ахызаҵә еиԥш, сыззыԥшӡамыз ажәаҭынхак насгәыдиҵеит. Убри
сааишәара-еиҵаранатәын:
– Сара соума иззашшуа?! – сҳәан, снацыҵҟьашәа сыбжьы насаԥысцеит.
– Уара уакәымкәа, сара соума нас иззашшуа? – инасыциҳәеит.
– Сеидроу, сқыҭаҿы сара исзашшуа аӡә дҟалап ҳәа сгәы иаанагом, даара зынӡа ламысдаӡак иакәымзар, – сҳәеит.
– Угәы иаанаго рацәак агәра умгалар, уара еиҳа иузеиӷьзар ҟалап ҳәа сгәы иаанагоит. Уҳалалцәамхан, Мқанба, уҳалалцәамхан. Ажьеиԥш акәараҵашьа умҵар, аӷьатамахжәара мацара егьы иухәом. Ачагьы акәараҵашьа аздырӡом, ишиашоу иԥыруеит азоуп, изабалак ахы изаҿаркуа, ашьацмагьы заҩымшәо?! – иҳәеит, даара жәа ҟәышӡак зҳәаз аӡә иеиԥш ихы ԥхьаӡо.
– Сагьзыркрызеи сагьзыршьрызеи, сызхыршьаауа ҳәа акгьы сымамзар! – сҳәеит, сыҽхмырцәажәакәа.
– Иахьа акы зхарам ҳәа аӡәгьы дыҟаӡам. Иухароу ыҟамзар, уара уқәрых-қәыраҵо узҳамоузеи? Ҳара ҳҳәынҭқарра хуаадоуп ҳәа аума иуҳәарц иуҭаху? – иҭаҷкәым кыдимҟьакәа, ираҵәаны иаԥхьа астол инықәирӷәӷәеит.
Сара абыржәы, зынӡа ашьапы наҵыхны агәра згеит, абри аҷкәын цәаҭачыразшәа саԥхьа итәаз, ихы инаркны ишьапаҟынӡа хә-цәак шикәыршаз. Иара ихаҭа изгәамҭаӡакәа иааицәцәырҵит иҩныҵҟатәи иӷрараҵә-ҟьа. Избеит игәҩарамкәа, даушла сыршәара дшаҿыз. Уи исирдыруан, уаҳа акымзарак схарамзаргьы, абыржәтәи сцәажәараҿы, ажәа наак снахырҟьаны, аполитика аҟәараӷ сыхәда ишынахаиршәуаз.
– Мап, мап, шәара шәыхуаадоуп ҳәа аҳәара схы ишԥаҭәасшьои, насгьы изхысҳәаарызеи! – сҳәеит, шәарак аиуа аасыламыршәӡакәа. Абарҭ ажәақәа убриаҟара, имырӷыӷкыкәа, ирҭынчны исҳәеит, иара сара схаҭа сыгәгьы ԥхаррак нҭанарҳәҳәит. Уимоу, ишызбоз, иара
аҿахәҿыхҩы ихаҭагьы даарҟәата-ԥсатеит.
– Сеидроу, зынӡа ԥынҵала аӡы умжәуазар, ӷашақә аӡәгьы ҳашушьҭам убоит ҳәа сыҟоуп. Аду инаиркны ахәыҷы иҟынӡа, иҵӡозеи умаршәа кны уааргоижьҭҽи. Иахьа ҳара ҳпартиеи ҳаиҳабыреи, даҽа аамҭанык иеиԥшымкәа, акадр қәыԥш рызҵаара хшыҩзышьҭра ду азыруеит. Уара узмароугьы рдыруеит, узаԥсоугьы рдыруеит. Угәы иаанамгааит, аҳаҳаи, уара ҽеишәа урыздырам ҳәа. Заманалаҵәҟьа урдыруеит. Раԥхьатәи уаниз амыш инаркны, уахьынеиҭаҵ-ааиҭаҵхьоу, уахьҵәуахьоу, уахьыччахьоу, абзиа ахьуҳәахьоу, абзиа ахьумҳәахьоу, ажәак џьара инкыдуҳәалахьазар, уара утәы ирзымдыруа акгьы ыҟаӡам. Убырҭ зегьы аадмыртытыр ада ԥсыхәа амамкәа аҭагылазаашьа анцәа иҟаимҵааит акәымзар, уара ашарккамҭазтәи ашьац еиԥш сыцқьоуп ҳәа уштәоу акәымкәа, ула шааԥшуа, ухы ухыӷәасаа ишухагылоу удырбап. Уи аҩыза ара анцәа иаҳҭоумырххан акәымзар! – иҳәан, уажәраанӡа инаилыжжыз ишҳамра наилеирбан, иоура-зоуроу, ҩаԥхьа, абҩатә даҷ еиԥш, иҽынеихаирҳәит.
Сара иаразнак еиҭаагәасҭеит, иаҭахханы иҟалозар, имцы-иҵабырг, исҿаркша рхианы ишрымаз. Исҳәахьоугьы шырдыруа, изухьоугьы шырдыруа. Ажәакала, аҿахәҿыхҩы хәыҷы-хәыҷла, абызкаҭаҳа еиԥш, изынџьыр каҭа сыкәыршара даҿын.
– Аӡәы ашәҟәы узалеиҵап, аӡәы дцәыҵагыланы иҟам-иным ак акәзаргьы, униахны аӡы унеиҭап. Угәы изаанагозеи уара зегьы бзиа уеицырбоит ҳәа, уара узы зегьы аҽеи рҭахуп ҳәа? Зегьы бзиа еицырбо акаҳԥы ԥшӡа лоуп. Ауаҩы дануаҩха, заҟаҩы бзиа дырбо аҟара, дызцәымӷугьы убриаҟара ыҟазароуп, уи џьашьатәӡам, – иҳәеит, аԥхьаншәа иныликааз исахьахәыра аамԥсахӡакәа.
– Сеидроу, схи-сҵыхәеи ахьынӡаздыруа, сызқәа икыдырҳәалаша маҳагьарак салаҟоуп ҳәа сгәы иаанагом.
Сҭаацәагьы саргьы уи аганахь ала ҳаламыс цқьоу џьысшьоит. Ус, џьара, иԥсы зҭаӡозеи ҳәа аӡәы шьыцшақә, аԥхьан иуҳәан еиԥш, ацәгьа ахы ахьуам, агәы ахьуам, уҳәан-сҳәанк иҳәазар, уи еилыркаауазар акәхап. Иҳаҳаит, аӡәы иҩит ҳәа мацара ала ауаҩы илахьынҵа аӡбара амуазар акәхап, ихаҵатәымзар акәхап, – сҳәеит.
– Уи иашшыз иашшыԥхьыӡ еилыркаахьеит. Ахи-аҵыхәеи еиқәырҳәалахьеит, – иҳәеит, аҿахәҿыхҩы мчыла ихы-иҿы ааирччан.
– Нас, зегьы еилкааны ишәымазар…
– Уара Бзанқыҭ уаҵанакуеит, аха Адаужра ахәы ҳәа иахьашьҭоу унымхои? – иаалырҟьаны дсазҵааит аҿахәҿыхҩы, сажәа анагӡаха сымҭакәа.
– Ааи, ҳара ҳаагылазаргьы, сабгьы, сабдугьы, сабду иабдугьы, бжь-абиԥарак Адаужра ахәаҿы инхон, убырҭ рҵакыра иахьагьы убра ҳанхоит. Ахаангьы ҳаԥсырӡык аӡәы иҳәахьеит хәа смаҳаӡац. Аханатә аахысгьы рхы алаҳабӷьыц икылхуа иааиуан. Насыԥс ирымаз, жәынгьы-ҿангьы рыламыс мырхәашьыкәа ацәашь еиԥш, иҳаракны иахьыркыз акәын. Убарҭ иаҳдырҵаз аҟазшьеи ақьабзи роуп ҳара иахьагьы ҳаиқәырханы ҳазмоу, – сҳәан, абарҭ сгәы иныҵаххыз ажәақәа наиқәсҳәацәеит.
Аҿахәҿыхҩы зынӡагьы иаҳарц иҭахӡамызт, Адаужра ахәы иқәынхоз сабдуцәа рҭоурых алацәажәара. Издыруан, иаасҳәоз зегьы хасбыжьшәа ишиаҳауаз, аха ичҳаны, даара гәахәас иҟаҵаны дысзыӡырҩуазшәа акәын, иҽеиқәырԥсасаны дыштәаз.
– Ҳаԥсырӡык аӡәы ихәахьеит ҳәа смаҳац уҳәеит. Дасу ицәгьа иара ахаангьы иаҳаӡом, уигьы удыруазааит, Мқанба! «Ауаҩы адунеи данықәлах, ма абзиаразын иӡбахә рҳәароуп, ма ацәгьаразын иӡбахә рҳәароуп!» Абас иҳәо саҳахьан сабду иашьеиҵбы, – иҳәеит, ииҳәарц ииҭахыз ахырхарҭа сзеилымкаауа.
– Уабду иашьеиҵыбгьы аԥсшәа иҳәозма? – сҳәеит,
уажәы убри ахы шсымамызгьы.
– Ааи, ишԥеимҳәоз! Абарҭ шәеиԥш акәым, еиӷьынгьы иҳәон! – иҳәеит, днаҵакьыркьырын.
– Уара еилукаауазу уабду иашьа ибызшәа? – сналашыҩкын, сеиҭанаиазҵааит.
– Сара, ҵабыргуп, исаҳауамызт, аха убасҟан еиҭаганы исарҳәоз, иахьа уажәраанӡагьы игәныскылеит, – иҳәеит, уаҳа ииҳәара анизымдыр.
Сара гәаныла оумашәа избон, абарҭ гәызҵамкәа, хызҵамкәа иааиҳәоз зегьы хаҵаны, сазыӡырҩуаз ахьџьишьоз. Баша аӡҭахысра дааҟәыҵны, уажәы акәымзаргьы, уашьҭан, хырԥашьа змамыз акакәын усгьы, дызлацәажәараны иҟаз азҵаара хиркәшар сҭахын. Зны-зынла, абар-абар, ииҭахыҵәҟьаз ахаҭа-ԥсаҭа атәыҩа днамҵасит шысҳәоз, даахьаҵәины, ҩаԥхьа даҽакы ыршаҟьо-ирхынҳәуа иманы иҿынеихон. Саргьы, есиҟалалакгьы, иҟалаша ҟаланы ҳаилгандаз ҳәа, аҵәымӷ сахатәазшәа акәын сҭыԥ сшамкуаз, аха иааг, мчы сымамызт. Амала, сацәымҩашьо издыруан, иахьа уажәраанӡагьы сычҳаны, иаасҟәамҵӡакәа, хәыҷгьы-дугьы сылаҳәаҵаны алакышьышь еиԥш сзыркыз. Урҭ ирдыруан Бзанқыҭ иаланхоз анхацәа сара сшырзааигәаз. Урҭ рҟазшьа, ргьама, руаҩра, руаҩымра рызнеишьа-рзааишьа, уаҩ дзықәгәыӷша дызқәымгәыӷша уҳәа, рыԥсы ахьҭаз, ирыԥсхакыз здыруаз сара сеиԥш даҽаӡәы иԥшаара шуадаҩыз.
Убри иаҷыданы, ибзианы ирдыруан, ахаҳә еиҟәысымжәозаргьы, ҵара хәыҷык шсымаз. Еилыркаахьан скалам ҽеила акышьа шыздыруазгьы. Ирдыруан иара убасгьы, знык аҿа сырҳәара рылшар, нас, русқәа зегь рыла ишыманшәалахоз. Атроцкистцәа жәохәҩык ақыҭа ахахәс ҳәа исышьҭуаз, ус ишабалак иауамызт. Ирхараз, изыхсырҟьаз, зегьы сара снапала иҩны ирыцысҵар акәын. Урҭ шьахәлаҵәҟьа ирдыруан, хьарҳәшьа сымамкәа мап аныск, сеиԥш-зеиԥшыз, ари аус иазыманшәалахаша даҽаӡәы
иԥшаара шуадаҩхоз. Убри аҟынтә, есинасыҵаргалалакгьы, ԥсыхәа ахьынӡамаз, рхы садырхәар рҭахын. Убри азакәын, ари сҿахәҿыхыҩгьы, схрыбкаа-ҵрыбкаауа аҽыҩ еиԥш сзазыҟаиҵоз, дзысхымыццакуаз.
Абарҭқәа зегьы еилкааны исыман.
– Аиеи, нас, уигьы рыцҳарагәышьами! – сҳәеит сҽымԥсаҟьацәакәа. Усгьы ак сымҳәар ауамызт.
– Иарбан ирыцҳароу? – иҳәеит игәы ааиҽаниҵан.
– Рыцҳарами, нас, абду ибызшәа амаҭа имаҳар! – сҳәеит сҽаарқьырсианӡаны.
– Иҟоу уасҳәап, Мқанба! Ухәыцны уцәажәала изуасҳәазаалак, ма усҭахуп, ма усцәымӷуп. «Ақәыџьма шнарцоз суасакьаԥа аҳәон» ҳәа, узлаҟоу уара иузымхошәа, анационализмрагьы улыжжуазаап. Иамоузеи, нас, иац ҳаԥсацәаны, иахьа ҳагырқәахазар? Агыруа, аԥсуа, ақырҭуа ҳәа ыҟоума? – ишызбоз апырпыл еиԥш днеицрашәеит Қацәбаииа.
Сара исзымдырит, сҿахәҿыхҩы иарбан руоу, еиҳарак ихьымӡӷшьаны ихы иақәиҵаз. Уаԥсуоуп ҳәа ахьиасҳәаз акәу, иаԥсуара ахьиԥсахыз, ижәла ахьихихыз акәу ихьымӡӷишьаз, мамзаргьы дахьагыруахаз акәу. Аха зегьы акоуп егьа ичҳахьазаргьы, иабацәа иҟарҵаз арыцҳара еиҭанааигәаласыршәа, дааруалуашан, ааҵра иҵырхыз анашԥа иеиԥш, аҵанӡа ихы аахьымӡӷишьеит.
– Мап, мап, сара сабацәа аагылазаргьы амилаҭ еилырхӡомызт, саргьы урҭ ркәал ауп сызҭагылоу. Иамоузеи, акрамоума, иацы уаԥсуаны, иахьа, ԥшӡала, уагыруахазар. Уи уиаҟара угәы иалурсып ҳәа сыҟамызт, – сҳәеит саргьы, сҽырбзамыҟә-ҽырразшәа.
– Уажә уареи сареи ҳазлацәажәо азҵаара аус иахәом. Хәыҷык ҳамҩахҟьацәазшәа збоит, ҳшыбзиоу ҳҽаанаҳкылар еиҳа еиӷьуп! – иҳәан, Қацәбаииа зынӡа избахьаз иакәӡамкәа, аамҭацк иналагӡаны, иаразнак иҽааиԥсахит. Абри ауаҩ знымзар-зны илахь неиқәиҵахьеит ҳәа угәы иузаанаргарымызт. Иаалырҟьаны ихы-иҿы
инықәиршәшәаз, цәгьахәыцрак аиуа зҵумбаауаз иччаԥшь ашәахәа аҽааимҽханакит.
Аиаша уасҳәап, абри аҿахәҿыхҩи сареи, иахьа ҳааидтәалеижьҭеи, абыржәы аҟара сицәымшәацызт. Сицәшәеит избанзар, абриаҟара иҽынаирҟәата-ԥсата, уи ҽеик ишазҳәамыз иаразнак издырит. Аԥса ԥынҵа еиԥш, инасылсыз абри ацәаныррагьы самжьеит.
– Аҩыза, Мқанба, уи уажәы исыртытыр сҭахымызт, аха уҟазшьақәа злазбо ала, уаҳагьы ԥсыхәа амамшәа збоит! – иҳәан, уажәраанӡа еиқәыхьшәашәа иаԥхьа иқәыршәыз иҩыга аашьҭихын, иқьаадгьы ырманшәаланы инықәиҵеит. – Шәара шәахьынхо Адаужра ахәаҿы сынтәа аколнхацәа амандарина аиҭаҳара напы адыркит ҳәа сыҟоуп, усоума? – иҳәан, анахь иҟамкәа, арахь иҟамкәа, акгьы иалаҳәаӡамкәа абарҭ ажәақәа рҿааирхеит.
– Амандарина аиҭаҳараҵәҟьа макьана иаламгац, аха адгьыл ырмазеины ишьҭоуп, ушьҭа лассы аиҭаҳарагьы иалагараны иҟоуп, – сҳәеит.
– Исцәымӡакәа исоуҳәар сҭахуп, Мқанба, Адаужра ахәаҿы аколнхацәа амандарина аиҭаҳаразы, аизараҿы азҵаара анықәдыргыла, уара узаҿагылазеи? Абриаҟара аџьабаа ду баны, Асовет жәлар ашьа каҭәаны, ԥса ԥынҵала аӷацәа ирымпыҵрыкәкәааз адгьылқәа рҿы, аколнхарақәа анеиҿыркаауа аамҭазы, уара ужәлантә раԥхьа угыланы, абри аус уаҿагылеит, аха избан? – иҳәан, уажәраанӡа инеиҿықәиҵаз иччаԥшьгьы неиҿаӡыҭын, ихы-иҿы ааирлашьцеит.
Аҿахәҿыхҩы иажәа далгаанӡагьы, иаразнак сыбла иаахгылеит Мыса аԥаҵа ҟаԥшьи, Мшәылди, Гәаџьуеи. Ашәымҭак иналагӡаны, Адаужра амандарина аиҭаҳаразы иҟаз аимак еиҭаасгәаласыршәеит. Иаасгәалашәеит Қацәбаииа аԥхьаншәа, ашшыԥхьыӡ аҵыхәала инасгәы-қәишьхьазгьы. Аӡәыр ашәҟәы сзалеиҵазар, абарҭ ахҩык ирыхгам ҳәа аасхәыцит.
– Уи ахҭыс шәара шәҟынӡа иаазгаз дызусҭоу сыздырам, аха сара саҿагылеит, иашоуп. Сыжәлантәи сареи ҳамацара ҳакәым, ҳқыҭа зегьы аҿы, уи аус аиҵхара иақәша-ҳаҭымхазгьы маҷыҩӡам, – сҳәеит, сааиламхаӡакәа.
– Уара, хыла уи аус аиҵхара зуҭахымхазеи, Мқанба? – апаҿа еиԥш днасылаҳәит.
– Адаужра ахәаҿы амандарина аиҭаҳара сзақәша-ҳаҭмыз атәы, аколнхацәа, рзеиԥш еизараҿы, сықәгыланы, имӡакәа исҳәеит. Исҳәаз акы ацымкәа акы агымкуа, аизараҿы ишьҭырхыз апротокол аҟны иануп. Уи Адаужра ахәаҿы амандарина аиҭаҳара азҵаара ҭышәымҵаар ада ԥсыхәа ҟамлазар аизараҿы ишьҭырхыз ашәҟәқәа шәымазар акәхап, – сҳәеит, сыԥсы ҩеины сыхәцә иҩыҵагылан.
– Сара ашәҟәқәа исымоуи исымами, уи уара уус алам! – иҳәан, уажәраанӡа мчыла астол иқәҿаҳәаны имаз иҭаҷкәым, аҿаҳәагақәа ааԥыҵәҵәаны, ишилшоз астол инықәикшеит.
Ҳзыҩнатәаз ауада, ҳамҭак, еиқәаҵәамҳаҳараӡа, анышә аӡа еиԥш, аҭынчра хьанҭыџьӡа иааҩнаҳаз, ҳҩыџьагьы ҳааҵанарҟәрылеит.
– Уара, џьым, сара узлазбо ала, ажьа бжьараҳа, ибжьо уакәымзаап, Мқанба, анцәа иаҳауеит! – иҳәеит аҵыхәтәаншәа.
– Сара схы егьавызбом. Шәара ишәҭахуп: «Иашоуп, Адаужра ахәаҿы амандарина аиҭаҳаразы аколнхацәа сахьырԥырхагахаз, сиашам», сҳәарц. Сара ус ҳәашьа сымаӡам, избанзар, уи аус бааԥс сахьаҿагылаз, иахьагьы уаҵәгьы сиашоуп ҳәа исыԥхьаӡоит.
– Ус анакәха, сара излеилыскааз ала, ақыҭаҿы аколнхарақәа реиҿкаарагьы уақәшаҳаҭым усоуп уара иуҳәаз уажәа иаанаго.
– Мап, сара аколнхарақәа реиҿкаара самыхәозар, саԥырхагаӡам. Сара саб иоуп, анхацәа зегь раԥхьагьы, цә-уӷәки, уардынки, ҽыки аколнхара иалазҵаз. Иахьагьы, уахынла амам, ҽынла амам, ақыҭаҿы аколнхарақәа
рҽиҿкааҩцәа саргьы саӡәыкны срывагылоуп. Уи ус шакәу ибзианы ирдыруеит, иахьеи-уахеи исывагыланы аус сыцызуа сҩызцәа.
– Уаб уӷәк ацәқәеи, уардынки, ҽыки иара ихатә гәаԥхарала, иҭахханы аколнхара иалеимҵеит, – иҳәеит аҿахәҿыхҩы иҽаахыршәааны.
– Нас ишԥалеиҵеи? – сҳәеит.
– Ишԥалеиҵеи умбои, мчыла иаладырҵеит.
– Избан мчыла?
– Избан умбои, уаб дкулакын. Акулак ихатә гәаԥхарала, асҟатәи мал акәым, аихаршы имҟәыҵшәом. Мқанба, уара аҩысҭаара ануҵоз, ҳаргьы аҟәыд ҳапҟаӡомызт. Еиҳа еиӷьуп ҳаҵҩақәа хибамтыр! – иҳәеит, еиҳа иҽаарԥсышәашәа.
– Уара азин аӡәгьы иуимҭаӡеит, зыжәлар рзыҳәан зхы аџьыка ықәызххьоу, аколнхара аиҿкааҩцәа ирывагылоу абырг изыҳәан абас ламысдарала ихцәажәара! – сҳәан, сышгылаз сызгәамҭаӡакәа, ашырҳәа сҩагылеит.
– Утәа, Мқанба уҭыԥ аҿы! Асыс зыбыз хааз, иаинызгьы ацәеит – иаинмызгьы. Уҽеиқәк. Уахьыҟоу ахьакәу уцәымҩашьан. Ишызбо, заа утәыҩа хәыҷқәа хужәжәарц уҭаххеит. Уара излоуҳәо ала, уаб дкулакӡамызт, ус аума?
– Мап, дкулакӡамызт. Знапала, зџьабаа ала, инхаз-инҵыз нхаҩы цқьоуп! – сҳәеит.
– Даҽакгьы суазҵаауеит, Мқанба. Уаб дкулакмызҭгьы, усҟан, абжьыҭара аан, уара ухаҭа убжьы зумырхи? – акыр дагозар, абри дасыргап иҳәан, абри ажәаҭҟьара, ахыҭҟьареиԥш аҿааирхеит.
– Мцуп, мцыхаҭоуп! Сара сыбжьы аӡәымзар-аӡәгьы исымимхӡеит. Урҭқәа зегьы цәгьаҳәароуп, гьан-гьашроуп! – сҳәан, ахәгьы-аҿгьы даақәсмыргылт.
– Нас уара утәала, абарҭ зегьы сара схала схы иҭысҳәаауеит, ус акәу? Уара иудыруазааит, сара абыржәы абра иусҭақәо азҵаарақәа шырҵабыргу. Уара баша ахәхәаҳәа аӡмах уҭахысуеит! – иҳәеит уи уажәы еиҳа
иҽаарҭынчны.
– Сара иаасҳәаз зегьы иаша ҩацоуп. Уи азы сахьнеилакгьы схы-сыԥсы ҿысхуеит. Ицқьоуп сышьҭахь-саԥхьа, сынеихьшь-ааихьшь. Сҿы зкуа-изышьҭуа ҳәа, ҿаӷәӷәала сызмырцәажәо акымзарак салаҟам! – сҳәеит.
– Ҳа-ҳа-ҳа! – ссирк заҳаз аӡә иеиԥш, аҿахәҿыхҩы икьатеиах ԥҵәо мчыла даахаҿхырччеит. Ибжьы рдуны дыччон Қацәбаииа, аха иччабжь ԥсы ԥхак аламызт. Артист баҩхатәрада ибжьы неихыскааит.– Мқанба, уаазқәылаз, уара ухала ашьацҳәа уаҿало уалагеит! – иҳәеит аҿахәҿыхҩы игәалаҟара аабзиахан.
Сара иаразнак игәасҭеит, инашьҭарххны, даҽа шьашәырҳампалк насҿаижьырц игәы ишҭеикыз. Аҿахәҿыхҩы убриаҟара ҩныҵҟала иҽеизигеит, абыржәымзар-абыржәы ианбеиҿасыкшари ҳәа, ижьышуаз аҟама аҿеиԥш дысҿаԥшуан.
– Еиҭасҳәарц сҭахуп, сара сҵыхәала, ашьацҳәа зыхдыргылаауа ҳәа акгьы шсымам, – сҳәеит.
– Нас, ушьҭахь-уаԥхьа, ууара-уҭынхара, зехьынџьара, џьара шәышәырак умаӡамкәа уцқьоуп, ус аума?
– Ааи, ааи, усоуп!
– Уара уи агәра ганы уҟоума?
– Агәра гаҵәҟьаны сыҟоуп!
– Мқанба, Арушьан Ахсалба дудыруама? – иҳәан, даасҿамԥшӡакәа, илаԥш астол инықәырӷәӷәаны, ҿааиҭит.
Аиаша уасҳәап, схәы-сжьы қақаӡа иҩеибаргылеит. Аԥсра сақәгәыӷуан акәымзар, абри азҵаара аиха цагә еиԥш, инасҿеикып ҳәа ахаан сгәы иаанагомызт. Аа уажәы, еиҳа ихьаазгоз сыхәра аџьыка хәыԥхь еихырӷӷаны инаҿеирҳәҳәит. Раԥхьаӡа, исҳәо сҿамшәо, схы-сгәы неилаԥсан, сажәа снагәылахеит. Уи, ҳәара аҭахума, иаргьы игәеиҭан, ихылԥа аҵыс ҭаҳәуа, истол инықәирӷьахьаз илаԥш ааҟәихын, мчыла ччаԥшьк ацәаара иқьышә
инықәирххын, сара даасҿаԥшит.
– Дышԥасымдыруеи, дыздыруеит! – сҳәеит.
– Дызлаузыҟоузеи, Мқанба, Арушьан Ахсалба? – иҳәан, даҽа зҵааракгьы насықәирххит.
– Сабхәында иоуп, – сҳәеит.
– Уабхәында шԥа, агәакьаҵәҟьоу?! – иҳәан, иаа-џьеишьазшәа ааҟеиҵеит.
– Аиеи, сабхәында агәакьаҵәҟьа! – сҳәеит, азҵаарақәа исиҭаз зынӡа сгәаҿы иаасымгаӡозшәа сҽырҭынчӡаны.
Аҿахәҿыхҩы, егьарааны исҳәахьазаргьы, абыржәы сыкаҭа даласыршәит, игәахәзар акәхап, изымҵәахыз игәырӷьара ихы-иҿы амцабз еиԥш инықәлашан, иаарласны акы иҳәарц иҭахны, ашырҳәа дҩагылеит. Убри инақәырццакны, ашә аартны дааҩналеит ӡӷабк. Убригьы амилициацәа рымаҭәа лшәын. Лҽынеиқәырԥсаса даагылан, ихьӡи иаб ихьӡи мҳәакәа:
– Аиҳабы дшәыԥхьоит, – лҳәан, аӡыршы налҿар-ҟьазшәа, дындәылҵны дцеит.
Аҿахәҿыхҩы, уаҳа ажәак мҳәаӡакәа, истол аҵаҟа иамаз аҵәҵәа инацәа нақәирӷәӷәеит. Шәымҭакгьы ахмырҵкәа, дааҩналеит ани скамера сыҭганы саазгаз аблаҩа ду. Аԥса зхарсыз ишәақь ахӷәра инықәикшан, амысҭхәага ааиӷраргыланы даагылт.
– Абаандаҩы иҭыԥ ахь дга! – иҳәеит диҿамԥшӡакәа. – Иахьала ҳаицәажәара аҵыхәа ԥҵәоуп! – иҳәеит Қацәбаииа иҽаарҟасаӡаны.
Саргьы исурҳәагәышьооз, сҩагылан, ани аҟарул аблаҩа иаԥхьа сҩаиргылан ҳандәылҵит.
Скамера сшыныҩнеиҵаҵәҟьаз, сицәдәылҟьар ҳәа дшәозшәа, аихатәышәқәа неибарҿыжын, слымҳақәа насхыхны, агәақьҳәа инеиҿаҳаит. Ҩаԥхьа, аӡлач фҩы
зыҩнышәшәоз сыҭӡамц еиҵабаақәеи сареи ҳаиҭааи-зынхеит. Уахгьы-ҽынгьы иаркыз, абызкаҭаҳаи адаҷ еилаԥахи ирҭацаԥхаз, амҵқәа рыдәынцара иаржьакцахьаз афымца лампа аарлаҳәа абла ҭаауан. Ашареи ахәлареи ахьнеибагахьаз сыздырамызт аҟынтә, гәыӷырҭазаҵәыс исымаз, аихацқәа ирҭаӡыз ахышә кәыкәыбла хәыҷы снадгылт. Амшын иӡаалоз амра аҵыхәтәантәи аххьа шәахәа, ахьтәы цҳа еиԥш, амшын агәы еиҩнахуан. «Иахьатәи амшгьы адунеи ааннажьит!» – сҳәан, сгәы сынҭаӷызит.
Амши аҵхи еилыҵит шәыда-чгада. Нахьхьи амшын анҵәамҭаҿ имцабзха инеицралаз хәылԥ шәаԥшь, хәыҷы-хәыҷла аԥштәы нахыггон.
Шьыжь шәаԥшь шьыбжьаанӡа,
Хәылԥ шәаԥшь жәаха-жәымш!.. –
абарҭ саб иажәақәа мшаҽнеиԥш абыржәы слымҳа иааҭаҩит.
...Ажәқәа шгәарлара игәарлахьан. Саби сареи ажәгәара алабақәа нылаԥсаны, ҳшааиуаз, мраҭашәарахь дыԥшуа, саб дааҭгылеит. Арахь, уааскьеи, Ҳараз! – иҳәан, иаԥхьаҟа сааиеигеит.
Шьыжь шәаԥшь шьыбжьаанӡа,
Хәылԥ шәаԥшь жәаха-жәымш! –
иҳәан, дырҩагь даахьаԥшын, ашәаԥшь снадибалеит саб.
– Уԥши, уԥши, Ҳараз! Акәаш мца еиԥш ишеицрало ани ахәылԥазтәи ашәаԥшь! – иҳәан, ахәыҷқәа реиԥш дгәырӷьаҵәа, мраҭашәара ивҵнагаз ашәаԥшь уаркалеи инацәа нақәикит.
– Ани иуҳәаз зуҳәеи, баба? – сҳәеит, снеиҿаԥшын.
– Исҳәаз арбан, дад? Шьыжь шәаԥшь шьыбжьаанӡа, хәылԥ шәаԥшь жәаха-жәымш ҳәа исҳәазу? – иҳәеит саб дааҭгылан.
– Аиеи, аиеи! – сҳәеит, исҳәарц исҭахыз саб иахьеиликааз сааигәырӷьан.
– Шьыжь ицәырҵуа ашәаԥшь анарха маҷуп. Шьыбжьаанӡа ауп амш анбзиахо. Ашьыбжьышьҭахь амш еиласыр ҟалоит. Хәылбыҽхатәи ашәаԥшь анарха дууп, жәаха-жәымш амш еилгоит рҳәоит, дад, уи сара сышьҭахьгьы иухоумыршҭын! – иҳәеит саб.
Аа, уажәы, нахьхьи ицәырҵыз хәылԥ шәаԥшь, ажәҩан акалҭ ишналабара-ишалабахьазгьы, саби сареи ҳзыхҭыгәлаз уи ахәылԥазтәи ашәаԥшь, абыржәы, мшаҽнеиԥш, мцабзҵас еилацәқәырԥо сыбла иаахгылеит. Исызгәамҭаӡакәа, сылабжышқәа сыблақәа инархи-баҳәалеит. Аха урҭ зегьы, сзыдгылаз «адамра ахышәи» иҳашҳатәараз аԥшьҭӡамцки ракәын шаҳаҭс ирымаз.
Иаалырҟьаны сҭаацәа сгәы иныҵалт. Абар, ҩымыш ҵит рхабар-зхабарыз сзымдыруазиижьҭеи. Саб даадымҵаалакәа ҟаларымызт, аха дызгәыблыдаз, дызхыхьдаз, гәцәа ихарымкгәышьазар акәхап. Уҷкәын дуҳарбар азин ҳамам, имаҭәа-иҩыҭәа, ифатә-ижәтә ҳәа акгьы ҳадаҳкылаӡом ҳәа иарҳәазҭгьы, дхьагәгәа, жәымҭацәгьа ҳәа, иҩныҟа дхынҳәызар акәхап. Сара егьсурымызт, иара ихаҭагьы сара дысхырҟьаны дсықәдмырӡуандаз. Уажәы, ауаҩы ижьы ауаҩы ианифо аамҭазы, саби сареи ҳагәхьаа зкыдаз, ҳазгәалашәодаз. Иззакәу сыздырам абарҭ анааидысхәыцла, сцәа сынҭӡыӡаан, сеиҵамгыло срыхьыҭшьит.
Ауаҩытәыҩса дымгәыӷуазар ҩраԥагьы дызнеиуамызт. Агәыӷра рыцҳа, агәыӷра еижьага! Уаҳа сгәы здызбаалаша егьсымамызт аҟынтә, уаҵәтәи амыш сгәыӷрақәа зегьы нахьынсырҳалеит.
«Исзааугозеи, уаҵәтәи ашьыжь шара, гәырҩа цәгьоу, гәырӷьаҿҳәашоу?» – абри сгәаҵа инҭысҳәаан, снеин, еишәара-еиҵараха, еиқәшәы-еиқәԥаласа игылаз аихатәы каруаҭ ахы сеиҭанықәтәеит. Ушьҭа, раԥхьа абри акамера саныҩналаз еиԥш, зегьы гәхашьаны срыхәаԥшӡомызт.
Раԥхьа схәы-сжьы неилазыргылаз аҳәынаԥқәа инадыркны, аҵым-ҵымҳәа аҭынчра еиқәаҵәа иналыҩҩны слымҳа ҵызхуаз аҳәҳәабжь аҟынӡа, зегьы срышьцылахьан. Раԥхьа ихәымгашьаны исзымкуаз ахыза ҵәыԥсы, ушьҭа иаҳа исзааигәахазшәа збо салагеит. Аџьалакьат зҭагәаны, иқәыз сыхчы цәашьы сааханы схы инаҵасҵан, сшеилаҳәаз, сҽынеиҵыхны, сгәы аҩада иҩарханы снықәиеит. Даҽак азхәыцха самраӡакәа, ҩаԥхьа сыбла даахгылеит сҿахәҿыхҩы.
«Арушьан Ахсалба дудыруама, Мқанба?» – абри Қацәбаииа аҵыхәтәантәи изҵаара ахҟеиԥш сгәахы иналагылт. Инапаҟны сизаамгошәа ибозар ҳәа, абри азҵаара ахызаҵә еиԥш ирхианы ишимаз еилыскааит. Ԥсыхәа ахьынӡамаз, Арушьан дысгәаласыршәар сҭахӡамызт. Дысгәаласыршәар сҭахӡамызт, избанзар, уи аҵыхәала, гәыла-ԥсыла ашәӡанӡ ҳшәаҳҵахьан, иԥсы шҭаз даҳҵәуахьан, даҳхьхьан. Уигьы ишыцәаз зхы ԥҽны издырбаз дреиуан. Иреицәа-иреиҳа акы ихарамкәа, акы ибарамкәа, иӡшьа агәаларшәара гәаӷьылацәан.
Ауаҩытәыҩса имырбаӡакәа аԥсра амҵәыжәҩа еиқәаҵәа дныҵакны ишҿынеихо еиԥш, схы саамырхәаӡакәа, Арушьан ихҭыс ӡы-мшын сынхылеит.
Арушьани сареи ҳаиқәлацәан. Џьара шықәсқәак раҟара ҳабжьазаргьы акәын, абжьарак, еиҩаагоз ҳәа егьыҟамызт. Арушьанраагьы Адаужра ахәаҿы инхон. Дареи ҳареи ҩ-кәара хәыҷқәак ҳаиҩыршон, аха ҳара ҳхәы унықәгыланы ҿуҭыр, убжьы дара рхәы иҩхашәалон. Ажәакала, нырцәи-аарцәи ҳанхон. Саргьы сабиԥазаҵәын. Саҳәшьа лахьынҵада заа усгьы лдунеи лыԥсаххьан. Аха сара убырҭ сабхәындцәа рыла сыбӷагьы сҿагьы ӷәӷәан.
Ешьак иеиԥш исывагылан. Унацәкьарақәа узыцҳалакгьы зегьы еицеиԥшны ишухьуа еиԥш, дара сабхәындцәагьы аӡәгьы деилымхкәа, зегьы еиԥшны пату рықәсҵон, сгәы рзыбылуан. Аха Арушьан насыԥда, зынӡа даҽа ҟазшьак даҽа уаҩышьак, гәыблышьак иман. Есинҟалалакгьы, мчыбжьык ахи-аҵыхәеи ала хынтә-ԥшьынтә ҳааибамбар изычҳауамызт. Иара сара схаҭагьы ус акәын сшыҟаз. Инеиқәкны ҩымыш данаасымба, ак сызхомызт, сгәамк-хамкха, сгәалаҟара иаразнак аҽеиҭанакуан. Сара урҭ срыланагалаанӡагьы, дала-шьала ҳаилахәхаанӡагьы, бзиа ҳаибабон, ҳаибааӡахьан. Схәыҷра иақәлаз иакәымзи, мыцхәы сгәы изыбылуан.
Аамҭа усгьы ашьха рҩаш иаҩызоуп. Аӡхыҵреиԥш аанкылашьагьы амаӡам. Ҳхәыҷра мышқәа лацәарӡасрак аиҳа рхымҵит. Арушьан Аҟәатәи арҵаҩратә училишьче даналга, 1927 шықәса рзы аредакциа «Аԥсны ҟаԥшь» аҿы аусура далагеит. Имадаз-ихӡыдаз – алаба-заҵә еиԥш дҟьашҟьашо ақалақь далан. Ҭынха дук имҵәыжәҩа дыҵеикып ҳәа уҟазу, абга аҟырҟы икылхны, мчыла иԥсҭазаара шьақәиргыларц даҿын. Раԥхьа аучилишьче данҭала инаркны, иеибадырыз иҩызаки иареи, абрахь, ашьха ашьапахьы, уада хәыҷык еицыҩнан. Убри ауада ицыҩназ, иҩыза ҳәа сызҿу, Ԥсоутә Саӡын. Ижәлагьы Гәрал-иԥа ҳәа ишьҭан, цынҵәарах жәлашәа дыҟан. Дшаԥсуахара даԥсуахахьан. Саӡ бызшәа иахылаҳәаны, ажәа наакгьы издырамызт. Убри аахыс, абарҭ ҟазшьала еиқәшәан, ҩызцәас ишьҭибахны иҟан. Гәрал-иԥа Залаҭбеигьы аредақциаҿы Арушьан аус ициуан. Рхәы еиҩшаны ишеицырфоз еиԥш, рымаӡагьы еилан, рыгәра еибагон.
Залаҭбеи еиба калҭла дахьааӡаз, мыцхәы дрыцҳаишьон Арушьан. Ус, тәамбашақә аӡәы игәы идааигаларгьы, Арушьан иуамызт. Залаҭбеи ауасачах еиԥш, иааиоуҳәалакгьы илаӡо, гәаҵәа жәпашәа дыҟан.
Иаарласшәа ажәак ааимҳәар, дгьыли-жәҩани шынеиқәыбго идыруазаргьы, иҿы неихыԥхьаанӡа, иҟалаша-ҟаланы еилгон. Адгьыл наиҵабгар ҳәа дшәозшәа акән, ицәеиха шьапы ҭазлыҟқәа шеихигоз. Ус уахьихәаԥшуаз ҷкәына ҭынч разшәа дыҟан. Амала, абанҭ икәты блақәа, иара иаамҷыдахаз уаҳа аӡәгьы игәы азымҩо, игәаҵа иҭацаԥханы имаз маӡак, абыржәымзар-абыржәы инаиҵырдыраар ҳәа дшәозшәа, иблақәа есымша шәаӡыӡарак рхын, ҵангьы-мцынгьы ухирԥшылаӡомызт. Илырхыз агызмал иеиԥш, иблақәа есымша илакҭа иҭашаҟь-шаҟьон.
Арушьан игәы иамыхәаз, ауаҩ изқәа икыдымҳәалакәа, аргама днеиҿагыланы, дымшәа-дмырҳа, илакҭаҵәҟьа инҭеиҳәон. «Ауаҩы ицәгьа иара ивганы, ишьҭахь ицәыҵазҳәо, ала маӡала ицҳауа аҵкысгьы деицәоуп!» – иҳәалон Арушьан. Ус, иара уаҩ нырҳак иакәымзаргьы, сшәап-сыԥхашьап ҳәа згәы иҭамыз, жәаҩык рзын иаанымгылоз, баҩеиламгылак иакәын.
Ҭарасхан «ала сыцҳар сцәымӷуп» ҳәа акы иҳәалон еиԥш, ала зыцҳар зҭаху ҳәа аӡәыр дыҟазма, аха иара ус уаҩы қьачақьшәа дыҟан, ауаа ирччалон. Уи зхысҳәааз, Арушьан уивамлакәа, ламысла уизныҟәар, иԥсы ухҭниҵон, ахаангьы аказы ихы уеиӷьишьомызт, уиҭиуамызт, уааихәомызт, зыгәра газ, зымаӡа зҵарымкуаз, изықәгәыӷуаз арԥысын.
Уахык, Залаҭбеи аредакциаҿы хыцқьас дшыҟаз, асааҭ хԥа реиԥш, иааигхан, дхәарҭамкәа даныҟала, аҭел иасын, ирласны ацхыраара ҟазҵоз амашьына аакылсит. Убри инақәырццакны, ашьагьы иҿыҵит. Иаразнак аҳақьымцәа неихеибаҳәан, игәы иазыӡырҩит, ихы иазыӡырҩит, ишьақәыӷәӷәара гәарҭеит. «Иаарласӡаны ахәшәтәырҭахь дгатәуп, ишьақәыӷәӷәара лаҟәӡеит, иҟалап, ица аҟынтәи ашьацара иалагазар!» – рҳәеит. Уаҳа анс-арс ҳәа акәымкәа, даашьҭԥааны ахәшәтәырҭахь дыргеит.
Иҟалаз Арушьан издырамызт, уи ауха иара аҩны дыҟан. Ҭелк изасыргьы амуази, аха аҭел изҭагәышьодаз,
аарла уадак иҩнаҟәыҟәын.
Ашамҭазы еиԥш, ашә аӡәы дасит. Арушьан ашырҳәа дҩагылан, узусҭа ҳәа дҵаа-ԥшаауа-егьиуа акәымкәа, иаразнак ашә ааиртит. Ашә дылагылан иҩыза, ақыҭа нхамҩа аҟәша аиҳабы. Арушьан зназы ииҳәара изымдыруа дааҳәалахеит.
– Умшәан, Арушьан, ԥсҭбара ыҟам, аха абы-ржәыҵәҟьа Залаҭбеи ахәшәтәырҭахь дыргеит, дхәарҭам! – иҳәеит, иааҩналаз.
– Ихьи, аҳақьымцәа ирҳәазеи? – иҳәан, Арушьан игәи-илаӷырӡи неилаҵәеит.
– Ашьа иҿыҵит. Ица аҟынтәи ауп ҳәоуп ишырҳәаз аҳақьымцәа, аиашаҵәҟьа макьана дара рхаҭақәагьы ирыздырам, – иҳәеит иааиз.
Уаҳа жәа мҳәаӡакәа, иаразнак иҽааилеиҳәан, аҩыџьагьы ццакны индәылҵит. Раԥхьа ирықәшәаз еидара шьҭыхга машьынак инақәтәан, ахәшәтәырҭахь идәықәлеит.
Арушьан ахәшәтәырҭаҿы даннеи, Залаҭбеи дԥырҟахьан. Апалатахь усгьы дназышьҭуадаз, дгәаҟуа акоридор дшыбжьаз, Залаҭбеи дахьышьҭаз апалата даадәылҵит иара дԥызҟаз аҳақьым.
– Иҟоузеи, аҳақьым ухаҵкы, ачымазаҩ дышԥаҟоу? – иҳәан, днеигәыдхахалеит Арушьан.
– Шәара шәызусҭада? – Ачамазаҩ иҭынхацәа шәреиуоума? – иҳәан, дҵааит аҳақьым.
– Ҳара, аус ицызуа иҩызцәа ҳауп, – иҳәеит Арушьан.
– Ишәцәызӡар егьы иаԥсам, ачымазаҩ дыӷәӷәоуп. Ҵабыргуп, иманшәаланы дԥаҳҟеит, аха ашьа мыцхәны ицәцеит.
– Нас ушьҭа?..
– Ушьҭа иаарласны ашьа илаҵатәуп, нас, имгәыӷкәа иԥсхьада... Игәы ӷәӷәоуп, дыҷкәыноуп, убри ауп ҳзықәгәыӷуагьы! – иҳәеит аҳақьым.
– Ашьа азыҳәан шәеиҵаҳархом, иаҭахызар,
абыржәыҵәҟьагьы исылышәх, – иҳәеит Арушьан.
Аҳақьым ихы-иҿы неихаччан: «Ус анакәха, уаала», – иҳәан, аҳақьым Арушьан ижәҩахыр днаҵагылан, диманы иҿынеихеит.
Арушьан, ауаа ршьа рылхны ачымазцәа, еиҳарак ахәцәа ирыларҵоит ҳәа иаҳахьан, аха иара ихала иԥимшәацызт. Иахьрылырхуа ҳәа егьимбацызт, егьимаҳацызт. Аҳақьым, Арушьан уада хәыҷык дныҩнеигалан, ҟәардәк днықәиртәеит. Нас, амедицинатә еҳәшьа даалыԥхьан, иҟалҵашаз налаҳәаны, уаҳа жәа мҳәаӡакәа, дындәылҵны дцеит.
– Иужәлоузеи, аҩыза? – лҳәеит амедицинатә еҳәшьа.
– Арушьан сыхьӡуп, Хсалбоуп, – иҳәеит.
– Аус абоууеи? – деиҭаҵаахт ашьалхҩы.
– Аредакциа аҟны аус зуеит! – иҳәеит Арушьан.
«Абриаҟара сыҭҵаара абаҭаху. Ирласны сшьа сылылхыр, Залаҭбеи акы ихәарҭахаргьы здыруадаз», – ааигәахәит, аха лхы ақәырԥсны, иавтобиографиа аҩра даҿын.
– Ибзиоуп, хыхьтәи умаҭәақәа ушәых! – лҳәан, лҩыга астол инықәыршәны, ларгьы даагылеит.
Арушьан, алеи-аԥси рыбжьара, хыхьтәи имаҭәақәа ааишәихын, иҽааникылт.
– Абрахь утәа, аҩыза! – лҳәан, ҳаҭырқәҵарала, раԥхьа дзықәтәаз акәымкәа, даҽа еихатәы ҟәардәы шкәакәак наилырбеит. Арушьан иҽеиқәырԥсаса уи аҟәардә днықәтәеит. Лыхәда иахаршәыз, аҩҭыхга еиԥшнишьалаз, резина-па ҟаԥшьы хәхәак аалган, иарӷьа махәар аиаҵәа жьышә иналарпаны, инакәлыршан, иаалырххеит.
– Иоумышьҭкәан, иӷәӷәаны икыз! – лҳәан, имахәар иакәлыршаз арезина иҩахыкны, иарма напы иналыркит. Иара Арушьан ихаҭа иҳәан еиԥш, маҷк иааицәымыӷхеит, аха инмырԥшкәа, иԥсы ӡаны дтәан. Амедицинатә еҳәшьа,
аихатәы кәалаԥ аҿы иӡааз гәыр дук ааҭылган, ишҟа лҿаныналха ауп уаҩҵас даншәаҵәҟьаз. Иара Арушьан хәашабга иҳәан еиԥш, Залаҭбеи иахь имаз абзиабареи арыцҳашьареи ракәымзар, аргамаду каҳада-ԥҽыда ишьа илырхыр иуамызт. Аха зегьы ириааиуан иҩыза игәыбылра. Убри аҟынтә, иагьа иҭахымзаргьы, ажәак ахымҳәаакәа, ашашәа еиԥш, амедицинатә еҳәшьа лҳәатәы дацныҟәон.
– Хәыҷык иааухьыр ҟалоит, аха умԥаҟь-чаҟьқәан, умахәар мырҵысыкәа, утәазароуп, мамзар, иааҟаҳҵаз зегьы ԥхасҭаҳтәыр алшоит! – лҳәан, лгәыр ахы аҩада ирханы дааихагылеит.
Иара, ацәгьагьы абзиагьы мҳәаӡакәа, имахәар ахч хәыҷы иқәҵаны дтәан.
Ауаҩы ихҭыс, дзынҟьаз-дзынԥаз, иара ихаҭа ианеиҭеиҳәо, ишеиҭеиҳәо еиԥш, ани изаҳауа, ус ахы аҵаҵа, агәы аҵаҵа, ахаангьы еиҭаҳәашьа имаӡам. Абра сара уажәы изыҩуа ахҭыс, Арушьан ианаҳзеиҭеиҳәоз иахьеиԥш исгәалашәоит. Уи усҟан иарԥыс цәыцәымҭа дҭагылан. Ианаџьалбеит, абри акы дысзыҟандаз угәахәрын уи данцәажәоз. Уажәы-уажәы инеихирԥхьоз ици-ишәи ирыҵраӡааны ииҳәоз иажәақәагьы иаргьы убриаҟара иразын, убриаҟара игәыкын..
Убри аҽынтәи амш анаасгәалашәалак, иахьагьы сыбаҩ ԥыххаа сцәа инҭаԥсоит. Избанзар, изҳәазгьы, ыӡхьеит, иԥсхьеит. Арушьан иҳәамҭа заҵәык ауп иԥсыгәырҩаха иахьагьы аӡәык-ҩыџьак ирзынхаз.
Агәыр аԥынҵа ада ианҩалакьакьа, инаиқәлашьцазшәа ибеит, аха ииулак, иҽынеихарԥсны ичҳаит.
– Агәыр уахәамԥшын, – лҳәеит амедицинатә еҳәшьа, ишьа злаҭылгоз агәыр лыблақәа аҟәымгаӡакәа.
Иаргьы ус еиҳа изеиӷьушәа ибазар акәхап, ҳаӷеимышхара, аԥсхых иеиԥш, илацәақәа неиқәиԥсеит. Шәымҭақәак мҵыцкәан:
– Урезина аушьҭ, аҩыза, ушьҭа ухы уақәиҭуп. Амала,
ҳамҭак абра ацәарҭаӷәаҿы уқәиа! – лҳәеит.
– Сылақәа анаахыст, сылаԥш назхьысыз, ҭыԥк иаҟараз лгәыр мгәлыҿ азна сшьа лкын. Сгәы иаацәымыӷхан, сыблахаҵ неилагьыжьит. Сҽынеиҵысхын, акыраамҭа уи ацәарҭаӷәы снықәиеит, – иҳәеит Арушьан.
– Иҭабуп, аҩыза, ушьа иҳауҭаз азыҳәан! – лҳәеит лара.
– Егьаурым, уи усым, амала, сара исылышәхыз ашьа сазыразуп, хәарҭа-хәаԥшьыс анцәа ииҭааит! – иҳәеит гәык-ԥсыкала Арушьан.
Арушьан ацәарҭаӷәы дшықәиаз амедицинатә еҳәшьа дындәылҵны дцеит, аха шәымҭақәак рышьҭахь деиҭааҩналеит.
– Ухы шԥоубо, Ахсалба, ублахаҵ мгьежьуазааит? Угәы рахәымшәа убозар, иумӡан! – лҳәан, дааихагылт.
– Акымзарак, саҳәшьа, зегь бзиоуп, зегь маншәалоуп! Амала, сыжәла уажәыгьы иахьыбхамышҭыз сгәы иаахәеит, иҭабуп ҳәа басҳәоит! – иҳәеит, самарҟәылу, ус, гәыкалаҵәҟьа иҳәоу узеилымкаауа.
– Ужәла шԥасгәаламшәо. Уара уеиԥш аразреи ауаҩреи злоу ауаҩы ихьӡи-ижәлеи ахаршҭра аӡәгьы азин имаӡам! – лҳәан, лқьышәқәа ччаԥшьк нықәлырхәмарааит.
Арушьангьы ашьшьыҳәа дҩагылан, уи амедицинатә еҳәшьа абзиала ҳәа налаҳәаны, Залаҭбеи дахьышьҭаз ахԥатәи аихагылахь дынхалеит. Ашә аҿы деиҭааиԥылеит, Залаҭбеи дԥызҟаз аҳақьым.
– Ушьа руҭама, аҩыза? – иҳәан, дааҭгылан Арушьан диазҵааит.
– Ааи, ирысҭеит! – иҳәеит.
– Уи ашьа зынӡа ианаамҭазҵәҟьа иҳахьӡеит. Насыԥшәа ҳара иаҳҭахыз агәыԥгьы иақәшәеит, – иҳәан, иҿанынеихоз:
– Аҩыза, аҳақьым, саҭоумҵан уахьныскыло, аха шәымҭак иадамзаргьы ачымазаҩ снаихәаԥшыр сҭахын иҟалозар! – сҳәан, саахәиҵәиит.
– Амала, ацәажәара азин имаӡам. Унеихагыланы уаадәылҵ, суҳәоит! – иҳәан, ахалаҭ шкәакәа зышәҵаны иааиуаз, ӡӷабк дааникылан, илыдиҵеит ачымазаҩ иахь длыцнеирц. Аҳақьым днарыдҵны дцеит. Ани аӡӷаб афырҳәа днеиқәҟьашан, халаҭа шкәакәак лывараҿтәи ауада иаадәылылган, ижәҩахыр инҭалырԥеит.
– Ауадаҩ уалаҳҵоит, аҩыза, аха ари ушәымкәа апалата аҩналара ҟалаӡом! – лҳәан, дыԥсыхәшаха иаԥхьа днагылан, Залаҭбеи дахьышьҭаз апалата дныҩналеит.
– Аа, абааԥс, ачымазаҩ акапельница ихагылоуп, дцәажәар, дҵысыр, зынӡагьы иҟалаӡом! – лҳәан, лыбжьы зынӡа иныҵакӡаны илымҳа дынҭахәыҭхәыҭит.
Арушьан ари аҩыза ахаангьы имбаӡацызт, аҟынтә, оумашәа ибаны акапельница днахәаԥшит.
Залаҭбеи илацәақәа еиқәԥсаны, игәы аҩада иҩарханы дышьҭан. Иарма махәар агәҭаҵәҟьа, арезина иацыргаз гәыр дук алан. Ихагылаз аԥаҭлыка аҟынтәи ахәшә цәыкәбар-цәыкәбар агәыр иҭалон. Акы еиԥшымкәа, Залаҭбеи Арушьан игәы даарыцҳанашьан, ҩаԥхьа илабжышқәа ҩхаддылеит. Даныҩеихагыла, аамҭацкгьы мцацкәан, иблақәа аахитит. Ишибоз, ишьадахахьаз ихы-иҿы ԥхаррак нықәлан, ччаԥшьк ацәаара неиҿықәибааит.
Умцәажәан, Залаҭбеи, зегьы бзиахеит, зегьы маншәалахеит, анцәа ду иџьшьаны! – иҳәеит аарла. Нас инапы неиган, илахь инақәиҵеит. Ихы хьшәашәаӡа иҟан. – Зегьы ара ҳаҟоуп, акы уацәымшәан! – иҳәеит Арушьан аҵыхәтәан.
– Аҩыза, ушьҭа иазхоит, ачымазаҩ уаҳа изычҳауам! – лҳәеит сназгаз, ахалаҭа шкәакәа зшәыз аԥҳәызба.
Иҟаиҵахуааз, ихы ларҟәны, илахь днагәӡын, ашьшьыҳәа дындәылҵит.
Аӷьӷьа-агәгәаҳәа ҩаԥхьа скамера аихатәышә абӷа
анарҵысы, Арушьан игәалашәарақәа сызлаз зегьы ӡшәахшәа инасхаӡыҭын, аҭҳарцәҳәа саалҵит. Аҳ иаршьын еиԥш, дхаккала, ишәақь аԥса ахарсны ашә даалагылт ани исхылаԥшуаз аҟарул. Абри азныказы оумашәа избеит. Сыла иабаз сгәы иазхамҵо, сыблақәа иларҟацаны, аԥхыӡ цәгьаҿы еиԥш, саԥхьа игылаз аблаҩа сихәаԥшуан. Сара аԥсра сақәгәыӷуан акәымзар, уахатәи аҵых сара аӡәзаҵәык сыда, зегьы шьашьаӡа риарҭақәа ирылаианы ицәоуп ҳәа сыҟан. Ари уажәы, ихәырҭлаӷьхаз аԥсцәаҳа иеиԥш, сгәы шымҩаӡоз исҭааз, даазцаз сзымдыруа, сихәаԥшуан.
Саагылан, сиарҭа снықәтәеит.
Ҳамҭак ҿымҭӡакәа дсыхәаԥшуан уи аҟарул, нас:
– Мқанба, аҿахәҿыхҩы дуԥхьоит! – иҳәан, даҽа ажәак нациҵар дхаҳәыршәырахар ҳәа дшәозшәа днеихаҟацеит.
– Асааҭ абанӡанеихьоу, исоуҳәар ҟамлари? – сҳәан, схы наиқәыскит.
– Асааҭ заҟоу аҳәара азин сымаӡам! – иҳәеит.
Иҟасҵагәышьооз, сҩагылан, аҟарул иаԥхьа снагыланы сҿынасхеит. Иаргьы, абыржәымзар-абыржәы снаҵҟьаны сицәыҩрашәа, ишәақь аԥса насышьҭарххны иҿааихеит.
Гәынхәҵысҭала издыруан аҵых агәыҵәҟьа шааиҩнашахьаз. Наҟ-ааҟ афымца лампа жьакцақәа зкыдлашалоз абааш ҭӡамцқәа, аԥсыгагақәа реиԥш, ҳрыбжьаланы ҳнеиуан. Қацәбаииа иҿахәҿыхырҭа ааигәа ҳанааи, саахьаԥшын, исышьҭагыланы иааиуаз снаихәаԥшит.
– Уахьыҟаз ухашҭма, уара аилымга? – иҳәан, Қацәбаииа иуадахь шәақь шьхәала днасыгәҭасит. Ашьшьыҳәа ашә аасыртын, сныҩналеит Қацәбаииа иҽмырҵысӡакәа, аҭӡамц дкыдыԥшыло истол дахатәан. Саниба, аарлаҳәа ибжьы нҭикаан:
– Утәа, Мқанба, – иҳәеит, аларҳәаса кәаха наиҿиркәкәан. – Уара ухы уақәиҭуп! – иҳәеит, ашьҭахьшәа, ани саазгаз
аҟарул алаҵарҟәыҿы днаирган. Аҟарулгьы дбалыбаҭо, дыздәылымҵыкәа, ҳамҭак ашә дылахеит, аха ииулак, ашә ныдижьлеит.
– Иубази, иуаҳази, иухәыцзи иреиӷьузеи, Мқанба? – иҳәеит иаалырҟьаны аҿахәҿыхҩы.
– Избазгьы исаҳазгьы уаҩ дзеигәырӷьо ҳәа егьыҟам, – сҳәан, азҵаара ииҭииз иақәнагоз аҭак наисҭеит. Ушьҭа усгьы, сзымгац сызгарызеи, сыҽсырмашьцеит, сыҽрыцҳастәит, мамзаргьы сыҽсырхааит ҳәа, акымзарак ишысмыхәоз агәра згахьан аҟынтә, ԥсыхәа ахьынӡамаз сыҽсырӷәӷәарц сыӡбит.
– Нас, Арушьан Ахсалба сабхәында иакәын уҳәеит, усоума? – абри азҵаара ҩаԥхьа иҿыцҳҳараӡа сқьышә инықәирххит.
– Ааи, сабхәында иакәын! – сҳәеит.
– Дзыхҭаркааз ҳәа иудыруазеи? – иҳәеит иҽаар-гызмалны.
– Дзыхҭаркааз ҳәа егьсыздырам! – сҳәеит.
– Акымзарак узымдыруану?! Днахәашьым-даахәа-шьым, уабхәында гәакьа иоупыжә ихьырмыгӡо дганы дҭаркит. Уара дзыхдырҟьаз ҳәа егьсыздырӡом ҳәа уааиуеит, убри сара ихасҵап угәахәуама? – иҳәеит Қацәбаииа иԥштәы ааиԥсахын.
– Арушьан Аҟәа дыҟан. Аредакциаҿы аус иуан. Сара ақыҭаҿы сыҟоуп. Мызкахьы знык даадгылон. Аха ҳанеибабози ҳанеибамбози еиҟаран. Арушьан дзыхдырҟьаз сзымдыруазар оумашәа избатәузеи сеидроу?! – сҳәеит, сҽарԥсышәаӡаны.
– Ахаҳә уршыргьы иԥжәоит, Мқанба. Сычҳара анбанӡа ԥушәарц угәы иҭоу? Уара, сара сургаӡо џьушьоу, уара ухаҭа уаҳа узеилымкаауоу? – иҳәан, ишызбоз иоуразоуроу, ихы-иҿы неилшәаа-неилшәааит.
– Исҳәазеи нас, уеизгьы-уеизгьы цәгьарас? – сҳәеит саргьы, абриаҟара сҿахәҿыхҩы деиҟәызжәашаз сзеилымкаауа.
– Арушьан, Сталин изакәан иаҿагылоз атроцкист ихаҭа-ԥсаҭа иакәын. Уи, ухы-уԥсы шудыруа еиԥш, уаргьы иудыруеит, аха ахьаԥарч еиԥш, уцәа уҭалоит акәымзар.
– Сара ишыздыруа, Арушьан, сара абыржәы акыр схаразар, иаргьы ихаран. Баша цәгьаҳәарала дҭаркит, – сҳәеит снеицрашәан.
– Ашьа, ашьахьы ицоит, Мқанба. Аҵәа аҳәаса ахоуҳар, аларҳәаса аҿалоит, акәымзар, аҵәахаҳа аҿало џьушьома. Уаргьы, ҳәарас иаҭахузеи, узеиуоу уреиԥшхеит. Уқәырҵаргьы-уқәырхыргьы, урҩа урҵәаҵәа, уабхәындагьы уаргьы аҩашәхак шәоуп. Ухы аркыга иаркны, уаниз амш аккаҳәа иугәаладыршәаанӡа иҳәа Арушьан дзыхдырҟьаз ҳәа иудыруа! – иҳәан, ашырҳәа дҩаҵҟьеит.
– Амц узжьар, схы исзаҭәашьом, сыгәра га, Арушьан иӡбахә ала акымзарак шысзымдыруа. Издыруа акызаҵәык цәгьаҳәарала, акгьы ихараӡамкәа дҭаркит, – сҳәеит еиҭа, схьамҵкәа.
– Уара ухы иаҭәоумшьо егьыҟаӡам. Уи сара ҽеила еилыскааит. Уҭал уцәа, уҭал уахьынӡазҭало, феида узалгозаргьы убап. Уара сара изныкымкәа сугәалашәараны уҟоуп ҳаԥхьаҟа, Мқанба, аха усҟан, сара сабаҟоу, уара уабаҟало. Уахьхәышт, умаха ажьы уацҳар уҭаххашт, аха иԥыххаасаз аҳаԥшьа шьаркыцшьа шамам еиԥш, иаарласны хәарҭа-хәаԥшь шумоуа удыруазааит. Уара уцәажәашьа злаҟоу ала, жәлар раӷа ҳәа, ауаа зқәыӡбаны, ҿааҳәыра зрымҭаз Арушьан Ахсалба уидгылоит аргама! – иҳәеит аҿахәҿыхҩы.
– Сара аӡәгьы сидгылаӡом! Издыруаз ауп исҳәаз, исзымдыруа сыздырам, уиазы аӡәгьы симшьуазар акәхап, – сҳәеит сҽаарҭынчны.
– Уи зегьы бзиоуп, зегьы еилкаауп. Аха ишсоуҳәара, Арушьан иҩымҭақәа урыԥхьахьоума? – дҿыцҳҳараӡа даацәырҵит Қацәбаииа.
– Срыԥхьахьеит, ааи! – сҳәеит, мап кышьа сымамызт аҟынтә.
– Иҩымҭақәа абаҟоу? Рхабар ҳәа акы узымдыруа уҟаларым? – илаԥш, абыржәы еиҳа ишынасылаирҟацаз гәасҭеит.
– «Гьадлачгьы уи адәыӷба дҭан» ҳәа ииҩыз ажәабжь, ашәҟәы хәыҷы иҭыҵыз иануп. Убри ашәҟәы иануп иҵегь ажәеинраала хәыҷқәагьы.
– Изызкуи урҭ ажәеинраалақәа? – Қацәбаииа изҵаарақәа нҵәомызт.
– Ажәеинраалақәа, сара иахьынӡа еилыскаауа, ҿыцла аколнхарақәа реиҿкаара, ҿыцла анхара-анҵыра иазкуп.
– Уаҳа, аколнхарақәа ирызку рыдагьы иҟами иҵегь, анхара-анҵыра, аҿыц аамҭа иахыччо ажәеинраалақәагьы? Урҭ урмыԥхьаӡаци?
– Мап, раԥхьара акәым, наԥшыхақәгьы исымбаӡац, – сҳәеит.
– Ишьахәуп, убри ашәҟәы иану ажәеинраалақәа рнаҩсгьы, иажәеинраалоу ароман ҩны иман. Уи ахырхарҭа, иахьҭаҵәаху ҳәа иудыруазеи?
– Егьсыздырам. Арушьан иажәеинраалоу ароман иҩхьеит ҳәа смаҳац, иагьысымбац.
– Убырҭ зегьы, Арушьан данҭарк, иашьеиҳабы Махаз дшәан, агаз рықәҭәаны ишиблызгьы узымдырӡои?
– Мап, исыздырӡом. Уи мцыхаҭоуп. Арушьан иҩымҭақәа аӡәгьы имбылӡеит, имаз ахыц-ҩыц ҭижьхьан.
– Зҩацәгьа уԥынҵа иҭасааит, убырҭ зегьы уара иудыруа аҟара! – иҳәан, ишилшоз иҭаҷкәым раҵәаны астол днықәсит. – Егьырҭ зегьы бзиоуп, хышла-гәышла укәабазааит, аха уара џьаракыр иуаҳахьоума абарҭ ажәақәа :
Ҳаԥхьа дгылоуп ак иагаша,
Сталин иԥаҵақәа хьаша-ԥаша! –
Изҳәамҭада абарҭ ацәаҳәақәа? – ибжьы ахьынӡацоз
дхәааит аҿахәҿыхҩы.
Сара ԥсаҭала, арҭ ацәаҳәақәа абыржәы адагьы исмаҳацызт. Арушьан абри аҩыза абзамыҟәра шимҳәашазгьы агәра ганы сыҟан аҟынтә, схәы-сжьы қақаӡа иҩеилагылеит. Ҳаи, санаџьалбеит, ауаҩы знык диуеит, знык дыԥсуеит. Абыржәы сҩаҵҟьаны, абри ауаҩы ирыцҳашьара зцәыӡхьоу ақәыџьма снаигәыдԥаланы, иҭҟьо усгьы егьсымамызт, аха хаԥыцла мацара ихәламшәы ԥызжәап ҳәа аасхәыцын, ишызбоз сыблақәа ашьа нархыҵәалеит. Аха «акыр зычҳаз ашә бӷьы тлазны ибеит! Уҽаанкыл!» – ҳәа бжьык инақәырццакны сгәаҵа инҭыҩит.
Сгәы иахьамуаз акәын акәымзар, исылшагәышьооз, афарҭын иԥнаххааз, амшын аӡыблара иххалаз аԥра заҵәы саҩызан.
– Ари ламысдароуп, ауаҩытәыҩса ихаҿы, игәаҿы изаамго хароуп. Сара уи аҩыза ажәаҭынха аргама акәым, сыԥхыӡ иалашәаргьы, сцәырҳаны сызҿыхаша, Арушьан иҳәамҭоуп ҳәа, абыржәыҵәҟьа ашьра сықәырҵозаргьы, агәра сызгом, хаҵашьагьы сымаӡам. Уимоу, иара уара ухаҭа уҿы иануаланы, игәыӷьны иахьуамхаҳәаз џьасшьоит! – сҳәеит, снеицралаӡаны.
– Ари сара ԥхыӡ исымбаӡеит. Абасҵәҟьа Арушьан Ахсалба ишиҳәаз шьақәзырӷәӷәо ауаҩы дыҟоуп. Убри азыҳәан, уабхәында ихәҭаз дақәдыршәахьеит. Уи ушьҭа улымҳа саркьада иубараҳа, ихабар убараны уҟаӡам. Убри изҵаара иахьа ара изцәырызгаз, уара уахьынӡаҟьышьым, уахьынӡаиашоу, уахьынӡаԥаршеим, еилыскаарц акәын. Ушьҭа зегьы еилкаауп. Уаргьы убри уабхәында иаҵкыс уеицәамзар уеиӷьӡам. Еилкаауп, Мқанба, уаргьы аргама ажәлар ушраӷоу, Асовет ҳәынҭқарра иаҿагылоу, аҿыц аамҭа аҵшәаара иашьҭоу атроцкистцәа рхашшаара, рыхьчара иаҿу аӡәы шуакәу. Уара уҿы сара уаҳа ҳәатә сымаӡам, угәнаҳа уара иумазааит! – иҳәан, Ҭедоре иеиԥш аригьы, иарӷьа напала истол аганаҿ иамаз акнопка
днақәыӷәӷәеит.
Даакылсит ани аблаҩа, аҳаиуан еиԥш иларца-ҩарцоз аҟарул.
– Абаандаҩы иҭыԥ ахь дга! – иҳәан, ихы даа-мҩахаӡакәа, инаидиҵеит Қацәбаииа.
Уи сара зынӡагьы иџьасымшьаӡеит. Ашьшьыҳәа сҩагылан, ашә ахь сҿынасхеит.
– Уара сара суаҩреи сыразреи еилызкаауа, уи ахә зшьо аӡә шуакәым сацәымҩашьо издырхьеит, аха даҽазныкгьы агәҭахәыцра уасраӡоит. Ақәыџьмақәа фатә-гатәыс урмоурц уҭахызар, цқьа уазхәыц, уаҵәтәи улахьынҵа. Урызхәыц уан, уаб, ухәыҷқәа, уԥҳәыс, ууара, уҭынхара! Еиҭасҳәахуеит, Мқанба, даҽазнык агәҭахәыцразы даҽа уахык уасраӡоит. Жәохәҩык жәлар раӷацәа уқыҭа иалоуҵәахырц иуҭаху анцәырумга, уашәахә шҳәоу удыруаз! – иҳәан, сдәылҵымҭазы, ахызаҵәқәа реиԥш, абарҭ ажәақәа насхьигӡеит.
Сара, абри абриами ҳәа акы наицымҳәаӡакәа, сындәылҵын, ани сахьцалакгьы исыцыз «сынаур» иаԥхьа снагылан, сдамра лашьца ашҟа сҿынасхеит.
Игәыҭшьаагаха ҳгәашә ахь саб иҽыхәа аакьыркьырит, инақәырццакны еиҭакьыркьырит. Убысҟан ауп аҵаа хьшәашәа еиԥш, даҽа дунеи саашьак сықәызгалахьаз саб иуазыр ажәақәа, аарла инарылыҩны, сгәы аҟынӡа ианнеи, игәыԥшаа-хыԥшаауаз уи аҽыхәа акьыркьырбжьы.
Шәышықәса рышьҭахь, џьаҳаным ҭыԥхәырас изоуны ҩаԥхьа ари адунеи ахь ихынҳәыз аӡә иеиԥш, сгәы ҭыҵны ицо, саб ихҭыс уаӷеимышхарақәа саарылҵит.
Саб ишәҟә блы шаартыз, сывараҿы игылаз аҟәардә инықәсҵеит. Акыраамҭа, сагьҩымкәа, сагьӡымкәа, сҟәазгаӡа, изуа-исҳәо сақәымшәо стәан.
Агәашә ахь, ауаҩытәыҩса иеиԥш иааӷызыӷызын, ала амгәа аԥа ҭшьаауа, еиҭаакьыркьырит аҽы. Сышгылаз иара сара схаҭагьы исызгәамҭаӡакәа сҩаҵҟьеит.
– Узыргәаҟуазеи, иуԥшаауада, уара мыжда, Хьаԥшь? – сҳәан, сылабжышқәа рҿаархеит. Ес-абыржәааны иахьыҟазаалакгьы, иааины, абас агәашә иадгыланы, акьыркьырра иалагоит. Алеи-аԥси рыбжьара, саб аԥш злаҿеиҵалоз ибҩатәы лагьан, ианыҿырпыланы, аԥш наганы инамҵасыргылоит, аха инафҩы-аафыҩны, имфаӡакәан инахыҵуеит. Нас, иаалҟьаны, саб ибжьы алымҳа инҭасызшәа, ахы иааҩаханы, ауаҩ гәымычҳа иламӡартә еиҭаакьыркьыруеит. Аха иара аагылазаргьы знапы иашьцылахьаз ауаҩы данамбалак, инаҭрысны иҩны, аҿынанахоит. «Ауаҩы ишьа акыр иалазар, аҽы иалоуп», ҳәа ирҳәо, хымԥада, иагьҵабыргыҵәҟьоуп. Иаанымгылаӡакәа, ишыҩуа мацара, саб изқәаҭыԥ ахьамадоу анышәынҭра иҿоу аихатә гәашә инадыххылоит. Агәашә алыкә, ақьышә надшьыло, иаартны инҭалоит. Акыраамҭа, ифҩышәо анышәынҭра аҩныҵҟа иҭагьыжьуеит. Аха аӡәгьы данамбалак, ихырқәақәо, саб инышәынҭра иаахагылоит. Анышәын-ҭра иавганы инагоу амҩаду ианысны инеиуа амҩасцәа ааҭгыланы, ргәы инҭаӷызуеит.
«Ҳаи, абааԥс, ари Ҳараз ԥсаҭа шкәакәа иҽыхәа иҟанаҵо шәымбаӡои! Есуажәааны ауаҩытәыҩса иеиԥш, егьарааны уааиргьы, абас алаӷырӡ неиқәҳәало анышәынҭра иахагылоуп, злыԥха ҳаура!» – рҳәоит иааҭгыланы.
Хьаԥшь агәашә инадҟьаны аҿанынахалак, издыруан саб инышәынҭрахь ишцоз. Убри аҟынтә, сацәшәаӡомызт. Ҳамҭак ашьҭахь, исзымычҳакәа, саб иаӷәра аакныхны саргьы снашьҭалон. Ахәылԥаз амра аԥсымҭазы, анышәынҭра ишахагылоу анызбалак, «Хьаԥшь!» – анысҳәалак, иаахьаԥшны иаасыхәаԥшуан. Исыхәаԥшуан Хьаԥшь аблақәа гәыԥшаа-хыԥшаауа. Издыруада, саб абыржәы дааиуеит, уааԥшы ҳәа сҳәарц аҭахызар?
Избон Хьаԥшь Ҳараз ихабарк сҳәарц шаҭахыз. Аха анҿысымҭӡалак, иаақәырқәырны, ишьацәқәысуа, анышә абӷьаҭра иалагон. Саргьы схы-сгәы еилаԥсо, ашьшьыҳәа снеины, Хьаԥшь ацламҳәа схы надҵаны саагылон. Атақ, атақ, атақҳәа аҳаиуан агәеисыбжь саҳауан. Нас, саалаган, есуажәааны саб ишыҟаиҵалоз еиԥш, ахы-ахәда аасшьышьуан, иахьынӡаздыруаз, исыргәыбзыӷуан. Иаргьы аамқәацаӡакәан исхагылан. Иҟаларын саб ицәа сыхнакаауазаргьы. Иззакәу сыздырам, аӷәра нахасҵон, аха ирыцҳашьаны аԥыргьагь сзаҿаҵомызт. Гәаныла, иара атәала мыткәмак аҳәозар иаԥырхагахар ҳәа сшәон. Ҳамҭак агәы анаҟычлак, аӷәра нахаршәны исыманы аҩныҟа сҿаасхон.
Хьаԥшь ахәаша, уажәгьы акыраамҭа агәашә иақәҟьашо алоура ауит, аха иахьагьы Ҳараз данамба, иара есымша иганы иахьҭеирҳәлоз, ихкааны иҟаз анышәынҭрақәа рахь дыҟазар акәхап агәохәызшәа, ахыкәалаа еиԥш агәашә инадҟьан, иӡса-ӡсо амҩаду ианыршәланы аҿынанахеит.
Хьаԥшь лакә рашьшәа ишьҭыԥрааны иахьнеиуаз сылаԥш нахьысыгӡеит. Аҳаҷаҳәагьы иаасгәалашәеит, имҩашьахуа сыблагьы иаахгылеит, ҵыԥх абыржәааны Ануа Бата ачара аниуаз, аԥшәма иашҭа еихҳәа-еиҵҳәа иҿаз аихатә гәашә иахыкәалааны ианахыԥазтәи саби Хьаԥшьи рсахьахәра.
...Ауаатәыҩса ашықәс рацәа рхыҵра азҵаара аҵыхәала, Аԥсны иааны иҟан Москватәи акардеологиатә центр анаука аусзуҩцәа, академик Чазов еиҳабыс дызмаз. Ақәра ду нызҵыз аҭаҳмадцәа рыҿцәажәаразы, Очамчыра араион аҿгьы иааит, абарҭ ақәра ду анҵра аҭҵаара аганахьала аԥышәа змаз еицырдыруаз анаука аусзуҩцәа. Урҭ ирылан амедицина азыҳәан еиуеиԥшымыз азанааҭқәа змаз, амедицинатә наукақәа ркандидатцәа. Амедицинатә наукақәа рдокторцәа – апрофессорцәа.
Абарҭ асасцәа дахьқәа, Тамшь инхо, ақәра ду нызҵыз
анхацәа ирҿцәажәарц иаауеит анырҳәа, аԥсуа жәлар жәытәнатә аахыс зысас гәашә аарту, ҿамырҵысы, ихьшәашәаӡа рдәықәҵара рылшомызт аҟынтә, Тамшь еицырдыруа, ҳаҭыр зқәу ҩнаҭак аҿы имҩахыргарц рыӡбеит. Ақыҭаҿтәи унеишь-уааишь ҳәа зарҳәоз ауаа хатәрақәеи, араион аиҳабыреи рхы неиларкын, харантә ирҭааз асасцәа дуқәа, инеиқәшаҳаҭны Ануа Бата иашҭаҿы рхәы дырхиарц еизыразны еицәажәеит.
Асасцәа рхәы архиара адагьы, абри аԥсуа қыҭаҿы еиҿыркааз аиԥылара ду, ныҳәак еиԥш имҩаԥыргарц рҭаххеит. Ажәлар реизара хаахарц, иԥшӡахарц азы иаладырхәырц рыӡбеит аҽыбӷа иазҟазаз аԥсуа ҭаҳмадцәа.
Аиԥылара хымыш раҟара шыбжьаз, қыҭа-цыԥхьаӡа мацәа қәкыла иаарԥхьеит, егьызеӷьымыз аҽыбӷаҟазацәа быргцәа.
Аҽынтәи амшгьы, иаахәаны иааргазшәа, мшык иалаҩашьомызт. Дгьыли-жәҩани ахаан ԥҭа шьыҵәрак рыбжьалахьеит ҳәа угәы иаанагарымызт. Ажәҩан ҵаула, аҵырмақьа еиԥш, ииаҵәҟаҟараӡа, иаҵәа бӷьыла иҭаҳәҳәаз Ануаа рхәы иахагылан. Ашьжьымҭан ахәқәа инарывҵхахаз амра ашәахәақәа, шә-насыԥк, шә-ныҳәаԥхьыӡк, ауааԥсыреи ашәаԥыџьаԥи рыкәа-рмаӷра иҭанаԥсон.
Шьыбжьагәы анааиҩнахуаз, Ануа Бата иашҭа уаала идырҭәхьан. Заа иааихьаз асасцәа, ашҭа ду изҭамгылазт, ҿыки-бзыки ирзымҳәоз аԥсабара аԥшӡара, Ануаа рлакә хәы иқәгыланы иалаԥшуан. Қыҭацыԥхьаӡа иаарԥхьаз ҳбыргцәа, аҽыбӷаҟазацәа аӡәаӡәала ааира иаҿын.
Аҳы, ушьҭа, иааишагьы ааит, ҳасасцәа рнапы ӡык нақәҭәаны иҳартәап ҳәа ианааиҵырхоз аамҭазы, нахьхьи, Ануаа рхәы аҵыхәаҿы алаҳәахӡы еиԥш даацәырҵит ҽуаҩ хаҵак. Сасгьы аԥшәымагьы зегьы неибеиԥшны, иааиуаз рылаԥш дныҵаркит. Абри рымҳәацкәан, «чоу»,
– иҳәан, адгьыл иҽеиуатәны, ԥшаласшәа, иҽыхәа иаҵәа аҽкаршәны абри ахәы ԥшӡа даақәлеит. Аиаша уасҳәап, сасгьы аԥшәымагьы гачамкны, зегьы убри иааиуаз аҽуаҩ инеизыԥшит. Уи ихы инаркны, ишьапаҟынӡа ԥсуа маҭәа еиқәаҵәала деилаҳәан. Икәымжәы, икаба, ихылԥарч, зымҳасҭа баҩышԥсараз иҟама чаԥа иныдкыланы, иҽыбӷа иҽала-саны дшааиуаз, аԥса ҵарқәа зхагылаз аихатә гәашә днадыххылан, Хьаԥшь ашьапқәа агәыҵаԥса, ашьабысҭа еиԥш ихиаало, иакьымсӡакәа агәашә инахууаан, амӡырха инҭаԥалеит. Мацәысеимҟьаран, лакә шәахәацшәа, алаԥшҵашәареиԥш амӡырха иааҭаххыз аҽуаҩ изы анапеинҟьахаҵәҟьа рамраӡакәа, иҽыхәа днаҵаҟьеит. Иуапа хәылда наиҵԥраан, дышиашаз, ҩбаны еихагылаз ахьатә кәасқьа днадыххылеит.
– Дызусҭа, уара абри, ажәлар еилзырхааз! – рҳәан, шьоукгьы дааџьаршьеит.
– Ҳараз Мқанба иоуп! Арҭ дара аханатә аахысгьы аҽыбӷа иалиааит. Иабгьы иабдугьы акапеи каршәны ишьҭызԥаауаз ракәын! Абжьас, абжьас ахшоит, уиаҟара дызлакәшьатәузеи! – рҳәеит шьоукгьы ахьгылаз.
Акәасқьа иаҿархәаны ихагалаз амармалташь мардуан даннадыххыла, ажәлар неиқәгәамҵит.
– Амармалташь мардуан, аҽеимаа акуам, иқәҵәраауеит. Шәнеи уара, ҷкәынцәақәак, дхашәмыжьлан иауазар! – иҳәан, ҭаҳмадак ибжьы ҩарылҟьеит. Аха Ҳараз иааигәа анеиха рамраӡакәа, «чоу!» – иҳәан, иҽы ишьхәа нарбаны, амардуан ианынаҿаирхх, уаҳагьы агәы ааиҭамскәа, апыҟҟаҳәа днаҿалеит. Абри баны иззымычҳаз ҳәсеи хацәеи зыблақәа знапала ихызҩазгьы ҟалеит. Знык саб амардуан данынаҿала нахыс, ашҭа ықәырҭәаа игылаз ажәлар шьхныԥсылан, аӡәы ажәак ихәлымшәо, ԥхыӡҵас амардуан иаҿаланы иҩеиуаз рыԥсы ӡаны изыԥшуан.
Мшаҽнеиԥш, иахьагьы слымҳа иҭаҩуеит, атах, атах, атахҳәа амармалташь мардуан ианыҩаны игоз саб иҽеимаақәа рышьҭыбжь.
Усҟан сара Аҟәа ашәҟәҭыжьырҭаҿы аус зуан. Асоуп, Москвантәи асасцәа, иахьа Тамшь Ануа Бата иҩнаҭаҿы ирԥылоит, ателехәаԥшра иныдкыланы, ҳаинтеллигенциа уа иҟамло аӡәгьы дыҟам анырҳәа, Аҟәантәи ицоз аҷкәынцәа саргьы срыццеит. Абас, ашҭа аганахьшәа сгыланы, саб, алакә аҿы еиԥш, амардуан даҿаланы дахьнеиуаз сихәаԥшуан. Дҩеиуан уи, шьап нықәыргыларҭа змамыз ахра ҩашра зыԥсы аҿакны ихалоз ашәарыцаҩ иеиԥш. Сшәон сара саб изыҳәан, аха сшәара аҵкыс ииааиуан, амҵәыжәҩа сызҭоз саб игәадура.
Амӡырха кәапеишәа иҭәны иқәгылаз ауаа ааилаҩҩит.
Саб иҽы аныҟәашәа ааицамкӡакәа, амардуан дна-ҿысны ахьатә кәасқьа аҩбатәи аихагыла дын-хаххылеит. Уиакәхеит, ҭацабара дхалазшәа, ажәытә-ӡатәи аҳ иаҭәаз, илаа ираҭәаз, х-хык змаз, зегьы ираҭәарымшьоз шуқьаҭ, рышҳа мпахьшьык, алеи-аԥси рыбжьара Хьаԥшь ахәда инахарҵеит. Нас, ақар-уаш еиԥш, еилыԥха-еилыԥхо, аҭӡамц аҿы икнаҳаз аб тәыҩа азна аҳардан ҩы ацыԥхьқәа аԥаҭхь иҭыԥо инеидыркит. Акәасқьа абарҵа даақәххын, ажәлар ихы нарықәкны, рныҳәаҿа нҭыркәкәаны ижәын, иԥаҭхь имахәар инахаршәны, амардуан днаҿалеит. Ажәлар ҩаԥхьа еиқәшьшьы иааилагылт.
– Ахалара аиҳа, албаара ауп еиҳагьы ишәарҭоу! – иҳәеит, аӡәы ибжьы ныҵакӡаны.
– Знык аҽы ашьапы нықәҟьар, ҳаӷеимышхара, аанкылашьагьы амаӡам! – иҳәеит уи ивагылаз.
Ажәлар ашҭа ықәырҭәаа игылаз, рҽырзышьа-қәкуамызт. Ԥсҭбарада Ҳараз иҽгьы иаргьы ашьац татара инылагылар рҭахын.
Ҳараз иҽы ауаҩытәыҩса иеиԥш, ашьапқәа ахьықәнаргылоз гәаҭо, агәы аҽанҵаӡаны, акырԥ, акырԥ, акырԥҳәа дылбааны дшааиуаз, актәи аихагыла аҟынӡа
данылбаа, дааҭгылеит. Нас, иаалырҟьаны, арҵәааҳәа иҽы днаҵаҳәҳәан, аӷәра анынаҿеикша, Хьаԥшь аамбжьа-жьаӡакәа, еиҵас иԥан, икаууа ишнеиуаз, аҽыҩҳәа ҵаҟа инкаԥеит. Икыдшәаны илеиуаз аӡә иеҵәахә ԥымыххаакәа, днаҵаххны икызшәа, сасгьы-аԥшәымагьы ргәырӷьара хышхыҵәеит.
Акыраамҭа анапеинҟьара иаҿын. Ари аҩыза аргама рыбла иамбазар, хаҵашьа змамыз аҟалаа аргама избаз, харантәи иааз асасцәа, Ҳараз инапы имыхны, гәык-ԥсыкала идырныҳәалеит. Ахааназы имԥсуа-имыӡуа саб днаганы ателелентагьы днанырҵеит. Уи аахыс иҵуазеи, аха аҽны Ҳараз иҟаиҵаз иахьагьы ирхамышҭӡакәа еиҭарҳәоит, уи ахҭыс зыблала избаз изаҳаз ауаа.
Хьаԥшь агәашә инадҟьан, икахәхәа, амҩаду агәы аахәаны аҿанынанаха, шәымҭақәак ирылагӡаны, абри ахҭыс мшаҽнеиԥш сгәалашәара иналызбааз ааиԥхьбеит. Нас, иаасзымычҳазт, аҽы усгьы анышәынҭрахь ишцоз здыруан, аҟынтә саргьы снашьҭалеит.
Анышәынҭраҿы саннеи, Хьаԥшь абжьааԥны ишыҟанаҵалоз еиԥш, қьышәла агәашә алыкә нылнаршәан, ахы ларҟәны, саб инышәынҭра иахагылан. Саргьы ашьшьыҳәаӡа снеин, саб ихаҿы игылаз аҟәардә хәыҷы снықәтәеит. Акыраамҭа сыла ааихмырсыӷьӡакәа аҽы сахәаԥшуан. Аҽы, уажәы-уажәы ацәа иааҭрыхьҭшьааны, иӡыӡымкуан. Иара атәала игәырҩон, игәаҟуан, аргамаду агәеисыбжь саҳауаз џьысшьон. Сахәаԥшуан, изаҟаразаалак салацәажәарц сҭахымызт. Иара иахьынӡаҭаху агәы иҭаҵәуаны, ахы-агәы аханаршҭыр, иахьгылоу инеиҭаҵны, ииаҵәаӡа шьахәапара иҩеиуаз аҳаскьын инылаланы, хәыҷык иааҳәыр, аҩныҟа иаазгарц сыӡбеит.
Игылан аҽы, ауаҩытәыҩса ишьа злаз, аблақәа ааихмырсыӷьӡакәа иахәаԥшуан саб исахьа зласаз ахаҳә еиқәаҵәа. Аа, абыржәымзар-абыржәы, иҿы неихыхны «Хьаԥшь! Хьаԥшь! Гаӡа ԥшӡа!» – ҳәа есуажәааны, дацәажәо иргәыбзыӷуа, алахь шишьышьуаз еиԥш, абыржәыгьы акы неиҳәарыз џьнашьон. Аха, ахаҳә хаҳәыршәыраха игылан. Хьаԥшь зыда ихәарҭамыз, ишыхәыҷыз знапи зцәажәашьҭыбжьи иашьцылахьаз, зсахьахәра ахаҳә хьшәашәа заҵәык иазынхахьаз ауаҩы ҿиҭуамызт.
Игылан аҽы уажәы-уажәы ацәа иҭрыхьҭшьаауан, иӡыӡымкуан. Шәымҭак иадамзаргьы, абыржәы Хьаԥшь аҿы неихыԥхьаны изцәажәазҭгьы, иҟаларын аеҵәа кыднахыргьы... Аха игылан аҿы неихыԥхьар ихаҳәхар ҳәа ишәозшәа. Имҵысӡакәа игыланы иԥшуан, нахьхьи, џьара, иагәалашәоз хҭыск асахьа алаԥш иҵмыршәо.
Иагәалашәозар акәхарын, аихатә гәашә иахууааны ашҭа ианҭаԥалазтәи амш. Иагәалашәозар акәхарын, аԥсы ахаара абааш мардуан иаҿакны ианхалозтәи ашәымҭа. Иагәалашәозар акәхарын, ҵысхәк аиҳа дацәыхьанҭамкәа, абӷа иҽаласа Ҳараз аҳәа аниҟьоз. Иарӷьарахьгьы иармарахьгьы иарсыз арасатә быца шьапыҵиаақәа акы ицәыбжьамхакәа, зегьы хыҵәҵәаны ианкеиԥсоз. Усҟан, Ҳарази Хьаԥшьи реиԥш насыԥ лаша аӡәгьы имаӡамызт.
Ауаҩытәыҩса иеиԥш агәырқьҳәа Хьаԥшь агәы инҭаӷызын, ауразоуроу иаақыџьқыџьит. Ахы иааҩахан, ашьшьыҳәа анышәынҭра инадҵын, аҳаскьынра инылалеит. Саргьы сҩагылан, суаҩа инампыҵаӡоз аҳаскьынҿа аасԥын, снышьамхнышгылан, саб инышәынҭра агәы инықәсырҳәҳәит.
Амрагьы уашьҭа аӡы инӡаалон. Хьаԥшь азхара иҳәызаргьы-иҳәит анысгәахә, снадгылан аԥыргьагь аҿамҵакәа, абӷа аашьышьны, аӷәра нахасыршәын, исыманы аҩныҟа сҿынасхеит.
Сара убриаҟара схәыцрақәа сыртәыртәхьан, абри
адунеи дуӡӡа ахышәара-ҵышәара, Хьаԥшьи сареи ҳада, зыԥсы қәацо аӡә дықәымшәа сгәы ааҟалеит. Схы сааҩахеит. Хьаԥшьи сареи, анышәынҭра ааныжьны акыр ҳааскьахьан.
Сывараҿы аҟәардә инықәсҵаз саб иуаз аақәсхын, аԥхьара сеиҭаналагеит:
...Ажьакца зҿысхьаз «сдамра» аихатәышә аӷьӷьаҳәа иаартны, аҵалашә сныҩнеиҵан, агәараҳәа ашә ныдижьлеит. Сара исыздырам уи аихатәышә заҟаџьара ацаԥхақәа аиркуаз, аха исаҳауан акыраамҭа, иԥсҿаҵагаха, ашә дшадхоз. Аҵыхәтәан ашә аҿыжрагьы ааиқәтәеит. Аҭынчра гәыԥҵәагагьы, агәырҩа еиԥш, ихьанҭаӡа схажәҩабжь инықәҳан, сшьапы сыннамкыло, снеин, ани аихатәы каруаҭ мыжда ахы сеиҭанықәтәеит.
Аҿахәҿыхҩы еиԥиҟьаз Арушьан игәалашәара сеиҭаналанагаларц егьсыгымкәа, ишызбоз, схы-сгәы неилаԥсеит. Сыла шааԥшуаз, бла иамбоз, ҿы иамбоз акы саашьҭԥааны, сыԥхыӡ иаламшәацыз дунеик ашҟа сагозшәа, снышьҭууааит.
Сгәы аҭҳараҳәа иҭыҵны ицон. Сыбжьы сыргарц инақәскын, сыҿгьы неихысхит, аха цәаблаҟы сылкызшәа, сыбжьгьы насыхәлашәеит. Ус, сҳәыԥы-ӡыԥуа, ӡеибафарак ацәқәырԥақәа сеимырҟьо сышрылаз, снаҭрысын, сшәаны сааԥшит. Сыцхахә еихамгыло сҵысуан. Соуразоуроу аԥхӡы хьшәашәа слакыҵақәа ирҭысны илеиуан. Сылаԥш шәаӡыӡо аҭӡы инкыдхалеит. Аӡыԥсы зкыдыжжылоз аҭӡамц саҳәшьа Хьмур лынаур аакыдлеит. Ушьҭа сара изуа-исҳәо ҳәа акгьы сзымдыруа, саҳәшьа лыгага знылаз аҭӡамц сылаԥш нкыдыԥсылеит.
«Агәаҟразы ауаҩы дыԥсӡом, ичҳа, зегьы-зегьы чҳа!
Учҳара мышкызны мрашәахәаны иуԥылоит, иудыруаз. Иудыруаз, узыниалакгьы, уаџьал макьана ишыхароу, уаҳәшьа дукәыхшоуп, Ҳараз!» – мшаҽнеиԥш саҳәшьа луасиаҭ сыкәа-смаӷра инҭаҳәаны, лынаур аҭӡамц инкыдбалеит.
Аарла инхәыҵлашоз афымца лашара, еишьылҟҟараӡа, аԥсылҩа еиԥш, аҭӡамц ҵәыԥсы иаакыдхалеит.
«Изакәызеи, бзыргәаҟуазеи исԥыббаауазеи, Хьмур, барамыжда?» – аарла сқьышә снықәцәажәеит сыԥсымкәа-сыбзамкәа сахьтәаз:
Ҩаԥхьа агәырҩа еиқәаҵәеиԥш, сымала сааҩнахеит ауаҩытәыҩса иԥсы шҭоу дылбааздоз абахҭа. Сзыхгылааз, сзымдыруа, саагылан, ани зынџьырла иҭаӡыз аҭӡамц акылаара сынкылыԥшит.
Ула аҵәыршы ҭакызар иумбо, еимаҳаны илашьцахьан. Нахьхьиӡа, дгьыли-жәҩани ркалҭқәа ахьынеилалоз инацәхыкны, аарла аԥҭақәа инарылԥхоз еҵәазаҵәык абла сынҭаԥшит. Абыржәымзар-абыржәы сгәаҵӷа нҿҵәаны инкаҳарашәа, аҳауа сзымхо, абааш ҵәыԥс сахьадгылаз, «аӡ иаго аҭәыц дахьынҳалоит» ҳәа, абни нахьхьи сылаԥш иныҵаскыз аеҵәа сыԥсы ахац нахьынсырҳалеит.
Акыраамҭа, убри, кәыкәыблак иаҟараз аеҵәа сахәаԥшуан. Шәымҭақәак рышьҭахь, схы-сгәы ааԥхазшәа санааҟала, сшьамхқәагьы сыҵыԥсаауан аҟынтә, сааин, ҩаԥхьа скаруаҭ снылатәеит. Убриаҟара сгәаҟхьан, аҟәык фҩы зхышәшәоз сиарҭагьы акы ԥымкааӡакәа, сҭәаџьалакьат злыҳәҳәоз сыхчгьы насырҽеин, сҽеиҵыхны снықәиеит. Ушьҭа ҵхабжьагәы инхыҵхьан.
Есиныҟалалакгьы, шәымҭақәак ирыдамзаргьы, сылацәа неихьысшьырц инақәскит, аха уаха, зны Аблаҩеи Қацәбаииеи еиԥдырҟьаз Арушьан ихҭыс анаасгәалашәа, сыцәагьы ӡшәахшәа иныҵабан, ауаҩытәыҩса илахьынҵа аӡыблара сеиҭаналашәеит.
...Арушьан Залаҭбеи ипалата ашә аартны
дахьындәылҵыз, наҟстәи иааиуаз, Залаҭбеи дԥызҟаз аҳақьыми иареи ааиԥылеит.
– Излаздыруала, ачымазаҩи уареи шәеиҩызцәоуп, ешьара шәеибаргоит, џьарак шәеицыҩноуп, усоума? – иҳәан, дҵааит аҳақьым.
– Ааи, усоуп, – иҳәеит Арушьан.
– Ус анакәха, дырҩагь уцхыраара ҳҭахуп, — иҳәан, ижәҩахыр инапы наҵихит.
– Сшьа акәзар, еиҭасылышәх, шәҭахызаргьы абыржәыҵәҟьа сшәыццоит! – иҳәеит, Арушьан.
– Мап, мап, ушьа иулырхыз егьаҳцәымыцхәуп, иҭабуп. Уажә иаҳҭаху, ушьа акәӡам, – иҳәеит аҳақьым.
– Иарбанзаалак, уаҩытәыҩса имч зықәхо акакәзар, сара схы сеигӡом, ара сыҟоуп! – иҳәеит Арушьан.
– Аԥҭекақәа рҿы аԥшаара уадаҩуп, ус, абжьа-хәаахәҭцәа рыла џьара акы ҟоумҵозар, – иҳәан, шьагәырқәак ррецепҭқәа нанҵаны, бӷьыцқәак наииркит.
– Аԥсны иалазар, исыԥшаауеит! – иҳәан, дааццакны иҿынеихеит Арушьан.
Абжьаҟәа дынхон Арушьан иаб иаҳәшьа дызмаз Зорбақь ҳәа Жәанбак. Абри дала-шьала ирзааигәаз рҭынха ду ишҟа ихы ирхеит. Х-еидара машьынак ԥсахны, шьыбжь агәы анаахыҳәҳәоз Зорбақь иашҭа дынҭалеит.
Арушьан ҟазшьас имамызт, ҵангьы-мцынгьы аҭынха иргәаҟра. Иҟазшьахәырамызт, егьа диуа ааигәазаргьы, ԥароума-шьароума – аказыҳәан иҳәара, аџьа мыцхә ирбара. Аха уажәазы иара уаҳа даҽа мҩак имамызт. Аҳақьым идиҵаз ашьа-гәырқәа изыԥшааӡаргьы, анапаҿы аахәара уадаҩын, рыхәқәа цәгьан. Арушьан егьа дыԥхашьазаргьы, егьа деихала-еихыҵзаргьы, абарҭ иуацәа рҿы аԥара имԥсахыр ада даҽа еивысшьак имамызт.
Аԥшәмацәа Арушьан данырба, адунеи азна иеигәрӷьеит. Зорбақь иԥшәма, Арушьан дикәшеит, дизӡатәит. Адунеи, ицәнымхо ихамшәало аҩныҟа днаргеит.
Иаразнак, ихәы-иԥхь, анцәа иаадирбаз зегьы цәырыргеит. Акрыфа-акрыжә ианыҩагылақәа, Арушьан дыззымҩахыҵыз аацәыриган, иреиҳәеит.
Аԥшәмацәа Арушьан иҿы ԥымҽкәа, хышә мааҭ аԥара наирҭан ишивагьыжьуаз агәашә дынҭганы дноурышьҭит. Иԥсы игәы икылахо, ҩаԥхьа аидара машьынақәа неиҭныԥсахло, ақалақь аҿы дааит. Иааидыруаз аԥҭекақәа зегьы рҿы дҵаа-ԥшааит, аха џьарамзар-џьаргьы имоуит. «Уи аҩыза агәырқәа, ара аԥшаара уадаҩуп», ҳәа иарҳәеит.
Иҟаиҵахуааз, итәашьа иԥсышьан. Аихамҩа азааигәа игылоу ауахәама аԥхьа абжьахәаахәҭцәа ицәыҵакны, зеиԥш уҭаху ахәшәқәа рҭиуеит ҳәа иаҳахьан аҟынтә, дышиашаз убрахь иҿынеихеит.
Сара ахаан исхашҭраны сыҟаӡам, Арушьан ауахәамаҿы ауриа дышилахәаахәҭуаз атәы ажәабжьны исеиҳәаз.
Арушьан ауахәама аԥхьа днеин, абнаршәыра илахаз аӡыс еиԥш, дыхҭы-шәҭуа акы дшашьҭаз анырба: ауп, ари хәшәык даргәаҟуазар ҟалап рҳәан, абжьахәаахәҭцәа идҵаалара иалагазаап.
Аҵыхәтәаншәа, ацирк ҟаҵацәа реиԥш, иԥынҵа хырҟаԥшьааны, аҩысҭаацәа раҳ иеиԥш ихахәы ҟаԥшьшьӡа, дааидгылт. Арушьан излеиҳәаз ала, аиаша уасҳәап, лабҿаба акәым, ԥхыӡ дубар уцәырҳаны уҿыхарын. Иоура, метрак аарла дшаԥынҵазгьы, ихи-иҵыхәеи еилгарак амаӡамкәа, ашҭоԥ еиԥш, иԥашь иҭынханы акәын дшыҟаз. Аҭаҭын иашәхьаз иԥаҵа хҩежьаақәа кыдышьшь днаихәаԥш-ҩаихәаԥшын, ишәарҭаз аӡәы шиакәмыз агәра анига:
– Акыр уаргәаҟуама, батоно? – даагәыцхә-гәшьит, ақырҭуа уриа.
– Уара узусҭада? Акыр усыхәома, сзыргәаҟуа уасҳәар? – иҳәеит.
– Ҳаи, ҳаи, сухәаргьы ҟалап, батоно! – иҵегь иара сара сахь дааскьеит.
– Сдаӷьхаргьы смаҭхаргьы, абарҭ ахьыҟазаалак, анышә иҵысхуазаргьы иаасымԥшаар ԥсыхәа сымаӡам, – иҳәан, Арушьан ишьагәырқәа рыхьӡ зныз арецептқәа наганы инеииркит.
Иҵааԥсха, нахьхьи, џьара илакыҵа иҭаԥсаз икәыкәу бла ссақәа ааиршаҟь-шаҟьан, срецептқәа илаԥш иныҵигеит.
– Абарҭ, сыԥсы инахырзааны аӡәы исҭап ҳәа сгәы иҭамызт, аха уцәажәашьа злаҟоу ала, ушаԥсуоу здырит аҟынтә, мап сызуцәкуам. Исымоуп уи ахәшә, аха схазыҳәан исҭахын. Дара ахәашақәагьы, абра сара машәыршәа исыднагалеит, акәмзар, уаҩытәыҩса иоураны дыҟаӡам! – иҳәан, даара ихәшәқәа дрыҵабзаҳәаны рхахә нылихит.
– Аа, абааԥс, уаргьы аратәзар акәхап, утәымуаҩым, гәаҟра ҵыхәоуп абрахь сымҩахызгаз. Агәаҟра иалоу ззымдыруа уакәхарым. Уара ухазыҳәан иуҭахызаргьы, сахумбаан, саргьы суаҩуп, сахьуԥылара иудыруазеи! – иҳәан, Арушьангьы аҩысҭаацәа наиқәиртәан, даақалачынит.
– Ара угылаз, уажәыҵәҟьа сааиуеит! – иҳәан, ахәшә аагара аԥсра ацәа нахикаазшәа, ихы-иҿы еицаҟьа еиҳагьы иааҵеирԥалан, днаидҵны иҿынеихеит.
«Абри сижьарызма ижәла нҵәеит! – дынкахәыцит дахьгылаз.
– Афара, фара ианадамха, абгахәыҷы уафар еиҳа, абгаду уафар еиҳа еиӷьуп. Абни ауриа мришәа иҟоу абыржә санижьа, сижьаҵәҟьеит анааџьын?!» – ҳәа аасгәахәит, иҳәеит, Арушьан, аха дижьазаргьы, уаҵәы дишьҭаланы дикып ҳәа уҟазу. Абас Арушьан дгәыҩ-ҿыҩха дышгылаз, данынаԥш, иоуриа хачақьа хәыҷы, дхыԥшаало дшааиуаз гәеиҭеит. «Ҳаи, анцәа илыԥха иоуааит, ари деилаҩашәа дыҟан, аха сҿы ԥимҽит убама!» – ааигәахәын, иаргьы шьаҿақәак ныҟаиҵан днеиԥылеит.
Агазеҭ зкәыршаз еилаҳәарак ипалта кьаҿ иааҵихит
ауриа.
– Абра жәа-коробкак ыҟоуп, игәаҭ, батоно! – иҳәан, сышҟа иааирххеит.
– Аиеи нас, угәра сымго ҳәа акәым, аха аби-ԥеи рыбжьара, ахәаахәҭра, хәаахәҭроуп! – иҳәан, Арушьан дужьо дыҟазма, иеилаҳәара, аԥса ашьапахьы даанаскьан, иааилыхны, ашьа-гәырқәа зҭаз акоробкақәа дрыхәаԥ-шын, зегьы нацәақәкыла дмыццакыкәа иԥхьаӡеит.
– Хәыс иузақәузеи? – иҳәан дааҵааит Арушьан.
– Уара уахьаԥсуоу, насгьы уԥсадгьыл аҟны сахьынхо аҳаҭыр азы, ҩышә мааҭ ҳәа иусҭоит. Даҽаӡәызар, саб рыцҳа дгыланы дааргьы, хышә мааҭ еиҵакны, сыкнеиҳауазаргьы исҭомызт! – иҳәеит ауриа, иҽырҳалал-ҽырбзамыҟә-ҽырҟәышшәа.
– Ҟоҳ! – иҳәеит, ииҳәаз ахә иамхарацәахан.
– Ишԥа, амцхә искит угәахәуама, батоно? – иҳәан, уи аҩыза агәынамӡара сара сҟынтәи дазыԥшӡамызшәа, дааихәаԥшит.
– Хәыҷык исамхарацәахеит, изеицәааӡарызеи! – иҳәеит, Арушьангьы зынӡа акада егьизымдыруашәа иҽааҟаҵаны.
– Убри ҩынҩажәижәаба мааҭ сыц аанагом, уареи сареи ҳабжьара сахыҵуеит. Уаҵәы ҳахьеиқәшәо иудыруазеи. Усҟангьы, аус абоууеи, ҵаара ԥхашьарам? – иҳәан, акыраамҭа иҽыззыҟаиҵоз абри азҵаара, еимҟьарак иналагӡаны, апҟаҩҳәа аҿааирхеит. Аус ахьиуаз иҳәар, иудыруазеи, мышкызны, ауриа иҵыхәа абылра иалагар, зынӡа дыԥсыхәшахаргьы ҟалоит ҳәа даахәыцит Арушьан.
Ауриа ус еиԥш азҵаара ахьиҭиз иара ихаҭагьы цәгьа имбеит. Аха урҭқәа зегьы акы инмырԥшӡакәа, иҽеиԥштәны иҽааҟеиҵеит.
– Аредакциаҿы аус зуеит! – иҳәеит, иаамырхьааӡакәа.
Ишызбоз, ауриа хачақьа зынӡа днеиҵалан, иԥштәы ааиԥсахит. Шәымҭақәак ихы ахьигара имоуа даахәиҵәиит. Иҩнапыкгьы мыцхәхан иахьигара имоуа, акыраамҭа аҳәыҵәы-хәыҵәра даҿын. Нас, ииулак-ииҳәалак, иҽааизиган:
– Иухьӡузеи ҵаара ԥхашьарам? – дҵааит ауриа.
– Арушьан сыхьӡуп, Сыхсалбоуп, – иҳәеит.
– Сара сыԥҳәыс лыжәлагьы, зынӡа уара ужәла иахаршалоуп! – иҳәеит, адунеи, аҟарма еиԥш дааикәҵәишар моу имамкәа.
– Ус акәзар, уареи сареи ҳаиуацәазаап! – иҳәеит Арушьангьы, иҽыргызмал-ҽыргәыцхәшәа.
– Ҳаи, иахьа арахь умҩахызгаз ушьапқәа срыкәхшоуп иҳәарашәа, икәа-имаӷра иҽынҭеирҳәит ауриа.
– Иабыхәа, аикәым смыхьуази, аҵыхәтәан саамҵаа-ԥшаазҭгьы! Абарҭ агәырқәа рыхә умыхны усышьҭуан. Аа, абааԥс, абри ззуго хәарҭа-хәаԥшьыс анцәа ииҭааит, сан лкыкахш еиԥш сизыразуп. Ахә усҭоит-егьиуеит ҳәа уаналага, сгәы ишалсуа удыруазааит! – иҳәан, аԥара идигалаз имгарц далагеит.
– Иууазеи, абаа, сара асадаҟны саҳәарц смааит. Сзыргәаҟуаз агәырқәа сзуԥшааит, абзиара дуӡӡа сзууит. Аԥара усымҭакәа, ахәшә ахьыҵырхуагьы аџьыка хәыԥхь ыҵарыԥсоит рҳәоит! – сҳәан, саргьы издыруаз ахәыҷала сҽаасырххақәеит.
– Абри аҵыхәала уаҳа ануҳәа, уареи сареи ԥсра-бзара ҳзеилам, ҳаиуарагьы ҳаиҭынхарагьы ҳаҭыр ақәумҵеит, удыруазааит! – иҳәан, иҽиргәаазшәа иҽыҟаиҵеит.
– Ус анакәха ҵасым, зынӡа аӡыхь угәдыршаланы сноуԥырҵыр. Уажәазы абри, наудкыл! – иҳәан, шә-мааҭк аԥара иџьыба инҭеиҵарц даналага, иҟалом иҳәан, даахахачахеит-егьит, аха напхаԥса деибамыргакәа, икьаҿ аџьыба инҭеиҵеит.
– Хәарҭа-хәаԥшьыс анцәа ииҭааит, ауаҩытәыҩса дызшаз! – иҳәан, ауриа инапқәа аарџьарсахьаны игәы
иныҵеикит. Иаргьы абзиала иҳәан, иҿынеихеит.
Ушьҭа шьыбжьы агәыҳәҵәаҵәҟьа иқәлахьан еиԥш, дыҿҟьа-ҿҟьо ахәшәтәырҭаҿы дааит Арушьан. Залаҭбеи дԥызҟаз аҳақьым икабинет дныҩналеит.
Аҳақьым Арушьан даниба, дҩеихаӡгылеит.
– Иззуҳәаз ашьа-гәырқәа аазгеит, акыр иаԥсоу аҳа-қьым! – иҳәан, агазеҭ илаҳәаны иҩыҵра иҵакыз аилаҳәара неииркит. Аҳақьым агазеҭ ааиртын, дмыццакӡакәа зегьы ааиԥхьаӡан, днахан, астол аган ахь инықәиҵеит.
– Аферым! Ушьҭа шә-процҽнтк уиқәгәыӷ ачымазаҩ! – иҳәан, ишибоз ихы-иҿы ччаԥшьк нықәлашеит. – Уи зегьы бзиоуп, аха дызлаузыҟоузеи, аҩыза, ачымазаҩ? – иҳәан, дышҵаахьаз ихашҭны деиҭаҵааит аҳақьым.
– Ешьак иеиԥш избо сҩыза гәакьа иоуп! – иҳәеит Арушьан.
– Шәеигымхааит. Уара иҟоуҵаз, аиашьа гәакьаҵәҟьагьы изыҟаҵом, уқәлара уахьӡааит! – иҳәеит, гәыкала ишиҳәоз мҩашьо. – Ачымазаҩ уахынла идтәалатәуп. Ус иманшәаланы аӡәыр дшәымоума? – иҳәеит аҳақьым аҵыхәтәан.
– Уаха сара сидтәалоит, нас, уаҵәы ԥсыхәак ҟаҳҵап, – иҳәеит Арушьан. Аҳақьымгьы уаҳа ицымҳәакәа дындәылҵит.
Залаҭбеи дахьышьҭаз апалатаҿы даныныҩнала, иблақәа аахитын, днеиҿаԥшит.
– Аҳаҳаи, акы уацәымшәан, Залаҭбеи! Ашьа гәырқәа узаазгеит! Убырҭ напы мышла иаазгаз наганы инауларҵар, нас, уҽыхәа иаҵәа уақәтәаны, ухысны уцеит, ухьаақәагьы аӡшәах еиԥш иныхнудап! – иҳәан, иаԥхьа днатәан, инапы аанкыланы игәы ааирӷәӷәеит.
Залаҭбеи аарла иқьышәқәа неихирԥхьан: – Уара уда ҭынха дышсымам удыруеит, Арушьан, – иҳәан, илабжышқәа аахибаҳәалеит.
Арушьангьы, Залаҭбеи ииҳәаз, акы еиԥшымкәа иааицәымыӷхеит, аха инмырԥшкәа, игәы неиқәиҳәалеит.
Ҳамҭак игәы ихеиршҭырц диацәажәон. Уи ауха иара иҿы даагыларц шиҭахыз аниеиҳәа, илакҭа нҭыԥшӡаахан, игәалаҟарагьы ааҽеихеит Залаҭбеи.
Убри ауха, Арушьан ихы ахьнықәиҵоз ҳәа џьаргьы акгьы ыҟамызт. Залаҭбеи ипалатаҿы, иара инаҩыс, даҽа хҩыкгьы шьҭан. Ихаҿы зцәа зхыԥԥхьаз тумбочкаки ҟәардәы кьыбжаамки гылан. Акыр аҵых цаанӡа лацәааихьшь ҟамҵаӡакәа, дидтәалан. Аҵыхәтәан, амедицинатә еҳәшьа дааин, ихьаа хыдазтәуаз агәыр изыҟаҵаны, арцәага хәшәыкгьы илыржәын, дындәылҵны дцеит. Ҳамҭак ашьҭахь, Залаҭбеи илацәа анааиқәиԥса, акаруаҭ ашьапаҿы, хыза жәижәых ҵаӷашәа иахшьыз аақәихын, иаԥхьаҵәҟьа адашьма инықәиршәын, ихи-ишьапи неилаԥсаны днықәиеит.
Арушьан уи ауха цәарас ҳәа иҟаиҵаз егьыҟам. Залаҭбеии иареи шеикәшоз, иҟьаҟьаӡа иаашеит. Ашьжьымҭан ампахьшьы ырбааӡаны, ихы-иҿи инапқәеи ирхьишьит. Аӡбагьы дшакуаз иеиҳәеит, аха ажәра дшақәшаҳаҭмыз иирдырын, иацы ашьыжь изааигаз алимон ааԥиҟан, иаарыӷәӷәаны, аӡы иқьышә инықәишьит.
Амра апалата ианааҩнаҷҷа, Арушьангьы иҽынеи-биҭеит. Залаҭбеи Арушьан ахәылбыҽха деиҭашаауаз наиеиҳәан, ихы-игәы аарҭынчны, ахәшәтәырҭа ҩны дындәылҵит.
Акы-ҩба хәа иааԥхьаӡаны Залаҭбеи мыш ҩажәа дышьҭан. Зынасыԥ даҵанакыз дызусҭоу сеидроу, аха деибга-дызҩыда ахәшәтәырҭа дҭыҵит.
...Абри ҟалеит 1937 шықәса, адунеи ацәашь еиԥш амца ацраланы, аххаҳәа ианбылуаз аамҭазы. Есиаашар: «Иахьа абригь-абригь дыргеит» ҳәа ааҳаҳауан. Иаанхазгьы, есшәымҭа рлахьынҵа еиқәаҵәа иазыԥшын. Шьыжьы инаркны, уаха дасу рыҩныҟақәа игәарлаанӡа, аиҩызцәа гәакьақәаҵәҟьа, рхы неизырханы еицәажәаӡомызт.
Арушьан имаӡа зҵеимкуаз Залаҭбеи заҵәык иакәын.
«Угәы иҭоуи, угәы иалсзи, угәы иахәази зҵоумкуа ауаҩы даныҟала, зҵыхәа хҵәам аӡырлашә, амаҭ иаҿаҭәҳәар, аӡырлашә чны ишыԥжәо еиԥш, ауаҩытәыҩсагьы, ҳаӷеиҭа, деилагар илшоит», – иҳәон Арушьан, уаха, ҭынч, Залаҭбеии иареи анааидтәалалак.
Залаҭбеи абри ахаз аамҭа ааиаанӡагьы, рацәак ацәажәара иҭахӡамызт. Џьара акы имҳәар анамуазгьы, жәа хәахәак ааиамхаҳәар, уаҵәы дынкылахәаша дцарашәа акәын, цқьа ишәаны изаны, дазхәыцны иҿы шеихихуаз.
– Залаҭбеи, уара учҳара заҟароу ала, адгьыл аӡәыр дақәлахозар, уара уақәлахоит! – иҳәон Арушьан, иҩыза иҿымҭра ичҳара даналнахлак.
– Ҳа! ҳа! ҳа! – ҳәа ибжьы ныҵакӡаны, даахаҿхырччашәа иҽыҟаиҵон, уаҳа ифеида иҿеиҵомызт. Сааҭбжак уцәажәозаргьы, иара дуԥырхагахаӡомызт, Мыргә рыцҳа иеиԥш дтәаны духәаԥшуан.
– Амшразы ахәшәтәырҭа уҭанагалон. Убрантәи уаазгеи-уажәи рыбжьара, ала шыцыԥхьаӡа иуцло уалагеит. Ахьажь ахы ҵааны аҭамҳа еиҿаужьуеит, акәымзар, жьыхәҭа бзиак сыҟам убоит, абри, мхәыц чарала иуқәуҵаз акәац мыцхә, кьылақәак сурԥсахыр ҟамлаӡои?! – ҳәа даахәмаршәа аҵәы наилаиҵалон, аха уи азы Залаҭбеи игәи-игәаҵәеи неилысны, Арушьан саҟалажәакгьы иеимҳәацызт.
«Акада акы узымдыруа, кәараҵашьак уақәымшәо, есымша ача еиԥш, ушиашоу ушԥаԥыруеи, уара насыԥ шкәакәа!» – ҳәа, игәы инҭеиҳәаалон Арушьан. «Уи сҳәеит ҳәа, уажәы ауаҩы иеилкаара уадаҩуп. «Аҭынчцәарагьы ҭынчзҩоуп!» – рҳәоит. Арушьан Залаҭбеи изыҳәан иааихҭашәоз игәаанагарақәа, зны-зынла рхи-рҵыхәеи изеидымкыло, иааицәеилаԥсон. Аха жәаҭынхак иамхаҳәазшәа, ихы аара надҵаны, аҵыхәтәаны, зегьы акакәын, Залаҭбеи изы аханатә аахыс имаз агәаанагараҿы даакылсуан. Адунеи аҿы ҳалал дыҟазар, иара иоуп ҳәа даахьхәуан. «Сара абыржәы схы ааилагаргьы, сашьцәа
сцәыхароуп, уара уоуп зарӷьа махәар садырҳәало. Аратәи ала, уара уаҵкыс исзааигәоу аӡәгьы дсымаӡам, уагьсҩызоуп, уагьсашьоуп!» – абас иныҳәаҿа аанкыланы ижәуан Арушьан, Залаҭбеии иареи ачеиџьыка ианааицахатәоз.
Залаҭбеи иҽыргаӡа-ҽырҳалалны, Арушьан дизыӡырҩуан. «Ҳаи, абааԥс, ажә агәаҵәа иӷроума, џьара иҿы неихыԥхьаны, акы неиҳәар, ихы аџь алиаар ҳәа дшәома ари ашәикка!» – Арушьан игәы наиҵаххуан, аха: «Анцәа илаимҵаз, илаимҵеит, сара дҿыцны дсызшом», – инапы неиҟьон.
Уахык, Арушьангьы Залаҭбеигьы аредақциа аҟынтәи аҩныҟа еицааит. Урҭ аҩыџьагьы аҭаацәара иаланамгалаӡацызт, иҷкәынцәаӡан. Ауха иаалаган, аԥсуалаҵәҟьа абысҭа руит. Арушьан ақыҭа рҟынтәи иааигаз ашәхаҩа иххит. Абысҭа аакнихын, рҿахрақәа асаанқәа инарынҵаны ашәсақәа наргәылеиҵеит. Ажәакала, абжьааԥны еиԥш инеидтәалан акрырфеит. Рчыс маҭәақәагьы рҭыԥ инықәырҵан, Арушьан днеин аҭӡамц иадгылаз астол днадтәалт. Залаҭбеигьы арирахьтәи аган иҽаакыдигӡалеит. Ҳамҭак, аҩыџьагьы ҿымҭӡакәа, ргәы инҭахәыцуа иаатәеит.
– Уара утәала, Залаҭбеи, абри аамҭа еилаԥаҭашәа иҟоу ҳабакылнагари ҳәа угәы иаанагои? – иҳәан, днаиазҵааит Арушьан.
Абри иаалырҟьаны, ихасбжьы илымҳа иазырҳаз азҵаара, Залаҭбеи раԥхьашәа иԥштәгьы ааиԥсахит. Нас, иԥсахара иқьышә инықәикын:
– Сеидроу, гәышьа! – иҳәеит аарла, иара ишиҟазшьаз еиԥш, иарма бла нҵеикын.
– Мақьҭиагьы дазмырхакәа, иаха Сандрагьы рыԥсы дарҭеит рҳәеит! – ҿааиҭит Арушьан илахь неиқәиҵан.
– Нас, уара угәы ишԥаанаго, иаҳԥеиԥшхарызеи уаҵәтәи амшаз? – иҳәеит, уажәраанӡа аарла зҿы еихызымхуаз Залаҭбеи, ахә иеиԥш даалҟьан.
– Абни уиазҵаа, абни иоуп жәлар ррыцҳара зыхәда иқәу, зегьы здыруа, зегь зылшо! – иҳәан, Арушьан
днеицрашәан, аҭӡамц аҿы икнаҳаз Сталин ипатреҭ имацәа нақәикит.
Залаҭбеи заҵа акы имҳәарыз, ихәда ахьынаикәаижьыз, илаԥш адашьма иааизаҟәымхит.
– Исҳәаз мцума, Залаҭбеи? – иҳәан, инаиқәирххит Арушьан.
– Сыздырам... – иҳәеит, ачымазаҩ гәаҟ, аҵыхәтәантәи ибжьы аарла иԥсы инахирзаауа еиԥш.
– Иузымдыруазар, иахьарнахыс иудыруазааит. Абни иоуп иахьа зҿаҳәатәы ҟало! – иҳәеит Арушьан.
Залаҭбеи дтәан, ҵаҟа дышьҭаԥшуа. Иихәыцуаз, иара аӡәзаҵәык ида, инцәахәгьы издырамызт.
Арушьан даагылазаргьы, игәы иаанагаз мҵәахӡакәа, иаразнак иҳәон, ичҳарагьы маҷӡан. Иаҭахханы иҟалозар, дықәԥаргьы, деисыргьы илшон. Ус, аӡәы афрахьы дааиуазаргьы дицәшәомызт, игәыжәлагьы бааԥсын. Абзиараҿы, дыбзиан, умацәахы дакәуршон, ацәгьараҿы дыцәгьан, аангылашьа издырӡомызт. Уажә Залаҭбеи иҿымҭра игәы неиланарххын, абас ҿааиҭит:
– Уара, Залаҭбеи, адунеи зеиԥш ҟамлац акгьы ыҟаӡам. Абаржәы Сталин иԥаҵақәа џарџаруа ҳаԥхьа дышкыду убоит. Адунеи зегьы иара имҵахырхәо, ныхахәрак еиԥш дшырыԥхьаӡо акәымкәа, мышкызны, абри иску Евангелие еиԥш, ихы ладырхахыр! Ус иҟаларгьы ҟалоит, иудыруазеи, жәлар рҳақ цәгьоуп! – иҳәеит Арушьан.
Арушьан аԥсра дақәгәыӷуан акәымзар, абриаҟара игәы ԥжәаны ииҳәаз ажәақәа рҵыхәала, Залаҭбеи, џьара акы ахиҳәаарым ҳәа игәы иаанагомызт. Аха ашәымҭақәа хаҳәраҳатәха ииасны ицон. Залаҭбеи, ауарбажә еиԥш, имаха-шьаха наиважьны дахьынатәаз, зынӡа иҽааимырҵысит.
– Уара, Залаҭбеи, исҳәаз умаҳаӡеи, изалаҿумҭуазеи? – иҳәан, иаарӷыӷкшәа даацәажәеит.
– Дабаҳԥырхагоу уареи сареи, ҳшьапы даӷрагылоума
сеидроу! – иҳәеит Залаҭбеи, Сталин дааихашшаашәа.
– Ҳшьапы аӷрагылараҿы дыҟоума, Залаҭбеихеит, иҳамаз иреиӷьыз иԥсы иеиҭахьеитеи! «Амшә аҽада афон, аҽада ҭацара ауан» ҳәа, абри уара иузеилымкааҵәҟьоу, мамзаргьы еилукаарц уҭахыму?– иҳәан, Залаҭбеи дахьтәаз абарҭ ажәақәа ахҿақәа реиԥш инеигәыҵеиԥсеит.
– Исыздырам, џьым, сара аполитикаҿы ус сымаӡам. Абри ҳгазеҭ азы еиҭазго адырраҭарақәа ҽеила аԥсышәала исзырцәажәааит, егьи уара узлацәажәои сареи ҳаимаҭәаӡам! – иҳәеит Залаҭбеи, зегьы ихы нарылыршәшәаны.
– Уара насыԥ умоуп, Залаҭбеи! – иҳәан, дааԥы-шәарччеит Арушьан.
– Избан?! – иааџьеишьеит Залаҭбеи.
– Избан умбои, угәаҵәа жәпоуп! – иҳәан, Арушьан иԥштәы ааиԥсахит.
– Усҵәҟьоу, џьушьҭ! – иҳәан, уаҳа ацымҳәакәа, днахысамарҟәылшәа ааҟаиҵан, иҽаамаириашеит Залаҭбеи.
– Уара узықәтәоу амахә аԥҟара иаҿуп, аха уара макьана иузгәамҭац! – иҳәеит Арушьан.
– Изхуҳәаауазеи, Арушьан? – иҳәеит Залаҭбеи, игәахьы зынӡа иаамгаӡакәа.
– Изхысҳәаауазеи умбои, ҳазлаҩуаз ҳлатын алфавит ааҳамырхын, қырҭуа нбанла аҩра ҳаладыргеит. Ҳашнеи-шнеиуа, ҳбызшәагьы ааҳҿыхны, ҳаԥсуа школқәагьы адыркуазар акәхап. Абри уара астатиақәа ахьеиҭоуго, ҳгазеҭ заҵәы ааҳамырхыр, нас утәазааит узеиуоу узымдыруа, еимырҵәаз ран леиԥш уҩнапык угәыҵаԥсаны.
– Уи уареи сареи ҳамч ақәхом! – иҳәеит Залаҭбеи амҿышьха еиԥш иџьымшь ахәы ааимеирссын.
– Уара сара узлазбо ала хәҷыкгьы уамхашәоит ҳәа сыҟоуп! – иҳәеит Арушьан иҳәашьала, дихычча-хыхәмаршәа.
– Уаниашьа ухаҵашьахароуп. Иахьатәи аамҭазы имшәо
агаӡа иоуп, – иҳәеит Залаҭбеи ацәаҟәацәыс иқәжьыз, аарла ихы налирҳәҳәан.
– Ҳаӷоугьы игага дацәшәааит. Ауаҩытәыҩса, знык, ари есымша ҟыба-ӡыба згым адунеи насыԥда данықәлах, ма ибзарӡы, рҳәароуп, ма иԥсырӡы. Ус акәымкәа, адунеи дыззықәыз изымдырӡакәа ииасыз ауаҩы, уи дыԥсит, дыԥсӡаҵәҟьеит! – иҳәеит Арушьан.
– Иахьазыҳәан, ачҳара ауп зегьы ириааиуа! – иҳәеит Залаҭбеи, ифеида Арушьан иҿамҵакәа.
– Ичҳатәу ҳәа акы ыҟоуп, ичҳатәым ҳәагьы акы ыҟоуп. Агәы узҭамзар, усҟан абла егьабаӡом. Ус анакәха, ашә-бӷьы тлазны абара акәым, амкәандыр мҵаа агьама узеилымкаар алшоит, – иҳәеит Арушьан.
– Нас, уара излоуҳәо ала, сара...
– Агәалсрахь ухы умырхан, Залаҭбеи. Уаха уареи сареи ҭаацәашәала иахьатәи ҳҭагылазаашьа ицәырнагаз зҵаарақәак ҳрылацәажәоит ауп, акәымзар, ауаа зегьы ҟазшьала еиԥшхома, аӡә хәыҷык дамхаццакуеит, даҽаӡәы, ари ацуҭеи ықәеибагозаргьы, иныҟәашәа иԥсахӡом, дмыццакӡакәа днеиуеит, – иҳәеит Арушьан Залаҭбеи иажәа анагӡаха имҭакәа, иҽаарԥсышәашәа.
– Зегьы ҳгәы былгәышьоит, аха лымшара кәашарахагәышьеит акәымзар! – иҳәеит Залаҭбеи, игәалсра ихы иқәмыргылакәа.
– Ақыҭа рҿы акәзар, ушьҭа арбаӷьқәа аккаҳәа еиларԥсахьазаарын! – иҳәеит Арушьан, Залаҭбеи ила жәаҩа мҵык шакыз ангәеиҭа.
Сгәысҽанӡамкәа, агәақьҳәа, абахҭа ашә илҳәаз асақь аихатәышә ианааха, сакӡамшәа, ахьшәҭҳәа скаруаҭ саақәтәеит. Аԥсра еиҳа сақәгәыӷуан акәымзар, уахатәи аҵых схәыцрақәеи сареи ҳаизынхеит, ушьҭа
аӡәы дысԥырхагахап ҳәа сыҟамызт. Аҿҿаҳәа ашә аартны дааҩналеит, ахаан исымбацыз исмаҳацыз аӡәы. Уи, ани сыблаҩа ибжагьы дыҟамызт. Иаразнак сылаԥш нақәшәеит, аҟәарҭ хәда цәҳәы еиԥш ихахәда ҩызӡа. Иара ихаҭа ҵәык азна акәац иқәымкәа, икәаҭақәа ҭрыԥсааны, иҭәыц шьахәарқәа, абыржәымзар-абыр-жәы инаиҵаԥыҵәҵәап уҳәарын, абахәуақәа реиԥш дахьрыжәгылаз.
Иззакәу сыздырам, ҳамҭак ашә дылагыланы дсыхәаԥшуан. Нас, игылашьа алақәа неишызшәа, длеиҭаҟьан, иҽааидыԥсаланы даагылеит.
– Абаандаҩы, аҿахәҿыхҩы дуԥхьоит, иаарласны усаԥыс! – иҳәан, аршәыга дааҭыргазшәа, аҵаа ԥшаҵәыҵә насҿеиҟьеит.
– Ишԥа, уажәыҵәҟьоу?! – иааџьашьашәа сна-иазҵааит.
– Ааи, ааи, абыржәыҵәҟьа! – иҳәан, ишәақь ашьхәагьы сыбӷа ашшара инадиргылт.
Изыҟасҵаз саргьы исыздырам, аха сҩагылан, ани аҭӡамц аҿы адаҷқәа ирҭаԥахыз ахышә сынкылыԥшит. Нахьхьиӡа, есымша избац, еҵәак, абыржәыҵәҟьа аԥсы нахшәап уҳәаратәы ақыџь-қыџьра иаҿын. Сцәа сааҭаӡыӡан, уаҵәтәи слахьынҵа сназхәыцит. Уахык зны сан ислырбахьаз аеҵәа џьарсахьа аасгәалашәеит. Убырҭ аеҵәақәа есымша еихык-еиҵык, џьарсахьан ажәҩан инкыдеибаҳәалоз аеҵәақәа, абыржәы лацәарӡасрак иадамзаргьы сылаԥш нархьысыр, адунеи снақәла-харызшәа сгәы иабеит. Слахьынҵа убри аеҵәа џьарсахьа иалазшәа, убри ада ԥсыхәа сымамшәа сааҟалеит.
Ҩаԥхьа убри акылаара схы надсрыӷәӷәалан, сеиҭанкылыԥшын, ажәҩан сылаԥш ааҵсыршаҟьеит. Шьыбжьышьҭахьтәи амра анхьашымҭазы сзышьҭаз сиеҵәа џьарсахьа неилаарцырын, жәҩангәы иналыххит. Убри ашәымҭазтәи сцәанырра атәы ҿык-бзык ирызҳәом. Зызшьапык адамра иҭазыргылахьаз, аԥсрахәшә
анынеиҿакәа, иԥсы ахаара иқьышә ишнықәххыз еиԥш, саргьы схы аҭӡамц хьшәашәа инадысҵан, оҳ, гәышьа ҳәа сыԥсы неивызгеит.
«Нан, абни аеҵәа џьарсахьа улаԥш иҵымшәонаҵы, уаџьал хароуп. Улаԥш ианыҵшәа, ууахҭа ааигәоуп. Есуаха ажәҩан уаҵаԥшла. Урҭ есымша шьыбжь-хыҵырҭаҿы ауп иахьцәырҵуа!» – ҳәа уахыктәи сан лажәақәа ааицамкӡакәа, абыржәы слымҳа инҭаҩыз, сыԥсы ахьыхәхәа сшазыӡырҩуаз:
– Аҭӡы уадԥсылама, уара аҳаиуан! – иҳәан, шәақьшьхәала ишимчыз днасыгәҭасит. Саргьы сааҭрысын, смага-маго, аҟарул иаԥхьа снагылан, сҿынасхеит.
Быжьрабыжьҵәа адгьыл иаҵҩахаз аӡә иеиԥш, ухы-угәы еилазыԥсоз абааш ҭӡамцқәа рҿаҳаҿымҭра сагәылаланы снеиуан. Акызаҵәык сыԥсы иаԥшәмаз ашьамҭлаҳәқәа сышьамызт, сышьҭахь снапқәа ҿаҳәамызт. Сышьҭахь игылаз аҟарули сареи ҳашьҭыбжьқәа ракәын, амыткәма бжьы еиԥш, аҩҭӡамцк ргәарабжьара ибжьыҩуаз.
Ари амҩа ушьҭа сыхәмацәак реиԥш издыруан. Сыблақәа хҩаны соуушьҭыргьы, акәариал еиԥш, Қацәбаииа, «сахьинаҭуаз» акабинет аҿы сааиуан. Уаха хынтәын Қацәбаииа сиҭаауазижьҭеи.
Амҩа сахьықәыз, ҩаԥхьа иҿыцӡа еиҭаасгәалашәеит, Қацәбаииеи сареи аҵыхәтәантәи ҳаицәажәара аан ҳахьаангылаз. Иаасгәаласыршәеит, усҟан, сындәылҵымҭазы инасхьигӡаз иажәақәагьы. Сгәы аасырхаҵан, иареи сареи уахатәи ҳаиԥылара сҽазыҟасҵеит. Сара игәҩарамкәа издыруан уахатәи аҿахәҿыхраҿы, жәохәҩык «атроцкистцәа» суаажәлар рыҭира сақәшаҳаҭхап ҳәа дышгәыӷуаз. Сара уи азҵаара ықәсххьан. Уи азҵаара сыӡбахьан, стапанча анеибамгаз ауха инаркны. Убри ауха, зыԥсы шаҟьо ҳахьатә кәасқьа аҭӡамц инкыдшаҟьалаз саҳәшьа мыжда сажәа лысҭахьан, уаҳа схы згәаӷьырц сыҽшазысымкуаз. Ушьҭа арахәыц ҟаԥшь аҵыхәа кны,
слахьынҵа сахьагоз сацын.
Қацәбаииа икабинет ашә аартны сныҩналеит. Уи избац-исаҳац астол дахатәан. Сшааибазҵәҟьа, дҩагылан, шьаҿак астол даахыҵит.
– Утәа, уабацо, џьушьҭ! – сҳәан, саргьы сызқәы-мгәыӷуаз анызба, иааџьашьашәа сажәа саагәылахеит.
– Аус усуп, аламыс ламысуп! Аихаӡгылара аԥсуаа аханатә аахысгьы ирыман, иахьагьы ирымоуп. Егьоумҳәан, саргьы аԥсуа ишьоуп исылоу! – иҳәан, сахьтәашаз аҟәардә инапы нақәикын, иҭыԥ аҿы днатәеит.
«Ашьаӡа-гәаӡа уӷрыҩрааит, уара аԥсуарас иулоу аҳа!» – абас сгәы иааҭысҳәаан, ашьшьыҳәа снатәеит. Иуауаӡа ашә илагылаз сҟарул иахь дынхьаԥшын, уца ҳәа аанарго, ихы наиҟьеит. Егьыгьы, иажәа ҩбамтәкәа дындәылӡааны дцеит. Акыраамҭа ҿымҭӡакәа ҳаидтәалан. Иара астол акы ықәихуан, акы ықәиҵон. Ашьҭахь цқьа иҽааирҭынчын, асахҭан еиқәаҵәа зҭасаз, дзықәтәаз идес ҟәардә ибӷа нкыдҵаны даатәеит.
– Нас, Мқанба, уаҳа исоуҳәарц, иуҭахузеи? – иҳәан, акы иасҳәарцаз сиҳәан саазшәа, ҿааиҭит.
– Сара ҳәатә сымаӡам! – сҳәеит, иааихҵәаны.
– Ишԥа, уара! Иахьатәи амыш ага дуӡӡа уахьтәаз, иҽеиз акгьы узымыӡбаӡеи? – иҳәеит, иҽаарқьырсианӡаны.
– Сҭаацәа рхабар ҳәа егьсыздырам. Сахьыргаз еилкааны, аӡәы дсышьҭаланы даазаргьы, сара сахь даармышьҭгәышьазар акәхап. Абри акзаҵәык ауп уажәазы хьаасгьы, хәыцырҭасгьы исымоу! – сҳәеит, гәаартыла.
– Уара, Мқанба, ухы иагума? Уҭаацәа роума, уара, абыржәыҵәҟьа хьаас иумоу?! Уҭаацәа рызхәыцха узҭада! – иҳәан, ишызбоз иблақәа ажьаӡа нхиҵеит.
– Сеидроу, сара стәала схы еилагам џьысшьоит! – исҳәарц исҭахыз, самхацәгьахан, сажәа абжара аҟны саннеи, саангылеит.
– Иазхоуп ушьҭа, алдым еимдара, Мқанба. Уаҳаҭыр
ахьынӡазбаз иазхоуп. Иҳәа, атроцкистцәа ҳауҭоу, иҳаумҭоу? – иҳәан, иаалырҟьаны аҟама ццышә сна-ҿаиргылт.
– Сара, ишәасымҳәац, егьсызшәаҳәаӡом! – сҳәеит, сҽаарҭынчӡаны.
– Иарбану, уара, абзиара знымаало абзамыҟә, иҳауҳәахьоу? – иҳәеит Қацәбаииа днеицрашәан.
– Ажәа ҩынтә иуҳәар афҩы амоуп. Исҳәахьеит, жәохә-ҩык «атроцкистцәа» ҳәа шәызҿу, сара аӡәы заҵәыкгьы дсыздырӡом. Ус акәым, харада ахара рыдҵаны, ҿааҳәыра злармоуша рымзызқәа, шәҟәы-бӷьышәыла еиқәыр-шәаны, рӡы ахьымааҩуа идәықәҵа шәҳәеит. Уи аҩыза ауаӷеимышхара сара исылшом ҳәа шәасҳәахьеит, сымҩашьозар! – сҳәеит, ушьҭа уи аҿахәҿыхҩы иӡыб-лара сышзалымҵуаз дырны.
– Угәырӷьаҵәа ауп, ажәохәҩыкгьы, шҳауҭо. Макьана ухасбжьы улымҳа иарҳаны, улакыҵа амцабз ыҵдмырддыц акәымзар! – илаԥш насылаирҟацеит, маха-маха сааимимхыр моу имамкәа.
Уажәраанӡа дҟәымшәышәӡа, ацәацәашь еиԥш, унацәа иакәуршоз ауаҩы, уажәы аҳәагыла дазнеиртә, иԥсахы ҩеин, иблақәа ҭыҵны ихагәҭа инықәтәеит. Ушьҭа саргьы агәра згеит, сыргәыбзыӷреи схы ашьышьреи рыҿҳәара шцаз. Игәҩарамкәа агәра згеит, Қацә-баииагьы, егьа ҟаиҵаргьы ҿа сырҳәашьа шиымамыз.
– Слакыҵа амцабз ыҵырдыдра акәзар ус хадас иҟоу, уи шәа шәзы, зегь реиҳа имариаӡоу усуп, – сҳәеит, зынӡа сыбжьы ныҵаӡаны.
– Угәнаҳа саҵамларц азы, даҽазнык сузҵаауеит. Атроцкистцәа ақыҭа ирылганы иҳауҭоу, иҳаумҭоу, Ҳараз Ҭемраз-иԥа Мқанба? – иҳәан, ашырҳәа дҩагылан, ибӷаӡарақәа кны даасҿагылеит.
– Бзанқыҭ инхо, итроцкистцәоу ҳәа сара аӡәгьы дсыздырам. Шәара ижәдыруазар урҭ зусҭцәоу, ишәырбаандаҩ, иҭашәк, иҭшәыжь, шәа шәрықәиҭуп!сҳәеит.
– Убырҭ ажәохәҩык атроцкистцәа раԥхьа игылоу уара ухаҭа-ԥсаҭа уоуп, уара алаҳәа еиқәаҵәа! – иҳәан, сгәысҽанӡамкәа, ишьхәа дықәгьыжьааны дысҿасит. – Уҩызцәа рашәа, аԥсымҩа ылукааит, уара жәлар раӷацәа рханы идыртәо, аԥсахҩы! Агәнаҳа уара аџьныш иузҭода, аха гәнаҳа умазар, ухәда иахымӡааит ухала-уԥсала. Аҟарул! – иҳәан, дышзахәоз дыҳәҳәеит, Қацәбаииа, акнопка ақәыӷәӷәараҵәҟьагьы ихашҭны.
Аҟарул ихи ишьапи еилаԥсо ашә иҽааҩнаижьын, ишәақь ихы иланҟьаны, иҽааириашаны даагылт.
– Сыла даумырбан, иҳаԥахьы!.. – иҳәеит иԥси-иԥси еихьымӡо.
Абахҭаҿы сшааигаз анеилыскаа, акамера сныҩнаҵаны, ашә агәақьҳәа ианаакыдикшала ауп. Ҩаԥхьа аԥшьҭӡамцк насыдыҳәҳәалан, раахаԥыцқәа снарыбжьакны рҽаасыддырӷәӷәалеит. Акыраамҭа, скамера агәҭаҵәҟьа амба шьаҟа еиԥш сгылан. Иԥхаӡа слаԥықәшәа инықәхәхәаз ашьа, снацәкьарақәа рыла иаасрыцқьеит.
Абыржәыҵәҟьа зегьы-зегьы аасхашҭын, амцеиԥш инасыцралаз, харада-барада Қацәбаииа сымышпара баны дахьысҿасыз акәын. Сыжәлантә ахьынӡа-наӡааӡоз, иага аахшәахк иакәзаргьы, аӡәы илаба идымхалацызт. Ушьҭа усгьы, уаҳа иԥыскаауааз, мышкы сиит, мышкы сыԥсуан, абри зҽызҭиз аԥсуа цәикәабаашәа иҟаз илабамҭа сыдырхаланы, еибгала сышԥахынҳәи? Снапы ҿаҳәамызт, сшьапы ҿаҳәамызт, дҟәаҟәаса астол дзахасымҵазеи сҳәан, абри ԥсрак еиԥш ихьаазгеит. Аха егьсымчымызт аҟынтә, ҳаӷоу ицәа иҭаӡара, сцәа иҭагӡаны саатәеит. «Иудыруазеи, адунеиажә ауаргьала иануп, иахьа иҟоу уаҵәы иҟам, мышкызны, ишыдыдуа ақәа амукәа, имбаауа имԥсуа сшьагьы, џьара аурҭа соур», – абарҭ ааидысхәыцлеит аҵыхәтәаны, хәҷыкгьы сыԥсы згазшәагьы збеит.
Аҵых ахьнеихьаз сыздырамызт. Ссааҭи, смаҟеи, сџьаҟәа хәыҷы иныдкыланы, заа исымырххьан. Схала схы
сызшомызт, зегьы-зегьы лахьынҵан. Сеиси-еисиуа, снеин, сиарҭа снылатәеит. Сыблақәа акакаҷ рыҵашәон. Уахала, иауазар, уаҵәтәи сԥеиԥш сазымхәыцырц сыӡбеит.
Акыраамҭа зҵәыҵәы фҩы ҭыԥ снамҭоз сиарҭа мыждақәагьы срышьцылахьан. Ауаҩы рыцҳа аҳаиуан даҩызоуп, дгәаҟыр, дызнымшәо егьыҟамзаап. Сшеилаҳәаз, иџьхәархахьаз схыза ҵыӷраԥс насықәсыҳәҳәан, аҭуан цәҩабжьа саҵаԥшуа, сгәы ҩарханы снықәиеит.
Ҩаха-ҩымш ҵуан, лацәааихьшь ҟасымҵеижьҭеи. Абыржәы изулак исҳәалак, шәымҭақәак ирыдамхаргьы, хәыҷык нхысцәаап ҳәа сгәы ианааҭаскуаз, аҳаҷаҳәа Арушьан даасгәалашәеит. Ҽазны еиԥш акәымкәа, абыржәы еиҳагьы даарыцҳасшьан, ихҭыс мышқәа сханҿаны сеиҭаҽналасыԥсеит.
…Арушьани Залаҭбеии аҵыхәтәантәи реицәажәара аахыс мзы наҟьак ҵхьан.
Уахык Залаҭбеи, абжьааԥны еиԥш, иусура аҟынтәи дааит, аха Арушьан иибахьаз иакәӡамкәа, Залаҭбеи иаб дышьны ихәда дахшьызшәа, илахь еиқәын.
– Уаха аредакциаҿы аҷаԥшьара уқәшәазар, уӡӷаби уареи шәзеиԥымлеит, уи акәхап угәалаҟарагьы рацәак изҽеим? – иҳәан, Арушьан, Залаҭбеи дизгәдуны дааихыхәмарит.
Залаҭбеи Арушьан ииҳәаз аҭак ҟамҵаӡакәан, акы-раамҭа ихы ларҟәны дыштәаз, ҳамҭак ашьҭахь, абас ҿааиҭит:
– Арушьан, угәы иалымсын, аха сара даҽа уадак ахь смиасыр ҟамлеит! – иҳәеит, ихы зыхирҟьо-егьиуа ҳәа, уаҳа акы мҳәаӡакәа.
Арушьан игәы иҭамкәа, ихы иҭамкәа, иаалырҟьаны Залаҭбеи еиҳәаз дааиҵанарӷәӷәан, ҳамҭак иахиҳәаара изымдыруа, дтәаны дихәаԥшуан.
– Ауаҭах ҿыцқәа урҭазар, имӡакәа исоуҳәар, иудсымныҳәаларыз, изысцәуӡозеи! – иҳәеит Арушьан.
– Уара ухәмаруеит, аха сара сыхәмарӡом. Ауаҭах ҿыцқәа шысмоузгьы удыруеит, аха узашьҭоузеи, асамарҟәыл
сылухуеит! – иҳәеит Залаҭбеи, иҽыргәаашәа.
– Ауаҭах ҿыцқәа умоузар, ара уахьыҟоу аӡәыр угәы нирхама? Уажә иаалырҟьаны, ахәаӡ уҵалазшәа, хәышықәса ҳахьеицыҩназ ауада удәылҵны уцоит, аха уи мзызс иамоузеи? – иҳәан, иҽаархьшәашәаны дҵааит Арушьан.
– Акымзарак. Ара сыздәылҵуа, сгәы акы алсит-егьит ҳәа акәӡам. Саб иашьа иԥа, ишудыруа, убри аӡәзаҵәык иоуп шәаџьҳәаҩыс ҳәа исзынханы иҟоу. Убри сынтәа Баҭым ахәҳахәҭратә техникум далган дааит. Иаргьы макьана дқәыԥшӡоуп. Сылаԥш ахьынаӡо, сааигәа дыҟазар сҭахуп. Суҳәоит, гәалсыс иҟоумҵарц. Исзуухьоу здыруеит, саргьы ԥынҵала аӡы зжәрым. Иудыруазеи саргьы сахьуԥылара, – иҳәан, Залаҭбеи иҽааирҟәата-ԥсатеит.
– Ибзиоуп, Залаҭбеи, ухы азеиӷьшақә, уара ишуҭаху. Даҽаџьара уҩналозаргьы, уашьагьы уаргьы анцәа шәеихимбааит. Уеизгьы-уеизгьы, Патархәыҵаҟа уцом, ара ақалақь аҿы уҟоуп, џьарак хыбрак аҵаҟа аус еицаауеит, уахи-ҽни ҳаибабоит. Зчеиџьыкеи зхарҭеи еилоу, акыкахш зыбжьоу, еихырааӡалаз ирҩызцәоуп. Уареи сареи еишьара ҳаибаргартә аҟынӡа ҳаизааигәахахьоу џьысшьоит. Уахьыҟазаалакгьы сшузыразу удыруазааит! – иҳәеит Арушьангьы гәыкалаҵәҟьа.
Залаҭбеи идәылҵра, Арушьан чмазарак еиԥш ихигеит. «Уимоу, мызкы уҩны гәыцхәык аанҿасра дыҟаны дцаргьы, акыраамҭа уҩны ухы узыҩнакуам, уишьцылоит. Ари уажәы, шықәсык акәым, ҩышықәса ракәым, хәышықәса дуӡӡак уадак ҳаицыҩнан, ҳаишьцылеит, ҳаизааигәахеит, иҿабагәахынҵәеит!» – ҳәа игәы неизыбыллон Арушьан.
Убри дара зыҩназ ауадагьы, Арушьан иаб дӡаазххьаз рҭынхак итәын. Иара аҩны зтәыз, иабҭынха ашҟа даниасуаз, абри ауадаҿы Арушьан дҭеиҩын, иара изынхашәа иҟан.
Шықәсы наҟьак, Арушьан Залаҭбеи идәылҵра хьааигон.
Уимоу, аус ахьеицыруазгьы, Залаҭбеи абжьааԥны дшибахьаз еиԥш акәымкәа, зынӡа иҟазшьа иԥсахызшәа ибо далагеит. Ажәакала, дшицәыхь-шәашәахаз аргама ибон. Арушьан, абри, ҿымҭӡакәа гәырҩа дус иоуит, Иахьирхалакгьы, изқәиҵара издырамызт. Иара ихы акы авибомызт. Залаҭбеи изын, Арушьан ицәа изаган. Ус-ус абри иҽаиршьцылеит Арушьан.
Залаҭбеии Арушьани еиԥырҵижьҭеи шықәсык ааҵуаны еиԥш, Арушьан ԥҳәыс дааигеит. Ачараҿы Залаҭбеи ҩыза гәакьак ишихәҭаз еиԥш дымҩахыҵит. Убри ашьҭахь, аҩыџьагьы реизыҟазаашьа еиҳа аԥсы ԥха алалеит. Ус, хәыҷы-хәыҷы анкьеиԥшҵәҟьа, ҩаԥхьа амҵ рхеибамырԥраауа иааҟалеит.
Ушьҭа Арушьани Залаҭбеии есыҽны аҩны-адәны – иааибамбар рзычҳауамызт. Аха Арушьан, зегьы акакәын изеилкаауамызт, Залаҭбеи раԥхьа дзырхьшәашәаз, игәы иалсыз. Убри, зегьы акоуп, уарла-шәарла дназхәыцлон.
Знык амра аӡы ианааӡаалалак, инаркны, џьара аӡәык-ҩыџьак хәылбыҽхала наплакқәак рҿы аус зуқәоз шьоукы ракәымзар, ҳаӷеиҭа иарауахык ала, амшын инхырҭәҳәалазшәа, ақалақь ууаӡа, абыржәымзар-абыр-жәы адгьылҵысра иазыԥшызшәа иаашьхныԥсылон. Дасу зегьы рыҩнқәа рҿы итәан. Уажәы-ушьҭан, ҵхыбжьон, мамзаргьы, ашарккамҭаз аԥсцәаҳа иааира иазыԥшын.
Арушьан ихалазаҵәык иуада хәыҷ аԥшьҭӡамцк рхаԥыцқәа данаарыбжьахалак, уажәраанӡа аусурахь ихы ахигозаргьы, уажәы ихы ихәыцырҭаха исуан. Дрызхәыцуан иабду инаиркны, иара ихаҭа иҟынӡа иааи-ҵанакуаз абиԥарақәа зегьы. Дрызхәыцуан, игәа-лаиршәон, иахьа иара иҿаркша, дзырԥхашьаша, ианармыжьша, рыцҳарак, хәымгарак, иажәракьны ибла инхыркылаша акы изынрыжьу, изынырмыжьу ҳәа. Убырҭ иабиԥарақәа рхыҵхырҭа инаркны, иара ихаҭа иҟынӡа,
дасу дызнысыз рыԥсҭазаара амҩа, ашьжьтәи аӡаӡеиԥш ишыцқьаз агәра анигалак, аҵанӡа иԥсы неивганы, игәы ааирҭынчуан. Аха егьырҭ, есуаха изга-иаазга ҳәа акы изымдыруа, гәрыӡ-шашәаӡ, ӡшәахшәа ақалақь иналабоз иҩызцәа данаарызхәыцлак, ихы агарҭа имоуа, иуада дааҩнахон.
«Ҳаӷоу, алабазаҵә еиԥш ихала адәы дықәхааит», – иҳәон Арушьан зны даалҟьаны. Иара ихала ибжьы даарҿыхон. Ихәыцрақәа даарылҵуан. Ихала заҵәык инеиқәыхьшәашәахьаз иеихатә ԥечка дшадтәалоу ангәеиҭалак, иоуразоуроу днеилыхьшәашәаауан.
«Зышьҭамҭа цқьаны, здунеи зыԥсахыз ауаҩы, ахраҭахь џьанаҭ шьапыла дцоит!» – иҳәон зны-зынла Арушьан, игәалаҟарагьы ааҽеихон. «Амала, абарҭ уаа гәарҭак ақалақь иалыргахьоу, акы рхараӡамкәаҵәҟьа иҭаркрызма? Ибзиоуп, хҩыкгьы ирхараз, хәҩыкгьы, аха абарҭ зегьы ажәлар ираӷацәазма?» – абас еиԥш иҟаз азҵаарақәа дааргәылахон. Аӡхыҵра иалахаз аҵыс иаҵәеиԥш, ԥсҿыхгас аҭәыцҵәҟьа дназыҭрысуан, аха уи аҭәыц акыха иамраӡакәа, ҩаԥхьа ацәқәырԥақәа неихыхәашон.
Ҿыц иднагалаз иԥҳәыс хәыҷгьы, мышкымзар-мышкы, уаҩҵас ила-иҿы аахтны дзылмацәажәаӡацызт. Есым-шааира аӡаӡ иахатәазшәа акәын, ргәы шҭынчмыз. Арушьан ибон, иԥҳәыс ҿылҭуамызт, аха ҩныҵҟала агәырҩа ду шлымаз. Иара иахьа иибоз, иаҳауаз ауаӷеимышхарақәа ртәы, иааганы иԥшәма излаҳәомызт. Иара ибон-иаҳауан, иҿымҭра лара лзы ишыхьанҭараз, аха уаҳа даҽа мҩак имамызт.
«Ҳгәы каҳмыжьып. Жәлар рзы иҟало ҳаргьы анцәа ҳалыхәдоумтәын», – иҳәалон Арушьан, иԥшәма зынӡа ҿымҭӡакәа, агәырҩа дахәаҽӡошәа анибалак. Убысҟан, ччаԥшькгьы мчыла инеиҿиршон. Уи лара лзыҳәан, ахәра рӷьага амылҳам илзаҩызан, лгәы ааиқәнаҳәалон. Егьа лҳәаргьы, Арушьан аҩны даныҟаз, еиҳа лхы-лгәы ҭынчын.
Адунеи ааҳәра иалагаргьы, аанкылара, аиқәырхара, иара Арушьан илшарашәа лбон. Амала, лыԥшәма дындәылҵны усура данцалак нахыс, уаха хәлбыҽханӡа лара лзыҳәан мышмыхәлан. Деибганы уаха дгәарлозу, дгәарымлозу лыздырамызт. Иҩбахаз, лыбаҩ лтәымызт, аарла дыҟан. Уи лара дагьаргәырӷьон, дагьацәшәон. Инеидылхәыцлоз рацәан. Аха, есиҟалҵалакгьы лгәырҩа Арушьан иҵалкырц далагон. Зынӡа лгәыӷрақәа рҵыхәтәы ах ианалагылозгьы, илынлырԥшуамызт. «Иара игәырҩа иара изхоит, саргьы изизацысҵарызеи?» – абас лгәаҵа инҭҳәааны, егьҟам-лаӡазшәа ихәда данахалакьлозгьы ыҟан. Ажәакала, аӡәи-аӡәи ргәы еибарӷәӷәон.
Адгьыл агәыр ԥынҵа налауркьакьар, геи-шьхеи зегьы неимаҵәап угәахәрын, убас дгьыли-жәҩани саашьак иазыԥшызшәа акәын, еиқәшәы-еиқәԥаласа ишеихапатаз.
Мҽышак аҽны Арушьан иԥҳәыс даашьҭыхны Бзанқыҭҟа дцеит. Иаби иаб иашьцәеи уҳәа, Адаужра ықәырҭәааны иахьынхоз аҳабла иара изыҳәан шацәартәарҭан. Анцәа иадгьыл аҟәырҷаха, адунеи ахи-аҵыхәеи аҿы џьаракыр икаршәзар, Адаужра ахәоуп ҳәа иԥхьаӡон Арушьан. Анцәа иеҵәыш инацыршәаны, абри алакә хәы аҿы инықәшәаз адгьыл, иара изыҳәан ныхақәран. Заҟантә дазхәыцхьааз, абри ахәы Адаужра ахәы захьӡыз. Аха аӡәгьы издырамызт.
Арушьан, аҳаскьын иаҵәа кашьшьы, ишьалҭа гәабанха ишьҭаз амӡырхаҿы днықәианы, игәы аҩада иаарханы, илаԥш ааихмырсыӷьӡакәа, ԥҭа цахашк зхыршәламыз ажәҩан ӡымшын агәы ҵамҵамра дшаҵаԥшуаз, аҽнышьыбжьон еҵәак налԥхан, иааиҿаԥхон. Ибла неихаҟәысыр, убри иеҵәахә еиԥш, ажәҩан иналыггаз ицәыӡыр ҳәа дшәаны, илаԥш накәшаҟьон.
«Иудыруазеи, Адаужра ахәаҿы мышкызны даук дыҟазаргьы. Аӡы шыцәаз ианиба: «Иа анцәа, суҳәоит, саргьы уара уеиԥш, зегь сымчны ажәҩан ахь схоугаларц»
ҳәа злыԥха ҳаура даниашьапк, иҿаҳәатәы ааҟалан, иаразнак, ажәҩан ахь дыԥрызар. Убри аамҭазы, иҭынчӡа аиҩхаа иҭаианы ицәаз арҩашгьы аҽҽаҳәа аҿынанахазар. Инцәаханы ажәҩан ахь иԥрыз адау ихәы акәзар зқьышықәсала ҳара ҳахьынхо? Иудыруазеи, усҟан иара адау, зегь реиҳа иааигәаз, бзиа иибоз Мқанбак ҳамҭас изынижьзар абри адгьыл? – Убри Амқанба иакәзар, абарҭ зегьы ҳазхылҵыз? – абас лакә-хәыц дхәыцуан Арушьан ашьацра дылаианы, аимхәыц еиԥш жәҩангәы иаҵаршәыз ашаеҵәа дахьахәаԥшуаз.
Ихәыҷра мышқәа зегьы ахьихигаз, дахькаҳаз, дахьгылаз, дахьыччаз, дахьҵәуаз, аҭыԥқәа зегьы уажәгьы мшаҽнеиԥш, рҽааицамкӡакәа, ишыҟац иҟан, ишыԥшӡац иԥшӡан. Арушьан есымша рыхьатә кәасқьа ашьҭахьтәи ауадаҿы ашьҭалара бзиа ибон. Ихәыҷра инаркны, идура аҟынӡа, изынханы иҟаз, ахьа агәаԥшь иалхыз аӷәы еихасеи, ауадақәа рхы инаркны, рҵыхәа аҟынӡа, џьара иааиԥымшьӡакәа, аҭуан иаҵҟьаз ахьатә лампақәа рыфҩи абыржәыгьы имҩашьахуа, ихәыҷра игәаларшәо, ихааӡа иԥынҵа ааҭнашьшьаауан.
Иҟьаҟьаӡа иаартыз аԥенџьыр иаалаххуан, иԥсҭаҵагаха, инеиҿашәшәоз, рыҵаҟа арҩаш иҭыԥрааны иҩхашәалоз аухатәи ааԥынтәи аԥшалас. Ибыбышӡа ишәҭны, аԥенџьыр ахышә зыҽнылазыԥсоз, аҩны ашьҭахь игылаз ашымҳагьы, ахышәҭқәа ацхарпа афҩы рылышәшәон.
Аҵых агәы шеиҩнашахьазгьы, нырцә-аарцә еихызҳәаалоз аҵарақәа рашәабжь, алакә ԥхыӡ еиԥш дырҩышьны дрыман.
Арушьан Аҟәантәи даацыԥхьаӡа, иаабжьамыжьӡакәа, есуаха жәҩахырла ашлақәа ирҳәоз алакәқәа дрыҿҳәаран. Шә-ҵхык еихала-еихыҵыргьы, акәасҭхарамца дыҽҳәатәаны, дмыццакӡакәа, ажәабжь зҳәоз аҭаҳмада дизыӡырҩуан.
Имшаӡоз аҵых шьшьылаҳа, бжьыда-шьҭада икаииы имҩасуан. Ахьаца мҿы акәасҭхарамца еиҿашуан. Амцабз
иахибаҳәоз ацыԥхьқәа ԥыххаа, «еиҿарԥа-еиҿарԥа, жәаҩа еиҿарԥа» ҳәа амца иахакнаҳаз архнышьна иакәҵәишон. Ахәшҭаара ахаҿы ирыԥхны ахац икнаҳан ажьҵаа цыцашха. Агаз қәыргыларҭа иқәгылаз агаз цәашьы, ахәда ныхшәа-аахшәо, еилаҳанто амаҵурҭа иҩнажьыз алҩа аарла иалубаауан. Аҳамамҭра аганахь, акара-акараҳәа абжьы гон, аҵыхгьы аԥсы шҭоу узырдыруаз арҵу. Уарла-шәарла, аҵых аҭынчра ԥхьаҳәо «ашшыҳәа» адәахьынтәи иааҩуан асы зыҩуаз аԥша абжьы.
Алакә иҳәон ашла. Нырцә-аарцә итәан, зыԥсахара нақәганы, уи алакә иазыӡырҩуаз агәылацәа. Шәымҭак иналагӡаны, алакә иазыӡырҩуаз ауаа днарызхәыцуан Арушьан. Дрыҵашьыцуан, кәараҵашьа ззымдырӡо, зыԥсҭазаараҿ акада даҽакы ыҟоуп ҳәа иҟамыз, акәтаӷь ԥымҽӡакәа ибылгьоз џьызшьоз, ҟыба-ӡыба згымыз адунеиажә ахәда, џьара рыцҳарак ықәлахьеит ҳәа згәы иаанамгоз, ауаа цқьақәа, ауаа разқәа дахьрыхәаԥшуаз.
...Ауха аҵых наскьаганы ишьҭалаз Арушьан ашьыжь амра нықәҷҷон еиԥш дааԥшит. Уи аухагьы, ашьҭахьтәи ауадаҿы дышьҭан. Згәы ҿыӷьны, зхала ихәмаруаз амаалықь иеиԥш, аҭӡывара икыдыхәмарлон, аԥенџьыр ахышә инкылыххаз ашьыжьтәи амырхәага, Арушьан изгәамҭаӡакәа, иқьышә аччаԥшь нықәххит.
«Схәыҷны абри акаруаҭ аҿы санышьҭазгьы, аа, абасҵәҟьа акәын усҟангьы абни амырхәага, аҭӡамц ишкыдхәмарлоз. Уи аахыс абри схәыҷра ауадаҿы акымзарак аҽамԥсахӡеит. Мшаҽны ишызбаз еиԥш иҟоуп иахьагьы, арахь сара схахәы ашлацқәа идрысхьеит!» – ҳәа игәы инҭиҳәаан, аӡшәах еиԥш инышьҭабаз ихәыҷра асахьақәа, мацәыс еимҟьарак иналагӡаны ибла иныҵижьын, дҩагылеит.
Арушьан «Агылҩа» ҳәа хыс измаз, исатиратә поема далымгацызт. Уи апоема дахьцалакгьы ипартфел иҭаҵаны иныҟәигон. Абыржәы, ашьыжьтәи ақыҭеи,
игәбылра зегьы зыдҳәалаз иаб иашҭеи, иааикәыршаны Адаужра ахәы ҭазыҳәҳәоз, акәтаӷь агәы рықәҵәраауа, еилагылаз ашәаԥыџьаԥи изцәырыргаз хҭысқәак рсахьақәа рымҵәыжәҩа дныҵаркын, истол днадтәалеит.
Арушьан иан Мадина илдыруан, знык иара астол данадтәала, уи дыҩуеит акәын иаанагоз. Уеизгьы-уеизгьы, ида ԥсыхәа змам, уск даҿанамкуазар, диԥырхагахомызт.
Амра жәхьан еиԥш иҩхашылаанӡа Арушьан дыҩуан. Иаартыз аԥенџьыр аԥшалас ианааднаҵа ауп, Арушьан дыштәанхалацәаз анидыр. Лассы Аҟәаҟа амҩа дықәымлар ихәомызт аҟынтә, иқьаадқәа ипартфел инҭеиҵан, даадәылҵит.
– Уан дыԥсааит, атлареиԥш уамацаӡеитеи, нан! Дышьман, амлагьы уԥситеи! Ҳаӷеиҭа, ҳбысҭагьы ҭаблит! – лҳәан, ан рыцҳа лажәа разқәа лыҷкәын икәа-имаӷра инҭалҳәеит.
– Уажәыҵәҟьа, ди! – иҳәан, Арушьангьы амаҵурҭахь дналбааит. Иан абысҭа нанылҵан, ашәырҟәыҷ ҵыбра мацараха инарзагәылалҵеит. Мызкахьы знык ада, зда имбоз, ҳәызбала иԥырҟазшәа, ипашәӡа, акамбашь харҵәы асаанқәа инарнылҵеит. Иқырбыҷхахьаз ацха аҩымаа иааҭылхын, асаранџьқәа неихыршьшьаны, инарымҵалыргылеит.
«Ууаҩа акәтаӷь анџьыланы илҿоуҵаргьы, ан лҳақ узшәаӡом!» – иҳәон Арушьан, ақалақь аҿы иан игәы данааҵалалак. Иагьа ичҳаргьы, мчыбжьык ахи-аҵыхәеи рыла, иан дааимбар игәы иауамызт. Даауан уахык иадамзаргьы, иҭаацәа днарылаԥшны, адырҩаҽны, иан лгәы иманы, ҩаԥхьа Аҟәаҟа дхынҳәуан. Иахьагьы, иԥшәма иан лҿы дааныжьны, ашьыбжьышьҭахь, деикәаҳәа-еикәаԥса амҩа днықәырҵеит.
...Арушьан Аҟәа амашьына данаақәҵ ишеилашәшәра-еилалашәшәхьан. Шьыжьы аахыс ицәа-ижьы ихыԥон, уажәы-уажәы, дрыхьҭшьызшәа игәы ӡыӡарак нҭалон. Уи
анцәа дызлахеиҵоз ала, иагьааицәымыӷхан, изқәиҵара изымдыруа, лассы аҩнынӡа сызнеинда ҳәа даауан.
Уажәааны, ақалақь аҿы аулицақәа еибакәеибаха, уаҩԥсы дырнукаауамызт. Индырҵәаз адоуцәа раҳҭынрақәа реиԥш, ақалақь ккаӡа иҭацәын. «Иахатәи аҵых азы аӡәыр дыргамашь?» – ааигәахәын, ихәыцрақәеи иареи шеиҿыхоз, иуадаҿы днеит. Зехьынџьара ҭынчран. Иаразнак, ишә авараҿы икнаҳаз аԥошьҭа дынҭаԥшит, аха иҭацәын. Зны-зынла, иҩны ашә аҿы иҩны иавҵарҵалоз ақьаадгьы, уажәы акгьы ыҟаӡамызт. Иацы ашә наркны дшындәылҵыз иҟан. Убри аахыс аӡәгьы дышидымҵаалацыз агәра игеит. Ашьшьыҳәа ашә ааиртын, данааҩнала, иахеижьҭеи ақыҭа ҳауа еизҩыда иарчачатхьаз ауаҩы, ихьанҭыџьӡа, иҵәыԥсны, ашә-гәашә зхаркыз аҳауа ҟәыкы неиҿаҳаит. Азныказы, иԥсы имхарацәахеит. Ихы ахьигара анимоу, уи акыр иахәозшәа, алашара наиркит. Иуада аура-зоуроу зегьы илаԥш нахьигӡеит. Раԥхьаӡа аҭӡамц икыдгылаз ашәҟәқәа ҿыцбарах ибазшәа, акакала зегьы днарыхәаԥшит. Иззакәу иаргьы изымдырӡо, уажәы абарҭ ашәҟәқәа днарыхӡыӡааит.
Аа, абар, абар, абыржәыҵәҟьа, ахааназы, уаҳа еибамбо днарԥырҵрашәа дааҟалеит. Ҩаԥхьа, изеилымкаауаз цәанырра хьанҭак даамҽханакын, аттаҳәа ицәа-ижьы неихыбзааит.
Иуада дныҩналан, ачанах маҭәақәа инадыркны, аҩн иааҩназ зегьы илаԥш нархьигӡан, аҵыхәтәан, аҭӡамц аҿы икнаҳаз иани иаби рпатреҭ днахәаԥшит. Урҭ еибга-еизҩыда, уажәы Адаужра ахәаҿы, ани зҿаҳәатәы ҟаланы ажәҩан ахь иԥрыз ирзынижьыз адау иадгьыл аҿы, ргәы каршәны инхон-инҵуан. Иаҳәшьцәеи, иашьа заҵәы Махази, иара ихаҭагьы днарылаҵаны, иахьа уажәраанӡа лакьакьа рымамкәа, аныҳәаҩ ихы рыдиныҳәалартә еиԥш, злыԥха ҳаура анцәа ду дырзылыԥханы дыҟан.
Арушьан анцәа дхеиҵон. Убри аҟынтә, џьара,
аԥсҭазараҿы дааманшәаламхашәа дҟаларгьы, иразреи инцәахәи дрықәгәыӷуан.
Илаԥш иани иаби рпатреҭ иааҟәиган, дышнеиуаз, аҩҭӡык реиԥшьырҭаҿы ичыхә мацараха, ашьамхы мпахьшьы акәыршаны икнаҳаз, аныха чаԥа асахьа днахәаԥшит. Иаб Еқәыԥ ицәашьы ххаӡа иаркны, анцәа даниашьапкуаз еиԥш, ашьшьыҳәа днашьамхышлан, адунеи рыцҳарас иҟаз зегьы дырцәихьчарц дамҵаматанеиит, аҽыкәаҳа еиԥш игьыжьы-еишьылӡа изхагылаз аныхачаԥа.
«Изакәызеи, уеизгьы-уеизгьы, абыржә иаалырҟьаны абри аныха самҵаныҳәартә еиԥш сгәы аҭыԥ иҭазмыргыло, сызмырҭынчуа, сшьара сықәызҟьаз?» – абас даахәыцит Арушьан. Аха уаҵәы еикәымк иԥеиԥшзар, иааицәыласуаз зегьы хыдазтәуаз, зегь зылшоз, зегь ирхылаԥшуаз аныхахә дахьаматанеиуаз игәы аарӷәӷәан, иҽааирҭынчит.
Аԥенџьыр акыдыршәыла даахан, адәахьы днаԥшит. Иааилалашәшәуан. Уажәраанӡа зыбжьы имаҳауаз амашьынақәагьы, рыбжьы ӷарыӷаҭәаӡа, ақалақь ахәы-ажьы қақаӡа иааиладыргылеит.
«Абыржәааны акәын, Залаҭбеи аредакциа аҟынтәи даныхынҳәуаз!» – игәаҵа инҭиҳәаан, игәы хьаауа днаизхәыцит. «Иудыруазеи даақәларгьы, хымыш ҵуеит ҳаибамбеижьҭеи. Ианхәа лыԥсы ҭазар даауеит», – ихы ааиргәыӷын, Адаужра ахәы аҟынтәи данаауаз, иан илҭаз арҭмаҟ ааигәалашәеит. Днеин, арҭмаҟ аҟәардә иахьықәиҵаз иаартны дынҭаԥшит. Ҿыц ҿыхра, иҩежьҟҟараӡа, ҭаҷкәымк-ҭаҷкәымк иаҟараз амыргәыл тамақәеи, алаҳашқәеи, алаҳарҩеи, аџьанџьыхәеи еикәаҳәа-еикәаԥса иҭан. Литрак азна ажьаӷь уаткагьы ҭагылан.
«Залаҭбеи абарҭ иҿаҵахәы рылазар, абыржәы ашә даалагылоит!» – ҳәа ааихәыцын, ашә ахь днаԥшит, аха аӡәгьы ихабар ыҟамызт. Агәылацәа рыцгәы еиқәаҵәа заҵәык акәын иҟәазӡа ашәхымс илатәаз.
Арушьан иҿи-инапи ӡык рықәиҭәан, ишьапқәа ӡырԥхак
инӡааиргылеит. Ихы-игәы ихеиршҭырц иҭахын, аха игәаҵа инҭаҳаз цәалашәарак дарҭынчуамызт.
Аҵых ушьҭа акыр ишнықәлахьазгьы, ашьҭаларахь ихы мырхакәа, аҭӡывара иадгылаз истол цырқьыԥ даахан, иқьаадқәа неиҵрышәшәаны ипоема днадтәалеит. Амарда иаҿахазшәа иӷызы-ӷызуа, харантәи иааҩуаз амашьына абжьы заҵәык акәын уи аухатәи аҵых аҭынчра еилазгоз.
Арушьан изгәамҭаӡеит, астол днадтәалеижьҭеи шаҟа аамҭа ҵыз. Ихы ихьуа ианалага ауп, изымычҳакәа, иоура-зоуроу дханҿаны дызлаԥсаз ифырхацәа рыхҭысқәа данаарылҵ. Аҭаҭын лҩа, амҵәышә аӷәарӷәал алакноуҳартә, иԥсырмаҷгаха иуада иҩначын. Иҩыга истол инықәиршәын, даныҩагыла, ишьапқәа даанырымкылазт, дцан, агәараҳәа адашьма днықәҳаит. Изгәамҭаӡакәа идысыз ишьапқәа иҵыԥсаан, амҿеиԥш иҵагылан. Днеиха-ҩеихеит, аха данзымгыла, иҽынеиҵыхны адашьма днықәиан, ибжьы ахьынӡацоз ихҵаны аччара дшаҿыз, агәақь-агәақьҳәа шьоукы ашә иасит. Иҟалап, урҭ раԥхьаҵәҟьа иҵегь ирмаҷны иасзаргьы, аха иччабжь иалыҩны ашә асбжьы анимаҳа, иаарыӷәӷәаны иасит.
Игәы иҭамкәа, ихы иҭамкәа, аҵхыбжьон абас ашә ианас, ҽеик, ишазҳәамыз идырын:
– Шәарбанқәоу, уа ашә иасуа? – иҳәан, агылара иҽазымккәа, адашьмаҿы дшышьҭаз, ибжьы наиргеит.
– Ашә аарты, ашә! Ҳазусҭқәоу нас ҳаубап! – рҳәан, ҩыџьаҟа инеицырҳәеит.
Арушьан ииулак дҩагылан, ашә ааиртит. Иааҩналт хҩык. Раԥхьа игылаз аурыла егьырҭ аҩыџьа дреиҳан, макинтош цәышк ишәын. Ишлиапа ԥраал хәаԥштәала, аԥарда илахь аҟынӡа иларҟәны ихан. Егьырҭ, еиҳа шәагаала хысҳәаҿқәак ракәын. Урҭгьы ашлиапақәа рхан. Асахҭан палта кьаҿқәа ршәын. Аҟаитан иаҵәа зхыз агалифеи еиқәақәа рышьан.
– Шәаҳзаазгазеи аҵхыбжьон? – иҳәеит Арушьан,
иаазцаз, изусҭцәаз ҽеила ишидыруазгьы.
– Арушьан Ахсалба уара уоума? – дҵааит аԥхьа игылаз, аҭӡамц икыдыз аныхахә дахәаԥшуа.
– Ааи, сара соуп! – иҳәеит Арушьан.
– Иаарласны уҽеибыҭ, уҳаццароуп! – рҳәеит.
– Ааи, аха сабажәго? – дҵааит Арушьан.
– Уабаагои умбои, Америкаҟа цәажәара уаагоит. Уабаагахуеи абна, амилициацәа рҟынӡа унеиуеит, урбар рҭахуп! – рҳәеит аӡәи-аӡәи аҳәаха рибамҭо.
– Бзиоуп, аха сара сжурналиступ, амилициацәа рҿы усс исымоузеи? – иҳәеит Арушьан.
– Усс иумоу, дара уаҟа иуарҳәоит! – иҳәеит, раԥхьа игылаз ахылԥа ԥраал зхаз.
– Ус акәзар, саҭашәымҵан, маҭәа ԥхақәак-егьик, ак шьҭысхқәап...
– Иарбан маҭәа ԥхақәоу иуҭаху? Уҵыхәа былуама? Насгьы Сибра уҟоу џьушьома? – абна унеиуеит, уаахынҳәуеит! – иҳәеит, ишьҭаӷачашәа, зӷьыч хылԥа зхаҵаны аҵыхәтәаншәа игылаз.
– Ишьахәуп нас, ма спалта шьҭысхып, – иҳәан, ипалта ахькнаҳаз ашҟа иҿынеихеит.
– Уара, абна унеины уааиуеит, шәымҭақәак рыҩ-ныҵҟала, иабауҭаху упалтажә рххо! – анырҳәа, иԥхын блуза шкәакәа шишәыз, ауада ашә ныҵарԥаны, дрыманы ицеит.
Ушьҭа ашьхарахьгьы иаацәылашон.
Адәахьы аҵықь-аҵықьҳәа ахысбыжьқәа анга, сызлашыҩкны сызлаз Арушьан ихҭыс мышқәа сыхәраба-жьрабаны саарылҵит.
Сыблахаҵ шеилагьыжьуаз, сҩагылан, ани сарӷьарахьтәи аҭӡамц аҿы, еихацла иҭаӡыз ахышә сынкылыԥшит. Абахҭа
ахылаԥшцәа ракәхарын, хҩык аӡәы деимакы-еиҿакны дрыманы ишааиуаз сылаԥш нарықәшәеит.
«Дыбналазҭгьы, анҭ ақәыџьмақәа иеигӡо иҟазма, иеихсны дыршьит. Абрахь, џьара дганы, тышак дҭарыжьуазар акәхап!» – ҟасҵеит.
Дара шызбоз, аӡәы ишьацәа хаххала дрыманы, абахҭа аганахь инаваӡит. Дызшьыз шәара шәоуп ҳәа уаҵәы ирықәԥуҽып, ма иахьурхәып, закәыхи! Урҭ знык иззыӷьашкыз, аа, абыржәы еимакы-еиҿакны инаргоз иеиԥш, иҳарҭа-сырҭа умбо, анышә даҵҩартәуеит, уи азыҳәан рыхгьы хәыцласак налшәом.
Ашамҭазы ауп, абри арыцҳара сыбла ианабаз. Уи ауха усгьы саузыцәахуаз, ауаҩытәыҩса иуаӷеимшхара амышқәа сышрылаз, ушьҭа ашара егьагмызт.
Сбахҭа иҿаз аихатәышә ашәақьҭҟьареиԥш абжьы еиҭаагахит. Адгьыл неиҩҟьаны, быжьрабыжьҵәа џьаҳаным аҵа сҭыԥхәрахазшәа збеит. Аха ари сзышьцылахьаз сбахҭа ашә шакәыз схаҿы ианаазга, сшәарагьы иаразнак иасыхҟьан, сҽааиқәыскит.
Абахҭа ашә иаалагылеит ҩыџьа.
– Мқанба, уҳаԥыс! – рҳәан, инеихашәы-еиҵашәы, амба шьаҟақәа реиԥш, ашә иаалагылт.
Иҟасҵагәышьоз, уажәы избазма, маҟа зықәӡамкәа исшәыз сыблуз шшаӡа раԥхьа снагылан, сҿынасхеит. Аха сахьцоз ахьакәыз анысзымдыр, саабжьажьан, саахьаԥшны снарыхәаԥшит.
– Уарӷьарахь, уарӷьарахь! – иҳәан, руаӡәк ишәақь ашьхәа сармарахьтәи сыжәҩашәаҟьа инадирӷәӷәалеит. Арӷьарахь акәзар, арӷьарахь ауп сҳәан, сааҵәин, арӷьарахьтәи агәарабжьара сыбжьаланы сҿынасхеит.
Уаха сзаԥцаны сызгоз аҩыџьагьы, абыржәы ада исымбацызт. Насгьы уажә сызларгоз амҩала аӡәгьы симгацызт. Уигьы аасгәамԥхаӡеит. Қацәбаииа сахьинаҭуаз ахь, есымша уи аблаҩа сызлеигоз армарахьтәи агәарабжьара
ала акәын. Уажәы арӷьарахь ала сдәықәыргалеит.
Раԥхьа, Қацәбаииа ишҟа сган саазгоз, дгаӡа бзамыҟәын. Уахьынеиҿаԥшуазгьы, иреицәа-иреиҳа ак уазымҳәаӡоз ихы-иҿы, зкәара иахыԥаз алуажә еиԥш, иҵҩызааӡа, мхәыц-ча ҩардаџ дук иакәын. Арҭ уажәы зшәақьқәа аԥсақәа рхарсны, исываӷәӷәа инеиуаз, рлакыҵақәагьы арацәа ҟәаҟәа ыҵатәазшәа, иҵыршәааны, рлакҭақәа ҭархәылакны, оумагақәак ракәын.
«Урҭ, Цәыббыл иԥацәа реиԥш, еиҩырго егьыҟам, зегьы еиԥшуп», – сгәы иааҭысҳәааит, аҩҭӡамцк срыбжьарӷәӷәа сахьнаргоз. Аха иуҭаху ҳәала, сара абарҭ аҟарулцәа сгәамԥхаҵәҟьеит. Уимоу, раԥхьаӡа аблаҩа ҿахәҿыхра санигоз аасҭа, уажәы еиҳа сгәы ҭынчмызт.
Зынӡа схы анысхәцырҭахаӡа, уахык еибамгаз ахызаҵә аасгәалашәеит. «Сара жәантә аԥсра сҽазыҟасҵахьеит, иԥсны ибзахаз сиҩызоуп. Убри ашьҭахь сзыцәшәо, сызцәыԥхашьо ҳәа егьсымаӡам!» – абарҭ ажәақәагьы гәырӷәӷәагас, инасыцҵаны, сгәырҩақәа зегьы наҟ инасхысцарц салагон. Абыржәыгьы, сзықәшәо сзымдыруа, аԥсырҭа сахьазнеиуаз, зынӡа схы-сгәы анеилаԥсаӡа убри иҭымҟьаз ахызаҵә анаасгәаласыршәа, ишызбоз, даҽа мыч ҷыдак сылалазшәа збеит. Сҽаасырӷәӷәан, сныҟәашәагьы инацысҵеит.
– Уарӷьарахь ухаҵәи, абаандаҩы! – иҳәан, саазгоз руаӡәы ибжьы насхьигӡеит.
– Уҳ! Арӷьеи армеи уажәыгьы иузеилымкааӡаци, уара аҳаиуан?! –иҳәан, днасықәххит. – Абрахь, абрахь! – алашьцарахь днасыгәҭасит.
Ула аҵәыршы ҭакызар акы убарҭамызт, убас илашьцан. Аҵыхәтәаншәа, нахьхьиӡа, цәашьык абла ҭааӡа аҭӡамц икыдыршәылаз снахьыԥшит. Убри алашара сыблақәа инархыскылан, сышиашаз, схы ақәкны сцон. Аа, абыржәыҵәҟьа, абри алашьцара насыҵабганы сылтышахәаша сцарашәа сгәы иснаҭон, убриаҟара, еихызгоз сшьаҿақәа рыгәра згомызт.
Сгәысҽанӡамкәа шәык ҳнадгылеит. Аха аҩналара сзымгәаӷьуа, сааҭгылеит. Убри аамҭазы, руаӡәк саԥхьаҟа дааиасын, дшәаԥы-рҳаԥуа, ашә амаа кны даахеит. Аҿҿа ҩахган, иааиртит.
– Еихга, еихга! Ашә шаатыз узгәамҭаӡои? – иҳәан, ҩаԥхьа ишәақь ашьхәа насыдирӷәӷәалеит. Ашәхымс сынхыҵит, аха даҽа ашәыкгьы аасҿагылеит. Сыԥсы санақәԥш, ушьҭа иԥыскаауазеи сҳәан, есымша исԥырхагаз саԥсуареи, сыламыси, сыԥхашьареи наҟ саарҟәаҵын, ашә снагәҭасит. Иаразнак аҭра инҭҟьан, ахәараҳәа наҟ инкыдҳалеит. Абасҵәҟьа, уналакьысаанӡа, арыԥҟьеиԥш иааԥҟьап ҳәа сыҟамызт аҟынтә, маҷкгьы иаасцәы-мыӷхеит.
– Уаханы зынӡа иҿухыруеи! – днасықәҟааит сышьҭахь игылаз.
– Цас иҟасымҵеит, исцәымашәырхеит! – сҳәеит, сааҭгылан.
– Атроцкист ԥсцәеирымга! – иҳәеит урыс бызшәала.
Сара ҽырмаҳа ҟасҵагәышьеит. Ус ҟасымҵаргьы исылшагәышьооз. Ҩ-қәыџьмак срыбжьагылан. Сҽаа-сырџьаџьоит ҳәа салагар, инасгәыдҵаны сыршьуан. Дыҩны дҳацәцарц даналага, уаҳа ԥсыхәа ҳмоуит рҳәозар акәхарын, ирҳәаша рмоур ҳәа ушәозма.
Ауада срыманы иныҩналеит. Сыблақәа ныҵыркәыршәа, зехьынџьара сылаԥш нахьысыгӡеит. Аха иахьа уажәраанӡа избахьаз, исаҳахьаз ҳәа егьыҟамызт. Қацәбаииа икабинет аҿы икнаҳаз ахаҭаԥсаҭа, аҭӡы зегьы амҽхакны икнаҳан Сталин ипатреҭ. Егьырахьтәи аган аҿы, Сталин ипатреҭцәҟьа иаҟарамзаргьы егьаагымхо, икыдын Ӡержински ипатреҭгьы. Ауада еихҳәа-еиҵҳәаҿы, фымца лампа заҵәык аркын. Абжьарак, доуԥс дахымызт, еиқәба-еиқәԥсы ауахәамажә еиԥш иууаӡа игылан.
– Шәара ушьҭа шәдәылҵ! – ауада бжьык ааҩныҩит, сгәысҽанӡамкәа. Уиакәхеит. Саазгаз иаразнак, ашә насхаркны индәылҵны ицеит. Сара садырсызшәа,
саанхеит. Саанаԥш-ааԥшит, зыбжьы зыргаз аӡәыр дызбозар ҳәа, аха уаҳа умԥсит, ладагьы-ҩадагьы аӡәгьы дыҟамызт. Иаасцәымыӷхеит. Абарҭ зегьы зызҳәаз сзеилымкаауа, анышәаӡа еиԥш, иӡлачӡа аҭынчра иаасхаҳаз сшалагылаз:
– Уа, бзиала уаабеит! – иҳәан, аӡәы алакә аҟны еиԥш, аҭӡамц даалҵын, ауада агәҭа игылаз астол ашҟа иҿааихеит.
Сара исҳәараны иҟааз, сымаха-шьаха кыдӷәыхаа сахьгылаз, баша, акы аанамгаӡо, схы аасырҵысит.
Иааҩналаз ауаҩы, арԥыс быбрацә дук иакәын. Еихых-еиҵыхк, иԥынҵа агәы ырхәаны, ԥшрацәгьа ҿаҟәарак.
– Уахьааз ахьакәу удыруама, аҩыза? – иҳәеит, гәырӷьаҿҳәаша сиҭозшәа даалҟьаны.
– Сыздырам, – сҳәеит.
– Ара, аԥси абзеи ахьеилдырго ҭыԥуп! – иҳәеит. – Арантәи, мариала ицахьоу ҳәа аӡәгьы дысгәалашәом. Ажәакала, уажәы уара уҵыхәтәажәа саҳар сҭахуп. Амала, уаахыргәыӷ-ҿыргәыӷшәа, рыцҳарак умыхьааит, сара Қацәбаииа сакәӡам. Арахь уаанамгар акәын. Уанаанагахгьы, ухы уҭахызар, аҵыхәтәантәи азҵаара иусҭо аҭак ҟаҵа. Мамзар, иахьатәи амш шара уаџьал алаҳәахоит, абри удыруазааит! – иҳәеит, иеиқәаҵәара, еиқәаҵәара нациҵан.
– Зҭак ҟасымҵац азҵаара ҿыц арбанхари? – сҳәеит.
Змахәарқәа змышьхәылҵ аҟынӡа иԥхьашьшьааз, зынӡа иблақәа ҵааиршәшәалан, дааины даасыдгылеит.
– Сара шьоукы-шьоук реиԥш ургәыӷха сымаӡам. Уара уҩызцәа, иҵегь, анахь исзыԥшуп. Иҳәа ирласны, анҭ иҵәахны иумоу, иахьа уажәраанӡа ихоушшаауа, уқыҭа атроцкистцәа ажәохәҩык цәыругоу ицәырумгоу? – иҳәан, иԥштәы ыреицакӡаны даасҿаԥшит.
– Сара аҿахәҿыхҩы иасҳәахьеит, сқыҭаҿы атроцкистцәа ҳәа аӡәгьы дшысзымдыруа. – сҳәеит.
– Џьаҳаным ҭыԥхәрас анцәа иуиҭааит, уара алаԥшь
аԥынҵа икылҟьаз! – иҳәан, иҭаҷкәым еиларшәны, ишил-шоз схацламҳәа шыҟаз дыкшеит. Сыхдырра сцәыӡуама сҳәартә сыблахаҵ неилагьыжьын, сцаны, абааш аҭӡамц снадҳалеит. Ашырҳәа днасхаххын, сыхәдацәа санкны саашьҭихит. Нас иааԥсахны, иҽааибиҭан, сгәышԥлымҳа шыҟаз дыҵасит. Убригьы азмырхакәа, инапы агасеҭ зымӷаз ала, ҩаԥхьа, слымҳашьаҭа шыҟаз дыкшеит.
Аҟәада шынасҿыкьасаз збеит аҟароуп, уаҳа акымзарак сгәалашәом. Сара исыздырам, сахькаҳаз, сышкаҳаз, заҟа аамҭа адашьма сықәжьыз. Аҵыхәтәан, аҽырҳәа аӡы хьшәашәа анысҿарҟьа, аарла сыблақәа аахыстит. Схахәы санкны даасыхан, саашьҭыхны аҭӡамц снадиргылт.
– Уаҳа уиламкьысын! – иҳәеит сыварахьшәа аӡәы. Ашьеи аӡы-ԥси сҿыкәкәа сахьгылаз, аарла сылаԥш неихьысыгӡеит, «Уаҳа уиламкьысын» ҳәа срыцҳазшьаз ауаҩы. Аха сыла акаҭеиԥш инхаҳалаз салԥшны, дызусҭаз, исахьахәраз-егьиз ҳәа аӡәгьы дысзеилымкааит. Аҩыџьагьы сыҵагылан, аҭӡамц иадгылаз ацәарҭаӷәы снықәрыжьит. Ҩаԥхьа иаасықәлашьцан, сыхдырра еиҭасцәыӡит. Аха рацәак мырҵыкәа сыблақәа аахыстит. Сыблуз ахәда еиҭа снаникын, дсыханы адиван снықәиртәеит арҳәацәаҩы.
– Унасыԥ даԥшәмахеит ари иааҳахҭыгәлаз, иахьала усымпыҵамԥсырц уҟазаарын. Аха уабанӡазцари, уаҵәгьы ара снапаҟны уаанагоит, иудыруаз. Даҽа уахыки-ҽнаки, агәҭахәыцра азин уиҭеит, уара аҩысҭаа ԥсы шухоу изымдыруазар акәхап уи! – иҳәеит иблақәа ҭыҵны ицо.
Ахы иацыҵҟьаз аҳәагыла иацрырҟьаз аӡә иеиԥш, сыԥсымкәа-сыбзамкәа сахьтәаз, сыбла даахгылеит: «Уаҳа уиламкьысын», – ҳәа зыбжьы саҳаз ауаҩы. Аарла сагьихәаԥшит, аха сыблақәа ашьа рхылахьан, ихы-иҿы гәныскылартә сзыҟамлеит. Дызусҭхарыдашь? Дызусҭа сара срыцҳазшьарыз абраҟа, сызгәыблыз
исымадаз? Иҟалап уи еижьагазаргьы, сыршәа-сыргәыбзыӷшәа, уаҵәы сазааргарц агәыӷра рымазар». Иқәсҵеит-иқәс-хит, аха абри мра-шәахәа зҭамԥхоз абахҭа еиҵаҵәыҵә аҿы исыцхраауаз ҳәа аӡәгьы схахьы дысзаагомызт.
Адырра анриҭаз ҳәа сызгәамҭаӡакәа, аддыҳәа ашә иаалаххит, анҭ саазгаз аҩыџьагьы.
– Ирласны сыла даԥырыжәга абри амыҵрах хша! Ҳаи, уаргьы-саргьханда, даҽа ҳамҭак дааҳақәымшәар иауааз уигьы. Дабааҩналоз уҳәарауазеи, сукәыхшеит! – иԥсахы ԥыжәжәон.
Дызусҭа убри зыӡбахә умоу сҳәап ҳәагьы инақәскит, аха исзымгәаӷьит. Иара, ижьышуаз ақәыџьмеиԥш иҽҭыхны, имахәарқәа ԥхьашьшьаа алеи-ҩеира даҿын. «Ари, уаҩытәыҩса дрыцҳазымшьо, рҳәацәаҩыс дры-мазар акәхап», – ҳәа, аасхәыцын, сҩагыларц сҽыназыскит, аха ҩаԥхьа адиван снылаҳаит.
– Дықәжәга, уара, ала ԥсы еиԥш дықәшьны! Иашәа ԥшь-шьапык шәыҵалааит! – иҳәан, ишилшоз дыҳәҳәеит арҳәацәаҩы.
Аҩыџьагьы алаапкқәа реиԥш инасхаххын, сакӡамшәа сықәшьуа срыманы, рҿынархеит.
...Ашара адәы инықәлахьан еиԥш сааԥшит. Скаруаҭ аиха сылсын, сҟәыҟәылқәа, амца рыцраланы ибылуан. Акәтаӷь шаҟәа еиԥш схы схыҵны ицон. Схы-сҿы смацәа ахьнадыскылалакгьы, амцеиԥш инеицралон. Сарӷьа бла акымзарак амбо инеимашәаны ичхьан. Сцәа сҭаҟәыбасаны, сҿы еилымго аԥспҟа иеиԥш сышьҭан. Ахы инаркны, сзықәшәаз зегьы ҩаԥхьа сышьҭрақәланы, акы аабжьамыжьӡакәа еиҭаасгәаласыршәеит. Ани змахәар ԥхьашьшьаа аԥсцәаҳа иеиԥш исхагылаз ауаҩ ижьыфаҩ дцәаҭарӡыӡагаха, аҵәымӷ жьакца еиԥш сыблақәа дрыхгылан.
«Уаҳа уиламкьысын!» – ҳәа, абжьы слымҳа иааҭасит.
Убысҟан убырҭ аҩажәак игәыӷырҭа заҵәха, ергь-аԥсергьҳәа сыԥсы ахац нарҿаскит. «Ааи, уанаџьалбеит узусҭада ишыԥсыша здыруа, анцәа дызманы, сыԥсра иахҭыгәлаз?!» – абри сгәы инҭасҳәан, снеизыԥшит, аха, еиҭасҳәахуеит исахьахәра сзышьҭымкааит. «Дызусҭ-харыдашь? Иудыруазеи, ԥсыхәа шамам, сшыршьҵәҟьо, сынхықәргылаӡаны агәра сдыргар, нас дара ирҭаху зегьы сыларыгӡара џьыршьозар? Мап, мап, сара ушьҭа ԥсык сызлаиеиӷьу ҳәа акгьы ыҟаӡам. Иаарҭаху ҟарҵааит. Маха-маха сеиҿырхуазаргьы, сара суаажәлар сҭиӡом» ҳәа ирҿыцӡаны, ҩаԥхьа абас аасхәыцит. Аха зегьы акоуп, гәыӷрак, акәыбры гәамҵ еиԥш иаасыцрымшәаӡакәа исхагьыжьуан. «Дызусҭада усҟангьы, иахатәи аҵых арҳәацәаҩы сизмыршьыз ауаҩы? Иудыруазеи Ҭедоре иакәзаргьы? Убри аӡәзаҵәык хәыҷӡак иадамзаргьы срыцҳаишьозшәа збон. Уи сҳәеит ҳәа, Ҭедоре Сангулашвили сара дабаскарҭхәу, дсуам дысҭынхам». Абарҭ азҵаара гәыԥҵәагақәа сыцрыҵуамызт. Аха сахьынкыдхәыцлозаалакгьы, рҭак сзыҟаҵомызт. Аҵыхәтәан, аԥсыӡ аӡы зҵабаз еиԥш, аҟәара ҩашра саалахан, ахәыцраҵәҟьагьы сылымшо, иҟәарамҿхахьаз смахәарқәа насываҳаит. Сықәиан ус, уара қәшәиҩы-ҵашәиҩы думазар дшықәиара. Уаҳа, хыхь – ажәҩан, ҵаҟа – адгьыл, инеиҭаскуеи, сзықәгәыӷуеи ҳәа егьсымамызт. Схы-сыԥсала, зегьы-зегьы сымхын.
Амш ахьнеихьаз, инықәырԥшшәа излаздыруаз абни, снаҩсшәа аҭӡамц иамаз ахышә икылԥхоз амра ашәахәа заҵәык акәын. Шьыбжь анаахыҳәҳәоз, амра ашәахәақәа, ахышә злаҭаӡыз аихацқәа инаркылыххны, хаара мацәкьыск рыҵамкәа, ишәаӡыӡо сбахҭа ауада иааҩнаԥхон. Аха макьана шьыбжьаара акрагзар акәхарын, скамера хцәышааӡа, аԥс исахьа нылкааны, аҭӡамцқәа аӡԥсы кыдыжжыла, аԥша ҵәыҵәы алышәшәо игылан.
Сызблак усгьы еимашәаны ичхьан, ушьҭа акымзарак амбозаргьы сыздырамызт. Егьи, макьана алашара збоз, сарма бла аҭӡамц инкыдыԥшаало ишааиуаз, сбахҭа аихатәышә иҿаз иадчаԥалаз ацалаҟьа инадгылт. Убри ацалаҟьа ҳәа сызҿу ахәықәыргыларҭа иамаз ахышә, акәукәуҳәа иааҿыжын, аӡәы имахәар ахәы қамсаӡа иаакылирҳәҳәеит. Сшыԥшуаз, аҩныҵҟала, ахәықәыр-гыларҭа аӷәыцәмаҟьа инапы нықәишьит. Ачанах қәыргыларҭа шыҟаз агәра анига, имахәар ҩаԥхьа наҟ инкылигеит. Дук мырҵыкәа, џьаз џьам цәҩабжьак, абни ахышә инкылирҳәҳәан, аҟыгәҳәа ахәықәыргыларҭа инықәиргылан, ахәараҳәа ахышә еиҭанкыдижьлеит. Аџьам ихҟьаны икаҭәаз аӡы, изықәгылаз аӷәыцәмаҟьа инахьыкәкәаны, ҵаҟа адашьма ақәҭәара иаҿын.
«Схәы ааугазар акәхап, ус ухәы уздыршәааит!» – сҳәагәышьеит, аха изоуҳәодаз, изаҳауадаз, сыбжьы харагьы изымцакәа, сзыдиалаз аҭӡамц инадхәашалеит.
Абас сышгәаҟуаз, сшыгәӡасуаз, сӷьазкызар акәхап, исызгәамҭаӡакәа, схьаақәа зегьы сдырҩышьын, ацәа сынҭаҳәахаа сагеит.
Сыхәрақәа анԥшша акәхап, уи аҳәа гәаҵәа зыӷраз арҳәацәаҩы инап ҭыԥқәа еиҳагьы исыхьуа иалагеит. Сгәаҟуан ԥхыӡла, аха ацәа сзалҵуамызт. Аҵыхәтәан, сыԥсы зынӡа еивҵахаӡо саналага акәхап, сыӷызбжьы сарҿыхеит. Анс-арс акәымкәа, абыржәыҵәҟьа иҭҟьо акы сымазар, сҽысшьыр ада моу сымамкәа, соуразоуроу сҟәыбаса сышьҭан. Раԥхьа, зынӡа скаруаҭ сҽыс-заҟәымхуашәа збеит. Убысҟан ауп, уажәраанӡа ашәара захьӡыз сԥышҵа иқәымлацызгьы аҽынснардырыз.
Аԥсра аиҳа, ӡра-ԥсра зқәымыз ахьымӡӷ акәын сзыцәшәоз. «Аԥсра бзиа хәамаӡам» хәа сабду ииҳәалозгьы аасгәалашәеит. Иудыруазеи, уаха ишакәым иаасыгхаҵәҟьаргьы, сызгәыблу сгәакьак дыҟаӡамкәа, аламуаа срылаԥсуан. Суасиаҭ засҳәаҵәҟьозгьы сааигәа аӡәгьы дыҟамызт. Убри акәын уажәы гәырҩасгьы исымаз.
Изулак сеиханы саақәтәеит. Арҵәаа-арҵәааҳәа слымҳақәа аҩбагьы насхыҵит. «Ашәышьханхыҵ акәхааит, иааҩрада, инамҩааит!» – сҳәеит аарла.
Гәыӷырҭаси гәеиқәҳәалагаси исымаз, усгьы ани адәы сызлақәыԥшуаз, адгьыл аҿы сшыҟаз сзырдыруаз ахышә ахь снаԥшит. Уажәраанӡа хыц-ҩыц шәахәацқәак схышә инкылышәшәозгьы, уажәы еиԥхьбахьан.
«Ушьҭа амра ҭашәахьазар ҟалап!» – ҟасҵан, сеихадақәа снапқәа нарынсырслан, изулак сҩагылеит. Смага-маго, акаруаҭ ахы сыцырхырааны, аҭӡамц аҟынӡа снеин, схы ҩхаскылан, ахышә сынкылыԥшит. Иаԥыжәацтәи ахәылԥаз еиԥш, уахагьы, аҵыхәтәантәи амра ашәахәа, ххьа ҟаитаншәа, нырцә-аарцә амшын агәы еиҩнахуан. Амшын ацәқәырԥақәа аҟәара ҿышьышьаауа агаҿа инанҭәалон. Есуажәааны, амза аҭәымҭа, ма амзаҿа иаццәырҵуаз ахәылԥыеҵәа амза атәыҩа иахаршәын. Амшын инхышәшәаны, схышә кәыкәыбла хәыҷы иаалашәшәоз аԥшалас сыԥсы снаргон.
Акыраамҭа амшын агәы схыԥшылон. Нахьхьиӡа, дгьыли-жәҩани рышьхәа ахьеивҵалоз, хәылԥ шәаԥшь еилыбзаауа, мцабзҵас ажәҩан акалҭ иацран.
«Зыԥсы ықәхаз иахьатәи амшгьы баша имиасит!» – абас сеиҭаахәыцын, аҵанӡа саақәыԥсычҳаит. Мышкы игәырӷьо, мышкы иҵәуо ҳаԥсуа жәлар рыцҳақәа, еиҭаҳәашьак анцәа ишәиҭааит! – сҳәан, сылахьи сыџьымшьи аасӡатәит.
Ахәылԥазы абри абахҭа ҿахәеиқәаҵәа иакәшоз ахәылԥҵыс, уарла-шәарла сылаԥш нахьысуан. Зыԥсы ҭоу зегьы гәаҟрак-гәаҟрак рымоуп! Иудыруазеи уи ахәылԥҵысгьы зыргәаҭеиуа. Издыруада «лашьцарамзар, лашарак абара анцәа иуаҭәеимшьааит» ҳәа, хыхь иқәтәоу анцәа ду дзақәшәиз? Абар, иламба-ҿамбаха, амҵәыжәҩа ԥшандагақәа рыла алашьцара неиҩыхуа, ҩаԥхьа саԥхьа аҽаакыннархалеит. Иара убри ахәылԥҵыс заҵәык акәын уаха зыԥсы қәацоз ҳәа сназхәаԥшуаз.
Убригьы шәымҭақәак рахь, знык ианаацәырҟьалак, цқьа абаха самраӡакәа, алашьцара агәы нкылҵәаны, иныҵашәкәа ицон.
Уажәы иаалырҟьаны, уахынла заҵәык ада лашарак знасыԥхәырамыз ахәылԥҵыс снаҵашьыцит. Уахынла акәзаргьы, иаашаанӡа, аҵых иара иатәын, амҵәыжәҩақәа ирықәиҭын. Иахьаҭахыз ицон-иаауан. Аҵых уҳәаргьы, иара аагылазар изышьцылахьаз акәын. Аҵхи алашьцареи рыда уаҳа, даҽа дунеик, даҽа лашарак, даҽа ԥшӡарак ыҟоуп ҳәа иҟамызт. Алашьцара акәын ахәылԥҵыс злаиз, уи акәын иара ԥсҭазаарасгьы иамаз. Убри алашьцара, иара атәала иалаччон, иалагәырӷьон. Алашара заҵәык акәын, иара ӷарҭахәыс иамаз. Изакә насыԥузеи ахәылԥҵыс иамоу, лашьцарамзар акгьы ахьазымдыруа!
Саҵашьыцуан сара убри ахәылԥҵыс, избанзар, сыла анаахт инасҿахәмарыз амра ашәахәа, амш-шара, аҵар рашәабжь, еихсыӷьра зықәӡамыз арҩашқәа рыбжьы, ашьыжьтәи аӡаӡа, адгьыл иныҵхахоз адәыкрынқәа – абарҭ зегьы уажәы сара гәыла-ԥсыла срылыхәдан. Иахьала, адунеи аҿы сызқәиҭыз ҳәа акымзарак сымамызт, зегьы-зегьы сымхын. Сыԥсы заҵәык акәын макьаназы сызқәиҭыз, аха иара убригьы анбасыхдырҟьыҵәаауеи ҳәа сыԥшын.
Уажәраанӡа сылаԥш аанызкылаз аҵыхәтәантәи амра ашәахәагьы, ахьтәы цҳаҵәры еиԥш, нырцә-аарцә, амшын ихыршәлазгьы, амра аӡы ианӡаала, инхбала ицеит. Уажәраанӡа аилашәшәымҭа иалԥшны, арыдш хаԥыцқәа бырлашха исҿаччоз, ахьарчҳәа аҟәара инаҿахәашоз ацәқәырԥ сса хьышьашқәагьы, ушьҭа рыччабжь заҵәык акәын исаҳауаз, абжьарак, рхаԥыц ҟәашқәа алашьцара иналаӡхьан.
Сгәы нызкылоз ҳәа, аихац скылԥшны, адәахьы збаха саӡаз зегьы аҵх лаҳәа еиқәаҵәа иналахәаша ицеит. Иҟасҵахуааз, соура-зоуроу смақьаха саргьы уи
ахышә саадхалеит.
Ауаҩы уаҵәы акнаҳарҭахь даннарго, дзыхдырҟьо, дзыхкнарҳаауа, џьара жәлар ирзеиӷьу ус дук дшақәдырӡуа идыруазар, иԥсҭазаара дшалҵуа шидыруагьы, ҩныҵҟала игәы ирҭынчуеит. Уи игәҩарамкәа идыруеит, иара дымҩасыргьы, ахаан азы ӡра-ԥсра ақәымкәа, иуаажәлари иԥсадгьыли ргәаҿы ибаҟа ширгыло. Уи иԥсра ԥсроуп ҳәа ирзыԥхьаӡом, избанзар, мышкы диит, мышкы дыԥсуеит, иуаҩреи иламыси дрықәӡит, иуаажәлар уаҵәтәи рԥеиԥш дақәӡит.
Ишԥахьӡҵатәу нас сара слахьынҵа? Хьӡыда-цәада, акымзарак иалаҳәаӡамкәа, аҳәахәда еиԥш ибжьаӡыз, зҽада абга иафаз сиҩызахеит.
Убырҭ ажәохәҩык, сара аргамаду схы зқәысҵо сқыҭа уаа ирдыруама, дара рҵыхәала сара сышҭахо? Мап, ирыздырӡом, ирдыррангьы иҟамзар акәхап. Аӡәык-ҩыџьак сзықәшәаз арыцҳара зыхҟьаз рдыруазаргьы, уажәы убас еиԥш аамҭоуп, аӡә иаҳәара акәым, рыԥсы иахдырзаауам. Уимоу, дара рхаҭақәа иахьырдыруагьы, ҭынч, гәырҩада изыцәаӡом. «Уажәы ауаҩы иԥсхаку аилкаара, адырра даара иуадаҩуп. Ҷкәына разык иакәыз џьаҳшьон ҳахьихәаԥшуаз, аха «арахә аӷрара адәахьы иҟоуп, ауаҩытәыҩса иӷрара иҩныҵҟа иҟоуп», – шырҳәо еиԥш, иудыруазеи, Ҳаразгьы дызлабзаз, дызлашаз! Џьара акы ивырбазар акәхап, акәымзар, ауаҩытәыҩса акы ихараӡамкәаҵәҟьа, абас деиқәырхха дҭаркрымызт», – абас шьоукы неиҿахәыҭхәыҭуа, сыԥсырӡы рҳәозар акәхап. Аха зегьы акоуп, аиаша ҵәахышьа амаӡам, ашәцаԥхак идуркыргьы, мышкы-ахамышк аҵыхәа, џьара ицәырымҵыр ауӡом. Убасҟан сара сыбаҩ ҵыҭәаха-хьаӡаргьы, зегьы акоуп, сыхьӡ ԥсра ақәлаӡом.
Ахышә садӷьазкыланы сахьгылаз, абас, схәыцрақәа рхаԥыц сыҵлагаара иаҿын. Аха зегь акоуп, ҩынтә, игәаҟуа аҭӡамц инкыдыххылахьаз саҳәшьа лынаур
сгәы канажьуамызт. Зегьы акакәын, егьа рыцҳара сақәшәаргьы, зынӡа алакҭа аҟны снеиргьы, суахҭа макьана ишыхараз агәра ганы сыҟан. Убри акәын, зынӡа сымч сылзмыжьуазгьы. Гәыӷрак насыҵасны, сыҵаҟәалара иаҿыз сшьапқәа саарықәдыргылеит.
Иззакәу сыздырам, саахьаԥшын, иаарццакны сбахҭа аԥшьҭӡамцкгьы сылаԥш иааҵызгеит. Аха еиқәшәы амақьеиԥш иҵааԥсха игылан. Уаҳагьы даҽакы сазымхәыцкәа, ашьшьыҳәа сиарҭаҿы сааин, акәалаа еиԥш, аҟәымӷ алыҳәҳәо аиха лабақәа ирықәыршәыз сгәабан снықәиеит.
Аиаша уасҳәап, ушьҭа ах аҿы снеихьан. Иаасыз-цәырҵуан убас шәымҭақәак, аԥсҭазаара аасҭа, аԥсра еиҳа ианысҭаххоз. Аха уажәы, уигьы-уигьы акымзарак сазхәыцуамызт, слахьынҵа сҽанрааланы, уаҵәтәи амыш исзаанагарызеи ҳәа, хәыҷы-хәыҷла зҿыцәаара иаҿыз сгәыӷрақәа рхац сыԥсы аҿакны сыԥшын.
Сыҩнапык неихәдхаршәны сгәы инықәсҵан, аҭаҭын лҩа иашәхьаз аҭуан сшаҵаԥшуаз, исызгәамҭаӡакәа сылацәа неихызҩеит. Аха уи рацәак нарха амоуит. Сызҭакыз абахҭа, игәаҵӷа ҿҵәагаз бжьы цәгьак ныҩныҩит. Сааҭрысны саахьаԥшит. Ҳәынаԥ дук абӷа хцәышааӡа, сџьаз чанах зықәгылаз ацалаҟьа иқәтәан. Аџьаз саан ахы ларханы, ҵаҟа адашьма иқәжьын. Аџьам ианҭәалаз иҵааԥсхахьаз «счаурбагьы» ацалаҟьа иахьыкәкәаны ҵаҟа икаҭәоз, икьасо адашьма иқәын.
Аҳәынаԥ ашьшьыҳәа иҩалбаан, адашьма иқәҭәаз аӡи, аџьымшь цәақәеи, картош хәаԥсаки инафҩы-аафҩын, сара зынӡак сыԥсы ҭоуп ҳәа сымԥхьаӡаӡакәа, ашьеи-ашьеи неиқәҵо, имыццакӡакәа, инкыдфҩыла-аакыдфҩыло, аҵыхәа аҭынханы, наҟ џьара, ахӷәра хыжәжәара инцәыҵаӡ ицеит.
Сара уажәгьы сиарҭа сықәтәаны, абарҭ иҟалақәаз зегьы, џьашьа-лакәшьаны срыхәаԥшуан. Абри аҳәынаԥи аџьаз саани убриаҟара сдыршәеит, схәахәажьахәаны сшышьҭазгьы, сыԥсы санақәыԥш, иреицәа-иреиҳа ак смыхьӡазшәа сааҟалеит.
«Еҳ, аԥс рыцҳа, аԥсы насыԥда, заҟа уҵааузеи!» – сҳәан, сгәы аҭҳараҳәа иҭыҵны ишцоз, ҩаԥхьа сҽынеиҵыхны, скаруаҭ мыжда снықәиеит.
Аҳы, убри инаркны ацәа захьӡызгьы уаҳа сԥышҵа иқәымлеит. Ахагацәа реиԥш, сышҳазӡа, суада иҩнажьыз аҭынчра еиқәаҵәа аӡы-хшьах сшалаԥшуаз, иацы зны мҩабжара инсыжьыз Арушьан ихҭыс мышқәа ҿыцҳҳараӡа ҩаԥхьа сыбла иаахгылеит.
...Сдырбаандаҩыртәзаргьы, зеиԥш ҟамло егьыҟам, џьара зеилибамкаарақәак ҟалазар акәхап, сара схы инаркны, сшьапаҟынӡа сышиашоу, цәгьарак сгәы ишҭам еилыркаар, уеизгьы-уеизгьы соурышьҭуеит, ҳәа агәра ганы дыҟан Арушьан. Убас еиԥш иҟаз игәыӷра еижьагақәа игәы еиқәҳәаланы дышрымаз, ҽнак, аҿахәҿыхҩы иахь дыргеит. Ари ушьҭа ԥшьынтәын Арушьан иҿахәы иҿырхуазиижьҭеи.
Аҿахәҿыхҩы дызхатәац астол жәижәых дахатәан. Арушьан есымша дахьтәалоз аҟәардә дааханы днатәеит. Аҿахәҿыхҩы Бақьлар Хурцилава, ҳамҭак ҿымҭӡакәа дтәан, нас Арушьан ихы наиқәикын:
– Аҩыза, Ахсалба, сара излазбо ала, уара алаӷырӡ еиԥш уцқьоуп, ус аума? – иҳәеит Бақьлар.
– Ааи, усоуп схы шыздыруа, сара исзымдыруа шәара даҽакы шәымдыруазар! – иҳәеит, Арушьан иаарӷыӷкшәа.
– Аҩыза, Ахсалба, 1937 шықәса маи мза ҩажәа руха, асааҭ жәеиза рзыҳәан Сталин иӡбахә ала иуҳәаз ажәақәа, даара уҽазукыр, иугәалауршәару? – иҳәан, иҽааихарԥсны дҵааит Бақьлар.
Арушьан, ус аламала ишәақәоз дреиуамызт, аха, абас иаалырҟьаны, игәы иҭамкәа, ихы иҭамкәа, Сталин иӡбахә ала аҿахәҿыхҩы азҵаара ииҭиз, игәамԥхаӡеит. Аҿахәҿыхҩгьы ииҳәаз дназхәыцит, аха акымзарак игәаламшәеит.
– Сталин иӡбахә ала сара бзиарамзар, ацәгьа аҳәара акәым, сыгәгьы иҭасымкыц! – иҳәеит Арушьан.
– Ус анакәха, сара иугәаласыршәар сылшоит, уааӡырҩы! – иҳәан, иаԥхьа иқәыз ипапка цәиаҵәа ааиртын, қьаадқәак аагәылхны, иаԥхьа инықәиҵан, аԥхьара дналагеит.
– Уара утәала, абри аамҭа еилаԥаҭашәа иҟоу ҳабакылнагари? – уара уоуп Ахсалба ас иҵаауа.
– Сеидроу, сыздырам, – иҳәеит, азҵаара зуҭаз.
– Мақьҭиагьы дазмырхакәа, иахьа Сандрагьы дыр-геит, – уҳәеит уара.
– Иаҳԥеиԥшузеи нас уара утәала уаҵәтәи амшаз? – иҳәан, дуазҵааит егьи.
– Абни уизҵаа, убри иоуп жәлар ррыцҳара зыхәда иқәу, зегьы здыруа, зегь зылшо! – уҳәан, Сталин ипатреҭ унацәа нақәукит.
Егьи ҿимҭит.
– Исҳәаз мцума?
– Сара уара узлацәажәо сзеилкаауам, акымзарак сыздырам! – иҳәеит гәыкала.
– Иузымдыруазар, иахьарнахыс иудыруазааит. Абни аԥаҵа ду иоуп, иахьа зҿаҳәатәы ҟало, – уҳәеит уара.
Егьи ҿимҭит.
– Адунеи аҿы зеиԥш ҟамло егьыҟаӡам. Абыржәы, Сталин иԥаҵақәа џарџаруа ҳаԥхьа дышкыду убоит. Адунеи зегьы дырныхақәыроуп. Мышкызны, абри иску Евангелие еиԥш ихы ладырхахыр. Ус иҟаларгьы ҟалоит, жәлар рҳақ атәы цәгьоуп, – уҳәеит уара. Егьи ажәакгьы имҳәаӡеит.
– Уара исҳәаз умаҳаӡеи? – уеиҭаиазҵааит уара.
– Дабаҳԥырхагоу уареи сареи? Ушьапы даӷрагылоума, сеидроу? – иҳәеит егьи.
– Ҳшьапы аӷрагылараҿы дыҟоума, иҳамаз иреиӷьыз иԥсы иеиҭахьеитеи! – арҭ уара уажәақәа роуп.
– Исыздырам.
– Уара насыԥ умоуп...
– Избан?
– Избан умбои, угәаҵәа жәпоуп.
– Усҵәҟьоу?!
– Уара узықәтәоу амахә аԥҟара иаҿуп, аха уара макьана иузгәамҭаӡац.
– Изхуҳәааи?
– Изхысҳәаауазеи умбои, ҳҿахәы злаҳҳәоз, ҳазлаҩуаз ҳлатын алфавит ааҳамырхын, қырҭуа нбанла аҩра ҳаладыргеит. Уаҵәы ҳашколқәагьы адыркуазар акәхап. Абарҭ уара уажәақәа роуп, Ахсалба!
– Иҳалшозеи?
– Сара излазбо ала, уара хәыҷыкгьы ушәозаап.
– Имшәо агаӡа иоуп.
– Ҳаӷоу игага дацәшәеит. Ичҳатәу ҳәа акы ыҟоуп, аха ичҳатәым ҳәагьы акы ыҟоуп.
Бақьлар даԥхьан даналга, иқьаадқәа неикәеиԥсан, апапка инагәылаҵаны, ацахақәа неилеиршәит.
– Нас иахуҳәаауазеи ари аицәажәара, Ахсалба? – иҳәан, агәаӷ зныжжылоз ихы-иҿы мчыла ччаԥшь ҟьалак нықәиҵеит.
– Акымзарак.
– Ишԥа, акымзарак?! Арҭ уара уажәақәа ракәӡами?
– Урҭ зегьы хыҭҳәаауп.
– Хыҭҳәааӡам, Ахсалба, арҭ уара уажәақәа рхаҭа-ԥсаҭақәаҵәҟьа роуп, изоуҳәазгьы дыҟоуп.
– Сара аӡәымзар-аӡәгьы акымзарак иасымҳәаӡеит.
– Аа, ус аума?
– Убыс хаҭаҵәҟьа ауп.
– Ишьахәуп нас ус акәзар! – иҳәан, истол ацламҳәа
инацәа нақәирӷәӷәеит. Ашырҳәа дааҩналеит, иаабац-иҳаҳац формала еибыҭаз ҷкәынак.
– Ашаҳаҭ дыҩнагал! – иҳәеит, иаахәжәаны.
Иааҩналаз ажәак мҳәаӡакәа, днықәгьыжьаан дындәылҵит.
Шәымҭакгьы мырҵыкәа Залаҭбеи иаԥхьа дыргыланы дааҩнеигалеит.
Арушьан иблахаҵ неилагьыжьын, аҳәа ахы зықәшәаз еиԥш дҩаҵҟьеит.
Арушьан ибла иабаз изхамҵо, дшанханы иҭыԥ даанхалеит. Дтәар, дзымтәо, дгылар, дзымгыло, ишьапқәа дырзнымкыло, ҳаӷеимышхара, ахӷәра днықәҟацеит. Ашьҭахь, зныкыр, дыштәаз изгәамҭаӡакәа, днеизҟәыҿын, иҟәардә днықәҳаит.
Залаҭбеи – ицхахә еихашәны, знымзар зны илахь неиҵыхны Арушьан иблақәа дзырхымԥшылеит.
– Залаҭбеи, уааины сҭыԥ аҿы утәа! – иҳәан, Бақьлар иҟәардә ахь инапы наирххеит.
Залаҭбеи ажәак мҳәаӡакәа, дааин, аҿахәҿыхҩы иҭыԥ аҿы днатәеит. Бақьлар дааиасын, наҟ-ааҟ астол иадтәалаз Арушьани Залаҭбеии рыбжьара, астол инапқәа нықәкны даагылт.
Арушьан зынӡа ихеиҵар иҭахӡамызт, Залаҭбеи џьара хәымгарак иҵеигалеит ҳәа. Егьа абри ауаҩ ихы-игәы дҭеиргьыжьызаргьы, дигәыӷьыҵәҟьап ҳәа игәы изаанаргомызт.
– Ари дудыруама, Залаҭбеи? – иҳәан, аҩысҭаацәа наиқәыртәаны иблақәа наиқәиршаҟьеит Бақьлар.
Залаҭбеи ҿимҭит.
– Залаҭбеи, иудтәалоу дудыруама? – иҳәеит дырҩагь, еиҳа ибжьы наиқәырххшәа.
– Ааи, дыздыруеит! – иҳәеит, аарла ибжьы нҭикаан.
– Арушьан Ахсалба, уара дудыруама абри? – иҳәан, дҵааит аҿахәҿыхҩы.
– Дсымдыркәа, дышԥасымдыруеи! – иҳәеит Арушьан.
– Дудыруеит, аха дышԥаудыруеи? – иҳәеит ҩаԥхьа днаиқәгәамҵын.
– Сылацәа анаахыст раԥхьа избаз сҩыза гәакьа иоуп! – иҳәеит Арушьан.
– Ус акәзар азамана! – иҳәан, абомбеиԥш апапка иагәылаҵаны имаз, Арушьан илахьынҵа згәылаҳәаз ақьаадқәа аагәылихын, егьырахьтәи астол ахаҿы днатәеит.
– Ушьҭа ҽеишәа усзыӡырҩла, Залаҭбеи! – иҳәан, уажәраанӡа Арушьан дзизаԥхьаз абӷьыцқәа еиҭарҿыцны аԥхьара дналагеит.
Даԥхьон уи, аԥышәа змаз артист ҟазак иеиԥш, ажәацыԥхьаӡа ацәанырра ду аҵаҵаны. Еиҳарак, уеизгьы-уеизгьы Арушьан иҿы иқәшаҳаҭнатәып ҳәа дзықәгәыӷуаз ажәа ҭынхақәа дрыҵаҽырбаӡаны акәын инҭыцҟьааны ишиҳәоз. Аԥхьара даналга, ипҟыш-пҟышӡа, илаԥықәшәеи, ашша зықәчаԥаз ихахәда хызза аизыҵәарақәеи, иаарыбжьашыз агәаҟ ԥхӡы, аҳәа агәаҵәеиԥш еиқәаҵәаӡа чабра цәыш цәашьык ааҭиган, ихахәда еихасыҟә нылаиркәымпылит.
– Иахуҳәаауазеи сзыԥхьаз, Залаҭбеи? – иҳәан, ихы наиқәикит.
Залаҭбеи ҿымҭӡакәан, ихы ҵаарҟәрыланы дтәан. Ҳамҭакгьы аҭак дназыԥшит, аха иагьанимҳәаӡа:
– Уара уоуп сзацәажәо, Залаҭбеи? Сынтәа маи мза ҩажәа ауха, асааҭ жәеиза рзыҳәан, абра, уажәыҵәҟьа сзыԥхьаз уҩыза Арушьан Ахсалбеи уареи аицәажәара шәымазма? – иҽырҭынчӡаны ҿааиҭит Бақьлар.
– Ааи, иҳаман, – иҳәеит, Залаҭбеи.
– Уара унапы аума ари ашшыԥхьыӡ иаҵаҩугьы?
– Ааи.
– Сталин изыҳәан Арушьан Ахсалба иҳәеит ҳәа, абри ақьаад иануҵаз иашоума?
– Иашоуп!
– Ақырҭуа нбани алатыни рҵыхәала иуҩызгьы
уақәшаҳаҭума?
– Ааи.
– Сталин абыржәы иԥаҵа џарџаруа, адунеи зегьы ныхахәырас дышрымоу, мышкызны, абри иску Евангелие еиԥш ихы ладырхахыр ҳәа Арушьан иуеиҳәама, Залаҭбеи?
Залаҭбеи иԥсацара цәгьаханы, даахәаԥштәалахеит.
Аҿахәҿыхҩы аграфинка аӡы иҭаз аҵәца инҭеиҭәан, Залаҭбеи инеииркит. Аха имжәӡакәа ганха инықәиргылеит.
– Иуеиҳәоу иуеимҳәоу, Залаҭбеи?
Арушьан егьаиҳәаргьы, ара џьара рыцҳарак ыҟоуп ҳәа акәын макьанагьы дышгәыӷуаз. Зынӡа, алакҭа аҟынӡа дынхықәгылаанӡа, Залаҭбеи дшиҭиз илымҳаҵәҟьа иаҳаанӡа, иблақәа ирхибаалаанӡа зыгәра имгоз, ушьҭа, иԥҟа-ԥҵәаны, иԥсы зҿеиҵоз иҩыза иара изыҳәан дшымаҳагьахаз, игәҩарамкәа еиликааит.
– Исеиҳәеит, исеиҳәеит, исеиҳәеит! – иҳәан, Залаҭбеи ибжьы ахьынӡацоз дныҩныҵәааит.
– Залаҭбеи ииҳәо уаҳауама? – иҳәеит Бақьлар, Арушьан ихы наиқәкны.
– Аԥсхаԥсжьыфаҩгьы, амаҳагьагьы, изымбаз-змаҳаз еиҭазҳәазгьы, хырҭәагак еицҭыху аҩашәхак роуп. Ари аҩыза гәакьа ишьа ԥсыс изхоу, харада-барада зхаҿ шьала ирҭәырц иақәызкыз аԥсахҩы игәра ҳаӷоу игеит. Акыкахши ашьеи еилазгаз ауаҩы, игәра ганы, арыцҳара уаҵамлан аҩыза, аҿахәҿыхҩы! – иҳәеит Арушьан игәыԥжәара инмырԥшцәакәан.
– Нас, арҭ уажәақәа уажәыгьы мап рцәукуама? – иҳәан, ибыӡгәырқәа ҩеилеиргылеит Бақьлар.
– Мап рцәыскуеит. Ари аҩыза амц ҩаца, ҳҭыԥҳәыск илыхшаз ламысдак иакәымзар, аӡәгьы ихы изаҭәашьом! – иҳәеит Арушьан, иахьынӡаилшоз иҽырҭынчны.
– Залаҭбеи, Ахсалба амц ныха шаҳҿоуҵаз ирҵабыргырц даҿуп, уҩыза хазына, уара уҿы аӡы ҭаҭәаны утәоуп, уи
иаанагозеи! – иҳәан днаиқәҵәҟьеит.
– Сара уаҳа ҳәатә сымамыз џьысшьеит. Избаз-исаҳаз знысҵаз ақьаад снапы аҵаҩуп, – иҳәеит егьзымҳәаӡоз исаркьа блақәа ааирцәҟәыншьан.
– Иарбан, уара аламысда, иубаз-иуаҳаз? – днеицрашәеит Арушьан.
Алақәа абаҩ рымҵажьны ианеибадырфо еиԥш, Арушьангьы Залаҭбеигьы, Бақьлар ибысҭахәуашәа, наҟ-наҟ инеичирчан, иара иԥаҵа хыҟаԥшьаа далаччо ганха дтәаны дрыхәаԥшуан.
Залаҭбеи, иҟаларын, ушьҭа ҩныҵҟала, иааҟаиҵаз зегьы шыԥсахраҵәҟьаз идырзаргьы. Иҟаларын, иҩныҵҟа, игәаҵахь, џьара, иламыс ҭыԥ инамҭозаргьы, мцада-мҿыда дбылуазаргьы, аха ушьҭа уаҳа хьаҵшьа ыҟамызт. Амца қьоуқьад агәҭаҵәҟьа иалашәаз аԥарԥалыкь еиԥш, имҵәыжәҩақәа акыдблаара иаҿын. Анахь днаҳәыргьы – дбылуан, арахь дааҳәыргьы – дбылуан. Аҵыхәтәан, раԥхьа дызламҩахыҵыз амҩа данымҵырц иақәикит.
– Уи уара ҽеила иудыруеит, нас ҩынтә изысурҳәозеи? – иҳәеит Залаҭбеи.
– Сара акымзарак сыздырӡом, аха издырӡозаргьы даҽазнык убла ԥхамшьақәа рыла унасҿаԥшны, слымҳа ишаҳауа исоуҳәар сҭахуп. Исҭахуп сыблала еиҭазбар, слымҳала еиҭасаҳар, аргамаду ушыбзаз ушыԥсыз.
– Убри ауха, аредакциа аҟынтәи ҳааин, уаххьа ыфаны ҳанааилатәа, ауп Сталин изын иуҳәаз ануҳәаз! – иҳәан, ахы инаркны, иааидыруаз зегьы астол инықәиҳәацәеит.
Арушьан абыржәыҵәҟьа иааигәалашәеит аҳақьым имахәар ҭырхәрааны, Залаҭбеи изыҳәан ашьа анилырхуазтәи ашәымҭа еимҟьара. Арушьан игәалашәеит, Залаҭбеи ахәшәтәырҭа дыҭганы данааигоз, заҟа дгәырӷьоз. Игәалашәеит, шеишықәсеи, иара Залаҭбеи илымкаа уаххьак, мамзаргьы, шьыжьхьак ихы шахимԥхьалацыз. Игәалашәеит Арушьан
ақыҭаҿы, иаб иҩны данааигалак, иан аҩыџьагьы, аҩеишьцәа реиԥш, ршьапқәа неилаԥсаны, иарҭак аҿы ишеицышьҭалҵоз.
«Шәеишьцәоуп, шәеиқәлацәоуп, нан! Шәгәы анцәа еихимыршәааит!» – лҳәеит уахык аҩыџьагьы рхыза нарываџьгәаны данаахынҳәуаз.
– Анра-аԥара аҳақи, ачеиџьыкеи, аиҩызареи, аиашьареи, ашьеи рҳақ, уцәа амырҭынчааит, хара иузымгааит, уара амаҳагьа! – иҳәан, Арушьан иаԥхьа иқәгылаз асаркьатә чарнилаҭра аақәиԥаан, аӡәымзар-аӡәы дааизыбзиамхаӡакәа, иаԥхьа астол иадтәалаз Залаҭбеи инеиҿаԥиххааит.
Уиакәхеит, Залаҭбеи аҟәада ҩеиҿашын, дҩыхбыкьын, агәараҳәа адашьма днықәҳаит.
– Ари уареи сареи аҵыхәтәантәи ҳаиԥырҵра иашьаназ. Абз ҭыԥ ӷьаргьы, ашәахсҭа аҭыԥ ахаангьы иӷьаӡом. Улахь ианылаз ахәраҭыԥ, уара умаҳагьара шьанас ишамоу, иноуҿаԥшлак: «Арушьан Ахсалба ихҵароуп», шырҳәо мацара, унарцә гәашә инҭоугалап. Саркьак унаныԥшыланы, ухәы амухыцыԥхьаӡа, дак-дак улԥсаалап. Наур еиқәаҵәаны, уԥсҭазаара иахацхәхап иахьатәи амш. Ашьажә ахаангьы ибаауам иԥсуам. Сара сухьӡар, сухьӡеит. Сара сухьымӡаргьы, иахьа асаби, макьаназын зан лымгәарҭа иҭоу, мышкызны шьауҩыс дысзыҟалап. Иамуӡакәан, ак сымызхыз, ҳазшаз аҵыхәтәантәи сгәыӷырҭазаҵәгьы дсымихуазар, зегьы акоуп иҟоуп ауаҩытәыҩсеи, аиашареи, аламыси, ашьеи, акыкахши ирхылаԥшуа аҳақ. Иудыруаз, мышкы-ахамышк аҵыхәа, акы ухьымӡар шыҟамло. Аԥсцәагьы урымго, абзацәагьы угәыхаршьо, амзажә еиԥш, иааҳаҵагыло абиԥара қәыԥш урылахарц уҟоуп, абри уацәымҩашьо иудыруазааит. Еиҭа аҵыхәтәан иуасҳәарц исҭаху...
Арушьан иҵыхәтәажәа аҳәаха имҭакәа, Бақьлар ибжьы ахьынӡацоз дыҳәҳәеит. Убри аамҭазы, абгақәа реиԥш,
ашә иаалаххит ҩыџьа.
– Дыжәга, абаандаҩы! – иҳәеит ишилшоз.
Ақәыџьмақәа реиԥш аҩыџьагьы Арушьан инеихаххит. Рнапы имыркьыскәа, ашырҳәа дҩагылан, зхы згәы иқәыжьны итәаз Залаҭбеи днаиқәыжьцәан, раԥхьа днагыланы иҿынеихеит.
...Зынӡа машәыршәа исԥыхьашәеит 1937 шықәса, кәыркәа 10 рзы, Арушьан иҿахәы иҿырхзи, Залаҭбеии иареи реиҿаргылара ахҩылаа. Абжьарак, егьырҭ, Арушьан ихҭысқәа, сара сызхаану, сыла иабаз издыруа роуп.
Арҵәаа-сырҵәааҳәа амшын агәахьы зыбжьы неилазыԥсаз аҷнышқәа, Арушьани сареи напхыцла ҳааиҟәырыкәкәааит. Убысҟан издырит адәахьы ашарккара ишаҿыз.
Ахьҭа сшакра сакхьан. Схыза еилаҩа-еилаԥс исықәызгьы смыхәошәа анызба, снапы насыгӡан, скаруаҭ ахаҿы иахшьыз спалта кьаҿ аахысхын, инасықәсҵеит.
Уахантәарак ԥхыӡ саашьак еиԥш Арушьан игәалашәарақәа сызлаз саарылҵын, сбахҭа аԥшь-ҭӡамцк саарыбжьахеит.
Иахьатәи арҳәацәаҩы иҭаҷкәым ҭыԥқәа, уажәгьы амца рыхҟьа ицон, снацәкьарақәаҵәҟьа сзаларкьысуамызт. Сгыларц слеиха-ҩеихеит, аха санԥшша акәхап, зынӡа сымаха-шьаха қыдуахәаха исыцран. Аӡәымзар аӡәгьы иҭахӡамкәа, иҵыҩрны амаӷра илажьыз агылҩажә еиԥш, сиарҭа мыжда сылажьын. Ус схы сақәымгәыӷуашәа анызба, ҳамҭак скаруаҭ сҽаақәсыгӡап ҳәа аасхәыцын, сҽаасырҭынчит.
Аԥсҭазаарагьы зҭахымкәа, аԥсрагьы зҭахымкәа, зыԥсы ықәхаз аԥсхых иеиԥш, џьанаҭи џьаҳаными рыбжьара
сшыбжьагьыжьуаз, ажьаҳәа зқәыкшаз аԥсынгьыри еиԥш, иацы аахыс зыбжьы смаҳацыз скамера аихашә аиҟәжәабжь, соура зоуроу сцәа сааҭанарӡыӡеит.
Сыҭрысны сааԥшит. Аихатәышә ду ҩеиҿыҩрын, ашә даалагылеит еилаҳәарак кны Ҭедоре Боџьоли-иԥа Сангулашвили. Схәы-сжьы қақаӡа иҩеибаргылеит.
– Угәы ндырхеит ҳәа сыҟоуп арҭ рыцҳашьара злам аламуаа? – иҳәан, дааин, мшыбзиа хәлыбзиа егьи ҳәа акәымкәа, иикыз аилаҳәара сывараҿы игылаз астол инықәиҵан, аҟәардә хыжәжәара днықәтәеит.
– Егьаурым, иуиааиуа иаанда уалеишышуеит! – сҳәеит сҩеихашәа зун.
– Иацы ибзианы сухҭыгәлеит акәымзар, ани аҳәа агәаҵәа зыӷроу арҳәацәаҩы, екәым ала дузныҟәар илшон! – иҳәеит Ҭедоре.
– Иҭабуп, – сҳәеит.
– Усҟан, уахыки-ҽнаки аӡара усҭеит, Мқанба. Ҵабыргуп, иуасымҳәац, иуабжьасымгац, даҽа ҿыцк уасҳәоит ҳәа салагом, сара издыруаз зегьы уасҳәахьеит. Анцәа ибоит, уара ацәгьара уақәшәар сҭахыҵәҟьам. Ажәа мыцхә салалом. Иҟоу аҭагылазаашьа зеиԥшроу убоит. Зынӡа угаӡамзар, уи аӡыблара уҽоумҭароуп. Уара уазхәыц ҽеила, атроцкистцәа реиқәырхаразы аӡәгьы убаҟа иргылараны дыҟаӡам. Уи аҵкыс еиӷьуп, имҵәахыкәа, убырҭ ажәохәҩык ҳаҭ. Уажәа суҭозар, исҳәаз уақәшаҳаҭзар, уахаҵәҟьагьы уоусышьҭуеит! — иҳәеит Ҭедоре Боџьоли-иԥа.
– Сара ушьҭа сшәо-сырҳауа ҳаӷоу сибеит. Аԥсра санацәшәашаз аамҭақәа цахьеит. Ушьҭа ԥсык сызлаиеиӷьу ҳәа акгьы збом. Убри аҟынтә, баша сгәырҩа уҽоумырган, сара исҳәаз сҳәеит, аимаажә еиԥш аҽаарҳәышьа сыздырӡом. Еиҭасҳәахуеит, атроцкистцәа ҳәа сара аӡәгьы дсыздырӡом. Суҳәоит, ԥсыхәа змоу акакәзар, абри ма ушьҭа исзеилышәкаа. Ус акәымкәа, харада-барада сҭашәырхарц шәгәы иҭазар, абар
сахьыҟоу! – сҳәеит аӡыршы еиԥш сынхыжжын.
– Абри, уҭаацәа иузаарҭиит. Дара ҳзаамышьҭит, аха уажәазыҳәан ус иаҭахын аҟынтә, иузаарҭиз, снапала иузаазгеит! – иҳәеит, Ҭедоре.
Сара оумашәа избеит, аҭак иҟасҵаз дацрамлакәа, уи зынӡа ажәакгьы ахымҳәаакәа, даҽа цәажәарак ахь иахьиаигаз.
– Исзаазгагәышьарыдаз, сашьа дыҟам, саҳәшьа дыҟам, – сҳәеит, сгәи-сылаӷырӡи неилаҵәан.
– Изласарҳәаз ала, уаби даҽа ҷкәынаки еицын рҳәеит. Издыруеит, уара уашьа дыҟам, уаҳәшьа дыҟам, алабазаҵә еиԥш ухала уҟоуп, нас ухшара рааӡаха зуоумраӡозеи? Жәлары зегьы рхахә уара илухырц узалагазеи, Мқанба? Егьызлам аус азы, аамҭа абарбал жьакца мчыла уҽзавҵоушьуазеи? – иҳәеит Ҭедоре.
– Аамҭа абарбал сҽавҵасшьхьеит. Ушьҭа, абахҭа сҭаршьыргьы, сыҩныҟа соушәышьҭыргьы хәарҭара шсылам збоит, – сҳәеит, ашьшьыҳәаӡа, адунеи аҿы зегьы-зегьы сзеиԥшны.
– Иахьатәи амш уара узыҳәан иҵыхәтәантәиуп. Унхареи унымхареи зыӡбо абыржәтәи уҵыхәтәажәоуп, иудыруаз, Мқанба! Иҳауҭоу иҳаумҭоу, ашхқәа реиԥш уқыҭа агәы ҭаҳаҳа изфо жәлар раӷацәа? – иҳәан, зынӡа ахра аҿҟьара сынхықәиргылеит.
Ҭедоре сахьихәаԥшуаз избон, зегьы акоуп, сара сҟынтәи гәыӷрак дшахьыԥшыз. Сара сҩызцәа егьаҩ ибахьан, егьаҩгьы ргәы иҭамыз, рхы иҭамыз дирҳәахьан, ани ауаа рыргәаҟреи рырҳәацәареи рзы алажьы зфахьаз, зыгәгьы-зыхгьы цәымсахахьаз ауаҩы.
– Сара исҳәаз аҟны сыҟоуп, уаҳа сара сҟынтәи даҽак, шәаҳараны шәыҟаӡам, – сҳәеит еиҭа.
– Угәнаҳа уара иумазааит, баба. Иӡуеи-иԥсуеи аӡәгьы дизынкылом, џьаҳаным ҭыԥхәрас иуоуааит! – иҳәан, ашырҳәа дҩагылеит Ҭедоре.
Ҭедоре аҵыхәтәантәи игәыӷра импыҵышшеит. Ушьҭа
сара, иара изыҳәан акгьы саанагаӡомызт. Агәыр наларкьакьаны, зыԥсыԥ рышьҭыз аҳаҭа еидшәаҟьала саҩызан. Адау ишьапы иаҵашәаз ашышкамс саҩызан.
Ҭедоре уаҳа даамлак-ҩакӡакәан, ашә нкыдижьлан, дындәылҵны дцеит. Иара ицыз, иҵыхәахьча иакәхарын, акыраамҭа, иԥсеилаҵагаха ашә аркра даҿын.
Зегьы злаӡахьаз сгәы мыжда, зынӡа ибашҳакхахьан. Ушьҭа агәырҩарагьы алшомызт, амгәырҩарагьы, ус, зегь азеиԥшны, сыԥсаҵахь, џьара аарла еисуан.
Ҭедореи сареи ҳаицәажәара шҵыхәтәантәиз агәра згеит.
Ҳамҭак сыԥсы анааивызга ауп, астол иқәыз арҭмаҟ анысгәалашәа. Сҩагылан, аԥырча ацәа иалхны иҟаҵаз арҭмаҟ, иҭаз ааҭысхын, астол инықәсҵеит. Иаразнак сылаԥш нақәшәеит, сынтәа, ашықәс ҿыц аламҭалазы, сан асырҭы иаҿылсааз лшуқьаҭ шьамхы мпахьшьы. «Нан, абри асырҭы, ҿыц абра санааи, сабхәа ԥсаҭа шкәакәа арагәаԥшь иалхны исзыҟаиҵеит!» – лҳәеит сан ҽнак, амарқәеи амарсеи, акьлар рахәыц-хацқәа инар-бжьыркәыр-аабжьыркәыруа, асырҭы ахьылҟьоз. Аа, уажәы, ирышҳаны, арыдш еиԥш, иҟәашккараӡа, еиқәырҩызҵәаа ауанҭа аҿы иарганы иахьсызҭалҵаз.
Ампахьшьы ааҭызган, астол инықәсҵеит.
«Ааи, сан, бзиарак зԥеиԥшхаша! «Еиқәада ҟаԥҟаԥ» ҳәа, аҳ иқаруаса сықәдыртәазаргьы иауарацәоупеи, ибымаз иреиӷьыз бқәыԥшра иақәлаз бшьамхы мпахьшьы, ари аџьаҳаным бахҭаҿы иабасҭахгәышьаз!» – сҳәеит гәаныла. Аха, ан рыцҳа, зҳақ шәашьа амам лгәы абаагәышьоит, убриаҟароуп.
Арҭмаҟ иҭан аӡнаашә кәҷарақәа хԥа ӡны. Ҩ-хаҷапырк, хә-уӷәк аџьанџьыхәа, алаҳарҩа, ҳӡынҵәа гәаҩақәа рыжәла жәабаҟа ҵәа. Убарҭ ирыцын, саб ихәгабзи, асапыни уҳәа анцәа иаалирбаз зегьы ракака. Сан исзаалҭиз заҟа ибжаԥны сара сҟынӡа иааргазгьы здыргәышьон, аха акыр зоуҳәодаз, мамзаргьы, уи аӡбахә арзара, зхы иаҭәазшьодаз, уи ахагьы змадаз.
«Иагдырхаз рхы иагхааит, чаӷьа насыԥ анцәа ирумҭан!» – сҳәан, сгәы иамукәа, шәиԥхьыӡқәакгьы нарышьҭасҵеит.
Сыҵаҟатәи маҭәақәа, смаркан еиқәа нарыдкыланы, зегьы уаҟа иҭан. Акакала еихыхуа сышнеиуаз, «хьимичаск каландашь» ҳәа саб дзышьҭаз ала иҩыз қьаад бӷьыцк аагәылсхит. Иаразнак издырит, саб инап ҩымҭа акәын.
Саб Ҭемраз аҵара имаӡамызт. Аха Асовет мчра Аԥсны ианышьақәгыла, ақыҭаҿы аколнхарақәа реиҿкаара азҵаара хада инавагылеит, аҵара-дырра аларҵәара азҵаарагьы. Иахьагьы исгәалашәоит, уи иахьӡырҵеит «Ликбез». Убри, дара анхацәа ишырҳәоз еиԥш, алыкьбез ахь иныҟәон зуаҩыбжарахь инеихьаз инадыркны, зуаҩыбжара инахысхьаз аҭаҳмадцәагьы. Сабгьы ҩышықәса инарықәгәыӷуа, убри алыкьбез ахь дныҟәон.
Рҵаҩыс ирымаз Платон Қьаласаниа саб есымша дирҽхәон, ианбанқәа ԥшӡаны иҩуеит ҳәа.
«Ҳара уаҳцәымшәан, нан, уан уара дукәыхшоуп. Хәыҷгьы-дугьы, зегьы анцәа ишиҳәара ҳаҟоуп. Уаби Леуеи иахьа ҩаԥхьа Уачамчыраҟа амҩа иқәлеит. Уддырбоу, уддмырбоу сыздырам уан еиҭазымҳәаз лхала-лыԥсала. Ҳараз, уан дукәхшоуп, есхәылԥшәаԥшь нывҵнагацыԥхьаӡа, есшьыжь-шәаԥшь ныҵхахацыԥхьаӡа, иаарласны учамҩахә уҩны иҟаларц ҳазшаз сиашьапкуеит, нан! Гәнаҳа зыхәда иқәым уан лҿаҳәатәы анцәа иҟаиҵааит, срыцҳауп! Умшәан, усабицәа рынасыԥ уаҵанакып!» – абас рҳәон, саб инап иаҩыз, сан лажәақәа.
Ианбыкәыз амилициа аначальникцәа абаандцәа рхәы анрызнаргахьаз. Ҭедоре инапала иааигеит, убригьы, хәыҷык иадамзаргьы, саргәыбзыӷып игәахәын.
Саби Леуеи ыҟазаарын. Шәымҭак иадамзаргьы, рыбла сынҭаԥшыр шԥасҭахыз, аха иааг. Саб, згәы иалсуаз
згәы иҭазыгӡоз уҷкәын дуҳарбом рҳәазаргьы, ажәакгьы иҳәаӡомызт, аха баҩ ԥсык шилашәаз здыруеит. Саб иҟазшьа саагылазаргьы ҽеила издыруан, аҟынтә, деиҭаарыцҳасшьеит адунеи азна.
Аҩнынтәи исзаарҭиз, снахан астол аганахьшәа инаганы инықәсҵеит. Аҽыкәабара захьӡыз усгьы исхашҭхьан, аха исышәхаҵәыӷьахьаз сыҵаҟатәи маҭәақәа аасыҵысхын, сҽысыԥсахит. Ишызбоз, асырҳәы еиманарҷыҩхьаз сгәы неихыкказшәа збеит. Ҳаҩны ҳҭаацәа зегьы гәаныла сылаԥш иааҵсыжьит. Нас снатәан, сан исзаалҭиз кәтыжь махаки хаҷапыр саки неидкыланы какалк скит.
«Ауаҩ иаџьал анааигәахо, игәалаҟара бзиахоит» ҳәа, абыржәы иаалырҟьаны, гәыӷра шәахәа цырҟьахак амамеиқәара исхажьыз иналкәраан, иаахәыҵыҷҷеит. Аамҭацқәак иԥсеиқәырхагахаз убри схәыҷра ашәахәац, аԥсылҩеиԥш сыкәа-смаӷра нҭнашьшьаан, атыша ҵҩада зыԥсы ҭахәаҽуаз ауаҩытәыҩса, лакә ԥшаласшәа саашьҭнаԥаан, дгьыли-жәҩани рыбжьара, ҩаԥхьа схәыҷра ашьац иаҵәара сныланаргылеит.
Кәты ҿырҳасымҭак сгәырҩақәа зегьы ӡшәахшәа инасхаӡыҭын, џьанаҭ шьапыла инҭалаз аӡә иеиԥш, сылацәа неиқәысыԥсеит.
Жәаха-жәамыш згәы рҭынчны, зыԥсы рҭынчны, имыцәацыз ауаҩы, сынҭаҳаны сыцәеит. Сара исыздырам, агәырҩеи аԥсреи сахьынӡарцәыхараз, аха иаалырҟьаны ахыкәалаа згәыҵашәаз аӡә иеиԥш, сырҳаны сиарҭа саақәтәеит.
Шәақь шьхәала, аҟәақ-аҟәақҳәа скаруаҭ ахы асра даҿын, сахьцалакгьы алаҳәа еиқәаҵәа еиԥш исыцыз ани аҟарул ԥшьагьаҭҳа.
– Уцәалаԥсыма, уцәалаԥсааитеи, уара агәаҵәа-жәпа! Угыл ирласны, абри сшәақь аԥса угәаҵәахы иалысҳәаанӡа! – иҳәан, аҳ иаршьын еиԥш, иҟәарамҿха иикыз ишәақь жьакца насықәирххеит.
Ажәак ицымҳәакәа сҩагылеит. Сҽааибысҭан, спалта
кьаҿ, ҩаԥхьа акаруаҭ ахы инахысшьын, сеимаақәа насышьхарԥаны сҿынасхеит. Иаргьы аԥскәабаз иеиԥш дхаҩҩала днасышьҭалеит. Ари сахьигоз усгьы издыруан аҟынтә, саамбжьажьаӡакәа снеиуан сзышьцылахьаз аҩҭӡамцк ргәарабжьара сыбжьаланы. Амала, раԥхьа ара сыбжьаланы санаауаз, цәашьы заҵәык акәын иаркыз, уажәы агәарабжьара кахха илашон.
Зехьынџьара аԥсы иҭынчра аҭынчран. Сҟарули сареи ҳшьапышьҭыбжьқәа ракәын, иҳашҳатәараз аҭӡамцқәа ргәаҵа иҭаԥсоз.
Ауаҩытәыҩса мыжда дызмышьцыло егьыҟаӡам. Уахагьы ани арҳәацәаҩы ишҟа сшигоз здыруан, аха ихыдахахьаз ахьаа цәгьеиԥш рацәак игәырҩазгомызт. Амҩа сахьынӡақәыз, уи ауаҩы дышьмани сареи ҳаиԥылара гәыла-ԥсыла сҽазыҟасҵахьан.
Схәыцрақәа иргәылыҩуаз ҳшьапышьҭыбжьқәа заҵәык ракәын. Аха, дара урҭгьы, аҭӡамцқәа рырхәараҿы ҳаннеи, иааҭгылеит. Ҳшьапышьҭыбжьқәагьы ҿаҳадагәахан аҭӡамцқәа инаркыдӡыҭлеит. Абраҵәҟьа акәын иацу-хагьы сахьирхачыз.
– Уарӷьарахь, уарӷьарахь! – иҳәеит, убри ау-хеиԥшҵәҟа ишәақь ашьхәа сыжәҩашәаҟьа инкы-дирӷәӷәалан.
Аԥхьақәа реиԥш, уи ишәақь ашьхәа сыбӷа иахькыдирӷәӷәалаз хьымӡӷшьаны сыԥсахы неилам-шәаӡеит, убригьы сашьцылахьан. Ашә ҳаннадгыла, саангылт. Иара саԥхьаҟа дааиасын, ашә ахь инапы неирыххеит. Уаҩҵас сҽаасыриашан, ашацаҳәа сныҩналеит.
Икарахахьаз шәахәацқәак рыԥсы кыдии, уи избахьаз-исаҳахьаз ауада иҩнаӷьазкуан. Аха ашәибжьы ҩныҩуан, аӡәгьы дахӡамызт. Сгыларызу стәарызу сзымдыруа, сшыкәанызануаз, дааҩналеит ани гәыцхәымзар иҿаԥшра ззымгәаӷьуаз аԥшрацәгьа.
Иаасцәымыӷхеит, аха иаразнак сгәы аасыԥсахын,
изаҟаразаалак акы сыԥшнысымҵарц сыӡбын, сҽырӷәӷәаны саагылт.
– Аа! Мшыбзиа, иацтәи сҩыза! Излазбо ала иахьагьы унасыдымҵаалар умуит, аа? – иҳәан, иџьаз хаԥыц еиқәыззақәа ааҵирԥшын, дааччашәа иуит.
«Анаџьалбеит, абри уимпыҵаԥсыр еиҳа, аҳәа уафар хараӡа еиӷьуп!» – аасгәахәит. Аха азҵаара бзамыҟә исиҭаз аҭак ҟамҵакәа сҽааныскылеит.
– Ацәажәарагьы рацәак иуҭахымшәа збоит. Егьаурым, коллега, сара усырцәажәап аԥсцәа урымго, уаамыццакын макьана. Ҭедоре Боџьоли-иԥа иахьагьы уԥсы ҿихуа џьушьозар, уажьеит! – иҳәан, макьанатә даушла сыршәара далагеит.
– Ааи, аха сызхурҟьо ҳәа иудыруазеи? – сҳәеит сҽаасыз-нымкылакәа.
– Иабаҟоу анҭ ажәохәҩык умҵәыжәҩақәа ирыҵакны иумоу жәлар раӷацәа, атеррористцәа? – иҳәан, зыхәда аҳәызба наҵаркыз ацә бжьарахыԥа еиԥш, ишилшоз дхәааит.
Убысҟан ауп ани саазгаз аҟарулгьы дшәан, дыҭрысны, ддәылууааны данца.
– Уи акәзар, аҭак ҟасҵахьеит! – сҳәеит сыбжьы нхәыҵакӡаны.
– Абыржә знык ауп сануазҵаауа, Мқанба. Ицәы-ругоу ицәырумгоу утеррористцәа? – имахәарқәа ԥхьашьшьаа даасхагылт.
– Ус уаҩ дсымаӡам, аӡәгьы дсыздырӡом! – Абри-гьы аасҳәеит, уаҳагьы аԥсгаха сымҭаӡакәа, акасеҭ зымӷаз иарӷьа напала, ишилшоз сыцламҳәа дыҵасит. Сыбла акакаҷқәа ныҵеибаҳәан, аҟәада ҩасҿыҵкьасеит. Сыблахаҵгьы неилагьыжьын саагазҽазит, аха сыҽкамыжькәа, сҽааныскылеит. Саԥхьатәи схаԥыцқәа ԥыххаа сҿы инҭаԥсеит .
– Иҳауҭоу, иҳаумҭоу, уара алаԥшь аԥынҵа икылҟьаз! – иҳәан, сыхәдацәа кны аҭӡамц сынкыдирӷәӷәалеит.
Ҿысымҭит.
– Иҳауҭоу иҳаумҭоу! – зынӡа сыхәда нҵырхәрааны днасҿаҟааит.
Еиҭаҿысымҭит.
– Уҩнал, уара, арахь ушьҭа! – иҳәан, ибжьы нҭицеит, иҵырхәрааны иикыз сыхәдагьы аауишьҭит.
Адгьыл дныҵыҵызшәа дааҳадԥалеит аӡәы. Уи, ашҭоԥ еиԥш, ихи-иҵыхәеи еилгарак амаӡамкәа, ихы амацара ижәҩахырқәа ирықәгылазшәа, деихасыҟәӡа, дыҟан. Ихы аҭалоу ҭалазшәа, афырфыр иҟьо сарӷьа махәар нҭарсны иааникылеит. Егьигьы сарма махәар снаникын, сықәшьуа даҽа уадак сныҩнаргалеит. Ашьа зхыҵәалоз сыблақәа, иҭааӡа ауада иҩнаԥхоз алашара, ииаҵәҟаҟараӡа акәын ишызбоз.
Ауада сшыныҩнаргалазҵәҟьа, абжьаратәи ашә адыркит. Аԥхьан иааҩнашыланы смахәар снанызкыз ахаҵа палтыҟса днеин астол днахатәеит. Сырҳәацәаҩы днасыгәҭасын, ауаҭах агәҭаҵәҟьа игылаз адес ҟәардә снықәижьит. Астол иахатәаз ахаҵа палтыҟса ҿымҭӡакәа, дтәаны дҳахәаԥшуан.
– Коллега, иҿыцу акыр соухәарц уҭахызар, макьанагьы ихьшәаӡам! – иҳәан, сыцламҳәа илаба кьаҿ наҵеикшан, схы аҩада дааҩахеит.
Ушьҭа сызцәажәаӡомызт аҟынтә, схы аарла иаасырҵысит. «Ҳәатә сымаӡам», – аанарго. Убри аамҭазы, ишимчыз деиҭасҿасит. Уи акәхеит, слыхбыкьын, ахыӷәра снықәҳаит. Аха макьанагьы схы здыруан. Сышкаҳазгьы, ахыӷәра сшықәҳазгьы здыруан. Аха аҵыхәтәантәи сымч сшыннажьуаз збон. Абри аамҭазы, арҵәааҳәа аӡәы днасықәҳәҳәан, схахәы санкны саашьҭихит.
Сыблақәа аарла иаахыстит. Дыздырит. Сыхәдацәа ҵызкаауаз, астол иахатәаз апалтыҟса иакәын.
– Иҳәа, ала аԥсышьа умоурц уҭахызар. Иҳауҭома жәлар раӷацәа? – иҳәан, ибжьы ахьынӡацоз днасықәҟааит.
Сшьапы сзықәымгыло, саналага, санаауишьҭ, ҩаԥхьа ахыӷәра сахьнықәҳаз, қьаадк сқьышә инықәикит. – Ишҳауҭо ала, аа, абраҵәҟьа унапы анҵа, нас… – иҳәеит, иоурыс бызшәа хыбжа-ҿыбжаӡа, амҩабжара инықәирхан.
Инасықәлашьцан, сылацәа неихызҩеит.
Аҽырҳәа иҵааԥсха аӡы хьшәашәа насҿеиҟьан, дырҩагьх сыхцәы инацәкьарақәа налаирԥан, дсыханы саақәиртәеит.
– Иануҵома унапы? – иҳәан, акарандашь аԥынҵа слаԥықәшәа иналаикшеит.
– Мамоу! – сҳәеит, раԥхьа иаасҿашәаз ажәа.
Схахәы шикыз, схы ахыӷәра ианиҟьеит. Иаразнак сгәы неилахынҳәын, ҳахьыҟаӡам, џьара, џьаҳанымҟа сынӡаакәкәала сцеит.
Ашьаӡагәаӡа зыхьшыз сгәы аҟәышра сналыԥшны, сыԥсы ахәага шҭаз здыруан. Сара, издыруан ауаҩытәыҩса мышк-ахамышк аҵыхәа идунеи шиԥсахуаз. Аха, абыржәы аргама аԥсраҵәҟьа абла санҭаԥшы ауп, аԥсра шыцәгьаҵәҟьаз, аԥсы мыжда заҟа иҵааз, ауаҩы насыԥда заҟа дрыцҳаз, заҟагьы дшәаргәындаз анеилыскааз.
Аԥсреи сареи шьахәа-шьаҿа ҳабжьамызт. Аа, уажәымзар-уажәы, аԥсылҩа сналаӡҩарц гәырԥынҵак акәын исыгыз. Аха сыԥсы хәыҷы ықәырханы сызкыз, ауаҩытәыҩса ирыцҳара: ауаҩытәыҩса игәырҩеи-игәырӷьеи, иччаԥшьи, илабжыши – агәыӷра насыԥда акәын.
Ааи, ушьҭа аԥсреи абзареи рахәыц хацк ада шҳабжьамызгьы, сыԥсыҵәҟьап ҳәа сыҟамызт. «Зегьы акоуп, егьа сзырургьы, сара ԥсышьа-ӡышьа сымаӡам». Бӷарҵахьы еиҵагьыжьны еиқәԥоз аԥсреи абзареи абас акәын сышрызхәыцуаз.
Аԥхыӡ хаа еиԥш, ахраҭ ашә-гәашә сшылагылаз, иаалырҟьаны ацәашь еиԥш, аххаҳәа амца сыцраланы
абылра салагеит. Абриаҟара зыԥсы зҿарҵахьаз, аҵыхәтәантәи ах зԥаҵа алагылахьаз, аԥсрада уаҳа мыӷәа змамыз ауаҩы, иаасыхьхьаз зегьы аасханаршҭын, арахә зыхәда ԥырҟоз еиԥш схәааит.
Акымзарак змыхьцыз аӡә иеиԥш, срымпыҵҟьарц ақәԥара саҿын. Аха сдырҭаслымхьан. Сшьапқәа шьаҳан, сыҩнапык еиларшәны иҿаҳәан. Аҵәы иахоу акәты еиԥш, сҵәиуан, сҳәыԥуан. Ҩыџьа сышьҭагәаны сыркын, егьи, ахԥатәи уанҭала сыжәҩашәаҟьа ибылуан.
– Иҳауҭома, иҳауҭома, иҳауҭома? – еиҳа-еиҳа ауанҭа сыжәҩашәаҟьа иадирӷәӷәалон.
Иҳауҭома ҳәа иҳәҳәоз ибжьы хәыҷы-хәыҷла исԥырҵуа, исԥырҵуа мацара, абжьшьхак ирхыҩны иааҩуашәа, ӷәиҵи бжьҵас, аарла, аарлаӡа слымҳаҟынӡа иааӡо иалагеит. Нас-нас, иҳәҳәоз ибжьы смаҳаӡо, зынӡа тыша ҵадак сынҭахәашеит. Саргьы сылақәа алашара нархыҵын, сыхдырра насцәыӡит.
Убри ашьҭахь, заҟа срыпҟоз, заҟа сырбылуаз сыздырам. Амала, санааԥш, ацәашьы абла ҭаауан, сеиҩырҿахә ахыӷәра сықәжьын. Схы мырҵысӡакәа, сыбла мацарақәа мчыла иаасырԥшааит. Аҵыхәтәан сааганы сахькарыжьыз сҭакырҭа абахҭаҿы шакәыз здырит.
Ергьҳәа сарӷьа напы сааҩахан, схы-сҿы неиԥхьысшьшьааит. Соура-зоуроу, ашьа сҿашәны сыҟан. Схы-сҿы зегьы мацәа ҭыԥк ыҟамкәа зехьынџьара амцаԥшь ацран. Зехьынџьара ашьаршәы сҿаҩаны сыҟан. Салҵцыԥхьаӡа, аԥырӷы сықәԥсазшәа, еиҳа-еиҳа сбылуан, схьаа чҳашьа амамызт.
Ашәымҭақәак, иаасзыруз зегьы аагәаасыкӡеит.
Амала, аҵыхәтәан зынӡа сыхдырра анысцәыӡ инаркны, иаасзыруз ҳәа акымзарак сыздырамызт.
Сыԥсуазаргьы, алажә еиԥш, ма абри ахыӷәраҵәҟьа сықәымԥсындаз, изеиԥшразаалак снаганы, скаруаҭыжә аҿы сышьҭазар сҭаххеит, аха иаасыххәыцуаз ҳәа маха-шьаха иахылаҳәаны исымамызт.
Убысҟанҵәҟьа иҭҟьоз ак сымазар, схы иаҩызгомызт. Аԥсҭазаара аиҳа, аԥсра хараџьара еиӷьысшьон, аха иабаҟаз, уанӡа снапы наӡомызт, сшьапы наӡомызт.
Изулак-исҳәалак, сеихан, скаруаҭ аҟынӡа сҳәазаны снеит. Аԥсхых иеиԥш, аҽааиқәкрада ус сымамкәа, сҽеиҵыхны скаруаҭ снықәиеит. Урҭ ирылшоз, иаардыруаз зегьы сзыҟарҵеит, аха егьшырзалымхуаз агәра анырга, сыԥсымкәа-сыбзамкәа, сааганы, абри аԥсырҭа асаса еиқәаҵәа сынҭарыжьит.
Ауаҩы зынӡа ахраҭ ашә-гәашә данылагылоугьы, агәы еиԥш, ахәыцрагьы аанкылашьа амаӡам. Схәыцуан саргьы аҵыхәтәантәи сыԥсы ахәага иналагӡан. Дара рҟынтәи исзынхаз, акнаҳара заҵәык акәын. Аха сара убри акнаҳаразы аамҭа сықәрӡра саԥсаӡамызт. Дара рзы, ушьҭа индәылганы акажьрада ԥсыхәа змамыз хәарҭара зламыз ауаҳәажә саҩызан. Аӡәы игәҿыӷьымҭа сықәшәар, игьыжьуаз аамҭа аҷыҷыга ахаԥыцқәа срыҵиӷәыхаауан. Аԥсуак ишьа азыҳәан ижьышуаз уи ауаҩы чмазаҩы ихы-игәы ааирҭынчуан. Саргьы аҵыхәтәантәи алаҳәа ахәҵласа еиԥш, аамҭа еиқәаҵәа саҩнахуан.
Сааҭрысит. Убысҟан ауп ианыздыр макьанагьы сыԥсы ԥха шсылаз, макьанагьы саџьал сабырхар шалшоз.
«Ҳаи, сарамыжда, цәыкьаӡа схала сҽызжырц ишԥақәски?!» – абарҭ ажәақәа сыԥсаҵахь џьара, аҵықьҳәа ихысит. Абри ахысбжьы иахылҵыз алҩа, гәырԥынҵак аакылнархәыхәын, ергьҳәа убри акылаара хәыҷы иӷьӷьа-иӡәӡәа зҽаакылзыршәаз сгәыӷра, аԥсра ахәшә еиԥш сгәы аҽаакәнаршеит.
Исылӡааны ицахьаз сымч, ишызбоз, ахынҳәра иаҿын. Зыԥсы шҭаз амца зыцрарҵаз ауаҩытәыҩса иеиԥш, сызқәа зегьы абылра иаҿын. Снапы наӡомызт, сшьапы наӡомызт. Знык иадамзаргьы снаҭәҳәар, «ауаҩы иԥсыԥ, ахьаазы имылҳамуп» ҳәа рҳәон, аха сара ҭәҳәашьас исыма-гәышьааз. Абас, ҳаӷа ишимшхара, сымышхараны
сшыҟазгьы, аԥсра макьана ишысцәыхараз агәра згеит.
Ауаҩы дгәаҟыр иимхәыцуа, иԥсы ахац зхьынимырҳало арбану! «Суахҭа ааигәахаҵәҟьазар, саҳәшьа Хьмур, ма ԥхыӡ, мамзаргьы, лабҿаба дыррак сылҭарын. Лынаур ӷьаҵәы-ӷьаҵәуа, ҩаԥхьа абри аҭӡамц иаакыдларын, аха макьанаҵәҟьа сынасыԥ аҟәараҩа алашәара агәы иҭамзар акәхап», ҳәа аасхәыцит. Сҽаасырӷәӷәан, сызқәа зынӡа амцаԥшь анкыдла, сааҳәын, сарӷьа жәҩа снықәиеит.
Ушьҭа зынӡа сгәы касыршәит. Сгәы касыршәит, избанзар, раԥхьаӡа гәыла-ԥсыла, гәаныла ҭоуба ззызуаз аус, ахҭаҟынӡа анаӡара иаҿын. Амала, агәра ганы сыҟамызт, исыздыруамызт, сызнылаз амҩахәасҭа хҵәырыра анҵәамҭа шьаӡа-гәаӡарҭахозу, мамзаргьы, зеихәлацәара иаҿыз сгәыӷра ацәашьы еиҭа ныҵхахозу. Издыруаз, зыгәра ганы сыҟаз: сыԥсыр сызжуаз, саапкыр сзыдҿарҳәалоз суаажәлар, егьа саашьа, егьа гәаҟра сҭадыргылазаргьы, рымҭира шсылшоз акәын. Убри акзаҵәык акәын уаҵәтәи аԥсҭазаара, сыҩны счамҩахә аҟалара агәра сзыргозгьы.
Схьааи, сареи, схәыцрақәеи цәи-мҵи реиԥш ҳшеицрыхоз, аҵых агәы еиҩнашеит. Уи злаздыруаз, аҵых агәы еиҩнашаанӡа абахҭа аҩныҵҟа аӷьалпали аҳәҳәабжьи рҵыхәа ԥҵәомызт. Уимоу, дара аҷнышқәаҵәҟьагьы реилаҳәҳәабжь, алашьцара адәы ишықәҵра иқәҵаанӡа еиқәтәомызт. Урҭ рыбжьы еиқәтәеижьҭеи ианбыкәыз. Уажәраанӡа алу иахаз «абахҭа амаҵуарқәагьы» рҽеиқәыркхьан.
Иззакәу сыздырам, сан даасгәалашәацыԥхьаӡа сцәеи-цәыԥсуа салагеит. Иага иласырхаргьы-иҩасырхаргьы, измааназ сыздырамызт. Сара, ԥыхьа ишысҳәахьоу еиԥш, анцәа дхасҵоит. Абас иҟаз, сызмырҭынчуаз ацәалашәара ансоулак, рыцҳарак ишазҳәаз агәра ганы сыҟан. Сӷьазкны сылацәа неихьысшьыргьы, сыҭрысны сааԥшуа салагеит.
Сгәы ҩарханы сықәиан. Икыдхаҽаны илеиуаз ақәа, ҳбахҭа ахыб иахьықәсуаз, акырцх еиԥш, аҟәҟәаҳәа рышьҭыбжь гон. Адунеи аԥсы шҭаз сзырдыруаз, схышә кәыкәыбла заҵәы икылхәрааны исаҳауан амшын ацәқәырԥақәа рыбжьы.
...Сыԥсахаара нақәганы, ауаҩытәыҩса илахьынҵа аӡыблара сшалаз, иаалырҟьаны абжьы слымҳа ианааҭас, сырҭаслымны сызмаз саб ихҭыс уаӷеимышхарақәа саарылҵит.
Саб иуасиаҭ зҳәоз ашәҟәы еиҭанеикәасыԥсан, аԥхьара сааҟәыҵит.
Ицәажәон зегьы збарҭаз, зегь заҳарҭаз, аԥшырҭа иқәтәаз абжьы маӡа.
«...Ҳараз данҭарк инаркны, иан ахәаша акрыфара даҟәыҵит, – ицәажәон абжьы. Лыӡӷаб заҵәы лзы мши-ҵхи иргәылалҳәоз амыткәма, уажәы Ҳараз изыҳәан аҳәара далагеит. Уахатәи аҵых анцәа иааигоз, лыҩнапык лгәыдыԥсаланы, дшуазыруаз ашареи лыԥси неихьылгӡон, Амқанбақәа ракәымзар, дара рахь усгьы аӡәгьы дымҩахыҵӡомызт. «Атроцкист иҭаацәара» ҳәа акәын, Ҭемраз иҭаацәа рыхьӡ шыршьоз. «Ани атроцкист, ашьашәы иҭарблыз иаб!» – рҳәон Ҭемраз изыҳәан. «Ани аԥҳәыс цәыркаԥа кылҳәашәа иҟоу атроцкист иан!» – рҳәон Ӡыкәт лзыҳәан. Уимоу, Ҳараз иԥшәмаҵәҟьагьы лыхьӡ рҳәаӡомызт. «Ани Кьыкәа имоҭа имоу Аџьакьбақәа рҭыԥҳа» ҳәа илышьҭан Расац.
Ирҭахы-ирҭахым, ауаҩытәыҩса ауаа мап ицәыркыр, ацәгьеи абзиеи рҿы идымгылар, идымтәалар, аҵкыс еицәоу даҽа шьауӷак ҟалаӡом. Ҳараз иан лгәырҩа зхаҿы иааганы, иаалыдгылаша, лгәы аазҟажаша, иналабжьаша аӡәгьы длызкамшәеит. Ҭемраз иакәзаргьы, ихаҵа гәырҩа ицәа иҭагӡаны ашьжьымҭан дындәылҵны дцон, ааилашәшәымҭазы дгәарлон. Уигьы
алабазаҵә еиԥш жәымҭацәгьа ҳәа адәы дықәын, ашара дагон, ахәлара даанагон.
Ҳараз иан егьалҳәаргьы, лыӡӷаб Хьмур лгәырҩа, лыҷкәын итәгьы анылзацла, илызхымгеит. Ҳараз имчыбжь ааҵуаны, хәылԥазык Ӡыкәт лгәы акы ааҵалан, уаҳа егьылзааиҭамкыкәа, лдунеи лыԥсахит.
Ӡыкәт анышә данамардоз аҽны, даара дала-шьала илзааигәаӡаз, дара зхарҭа рыдыз рхарҭа здыз аӡәык-ҩыџьак ракәымзар, тәым уаҩык аԥсрахьы дымнеиӡеит. Абас, бзиарамзар, цәгьарак ҟазымҵацыз, иахьеи уахеи зчеиџьыка знапы иқәыргыланы ауаа ирԥылоз аԥҳәыс разы, лыҷкәын заҵәы илаӷырӡ лмоуӡакәа, анышә днамардеит. Уи Ҳараз издырӡомызт».
...Абжьы хәылԥ шәаԥшь иналаӡит.
«Есуажәааны акәын, ҳашҭа аҵыхәаҿы икьыркьыруа ҳгәашә ианаадгылоз Хьаԥшь», – абри сгәы инҭысҳәаан, агәашә ахь снаԥшит, аха Хьаԥшь ахабар ыҟамызт. Сылаԥш хьшәашәаӡа ҳгәашә неиԥхьнашьшьаан, игәыҩ-ҿыҩха ҳаанда инадшанхалеит.
«Адгәыр, сыԥсаанӡа урмыԥхьан, сыхҭыс зну счықьмаџьа иҭоу сқьаадқәа!» – абыржәыҵәҟьа слымҳа инҭаҩит, хәылбыҽхак саб ашымҳа амҵаҿы уасиаҭҵас исеиҳәахьаз иажәақәа.
Лоунатә саақәԥсычҳан, убысҟантәи, икарахахьаз саб ихы-иҿы асахьа ҿыцҳҳараӡа сыблақәа иаарыхгылеит.
Аҳы, ушьҭа гәыжьжьагаси гәыԥжәагаси исзынханы иҟаз, зыԥхьара саҿыз саб ихҭысқәа ракәын. Снацәкьыс зыбжьакыз абӷьыцқәа снацәа аарыбжьысхын, аԥхьара сеиҭаналагеит.
...Арушьан жәашықәса иқәҵаны Калымаҟа ддәықәрҵеижьҭеи шықәсыбжак аамҵыцкәан, хымыз реиҳа идымхалаз иԥҳәыс аҵеи длыхшеит.
«Ҳаи дад, злыԥха ҳаура аӡә дҳамихгәышьазаргьы, даҽаӡәы дҳаиҭеит. Уигьы ҳазшаз иуџьшьоуп! Уабдуцәа
рымшра уахьчалааит уахьыҟазаалак!» – иҳәан, иҩуаҩак раҳаны ажәҩан инаҵеикын, асаби ихьӡала, зегь зымчыз диаматанеиит Арушьан иаб Еқәыԥ. Иара убри аҽныҵәҟьа ирхәа-ирыцқьа, ишкьа-шкьо иаақәгылаз ацәҿыс, Арушьани исаби хәыҷи рыԥсы ацынхәрас ҳәа кәырбанс ирзықәдыргылеит.
Уи аҽынтәи амыш мҩашьахуа иахьагьы сыбла ихгылоуп. Амра жәхьан еиԥш иҩеихьан. Еқәыԥ иԥа еиҳабы Махаз инеиркны ииашьара зегьы дрыԥхьан еизигеит. Ииашьара рыдагьы, дала-шьала изааигәаз иуацәагьы иҭынхацәагьы аӡәык-ҩыџьак адигалт. Ах иаҿоумкуаз ацә напышьцыла, ҷапырхәак нахаҵаны иаарган, амӡырхаҿы игылаз аҵәа-гәаҩа инадырҳәалеит.
Зыда ԥсыхәа змамыз ҳәа ииԥхьаӡоз иҭахцәа анааизыҩҩ, ҷкәынак аирыӡ наиҭаны, аӡхаҟынӡа дишьҭит, аӡ-хьамԥш нҭкааны изааигарц. Уи аҷкәынгьы аӡ-хьамԥш ҳәа Еқәыԥ дызҿыз, уажәадагьы изааигақәахьазар акәхарын, дымҵаа-ԥшаакәа, аирыӡ аашьҭиԥаан, ахшьыра дынҭашәкәа дцеит. Иааиз шынеицәажәа-ааицәажәоз, дымнаӡац шырҳәоз, уи аҷкәынгьы иеирыӡ аӡыԥсы ахьшы, аӡ-хьамԥш иманы даахашәкәалеит.
Еқәыԥ ӡ-хьамԥшла иҿы ааиӡәӡәан, мрагыларахь иҿы наирхеит. Нас имаҟа нкаиршәын, иблуз шкәакәа кахәхәа, ишьамхаҟынӡа иаауишьҭит. Асаби амышәкәан дааларҳәан, иан дналыркны, аҵәа амҵа ашәшьыраҿы даадыргылт.
Аҵла иадҳәалаз ацә аарган, ашаха Еқәыԥ инеидыркын, шьыжьшәаԥшь ихы налакны, дкахәхәа даагылт. Асаби ишәара иҟаз ацәацәашь амца наркны, аӡшәах еиԥш иҿачыз иԥаҵашла инапы налишьын, ихҭырԥа еиқәаҵәа ныҵырҟьашәа ихаз ааихыхны, иаԥхьа адгьыл иалыҳәҳәоз аҵәа ада инықәиҵеит. Абыржәыҵәҟьа ажәҩан иналԥрааз аԥеамбар иеиԥш, ихы инаркны ишьапаҟынӡа дҟәашккараӡа амӡырха даақәгылан, абасгьы ҿааиҭит Еқәыԥ:
– Зегьы збарҭоу, зегь заҳарҭоу, ҳазшаз ухьы шьаргәыҵа сакәыхшоуп! Даагылазар, ашышкамс рыцҳашьаны, иаӷрамԥалаӡакәа иахчнысуаз, зхы-зыԥсы ахәырбӷьыц икылзхуаз. Ашьац иаӷрамгылоз ауаҩы, харада-барада аӡыблара даладыршәит. Анцәа, суҳәоит, Арушьан Ахсалба, ҽышьаԥхыц ахьакуа, дахьыҟазаалак, хиа мҩа дықәуҵарц. Иабацәа рыразреи, рдоуҳаи, рчеиџьыкеи, ахра даҿахар даҿнахырц, аӡыцәгьа дыхнаҵар дыхнахырц. Деибга-дызҩыда, мышкызны иҩны ичамҩахә ҟаларц. Димбаӡакәа адунеи иқәлаз иҵеии иареи еихыбаамхарц азы, аҩыџьагьы рыԥсы ацынхәрас иқәсыргылоит, хәыц наҩагьа зларшәым ацә. Аби-аԥеи ирыхьша-мыхьша абри анцәа ирахә ахы иҭашәааит, ахы иаҩшәар, агәы иҭашәааит. Аҩхрак рыбжьара арҩаш ҭаххаа ишыцәаз избаз иҿаҳәатәы шыҟалаз ашәа, хара имгакәа, сҿаҳәатәы анцәа иҟаҵа, анцәа сахьумырхәын! – иҳәан, иаҳәызба хәыш ааҭиган, арӷьа лымҳа ааиҵкәан, ашьа аалиржжит. Нас, ацә атәыҩа ааикын, арыӷьала, асаби иани иареи, ицәгьы иаргьы рыкәшеит. – Ухәыжә ада ԥхасҭа анцәа иуимҭааит, абнеи адәи рылыԥха анцәа иуциҵааит! – иҳәан, ацә ашаха нахихын, наҟ иноуишьҭит.
– Амин! Иуҳәаз аминк анцәа иақәыршәа! – рҳәан, еилагылаз зегьы, аӷу ааилдыргеит.
Убри аахыс ҩымыз нҭыкәкәа иаанҵәеит. Ахәыҷы дырныҳәеит, дырныԥхьеит. Иахьеиԥш исгәалашәоит, аглахьа аҽны, аешьара еиҭа еидибагалеит. Астол иакәшаны иахьахатәаз, ахәыҷ ахьӡ ихьӡырҵаанӡа, рхәы рнапы адмыркит.
– Дад, уахынла мза-лашара игымхарц, ҽынла мра-шәахәа ицзарц, Лаша ихьӡаҳҵар шԥоубари? – иҳәеит, астол ахахьшәа итәаз Еқәыԥ иашьеиҵыб Есҳаҟ.
– Мра-лашара ихы-игәы арлашо, мза-лашара иҵх арлашо. Мрашәа длашо, мзашәа дкаҷҷо, ишәақь
аҳадақь иаԥхылнадо, хаҵара игымкәа, игәареигало цәаԥхьаӡаран, идырҩатәи идырхатәи еиӷьхо, жәлары зегьы дыргәашьамхны, идунеи дықәнаҵы хьымӡӷ иқәымкәа, Наԥҳа Кьагәа ихаҵара, ихаҵараны, Ашәы Данаҟаи игәра игәраны, анцәа дҳаиҭааит! – иҳәан, днықәгыланы дныҳәеит Есҳаҟ.
Астол ахаҿыҵәҟьа итәаз Еқәыԥ иаҵәца аашьҭихын, абасгьы ҿааиҭит: «Ауаҩытәыҩса зны дҳәаԥсахоит, зны длаԥсахоит, – рҳәоит. Дасу егьа афрахьы дааиуазаргьы, илахьынҵа дзеикануам, иара ихала ихы изаагом. Арушьан дзыниазгьы, лымшара кәашарахагәышьеит. Убригьы, диашазар, иаша мҩа анцәа дықәҵа. Ахаҵа дызқәымшәо егьыҟаӡам, иаџьал атәым жәҩан иалаҳәамзар, дхынҳәып.
Иахьа аҵеи диит, дмышхааит, дҵыххааит! Ҳажәла анцәа иазирҳааит. Анцәа нагӡара иҭ абри зыбзада зыхәлам ахәыҷы. Анцәа дырманшәал. Иеихаҷамаҷа ахьаашьҭишьлакгьы имарымажахааит. Иааирыхуа иура-иҳәара чара чысны ихеигалартә аамҭеи амчи анцәа иҭ. Инкаиршәуа ижәынҭыӷьла ачабаа анцәа иҿоумҵан. Егьа гәаҟра дақәшәаргьы, аԥсуа жәлар рдоуҳа дууп, рҳақ ӷәӷәоуп. Ижәлар рдоуҳа ицзааит, дахьчалааит дахьыҟазаалак!» – иҳәан, акакаҷ хыҳәҳәыла аҵәца еиҟәызжәоз аҳардан ҩы нҭыркәкәаны инықәиргылеит.
Еқәыԥ аҽны, џьара лакьакьак имаӡамшәа акәын дшыҟаз. Адунеи зегьы иара итәызшәа акәын, астол ицахатәаз, бзиа ҵыхәала иднагалаз дышрацәажәоз.
Еидтәалаз Арушьан иныҳәаҿа рымжәыр ԥсыхәа анамоу, иагьамкит, иагьамышьҭит. Всышьак имазҭгьы, ивсуан, дара зегьы Арушьан гәыла-ԥсыла дшыр-зааигәазгьы. Уи ихьӡ аҳәара аԥсцәаҳа иаҟара иацәшәон. Аҵыхәтәан, иаҵәцахә нырымкылар аныҟамлахгьы, ишәаны ихьӡ рҿыҵадмыршәаӡеит. «Абри иахьа, ашьыжьтәи аӡаӡеиԥш, адунеи иаақәххыз асаби анцәа аԥсынҵры ииҭааит.
Иаб имҩа анцәа имҩоумтәын. Иаб иԥсҭазаараҿы, аҩысҭаа зхы-зыԥсы зфаша дыширҩашьаз еиԥш, анцәа думырҩашьан. Иҟоуҵарызеи, ауаҩытәыҩса шықәсык ахь знык деилагоит рҳәоит. Деилагеит, дҩашьеит уигьы» ҳәа асаби хәыҷы днаидҟьаланы, ишәаԥырҳаԥуа, Арушьан ихьӡ алагьы гәшәа-гәыӡбақәак рҳәақәеит.
Астол иахатәаз, Арушьан иакәым, иара зҵыхәала имҩахыҵыз асаби ихьӡ, имашәырынгьы иаарҿадмыршәит. Итәан ус, еихаԥсы-еиҵаԥсы. Аҵәыцақәак анышь-ҭырхуазгьы, рҿы ааихымхӡакәа, хәыҭхәыҭла, рқьышә инықәцәажәаны, раҵәцақәа ржәуан. Асаби ашыц гара дгараҵаны, акәасқьа ауада дахьыҩнагылаз аганахь иԥшӡомызт. Инаԥшны, рылаԥш наихьдырсыр абомбеиԥш дрымпыҵаԥжәарашәа, ирфаз иафаны итәан. Аҽны иааи-дибагалаз, реиԥылара хаамкәа-ишшамкәа, ахәылбыҽха рыҩныҟақәа рахь инеимпит.
...Абри аҽны инаркны Еқәыԥ Ахсалба иҩнаҭа иҟалеит ҩ-бзагәырҩак. Акы, Арушьан иӡырҭа-иԥсырҭа рзымдыруа, тәым жәҩанк днаҵадырӡит. Иара ихҟьаны, иаби, иашьа Махази инадыркны, ажәлантә зегьы, ҳанбахыргои, ҳанбаҭаркуеи ҳәа иԥшын. Аҩбатәи абзагәырҩа иакәханы даарымпыҵахеит Лаша. Ахәыҷы ақыҭаҿы дҭаҩтәхеит. Арушьан иаби иашьеи, аҩысҭаа дызкыз ҳәа шырҳәо еиԥш, ирура-ирҳәара рзымдыруа, ҩ-мцак ирыбжьахеит. Асаби иаб ихьӡала дҭарҩыр, ишәеит.
«Ари аҩыза акәым, ауаа рыгагақәа ианрықәдырӡуаз аамҭазы, атроцкист жәлар раӷа ихәыҷы дзааӡо» ҳәа инараҽԥынкыланы, Еқәыԥгьы Махазгьы неидҳәаланы иргар рылшон. Урҭ ргаразы, ушьҭа рхәы рфахьан, рхәы ргахьан, аха иара асаби дааҩеидасны дзыҟаларгьы, иаб дихырҟьаны, оумак иҵаргалар ҟалон. Убри аҟынтә, иаалаган, Лаша Ахсалба
Махаз-иԥа ҳәа, иаб иашьа еиҳабы ихьӡ ала аусҳәарҭаҿы ашәҟәы дҭеиҩит.
Амшқәа мҩасуан ашәы еиқәаҵәа ахьыссы. Еқәыԥ иҭаацәа ашәиҳәаҩ ишиҭахыз, аӡәи-аӡәи зеиҿамԥшуа рыҩны иааҩнахеит.
Лаша Махаз-иԥа Ахсалба ҳәа аканиаӷа данҭаргала ашьҭахь, мыш ҩажәа ааҵуаны, шьыбжьышьҭахьк, Еқәыԥ имаҳә, иԥҳа агәыбжьанытә лхаҵа дааит иабхәарааҿы.
Аҽны мҽышан, аҭаацәа зегьы аҩны иҟан. Рымаҳә Кәадац рашҭа данааҭала, усгьы, ауаҩыдара азыҳәан амба шьаҟа аугәыдрымкылахуаз, хәыҷгьы-дугьы иеигәыр-ӷьаны инеиԥылеит.
Еқәыԥраахь амҩахыҵрагьы аҳәагыла азнеирагьы рзеиԥшны ианырԥхьаӡоз аамҭазы, Жаныхә-иԥа Кәадац заҵәык дымшәа-дмырҳа, есымша иабхәараахь амҩа дықәын. Ҿырԥшӡагас, гәыԥсшәас ҳәа акәымкәа, иааиҳәоз зегьы гәыкала иҳәон. Рхьаа ихьаан, ргәырҩа игәырҩан.
Адәахьы асгьы ӷашь-машьшәа ишьҭан. Даҽа ҳамҭак ашьҭахь, асоура еиҭалагап уҳәартә, ажәҩан акалҭ ахь аҵшәаара иаҿын. Ашьыжь шьахәапара иауз асы, амра шынцәыҵыԥхазгьы, амахәқәа ирықәыз ашәыб рҿаҵааз-шәа, цәыкәбарк рылшәомызт. Џьара имашәырынгьы махәык нхьыҩрны, шәыбык каҳауамызт.
«Абас еиԥш ианыҟоу, ашәыб аҵлақәа рымахә ианыр-ҿахо, ас ҿыц рбоит, уи ауп ашәыб зкамԥсо», – рҳәон.
Амаҵурҭаҿы акәазҭхарамца агәгәаҳәа еиқәын. Рацәак еибымҳәакәа зегьы рыхәдақәа рыкәаҽны, нырцә-аарцә аҽҳәа иааҽҳәатәеит. Еқәыԥ, нырцә, ихала заҵәык жәаҩык зықәӡоз ашәтә рымӡ кахәхәа ду дықәтәан, иҭаҭынжәга днаҿыхо. Махаз аҽҳәа ахахьшәа, ҟәардә лаҟәык дықәтәан. Кәадацгьы аарцә днатәеит.
Мадина лнапқәа лгәыҵаԥсаны акәазҭхарамца аҵыхәахьшәа даагылт. Амца иақәыз ахьаца кәазҭхақәа ракәын уажәы Еқәыԥ иҩнаҭа аазырлашоз, абжьарак, зегьы рхы рымагәыхьха итәан.
Кәадац иахьа дзымҩахыҵыз, иара ида аӡәгьы гәҩарас имаӡамызт. Иара аӡәзаҵәык иоуп, зынӡа лажәхырԥа ҳзызымуа, егьырҭ, усгьы, ҳаӷеиҭа, ҳаԥсреи ҳабзареи иалҵхьеит, ҳԥышҵа заҵа иқәымлара! Ауаҩы игәы каҳаны даныҟоу, агәырҩа ду анимоу, ажәа разык иԥсы ҿнахыр алшоит. Ауаҩы дыԥҵәазар деиԥызшьуа ажәа гәыбзыӷк Арушьан иҭаацәа рзы иԥсҿыхган. Абри аҳаҭыр азыҳәан ауп, Кәадацгьы игәы иамукәа иахьагьы даазцаз, ҳәа акәын ргәы ишаанагоз. Аха ус акәмызт ишыҟаҵәҟьаз. Кәадац иахьа даазцаз зынӡа даҽакын. Аха ацәыргара изыгәаӷьуамызт. Аа, абыржәымзар-абыржәы сналагоит шиҳәоз, ахықә аҿы данаахықәххылалак, аӡхыҵра зшьапы аӡааргылара ззымгәаӷьыз аҽы еиԥш иҽааникылон. Аҭынчра ԥсҭыхгаха, алҩақ еиԥш, амаҵурҭа иҩнажьын.
Аҩнаҭа аиҳабыҵәҟьа ихы иқәымкыкәа, Махаз иахь абас ҿааиҭит Кәадац:
– Махаз, иахьа абрахь сымҩахзыжьыз аус шәлымҳаҟынӡа иназгар сҭахуп, – иҳәан, Кәадац егьа дкәанызанызаргьы, иажәа дналагеит. – Аӡә ицәгьа иара иаҳаӡом. Ицәгьеи ибзиеи, адәахьы иааизырҳәо зегьы, ауаа роуп издыруа. Еиҭасҳәар сҭахуп, урҭ зегьы иара иҟынӡа иааӡом. Сыззааирц исҭаху убриоуп, хаз аамҭак ҳҭахеит, ауаа рыгага иацәшәо аҟынӡа инеит. Иахьатәи амыш иалагӡаны, ирыхьуа рзымдыруа адунеи иқәуп, акәымзар, ҳара иҳахьыз ҳзеиӷьызшьо, ламыс змоу аӡәгьы дыҟаӡам. Арушьан зегьы ргәы даблит, цәыргашьа рзаҭом умҳәозар.
Аӡә дҭаркзаргьы, дхаҵан, ахацәа ахьыргоз дыргеит. Мышкызны, ииашареи иразреи дрыҵаркыр, дхынҳәып. Амала, убранӡа аӡы алеимҭа ҳагар сҭахым. Жәлантәык
рԥеамбар иҩнаҭа еиласыр ҳәа сшәоит, – иҳәеит Кәадац, ииҳәарц ииҭахыҵәҟьаз макьана, ицәырымгакәа.
– Уззааиуа здырыр сҭахуп, Кәадац! – иҳәеит Махаз.
– Сыззааиуа, Арушьан исаби хәҷы иоуп, Махаз. Сара излаздыруа ала, абри ахәыҷы ухьӡ ала дҭоуҩит, ус ами? – Махаз ихы наиқәикит.
– Ааи, сыхьӡала дҭазҩит. Изхуҳәаазеи, ахәыҷы дысхызбаауа ҳәа аӡәыр дыҟоума? – Кәадац ииҳәаз ҽеик ишазҳәамыз ицәа иналашәеит Махаз.
– Асаби духызбаауа имаха ажьы дацҳааит, ииуазеи духибаартә, амала, ҿҭамӡарала анцәа сумырцәажәан, иԥсынҵры анцәа аҟәараҩа илоумыршәын, аха убри ахәыҷыҵәҟьагьы, хәыҷык дшәарҭахазшәа збо салагеит, – иҳәеит Кәадац илахь неиқәиҵан.
– Дызԥырхагада, уара, иац инкашәаз аӡҟы? – иааицәы-мыӷхеит Махаз.
– Аирак рҟны хәахәак дрылымҵыр ҟаларым. Жәлары зегьы рҿы узкуам. Махаз Ахсалба иашьа, атроцкист ҳәа, ҿааҳәыра имоуа иҭаркыз иҷкәын, иашьа ихьӡала дҭеиҩит ҳәа аӡәы днықәгыланы дашшыр, уареи сареи ҳазхыхьда, мамзаргьы, бӷа дусгьы иҳамагәышьада, лахь урҭар ҳәа сшәоит. Уара умацара уакәым, ҭаацәала шәыдмыр-маншәалар ҟалоит, – иҳәеит Кәадац.
Кәадац ииҳәаз адагьы, Махаз амахәҩа дықәтәан. Аригьы анизациҵа, зынӡа иҟар хнаҽын, ииҳәара иҿамшәо даанхеит.
– Нас ахәыҷы дкаҳажьуама, иуцәажәашьозеи, Кәадац?! – иҳәан, игәы наидааигалеит Махаз.
– Анцәа исҟәырхуп, уи аҩыза аргама акәым, машәырынгьы анцәа исҿоумыршәан.
– Нас иарбан уаҳа?
– Ԥсыхәа змам ҳәа адунеи аҿы акымзарак ыҟаӡам. Ухьӡала иҭоугалаз Лаша хәыҷы дҭыхтәуп. Иахьатәи ала, уи уара иуанарыжьуам, – иҳәеит Кәадац Махаз
аҵанӡа дҭарԥшӡаны.
– Ишьахәуп, аха ишԥаҟаҵатәу нас? Сыхьӡала дахьҭаҩу дҭысхыр, дабазгои? – иҳәеит, Махаз иԥштәы ааиԥсахын.
– Сара схаҭа сыхьӡала дҭазҩып. Сара, егьоумҳәан, еиҳа схароуп, џьара акы рымҳәақәар ҟамлозаргьы, ԥас дҟаиҵеит рҳәап, рацәак исҿадырԥара егьҟаларым, даҽа қыҭак сатәуп. Ажәакала, ус еиҳа ишәарҭахарым ҳәа сгәы иаанагоит. Наҟ-наҟ ари инхышхыҵәаз аӡхыҵра маҷк инҭыкәкәар, нас, ԥшӡала...
Махаз акыраамҭа ҿымҭӡакәа, ихы ларҟәны дтәан. «Ахәыҷы иаб ихьӡала дҭааҩыр иҟаларызеи», ҳәа ааихәыцын, Кәадац ихы наиқәикын, ҿааиҭит:
– Иуҳәо саҳауеит, Кәадац, аха даҽакы сузҵаарц сҭахуп. Иаҳҳәап, ахәыҷы сара сыхьӡалагьы, уара ухьӡалагьы акәымкәа, иаб ихаҭа, Арушьан ихьӡала дҭааҩыр иахарахарызеи? – иҳәан, дҵааит Махаз.
– Арушьан ихьӡала аҭаҩра ауазар, уажәраанӡагьы дҭаамыҩуази. Уи атәы уара ухала уазхәыцхьеит ҳәа сгәы иаанагоит уажәраанӡагьы. Уи акәын рацәак захысымҳәаауаз. Арушьан иҷкәын иами, анцәа дихимбааит, иаб ихьӡалагьы дҭаҩтәыми, аха сеиҭашьҭрақәлахуеит, ахәыҷы дҩеидасыр иԥырхагахар ҟалоит. Арушьан рыцҳа моу, Нестори, Уасили – Алакәабақәа рхәыҷқәа ирмеигӡеит. Рабацәа ирхырҟьаны, ишыӷьаҵәы-ӷьаҵәуаз, Сибра агәы иадырхеит. Ҵабыргуп, урҭ рыҷкәынцәа иаҳа ихбыџқәан, аха зегьы акоуп, изларҳәо ала, ихәыҷқәамзи, макьана иржәшаз аӡыхьҵәҟьагьы ахы ыҵнамхыцызт.
– Ибзиоуп, аха иагьҵасмеи, уара, ахәыҷы дмыц-хәхазшәа, деимырҟьа-еимырсуа! – иҳәеит Махаз аҵыхәтәан, уаҳа иахиҳәаара анизымдыр.
– Уаҳа даҽа мҩак ыҟамшәа збоит. «Аума уақәшәар, аума уӡбыроуп», ззырҳәо ауп ҳаргьы ҳзықәшәаз, аха
ԥсыхәа змам, иамам! – иҳәеит Кәадац.
– Ибзиагәышьоуп, нас, ҳара ҳзыҳәан аӷ леизар, илеит, егьҳамчым! – иҳәан, Махаз иаб дышьны ихәда дахшьызшәа даатәеит.
Нырцә арымӡ иқәтәаз Еқәыԥ, Махази Кәадаци ирҳәаз ҿымҭӡакәа дазыӡырҩуан.
– Ажәымҭацәгьара ҟаауа-иҳәҳәо иаауа џьушьома, абри ауп ажәымҭацәгьара захьӡугьы. Ибзиоуп, дад, ибзиоуп, дмаалықьуп, иусхәы анцәа ибзиаитәааит. Махаз дызусҭа, уара узусҭа, ҳазегьы дала-шьала еибарку ҳами. Ааӡара-хьчара анцәа иуқәимырӡааит. Иудыруазеи, Арушьан дзыхнымҳәыргьы, ма иара ихылҵ заҵә ила, иаб иҵыхәтәы мыӡырц иҟазар. Имгәыӷкәа иԥсхьада, ҳгәыӷлап, ҳлахьынҵа ҳахькылнаго аабап, – иҳәеит Еқәыԥ.
Еқәыԥгьы Махазгьы, Кәадацгьы неиқәшаҳаҭхан, Лаша Бзанқыҭ аканиаӷа дааҭыхны, Кәадац ихьӡала, Аџьгарҭатәи аусҳәарҭаҿы дҭарҩырц рыӡбеит. Аха абри иаԥырхагахоз усқәакгьы цәырҵит.
Сара санҭарк адырхаҽны, схаҭыԥ аҿы, ақыҭсовет ахантәаҩыс дҟарҵеит Мыса. Амала, анцәа иџьшьаны, сара ақыҭсовет ахантәаҩыс сыҟанаҵы, ахәыҷы Махаз ихьӡала ашәҟәы дҭарыҩхьан. Ушьҭа, Лаша Махаз-иԥа ҳәа акәын закәанла дшыҟаз. Ахәыҷы абра аканиаӷа иҭыхра ус имариамызт. Имариамызт, избанзар, уи шьақә-дырӷәӷәахьан, амҳәыргьы аадырхахьан. Зегь реиҳа, ахәыҷы ашәҟәы иҭгара злауадаҩыз, ақыҭсовет ҿыц иҟарҵаз игәеиҭар ҳәа ишәон. Ус акәымкәа, иҟаҵәҟьаз аргама Мыса иҵамкыкәа иарҳәар, ахаангьы дақәшаҳаҭхаӡомызт. Избан акәзар, Арушьани сареи маҳәи-бхәындеи шҳакәыз идыруан. Иара аԥаҵа ҟаԥшь сара аханатә аахысгьы, сбаны даанхомызт. Сара инасхырҟьаны, Арушьан итроцкистрагьы нацҵаны, ахәгьы-аҿгьы иқәимыргылар ҳәа ишәон.
Ԥсыхәас иамаз акызаҵәык акәын. Ақыҭсовет аиҳабы
Мыса имырбаӡакәан, ицәӡаны, дҭыхтәын. Усҟангьы, дамрымхыцкәан аус иуан сара аус сыцызуаз аписар. Аха уигьы дҟьашҟьашо, зынӡа қәыԥшӡак иакәын. Ус еиԥш иҟаз аус аҟаҵара изымгәаӷьыр ҟалон.
Иладырхаргьы-иҩадырхаргьы, ахәыҷы аканиаӷа иҭгара, иара убри аписар ида ҟазшьа амоуит. Жаныхә-иԥа Лаша Кәадац-иԥа ҳәа днаганы, Аџьгарҭатәи ақыҭсовет аҿы аканиаӷа днанырҵеит.
Адырҩаҽныҵәҟьа, ахәыҷы даашьҭыхны, Кәадац иҩныҟа дигеит. Дук мырҵыкәа, Кәадац иабхәында ихәыҷы ааӡара дааигеит, ԥасгьы дҟаиҵеит ҳәа зегьы инарылаҩит.
Ахәыҷы ааӡара дыргеижьҭеи мчыбжьык аамҵыцкәа, Еқәыԥ иҩны еимырдоит ҳәа иаҳаит Махаз.
Арушьан ихҵара жәамыш заҵәык шыбжьаз иани иашьеи Дранда абахҭаҿы еибадырбеит. Аихатә даҷ еилаԥах иадгыланы иахьцәажәоз, Арушьан иани иашьеи ирымаидеит, аҵыхәтәантәи ашықәсқәа рзы ииҩыз иажәеинраалақәеи, макьана зхи-зҵыхәеи еқәимҳәалацыз иажәеинраалаз иромани. Урҭ иреиҳәеит иҩымҭақәа зҭаз ичамадан ахьыҟаз.
Махаз инеигӡеит Арушьан уасиаҭҵас иеиҳәаз. Уахынла, иашьа дзыҩназ ауада хәыҷ аҿы акаруаҭ аҵаҟа иҵагылаз, машәыршәа еиқәхаз ичамадан аашьҭихын, ақыҭарахь иааганы иҵәахит.
«Аа, абааԥс Махаз, амадатәы ақәыџьма иафом», – рҳәоит. Сыӡреи сыԥсреи уаҳаанӡа, сҩымҭақәа уԥсы иаҵаҵаны исзыҵәах. Сыԥсырӡи сшәаџьи узааргаргьы, зегьы акоуп, сқьаадқәа неиқәӡыҭны ицаанӡа, иумырӡын. Иудыруаз, сашьа, сара уаҳа акгьы сыҭнымхаӡеит. Сеиҭауҳәоит, абаа!..»
– Иазхеит шәеицәажәара! – агәақь аархиргеит, урҭ ирхылаԥшуаз акануеи, Арушьан аҵыхәтәантәи иажәахә анагӡаха имҭакәа, иани иашьеи днарыҟәкәкәааны,
дрыманы ицеит.
Уи акәхеит, Арушьан иҩни ихи уаҳа еибамбаӡеит.
Арушьан иҩымҭақәа анарма ԥшқа илаҳәаны, иан данеихрарҵоз илырҭаз ашәандыҟәра ду аҵахь инҭеиҵеит.
Аҩны еимырдоит ҳәа аниаҳа, Махаз амца икит. Ҩ-мца қьоуқьадк дрыбжьахеит. Иашьа иҩымҭақәа ирзиура, иахьигара изымдыруа даақәхеит. Зны убас иӡбит, Арушьан иҩымҭақәа ажәцәа рыкәыршаны, анышә иеиҭарц, аха уигьы измырҽеиит. Даҽазны, аешьикь иҭаҵаны, иахьшәарҭамыз анышә иамеидарц иӡбеит. Аха, иахьигалакгьы, џьаргьы изаарбуамызт. Анышә иҵеиҵар, адгьыл амца акуан, аҵла агәы иҭеиҵар, иарҩон.
Уаҵәы аҩны еимырдараны иахьеиԥш, шьыбжьышьҭахь амра анҭагьаламҭазы, иашьа иҩымҭақәа имблыр ада ԥсыхәа имамкәа дааҭагылеит Махаз. Ари, хырԥашьа змамыз акакәхеит.
Аҵыхәтәантәи ашәымҭазы, уаҳа иҟаиҵара анизымдыр, иан днеиртәан, игәы иҭаз зегьы леиҳәеит.
– Ди, Арушьани ҳареи ҳанеиԥырҵуаз, аҵыхәтәы мшазы, дызҳаҳәаз бгәалашәома? – длазҵааит.
– Ишԥасгәаламшәои иан еиҭамҳәа. «Исҭынхаз абри акзаҵәык ауп. Снапҩымҭақәа ԥсраҽнынӡа исзыҵәах», ҳәа уеимҳәеи, нан! – дааӷьаҵәы-ӷьаҵәит Мадина.
– Исгәалашәоит, зегьы-зегьы сгәалашәоит, аха уаҵәы ҳаҩны еимырдоит, ди! Арушьан иҩымҭақәа анааҳадырбала, ҳаргьы ҳауа ҳкәыкәыл ыҟаӡамкәа, ҳақәырхуеит. Ҳаҩнгьы қьаԥҭажә-цуҭажәыртәуазар акәхап, убри ауп ҳаӷахәгьы ииҭаху.
– Нас угәы иҭоукзеи, нан? – баҩԥсык налылашәеит Мадина.
– Арушьан деибга-деизҩыда дхынҳәыр, ԥшӡала,
еиҭеиҩып. Дхынҳәынгьы, иҩымҭақәа имбар еиҳа еиӷьуп, ҳара ҳимбар аасҭа. Сара сгәы иаанагоит...
– Мап, мап! Ус ҟоуҵагьы, Арушьан иԥсы иахылҵыз ихәыҷы заҵәы душьгьы, зегьы акоуп, нан, Махаз. Урҭ икаландашь ҩымҭақәа урылакьысыр ҟалаӡом, уан дукәыхшоуп! – лҳәеит лылаӷырӡқәа неиқәылҳәылан.
Арушьан иан лҿы имӡакәан иахьлеиҳәаз, Махаз иааиҭахымхаӡеит, аха иааг.
Иан ушьҭатәи лымакра аԥсам ҳәа иааиԥхьаӡан, лыгәшәымшәык леиҳәарц иӡбеит.
– Ибзиоуп, ди, бара ишыбҳәаз иҟаз. Урҭ аҩымҭақәа ҳадрымбалаӡаргьы, иҳахьша усгьы иҳахьуеит, ушьҭа иԥаҳкаауа ҳәа акгьы ыҟаӡам, – иҳәан, Махаз иан лгәы ааирҭынчит.
Аҩны анеимырдо ҳәа Махаз иаҳаз амш аҽны, аӡәгьы дмааӡеит. Адырҩаҽынгьы, адырхаҽынгьы, зынӡа аҩны аимдара ахьӡала аӡәымзар-аӡәгьы дымҩахымҵӡеит. Убысҟан ауп Махаз имала иҽизымшьуа, адунеи данаақәхаз. Ихьыз уиоуп, Махаз иани иареи анеицәажәа ауха, Мадина лыҷкәын илеиҳәаз акәыз џьшьа, агәра ганы, Арушьан иҩымҭақәа рҵыхәала, лгәы шлырҭынчыз аниба, ушьҭа урҭ аҩымҭақәа рыӡбахә ала уаҳа дшымҵаауаз агәра игеит.
Ашарахь еихо ианалага, Махаз дҩагылан, иан лшәындыҟәра аартны, иашьа иҩымҭақәа ааҭиган, иманы дындәылҵит. Иани иаби амаҵурҭаҿы ишьҭан.
Исԥычка иџьыба инҭеиҵан, игаз ԥаҭлыка аашьҭыхны, рыҵаҟа, амхы аҵыхәаҿы игылаз амжәа амҵаҿы днеиит. Унҭагылар, ушьамхы инаҵасуа аҟынӡа анышә ижит. Нас инапқәа шҵысуаз, Арушьан иҩымҭақәа ажра инҭеиҵан, агаз нарықәҭәаны амца рыцреиҵеит. Иаанхаз ахыблаа-ҿыблаақәа, баҳала анышә нарықәиҳәҳәан, аҩныҟа дхынҳәит.
«Абриак заҵәык ауп исҭынхаз, абаақәа. Сыӡреи сыԥсреи еилукаанӡа иҵәахны иумаз!» – уаха ииарҭа ихы
анаалеикуаз, мшаҽнеиԥш Арушьан иҵыхәтәы ажәақәа илымҳақәа ҵырхуан.
«Арушьан ихшазаҵәы душьыз иаҩызоуп, икаландашь ҩымҭақәа уанрылакьыс!» – инақәырццакны иан луазыр аӡыӡ еиԥш игәы иналакьакьон. Ҩ-ӡыбларак дрыбжьахеит уи ауаҩ. Абри, аԥсы гәырҩа аҵкыс игәырҩацәгьахаз, азныказы изхымгарашәа ибеит.
«Умԥсыр, уҽузымшьыр, аԥсцәаҳа уимгар, ишԥоуури. Убри сақәшәеит саргьы иахьа!» – иҳәон Махаз, ушԥаҟоу ҳәа ианиазҵаалак.
Каҳада-ԥҽыда иахьатәи амш зиасыр, уаҵәы иҟаларызеишь ҳәа иԥшуан Еқәыԥ иҭаацәа. Арушьан иҭакра рханаршҭит ихәыҷы игәырҩа.
Кәадац Лаша дигеижьҭеи хымыз ирықәын. Мызкы ахи-аҵыхәеи рыла, знык, Махаз, мамзаргьы Мадина ицаны ахәыҷы дырбон. Лассы-лассы ацара-аара хҭаркцәаргьы, ауаа ибзыргар ҳәа иацәшәон. Убри аҟынтә, дара анзымцозгьы, Кәадац даабжьысны, иреиҳәон ахәыҷы игәабзиара-ихабзиара дзеиԥшраз.
Кәадац иԥҳәыс Ната, лыҷкәын хәыҷы дихылааӡалон Лашагьы. Длааӡозаргьы, илааӡоз лашьа иԥа иакәын аҟынтә, лхы-лыԥсы зегьы нарықәҵаны, ҩыџьа асабицәа, наҟ-ааҟ, ҩ-гарак дрыбжьатәан.
Иудыруазеи хәҵыш аамҭак аабараны ҳаҟазаргьы рҳәартә, аҵыхәтәантәи амшқәа еиҳа дара рзы иҭынчрахазшәа ианаарбоз аамҭазы, урҭ ирзыҟалеит, ҩаԥхьа даҽа рыцҳарак.
Хәылбыҽхак, Кәадац иаҳәшьа лхаҵа дааит иабхәа иҿы. Абжьааԥны еиԥш, Кәадац имаҳә диеигәырӷьаны диԥылт. Аха, ԥасатәи имаҳә иҟазшьа хааи илакҭа лашеи идимбалт. Амаҳә акы еиԥшымкәа илахь еиқәын.
Кәадац имаҳә, ас еиԥш здимбалацыз, џьара рыцҳарак шыҟалаз игәы азҩеит. Аха иҟалазеи, улахь зеиқәузеи ҳәа иазҵаара изымгәаӷьит. Дасу ргәы иҭаз цәырымгаӡакәа, амаҵурҭаҿы иааибартәақәеит.
Кәадац ега иҽиҟажаргьы, уаҳа изымычҳакәа, имаҳә ихы наиқәикын, ҿааиҭит:
– Иҟоузеи, Мамсыр, зегь шәеибгоума хәыҷла-дула? Иахьатәи умҩахыҵра абзиа иазҳәоума? Иаҳҳәақәо ирылухи, анкьеиԥш уҳаидеи ыҟамшәа збоит! – иҳәеит Кәадац дакуа-дашьҭуа.
Мамсыр ҳамҭак акгьы мҳәаӡакәа, ихы ларҟәны дтәан. Нас, игәы иауа-иамуа, иаацәыригеит.
– Иуҳәаша, ҿы иануалаша акакәзар, акы иамусуп...
– Ианбанӡа уӡагәышьо. Ԥсҭбара ыҟамзааит, абжьарак, егьырҭ зегьы уаҩы ицәа иҭамӡо егьыҟаӡам. Изакәызеи, Мамсыр, усҟангьы, абриаҟара уеишәара-еиҵаразтәыз? – дизҵааит.
– Уабхәында ихәыҷы ааӡара иааугаз иҵыхәала ауп, иахьатәи сымҩахыҵра зыхҟьаз.
– Ииуазеи, Мамсыр, сабхәында ихәыҷы?– иҳәеит аарла Кәадац.
– Иҟоу уиоуп, Кәадац, ажәлар даара шәыбзыргеит. «Атроцкистцәа ирыхшазгьы даргьы кнаҳаны ианыршьуа аамҭазы, акулакцәа рханы идыртәоз Еқәыԥ, Ахсалба Арушьан, иахьа ҿааҳәыра зрымҭаз ауаҩы ихәыҷы, Жаныхә-иԥа Кәадац ааӡара дигеит», – рҳәеит. «Амалагьы дыжәлазаҵәын, ихы агәаӷ имоума? Ҭӡагәыла дшы-қәырхуа изымдырӡои?» – рҳәеит. «Иабхәында, жәлар раӷа ихәыҷы, дасу илеи-иҳәеи иара иеиԥшхоит, ихәыҷгьы иаб иҩашәхак иакәхозар акәхап. Абри аус ҟьашь аиҵхара згәаӷьыз Кәадац иабхәында Арушьан дидгылозар, уигьы дҽеимзар акәхап!» – рҳәеит.
Ажәлар аҳәатәы анруҭа, рыбз бааӡоуп, иузынкылом. Насгьы, ажәлар рыц икылахаз ауаҩы, ахаангьы бзиа ибараны дыҟаӡам. Сара убри збоижьҭеи исаҳауеижьҭеи акрааҵуеит, аха игәаамыгӡакәа, хырҩ азымукәа сааиуан. Ушьҭа, абри аҽеи шахылымҵуа агәра анызга, сгәы иаанагаз
уҵамкыкәа, улымҳа аҟынӡа иаасымгар сылымшеит. Сара еилыскаауеит, ҩ-мцак рыбжьара шәыбжьахеит, аха ԥсыхәа змам егьыҟам, ихьшәахаанӡа, џьара акы азыӡбатәуп ҳәа сахәаԥшуеит. Абас зҳәо ауаа зегьы ҳара иаҳхыркым, аиҳабыра рҿы аҳәарагьы дацәыԥхашьап угәахәуама? – абас, игәы иҭамкәа, ихы иҭамкәа, Кәадац инеигәыҵеиԥсеит Мамсыр.
Знык ԥсра ауаҩы дыԥсыр илшозар, Кәадац ԥсык диаҩымсуа иҟәардә даақәхеит. Ахыҭҟьареиԥш, раԥхьаӡа иааихҭашәаз иабхәараа роуп.
«Сара схала-сыԥсала исҭахханы, зегьы ақәыршаҳаҭны, суа-сҭынха ирбо-ираҳауа, еиҵысхаз аус уажәы саахьаҳәны мап ацәыскуама? Мап ицәыскуама схәыҷқәа ран лгәыԥҳәыхш зҟырҟы архәыхәхьоу сабхәында гәакьа ихәыҷы. Мап, уи схәыҷқәа рабра-ԥара мап ацәыскыз иаҩызоуп. Жәлантәыла сшықәырго здыруазаргьы, уи сара исылшом!» – аԥырӷеиԥш илаӷырӡ игәаҵа иҭаԥсоз инагәылеиҳәеит абарҭ хьарҳәшьа змамыз ажәақәа.
– Сара сҭыԥ аҿы уара уҟазар, абри аус ушԥазныҟәарыз, Мамсыр? – иҳәан, ихәыцрақәа иҽаарҟәкәкәааны дҵааит Кәадац.
– Ара уаргьы саргьы акымзарак ҳалшаӡом, Кәадац. Сара исыздырам уабхәараа мҩас иарҭара, аха еиҭагьы, дара идырманшәалароуп, абри зхи-зҵыхәеи еиларшәу аус пылҳаҭ! – иҳәеит аҭакс Рашьыҭ.
Убри ашьҭахь, Мамсыргьы Кәадацгьы акыраамҭа ҿымҭӡакәан итәан. Кәадац иԥҳәыс Ната, егьи ауадахь дыҩнан. Абыржәыҵәҟьа, аарлаҳәа зҽеиқәызкыз лхәыҷқәа ргара-қәыршәқәа ашьшьыҳәа инарықәыршәны даадәылҵит, аха ҿымҭӡакәа итәаз ҩыџьа ахацәа рҟазшьа аалгәамԥхазт, дырԥырхагамхаӡакәа дындәылҵит.
– Аԥси абзеи анышә анрыбжьалалак нахыс, аамҭа наскьацыԥхьаӡа, агәырҩа мыждагьы ахьшәашәара иалагоит. Хәыҷы-хәыҷла, зегьы злаӡо агәы рыцҳагьы аҽаԥсахуеит. Ус анцәа ишагәышьеит. Ус акәымкәа,
аԥсы ишьҭахь агәырҩа мыхьшәашәозҭгьы, адунеи аҿы аԥсҭазаара зыҟаломызт, ҳаӷеиҭа, зегьы рҽыкнарҳауазар акәхарын.
Уи зынӡа даҽакуп. Аԥсра ашьҭахьгьы акрумфар ауам. Аха абзагәырҩа хәарҭа-хәаԥшь змам ишԥаԥсыхәоу, Мамсыр?
– Ԥсыхәа змам хҭыс ыҟаӡам, ацәгьагьы ахала ахы арҽеиуеит. Шәнеизҵаақәа уабхәарааи уареи. Урҭ аҵыс ашьапы ахьыԥҵәо здыруа ауааԥсыра, уара узықәшәазгьы еилыркаап. Амала, абри сара иахьа иуасҳәаз, Махазгьы илымҳа аҟынӡа инагатәуп, хымԥада, аха убри иаҳәара зықәнагахарыда, убри ауп исзымдыруа, – иҳәеит Мамсыр.
– Аԥхьан ишысҳәаз еиԥш, уаҵәыҵәҟьа ахызаҵә шысзыԥшу здыруазаргьы, сабхәында снеиҿагыланы, уи аӡбахә ацәыргара сылшом, исылшаҵәҟьом, уи уцәызӡар акгьы иаԥсам. Амала, ус, ашәарҭа сызҭагылаз, ҳазҭаху аӡәы ҟәышла иеиҳәар, уи даҽакы иамусуп, абжьарак...
– Иара сара схаҭа снымҩахыҵны, иҟоу-шыҟоу, иҵамкыкәа зегьы иасҳәар шԥоубари? – иҳәан, Кәадац иажәа алгаха имҭакәа, днеиԥыххылеит Мамсыр.
– Аханатә аахысгьы афы сԥышькылҟьомызт, аха уажәык зынӡа акы сазҽеиӡамкәа, сцәылагаӡахеит, Мамсыр, – иҳәеит Кәадац игәи-илаӷырӡи неилаҵәан.
– Абарҭ ахымыш иаасараӡа. Убри аус сара саҵабзаҳәоит. Махаз сиацәажәоит, исеиҳәо ажәа уара уҟынӡа иаасыгӡап! – иҳәеит Мамсыр.
– Амала, ԥсра-бзара ҳзеилазар, убри аҵыхәала, слымҳа ишҭушьхьоу иумырдырын. Егьоумҳәан, ари ус уадаҩуп, ҳазлеилахәу иудыруа ауп, аха иашаны сизеилымкаар срыцҳахоит. Ауаҩытәыҩса илахьынҵа ҳаӡбоит, наҟ-ааҟ, зыбз ада зыхәлам асаби дҳабжьагылоуп... Гәык ԥсыр даҽа гәык аауам. Абри аҵыхәала, анцәа иумҳәан, ҳгәы еихшәар алшоит. Убри аҟынтә, сара сеиҭауҳәоит, сабхәараа рҿаԥхьа уареи сареи еиҵаҳхаз аус уԥсы иахумырзаарц.
Кәадаци Мамсыри неиқәшаҳаҭхан, инеиԥырҵт. Сара убырҭқәа зегьы ҽеила исгәалашәоит. Ари, анцәа амц сумырҳәан, 1937 шықәса аналагамҭазын акәын. Сара усҟан аӡәгьы дысԥырхагамхаӡацызт.
Аҩыжәлантәык, абри ахәыҷы дахьыргара рмоуа иаақәхеит. Дназдыргалалак, рнапқәа ҿиблаауан. Иара ахәыҷы ихырҟьаны, ус гәацәыхьажәак шеибырым-ҳәацызгьы дала-шьала еиҭынхацәаз ауаа, ҩныҵҟала рыгәқәа еицәыхьшәашәахо иалагеит.
«Ианаџьалбеит, ахәыҷы ашәгәы-ԥсгәы сышҭаир-гылаз, Рашьыҭ иҿала рлымҳа аҟынӡа инеигеижьҭеи, ушьҭа мзы наҟьак ҵит. Аха дара рҟынтәи, уабаԥсуеи ҳәа, убри аҵыхәала аӡәгьы сышҟа дымҩахымҵит», – ҳәа Кәадац иабхәараа, еиҳарак, Махаз изыҳәан агәрыҟәҟәара далагеит.
«Ари анасыԥда усҟан, абзацәа реиԥш, ҭахык ииҳәашаз, иҳәеит. Уеизгьы-уеизгьы ахәыҷы думгар ҟалом ҳәа, мчыла аӡәгьы дидимгалт. Иара, аргама иҿы иаирҳәоз ауп. Уажәы дааҳәын, ахәаӡ иҵалазшәа, ахәыҷы диламӡазт, џьара ԥсыхәак, изыруааит, саргьы сыгәнаҳа цәгьахеит, сааиқәымӡыр ауам ҳәа, маӡеи-аргамеи ацҳаражәҳәаҩцәа ҳлымҳа ҭыршьаауеит», – ҳәа хазы Махаз Кәадац изы игәы иалырсны дцәажәон.
Махаз иашьа гәакьа ихшазаҵә, бзиа димбакәа, игәы изымблыкәа ишԥаҟалоз. Уи ибзианы идыруан, Арушьан иҭынхаз убри ахәыҷы ида шьац зырҟьацуаз уаҳа аӡәгьы дышимамыз. Ихша заҵә иакәын, Арушьан Ахсалба ҳәа ихьӡ зларҳәараны иҟаз. Убырҭқәа зегьы ирҷыданы, уи иара изыҳәан дмадатәын. Амадатәы, аиашьа иакәым, ақәыџьмагьы иафом. Убри иаҷыданы, инаԥшуа, хара ихәыцуа ауаа ирҳәозеи? «Хи-ԥсиуп, дад, акәымзар, иабыхәа, иашьа заҵәы ҟам-инымк диҭынхеит, макьана, иҟалаша-ҟалаанӡа ахәац ала ҭнамхыр акәымзи!» – ҳәа
инаԥшуаз ишизырҳәоз идыруан. Аха убри аамҭазгьы, егьырҭ иаанхаз иара иҭаацәа хәыҷи-дуи убри асаби иҵыхәала иаақәымӡаар ада ԥсыхәа ыҟаӡам ҳәа агәра ганы дыҟан Махаз.
Ауаҩы дхагахозар, дхагахартә еиԥш, аҭагылазаашьа иоуит уи ауаҩ. Инеидихәыцлалакгьы иара изыҳәан имцабзханы иаԥхьа иаагылон.
Еқәыԥи Мадинеи абри агәырҩа иаҳа иацәыхаран. Ахәыҷы иҵыхәала иҟаз ацәажәара атәы ҳәа егьрыздырамызт. Акызаҵәык хьаас ирымаз, рыҷкәын дахьҭакызи ихәыҷы заҵәы рыҩны иааӡарҭа ахьырмоузи ракәын. Абжьарак, Лаша иҵыхәала ицәырҵыз агәырҩа ду иара Махаз иԥсы инахырзааны, иани иаби рҿы ажәакгьы имҳәацызт.
Макьана згараҟәҟәақәа казымԥсацыз асаби, ажәлантә ирылиааз агызмал изку алакә аҟны еиԥш, ицәшәо иалагеит. Иара инаихҟьаны, иахьа ма уаҵәы, рыжәлантә зегьы аақәхны, рышьҭамҭа аӡы нықәдыршарашәа рбо иалагеит. Ируаз-ирҳәоз аҭыԥ иқәымлеит. Есиша ихәлацыԥхьаӡа саашьак, оумак иазыԥшуан. Рыцәа ҭынчымхеит, ртәа ҭынчымхеит. Ус акәым, дад, абас ауп ҳәа ирылабжьашаз, ргәы аанызкылашаз аӡәгьы дрызкамшәеит. Зегьы хи-ԥсихеит, дасу рцәа иацәшәо иалагеит. Ажәакала, абри асаби дара рзыҳәан дшьыгаханы дааҟалеит. Ԥсыхәас ирҭарыз рыздырамызт.
Ҽнак Махаз дынҽыжәлан, дцеит иаҳәшьа еиҳабы Мака дызмаз Грышьа Арсҭаа ишҟа. Уи дынхон Наа ақыҭаҿы.
Днавамлакәа-даавамлакәа, имаҳәи иаҳәшьеи нартәаны иреиҳәеит Махаз даазцаз аӡбахә.
– Уара ургәаҟра зынӡагьы исҭахӡамызт, анцәа иубома, аха уаҳа даҽа мҩак сзымԥшааит. «Ауаҩы заҵәы амба шьаҟа дацәажәоит!» ҳәа, схала, схы мацара саназынха, исоуҳәо збап сҳәан, уара ушҟа сҿаасхеит, ҳаӷоу дгәаҟуандаз! – иҳәеит, Махаз.
Ҿымҭ-ԥсымшьа, акыраамҭа Махаз изыӡырҩуа итәаз
Грышьа, иабхәараа зықәшәаз шхәарҭамыз ибон. Уажәымзар-уажәы данбаԥжәо ҳәа, уеи-ҭынхеи рнап ианхалаз асаби, уажәазыҳәан, иара Грышьа иаамҷыдахаз, даҽаӡәы инапы дшамкуаз идыруан.
Грышьа егьаумҳәан иабхәарааи иареи еицәыхаран, даҽа қыҭак аҿы дынхон. Инаԥшуаз рацәак рылаԥш дыҵамшәартә дыԥхьакын. Иаргьы ӡӷаб заҵәык лакәын имаз. «Ԥас дҟасҵап, дымԥсыр дуаҩуп, иудыруазеи, аԥсуа жәлар зегьы иара имҵахырхәо, иара имазҵаакәа уск рзымыӡбо, уара иушьуа анцәа димшьыр. Иара, сара сганахь алагьы ишыдыдуа, қәа амур!» – абарҭқәа зегьы неидихәыцлан, ахәыҷы Кәадац иҟынтәи иара дигарц иӡбеит.
– Ари ацуҭеи ықәеибагозаргьы, ахәыҷы сара дызгоит, уара абри уаҳа хьаас иҟоумҵан! – иҳәеит Грышьа, иаалырҟьаны.
– Иаб акы дахырҟьаны дҭаркзаргьы, ари ахәыҷы аҳәынҭқараа ирцәишьда, дзыхдырҟьозеи? Акымзаракгьы ҳахьӡом. Саҳәшьеи сымаҳәи баша, ааӡарыҽха рыгага иацәшәеит! – лҳәеит Мака.
Абарҭ реицәажәара ашьҭахь, мчыбжьыкгьы мырҵыкәа, Лаша Грышьа иҩныҟа дааигеит. Данааига, адырхаҽныҵәҟьа, имҵәахыкәа, дагьацәымшәакәа, дагьацәыԥхамшьакәа, иҭахцәа гәакьацәеи игәылацәеи даарыԥхьан, ахәыҷы ихьӡала чара хбыџк иуит.
Имӡакәа, иааиз дларылагылан иреиҳәеит, иаб-хәында ихәыҷы ааӡара дшааигаз. Абзиара рзыҟалт, иҭынхацәагьы Грышьа еиҵихаз аус иазыразны иаԥылеит. Шә-ныҳәаԥхьыӡк Грышьеи ихәыҷи рыкәа-рмаӷра инҭаҳәаны, ауаагьы нықәҵны ицеит.
Ахәыҷы мшызҳа изҳауан. Грышьа иабхәында ихәыҷы ааӡара дахьааигаз, аҵыхәала џьара ҿҭамӡарала ицәажәаз ҳәа, хәылҟьа-ҿылҟьак аӡәгьы иҟынтәи ираҳауамызт. Аха зегьы акакәын, ахжәлантәыкгьы ҭынчмызт. Урҭ
ирыздырамызт уаҵәы ирԥеиԥшхараны иҟаз, дрыз-дырамызт уаҵәы ашәҟәы ҩны ирзалазҵоз дызусҭаз.
«...Арушьан Ахсалба дудыруама» ҳәа аҿахәҿыхҩы Қацәбаииа исаҽԥникылоз ауаҩы ихҭыс ауп абри. Абри ауп исгәалазыршәазгьы сабхәында Арушьан изкны абри ианысҵаз ажәабжьгьы.
Арушьан ихәыҷы Лашеи иареи ашьҭахь ирԥеиԥшхаз, Арушьан дахьагаз, дахьаанагаз, Лаша иҵыхәала Грышьа лахь ирҭоу ирымҭоу, ушьҭа егьсыздырамызт. Лаша Грышьа ааӡара данига адырҩаҽны ауп саргьы санҭаркыз.
Арушьан ихҭыс мышқәа рхи-рҵыхәеи анааи-қәысҳәала, уаҳа царҭа змамкәа, ахра ҿҟьара инықәххыз аҽацә еиԥш, шьҭахьҟагьы ԥхьаҟагьы царҭа сымамкәа, схәыцрақәа рынҵәамҭаҿы, схала заҵәык ицәыҳәцәыҵәаз амба шьаҟа еиԥш, саанхеит.
Арушьан игәалашәарақәа рҵыхәтәа анаанҵәа, алажә еиԥш, исыӷрыхоз схьаа амцабз еиԥш еиҭанасыцралеит. Аиаша уҳәар ами, чҳашьа амамызт. Ҽырҵысышьа сымамкәа, ҿыцха сахьынышьҭалаз, снықәхаҳәха сцеит.
Зынӡа сымч сылӡаан ах аҿыҵәҟьа снеихьан. Ҩынҩажәа мыш ҵхьан сҭакызижьҭеи. Зыԥсы ықәхаз аԥспҟа иеиԥш, сгәырҩеи схьааи, сареи, абзацәа рыԥсы шҭаз иахьыржуаз ҭыԥхәырас иҳаман. Уи аҩыза анасыԥ сара исызҭодаз. Абза, аԥсы сиҵашьыцуа аҟынӡа снеихьан. Сан, саб, схәыҷы, сыԥшәма, суа, сҭынха рызхәыцра саҟәыҵхьан. Акы заҵәык сзызхәыцуаз, исҭахыз аԥсра акәын, аха еиҭасҳәахуеит, иареи сареи ахаҳә-мҿыхә ҳабжьажьын.
Хаха-хымыш ҵуан ҟырҟылбаах ҟасымҵеижьҭеи. Аӡба сыԥсуан, сҿажәкуан, сҿы еимаҳәахын, сқьышә сзеихырԥхьомызт. Нахьхьи, скамера акҿаҩраҿы игылаз
астол хыжәжәара иқәгылан ԥаҭлыка мгәылыҿк абжа аӡы. Егьа ахыҵуазаргьы, ак хәымгасшьо, ак ԥыскаауа ҳәа сыҟамызт, аха уанӡа сызнеиӡомызт. Хымыш рышьҭахь, санԥшша, ауанҭа аҭыԥқәеи, арҳәацәаҩы икасеҭ ашьҭақәеи, еиҳагьы имжьыжькит. Сымаха-шьаха зынӡаск исҟәыԥсааит.
Иахьазны, ма ашьыжь, мамзаргьы хәылбыҽхашәа, аихатәышә иамаз ахышә агәараҳәа инкыдҳалон. Аԥсынкәа дырфазшәа, ихы-иҿы ихырчааны аӡәы ихы аалеикуан. Макьана сыԥсы шҭаз анеиликаалак, уаҳагьы дсыламцәажәаӡакәа, ҩаԥхьа џьаз џьамк ырҟьашҟьашо, ахышә ацламҳәа инықәыргыланы дцон. Аха уи сара сзыҳәан ҩысҭаа чысхәын. Уанӡа сара сшьапы снанагомызт. Адырҩаҽны, мамзаргьы, уи аҽны ахәылбыҽха, агәараҳәа, адамра ашә еиԥш, аихатәышә мцура, гәаҵӷаҿҵәагаха, ҩаԥхьа абжьы аагон. Ихы ахышә еиҭалеикуан ани. Сыԥсы ахәага шҭаз анибалак, инапы аакылрҳәҳәаны иӡыхь-ԥсыхьха, аихатәышә ахышә ацламҳәа иқәгылаз аџьам аақәихуан. Нас, ахышә ҩаԥхьа инкыджьыланы, азарза ныларшәны, днықәӡаауан.
Арҳәацәаҩ иҟынтәи, сҟәаҟәаны, сбылны саар-геижьҭеи заҟа ҵуаз сыздырӡомызт. Исыздырамызт, заҟантә аԥсраҵәҟьа иақәскхьаз, заҟантә сызшьапык адамра иҭаргыланы сеиҭахынҳәхьаз. Скаруаҭ сықәын амҵ аасхаабыцуа. Уахи-ҽни сцәеилаҩашьахьан.
Сыжәҩашәаҟьа зегьы ҵәаны ацара иаҿын. Аӡаӷьақәа анԥжәалак, аӡы иҭыҵуаз сыбӷа ашшара икыдыхәхәа рҿанынархалак, зынӡа аԥсра сзаауан, схьаа схаршҭны фарак ҳәа аасызкылсуан, сымала сыжьқәа ҭысыжәжәон. Знык иадамзаргьы, снацәкьарақәа наргӡаны, иаасыбӷыр, адунеи сызшарашәа збон, аха урҭ аӡаӷьақәа ахьыԥжәаз аҟынӡа снапы наӡомызт.
Зынӡа сыхдырра сцәыӡӡома, анаџьалбеит ҳәа сҳәо аҟынӡа сычҳара саналҵлак, абанҭ аӡаӷьақәа инарҭыхәрааз
ацәыкәбарқәа рышьҭа, хәыҷӡак иадамзаргьы схыза наласыркьысырц есиныҟасҵалак сааҳәит. Сыԥсы ацара цәгьаханы, ашьшьыҳәа, ашьшьыҳәаӡа, схыза аган сахьафоз инадсыркьыслеит.
Аӡхыҵра иалыргаз, ахәаҽра иаҿу аԥсыӡ, аԥсы ԥха шалоу, аӡы ианаладыршәлак аԥсы шалало еиԥш, шәымҭақәак сыԥсы ааивызгеит. Нас, аӡаӷьаӡы ахьынкыдыхәхәаз, сваҵарақәа рахь, гәынхәҵысҭала схыза акьыԥшь наларкьысуа сҿынасхеит. Ҳамҭак, схыза лага-ҩаго ахьшьра саҿын, нас ишызбоз афара исызцәырҵыз ааиқәтәеит.
Еимгаеимцарак иалагӡаны, исызцәырҵыз афареи, схьааи анааихсыӷь, адунеиаҿ хьааки гәырҩаки смоуцшәа сааҟалан, џьанаҭ шьапыла сынҭалазшәа, сҽаасырҭынчит. Аамҭацқәак схы-сыԥсы сазынханы сышьҭан, акымзарак сазхәыцуамызт.
«Ауаҩытәыҩса иԥсымҭазы, ихьаақәа зегьы неихыҵны, еиҭаҳәашьа змам џьанаҭ ԥхыӡ ссирк дҭанагалоит!» – ҳәа анкьазны сабду ииҳәахьаз иажәақәа абыржәы сгәы ианаақәыҩ, саашәаӡыӡеит. Аха уи рацәак исыд-мырхалакәа, даҽа хәыцрақәак инарыласырӡын, ҩаԥхьа сҭынчра шәалҟьа мреи сареи ҳааизынхеит.
Аханатә аахысгьы, гәыԥҵәагас, гәыҭашьыгас исзыҟалаз, сбахҭа иҿажьыз аихатәышә, ҩаԥхьа абомба каҳазшәа, иаалырҟьаны игаз аҿыж бжьы зегьы хыла-гәыла иааиланаҵеит. Ишысҳәахьоу еиԥш, сара ушьҭа сзыцәшәоз ҳәа исымахыз, сшәахьан, салгахьан. Агәы ацынхәрас, зегьы злаӡоз, зегьы зычҳауаз ашьанҵа-хаҳә сызҭарҵахьан. Аха зегьакоуп аԥс рыцҳа леиҩеиуанаҵы, агәы мыждагьы зынӡа иԥсӡар аҭахымзар акәхап, сгәы ааҭӡыӡеит азныказы. Аха нас, аихатәышә абжьыцәгьа, адыд еиԥш ианаасхыԥсаа: «Исыхьхьоу еицәа исыхьрызеи?» – абас сгәаҵа инҭысҳәаан, сҽааиқәыскит.
Аихатәышә шиашаз илҿырӷьырны, аҭӡамц инадижьлан, иҽааҩнаижьит, ани аҵыхәтәан, арҳәацәаҩ иахь сызгалоз
аԥскәабаз хаҩҩала.
Дышиашаз скамера агәҭаҵәҟьа анааиҩиша, аԥса зхарсыз ишәақь ихарззала, дааҭгылан, сеизыххаа, ҿыцха скаруаҭ аҿы сахьышьҭаз дсыхәаԥшуа далагеит. Сара уи иааира оумашәа исымбаӡеит аҟынтә, длоума, ма дҳәоума ҳәагьы сагьизхьамԥшит.
– Ирлас угыл, абаандаҩы, аҿахәҿыхҩы дуԥхьоит! – иҳәеит, анышәаԥшь иалхызшәа, еилакәаҳаз ихы-иҿы ааирбзамыҟәын.
– Ҽынлоу, уахынлоу? – ҿаасҭит, сихәамԥшӡакәа.
– Ҽынлоу, уахынлоу, уҩагылар иубап! – иҳәеит.
– Ҽынлоу, уахынлоу? – сеиҭанаиазҵааит, аҭак исиҭаз смырҳаӡакәа, аура-зоуроу, зегьы-зегьы сзеиԥшны.
Даҽа ҩбаҟа шьаҿа дааскьан, ҿымҭӡакәан, ҳамҭак дгыланы дсыхәаԥшуан. Ашьҭахь, сҳәашьақәеи, скаруаҭ сшықәыжьқәази анааидибалақәа, иамхацәгьахазар акәхап:
– Ушьҭа ашара рацәак агым! – иҳәеит, аларҳәаса иҿы инҭеиҟаҟазшәа, ихы-иҿы акәаха нықәиркәкәан. – Ирлас угыл, абаандаҩы, аначальник дузыԥшуп! – иҳәеит. Аначальник сҳәар, еиҳа дацәшәап игәахәу, ихазлынҵәара...
Сара ҿысымҭӡеит.
Агылҩажә еиԥш игылаз, аҳәа гәаҵәа зыӷраз акыраамҭа дгылан дҿашҳаӡа. Убри убриаҟара иҿымҭра схы-сгәы еиланаргьыжьит, убриаҟара игылашьа хамыцха сеиҟәнажәеит, изымҵысуа акаруаҭ иқәҟацаны иқәыз ауаҩы, исызгәамҭаӡакәа, арҵәааҳәа сыҳәҳәаны, сакӡамшәа сиарҭа санаақәтәа ауп иҵарыҵыруа сыбжьгьы агәыр еиԥш ианаасылҟьаз.
Згәаҵәа еилымсӡо анаҟәажә еиԥш деиқәыхьшәашәа исхагылаз ауаҩы, дшәан, ҩбаҟа шьаҿа ишьҭахьҟа днеиҭаҵит. Аргамаду ари деилагеит ҳәа, сџьашьаны, ашьхымзаҭра еиԥш исаса ахьааианахаз даанхеит.
Аҵыхәтәан, уаҳа аҭак ҳәа егьисымҭошәа аниба:
– Абаандаҩы, аначальник... аҿахәҿыхҩы дузыԥшуп, ирласны угыл! – иҳәеит дҿагәаҿасуа.
Ҳамҭак ҿысымҭит, аха игылашьеи, иԥшышьақәеи анысзымычҳаӡа:
– Сызгылаӡом! – сҳәеит аарлаӡа.
– Умгылар ҟалаӡом, аначальник ус иҳәеит! – иҳәан, дааскьаӡаны даасхагылеит.
Издыруан аҽада уеиканыргьы, иара уиеиканыргьы ак шакәыз. Убри аҟынтә, аҵыхәтәантәи сыфеида абни аҳаиуангьы изиҿасҵарызеи, кьатынҵала сыргозаргьы, срымгар шырымуаз здыруан. Схаԥыцқәа ҟәыбаса сҿы ишҭаԥсоз, еергьҳәа саахықәтәалеит. Иҵабыргыҵәҟьаны схы сшамыхәоз ибазар акәхап, игәи-игәаҵәеи неилысын, даасыҵагылеит. Акаруаҭ ахы иахшьыз скьаҿ насшәхасырԥан, сҩагылан, ашә ахь сҿынасхеит. Ани сҟарул мыждагьы дсыцхыраауашәа даҿын, аха баша иҭбыбра акәын, акәымзар, аарла ишьапқәа ирҳәазон. Иаргьы саргьы ҳаихҟьашо, ҩаԥхьа избац-исаҳац, аӡы здыжжылаз абааш ҭӡамцқәа ргәарабжьара ҳаиҭаныбжьалеит.
«Сыԥсы аиуа насхырхаанӡа арҭ сыцрымҵуазаап убоу!» – сыԥсы сацҳауа сахьнеиуаз, абри, сгәы инҭысҳәааит. Схьаақәа алажә еиԥш исыцрыхон.
Аҩгәарабжьарак реихагаларҭаҿы ҳаннеи, амардуан ҳанааҿагыла, ани дсывыҩрын, ашә ҟьаҟьаӡа иаартны дныҩналеит.
– Уҩнал, уҩнал! – иҳәеит, еиҳа ацәа даалҵшәа.
Амардуан сыԥсы шаҿахоз, аарлаҳәа сныҩналеит. Ара ҩынтә сахьаанагахьаз, ҩ-ԥсрак сахьырхыԥахьаз акәын. Астол, аҟәардәқәа, уи иаҿакыз ауада, аԥенџьырқәа уҳәа, ааицамкӡакәа, зегьы рҭыԥқәа рҿы игылан. «Абри аҵыхәтәантәи ҿахәҿыхроуп!» – абас саахәыцит. Абри аамҭазы, сахьгылаз азал иаҿакыз ауаҭах хәыҷы даадәылҵит, ауаҩытәыҩса ишьа ацынхәрас ахыз здақәа ирҭысуаз арҳәацәаҩы.
– Уара ухы уақәиҭуп! – иҳәеит, саазгаз изыҳәан.
Егьыгьы, еразнак днеиҳәҭарԥан, ишәақь ашьхәа нықәкшо, дындәылҵны дцеит.
Сара агылара анысзымычҳаӡа, ҟәардәк снықәтәан, ари аԥсцәаҳа, иааҩналаз ишьауӷа сазыԥшын.
– Сбара ушеигәырӷьаз збоит, Мқанба, ус уҩблак убааит. Ишсоуҳәара, ишԥаухугеи арҭ аҵыхқәа? Хаха-хымш ҵуеит уареи сареи ҳаблақәа неиқәырԥшны, аԥсышәақәак еибаҳамҳәеижьҭеи. Иҟоузеи? Аамҭа иумаз ухшыҩ хәыҷык ухахьы иаанагоу, мамзар, еиҳагьы уарбзамыҟәу? – иҳәан, иԥынҵа гәырхәа нхирԥсаан, мчыла ччаԥшьк неиҿықәиҵеит.
Ҳамҭак анҿысымҭ, аԥсра дақәгәыӷуан, акәымзар, иибахьаз сакәымкәа, абыржәыҵәҟьа сынхьасаҟәаны: «Аа, абааԥс ан улыхшазар, усыцхраа, срыцҳауп» ҳәа снаиашьапкны, суаажәлар рхаԥсыра рзаацаны, зегьы неидҳәаланы иаԥхьа инасыргылоз џьишьон. «Уаҳа умԥсит, сара ушьҭа усгьы ԥсык сиаҩсуам. Аԥси абзацәеи еихҭнысҵом, саҳәшьа илысҭаз сҭоуба сыԥсахуам, сыԥсы ахәага леиҩеиуанаҵы!» – абри сгәы иааҭасҳәон еиԥш:
– Еи, исҳәаз умаҳаӡеи, уштәаз уԥсыма, уара аҩысҭаа иԥсы зхоу! Аха уара узҭахыда, абзацәа ирҭахым, аԥсцәагьы рԥышҵа дықәрыжьлом! Удыргаӡоу, удырҟәышу, арҭ ахымыш агәҭахәыцразы иуаҳаз? – иҳәан, дааскьаӡаны даасхагылеит.
– Мшаҽны сшубаз сыҟоуп, иагьацсымҵеит, иагьагсмырхеит! – сҳәеит, аҵыхәтәантәи сыԥсы нҭыхны.
– Иҳауҭоу, иҳаумҭоу иҵәахны иумоу жәлар раӷацәа? – иҳәан, ибжьы наҳареикын, имахәарқәа ныԥхьеирҵәеит.
– Жәлар раӷацәа ҳәа сара сқыҭаҿы аӡәгьы дсыздырӡом, иуасҳәахьеит! – сҳәеит, аҵыхәтәантәи сыԥсҭазаара абри ажәа ишалаҳәаз шыздыруазгьы.
Сажәа алгаха сымҭакәа, слакыҵа амцабз ныҵдыдит. Слыхбыкьын, ахӷәра снықәҳаит. Сыблақәа алашара рцәыӡын, аԥсҭҳәа еиԥш акы насхаҳаит. Аха убригьы
азмырхакәа, сыхәдацәа нҵырхәрааны, сшьапы саақәиргылеит.
– Арахь дааг, арахь, имуӡозар. Хызаҵәык дшаԥсамгьы, иҭыԥ дықәҵа наҟ! – ҳәа аӡәы ибжьы аарла исаҳаит.
Аҩыџьагьы сааныркылан, исыгәҭасны азал иаҿаҟаҵаз ауада сныҩнарыжьит. Аарла сылаԥш неихызгеит аҩбатәи, аха абыржәы адагьы дсымбацызт. Илахь адашқәа алпыҟҟа ҩанҭхьк иакәын.
Арҳәацәаҩы, еилыхны астол иқәыз инаган тапанча аақәихын, ихьшәашәаӡа сқьышә инықәикит.
– Хынтә сыԥхьаӡоит, аԥшьынтә – уԥсра акәхоит!иҳәан, итапанча ҩхаиршалан, схыҵәҟьа инҭеикит.
Аиаша уасҳәап, абасҵәҟьа, уаҳа гәыӷырҭак сымаӡамкәаҵәҟьа аԥсра хьшәашәа абла санҭаԥшы, схы инаркны, сшьапаҟынӡа снеилыԥсааит. Абриаҟара уаӷеимышхара шысхызгахьазгьы, амалаҽшьра ишақәыскхьазгьы, абыржәаҟара аԥсра сҭахымкәа сҟамлацызт. Абыржә еиԥшҵәҟьа аԥсра сацәымшәацызт.
«Аԥсра, аԥсра ианадамха, уеиҽырбаны уаԥыл!» – ҳәа зны бырг бзиак иажәабжьк иалаҵаны ииҳәаз ажәақәа, абыржәы иаалырҟьаны, акәылӡы еиԥш, исықәкыз атапанча ахы илҭагылт. Иаразнак сгәы аасыԥсахын, сҽаасырхаҵеит. Сышҭахоз здырит, аха сҭахозаргьы хаҵала, хьымӡӷыда сҭахар сҭаххеит. Уи схәыҷы аахыс сабацәа исыларааӡаз, урҭ рда-ршьа иалаз ҟазшьахәран.
– Акы! – иҳәан, итапанча аԥынҵа саргәҵысҭа инадирӷәӷәалан, ишилшоз дыҳәҳәеит.
Сара сгылан, ус ишгылаз ишьхныԥсылаз алакә уаҩ иеиԥш. Сшьацәхыԥ инаркны, аҵыхәтәантәи схыцәхәыц аҟынӡа снеилдысааит. Скаҳауазаргьы, схы сызнымкыло аҟынӡа, аԥхӡы хьшәашәа насықәнаҭәеит. Сыхгьы-сыгәгьы аус руӡомызт, зегьы сԥырҵны ицахьан. Сыԥшын. Акы, аниҳәаз аахыс ԥсҭазаарак ҵызшәа збеит. Аки ҩбеи рыбжьара ибжьаз ашәымҭақәа хаҳәраҳатәхеит. Уи ажәа сазыԥшын ахызаҵә еиԥш.
– Ҩба! – иҳәан, еиҳагьы ибжьы днаҵаҟьан, дныҩнаҟааит. Ишызбоз инапы аҵысра иалагеит. Итапанча аԥынҵа саргәҵысҭа иахьадгылаз ақыџьқыџьра иаҿын.
Сара сшьапқәа снырымкылакәа сахьынеизҟәыҿыз схаҳәыршәырахан стәан. Ауаҩытәыҩса иԥсы зхьынҳалаз ашәымҭақәа цон. Ашәымҭак иаргьы саргьы ҳалаԥш ааиқәшәеит. Иблақәа ашьа рхыҵәалан, иҭыҵны ицон.
Аҵыхәтәантәи ажәа – хԥа! аҳәара аамҭа иахыԥахьан. Саргьы сыхдырра сцәыӡуама сҳәо аҟынӡа снеихьан. Ахра иаҿахаз, иԥсы ахац, иҵышьшь ацара иаҿу ахаҳә иаларԥсны изку иеиԥш, абыржәымзар-абыржәы ҳәа сыԥшын.
– А-џь-ныш! – иҳәан, ишилшоз дныҩныҵәаан, иара ихаҭагьы изгәамҭаӡакәа, шьаҿак ишьҭахьҟа днеиҭаԥеит. Ахәаабжьы уи ауада иҩнымҵыцкәан: – Хԥа! – иҳәеит аҵықьҳәагьы ахысбжьы геит, сыжәҩахыргьы нҿыԥсаан, агәараҳәа адашьма снықәҳаит. Макьана сыԥсы шҭаз, сгәы аҟәышрала еилыскаауан. Сарма жәҩахыр ҿыблааны ицон. Снапы нахьысшьит. Ашьаӡа гәаӡагьы насгәыҵашит.
– Уаԥхьа икажьыз ауахәажә зхымҭа авыҩрыз, уара аилымга, шәаргәында! – абас аӡәы ибжьы аҵәыршы еиԥш слымҳа иааҭасит. – Утапанчажәгьы ухы инанҟьаны, абрахь удәылӡаа! – даҟәыҵуамызт уи.
Сара сгылар сҭахын, аха сымч хомызт. Сшьапқәа амҿы еиԥш исыцражьын. Аҵыхәтәантәи сымчқәа ааизызган, сарӷьа напы сыцырхырааны, сҩагылан, аҟәардә снықәтәеит.
– Уажәшьҭа, ма иареи сареи ҳаиушәыжь! – иҳәан, аӡә даасхагылт. – Зегьы акоуп, уара ауаҩы иԥсы ухаӡам, ҩысҭаа ԥсуп иухоу. Аха, угәы иаанамган, сара схымҭа камшәаӡац. Иҳәа иаарласны, иҳауҭоу иҳаумҭоу уҩыҵра иҵакны иумоу жәлар раӷацәа? – иҳәан, итапанча насҿеикит.
Аԥсра сҭахызижьҭеи акыр ҵуан, аха абыржәыҵәҟьа иаҳагьы ирласны исҭахын. Аҿеихыхраҵәҟьа сылшомызт. Атапанча ахы сҭаԥшуан, аха аԥхьан еиԥш, сацәымшәаӡеит. Ауаҩы мыжда аԥсраҵәҟьагьы дашьцылозаап. Уажәоуп, урҭқәа зегьы еилыскаауа саналага. Ажәакала, џьалда ауаҩы дшымԥсуаз агәра згеит.
– Даҽазнык суазҵаауеит, Мқанба, иҳауҭома жәлар раӷацәа? – ихаԥыцқәа аҿҿа ҩарыҵгеит.
– Уалга, уалга! Сашәа аԥсымҩа ылукааит! Баша усыдымхалан! – сҳәан, ахы иацҵҟьаз амшә еиԥш, убриаҟара схәааит, иара сара сызшьапык адамра ишҭасыргылахьазгьы, сыбжьы сцәа сааҭанарӡыӡеит.
Исхагылаз ари аҩыза дазыԥшымзар акәхарын, днеиҵасын, ишьҭахьҟа днеиҭаԥеит. Итапанча иҩнапык рыла еиларӷәӷәа иааикын, снеигәыдлар ҳәа дшәазшәа, цқьа инасықәикыз итапанча «ачхьап» ааҿыҵгеит.
«Аа, срыцҳара узымгааит!» – абриак аасҿыҵҟьеит аԥсышәала. Атапанча ахьҭымҟьаз самеигәырӷьаӡеит. Абри аамҭазы, уаҳа ажәак мҳәаӡакәа, итапанча агәҵәы ианкны, абҟәыл ала дысҿасит. Уи акәхеит, сахьыҟаз-сахьаныз сзымдыруа, ҩаԥхьа ахыӷәра снықәҳаит.
Аарла сыблақәа аахыстит. Алашьцара алаҳәахӡы еиԥш исхатәан. Метрак аиҳа зхышәара-ҵышәара ҭбаамыз цамет иашьыкь дук сҭаршьаркыцызшәа збеит раԥхьаӡа. Сшьапқәа зынӡагьы аиҵыхырҭа сымамызт. Сшьамхы инаҵасуа аӡы сылагылан сахьҭаркыз. Хыхьынтәи аӡы ацәыкәбарқәа иалыкәкәоз, ахызаҵәқәа реиԥш схы иқәсуан. Схы ааҵысхыр, сыхәда иҭасуан.
Уажәраанӡа иаасыхьхьаз зегьы хәмарган, абри аҵыхәтәан исзыруз аасҭа. Сыԥсы мцацызт. Ҭынч зыҩны зхы нықәҵаны иԥсуаз ауаа срыҵашьыцуан. Ԥсышьацәгьа анцәа иуиҭааит ҳәа ашәиҳәаҩ ишиҳәаҵәҟьоз саақәхеит.
Зынӡа сшьамхқәа сыҵаҟәалаӡо саналага, ҳамҭак
сеихадақәа снарынтәалап ҳәа иақәскит. Ашьшьыҳәа, аҭӡамц сыҽнадырҳәазаланы, сҽанааласырҟә, сгәы-сҽанӡамкәа, аӡы сныхтәалеит. Сҩеихан, аарла сеиҭа-ҩагылан, ҩаԥхьа аӡы зкыдыхәхәоз аҭӡамц сыҽнадыс-ҵеит.
Сшьапқәа ӡыфан, амақьеиԥш ишәит. Зны, ҳамҭак сарма шьапы ааӡаахны иааныскылон. Сарма шьапы анааԥсаӡалак, инӡааргыланы сарӷьа шьапы ааӡаасхуан. Схасбжьы слымҳақәа ҵызхуаз ацәыкәбарқәа, сыблахаҵ дыргьыжьуан. Уаҩытәыҩса изымычҳауаз афҩы бааԥс ҭышәшәон. Схы ахьызгара сзымдыруа, аԥшьҭӡамцк срыбжьагылан.
Ашьа зҿашәны иҟаз сыжәҩахыр ахәра, ахьаа саргәаҟӡо саналага, акыр исыхәоз џьшьа, схарԥ хыхьтәи сыблуз иааҵысхын, иааԥызжәан, схаԥыцқәа сыцырхырааны есинҟасҵалакгьы сыжәҩахыр ҿасҳәеит. Ишӡаӷьашкра иӡаӷьашкхьаз сыжәҩашәаҟьа зларблыз ауанҭа аҭыԥқәа ԥыжәжәаны ацара иалагеит.
Аҳаҷаҳәа иаасгәалашәеит наԥшыхақә исымбацыз, аха ашьауӷа зқәыз абаандцәа зҭаркуаз, аҟарс ҳәа изышьҭаз. «Абра акәхап, аԥсрада уаҳа егьзызнымхаз, аԥсцәа ирхыԥхьаӡалоу сҩызцәа ахьҭаркуа. Абри акәхап аҟарс ҳәагьы изышьҭоу!» – аасгәахәит. «Егьа схызгахьазаргьы, егьа каамеҭқәа срышьцылахьазаргьы, ариҵәҟьа хгашьа амамызт», – ишызбоз, сыԥсхы насылашәан, сгәы нкыдыҩрит.
«Аҵәақ! аҵәақ! аҵәақ!» – сызӡаагылаз аӡы ихыԥсалоз ацәыкәбарқәа, ахраӡага еиԥш, сгәы дырӷӷон.
Сацәымҩашьо схы агәра асыргеит, абри џьаҳаным ҭыԥ сара сзыҳәан ишҵыхәтәантәиз. Гәынхәҵысҭала сыбла иаахсыргылеит, абра иҭакны, аҵыхәтәантәи зуазыри, зуасиаҭ ажәеи абааш ҭӡамцқәа инарыдԥыххаалахьаз ауаа насыԥдақәа рсахьахәрақәа. Схаҿы иаазгеит, иреицәа-иреиҳа акымзарак рхараӡамкәа заҟаҩы рыԥсыбаҩ абри
аџьаҳаным бааш иҭыргахьаз.
«О, уара, анцәа имаалықь, ауаҩытәыҩса рыцҳа! Агәаҟрагьы уқәны, аԥсрагьы ухымԥо, ушԥеишеи, уара ахәашабга?!» – абарҭ агәаҟ ажәақәа, сыбжьы ахьынӡацоз еиҵыхны исҳәеит. Аха ауаҩытәыҩса игәнаҳа иарҵәыӷьахьаз ахаҳәыршәыра иладхәашалеит.
Анаџьалбеит, шәымҭақәак ирыдамзаргьы, џьара, сҽахьынкыдыскылаша тәарҭак сҽаақәкны, нас сыԥсыр, ԥсрамызт, аха иааг, сыҵаҟа шьамхахьы аӡы сҭагылан.
Ишысҳәахьоу еиԥш, сызҭаркыз ацамет кәыба аҩныҵҟа, ула аҵәыршы ҭакызар иубомызт. Арҳәацәаҩы итапанча апҟәыл ала дахьысҿасыз, сарӷьарахьтәи сыла ҭыҵит, акәымзар, еибгоуп ҳәа сыҟамызт. Снапы сзақәымкуа, еимашәаны ичхьан.
Сангәаҟӡа, зынӡа аԥсӡараҵәҟьахь схы анкыдысҵа, сызҭагылаз «акәыба» ҳашҳаҭәара аҭӡамцқәа снаркыдхахалан, снапыршьышьуа сышнеиуаз, абри смацәа ду аҟара ишәпаз шахак аасԥыхьашәеит. Ашаха исԥыхьашәаз абыржәыҵәҟьа инасымпыҵҟьаны ицар ҳәа сшәан, ишсылшоз ирыӷәӷәаны искит. Нас, маҷк иаармычшәа саахеит, аха аҩада изкыз здырхуадаз, иӷәӷәаны икнаҳан. Хәыҷы-хәыҷла саахо мацара, ишсымчыз снахьынҳалеит, аха иубартә иҟан, уи ашаха схахьы, аҭуан ахь, џьара иаларҟацаны акы ишадҳәалаз.
Ашаха сарӷьа махәар алапаӡо, исзымычҳауа саналагалак, иааусышьҭуан. Аҵыхәтәаны, искыз ашаха аҵыхәаҿы ишырҟәараҟәантәыз гәасҭеит. Схәы-сжьы қақаӡа иҩеибаргылеит. Иаразнак, абас еиԥш иҟаз ахәыцра еиқәаҵәақәа схы иааҭапапеит:
«Абри ашаха ырҟәараҟәантәны абра изыкнарҳаз, абра иҭаркуаз ауаа, аԥсҭазаара аиҳа аԥсра хараџьара еиӷьыршьо, цәгьаԥсышьа алакҭа ианааҭахалак, уаҳа рзымычҳакәа, абри ашахаҿы рҽыкнарҳарц иҟарҵазар ҟалап!» – ҳәа сгәы иааснаҭеит. Убри ашәымҭазы, сахьыҟаз
сахьаныз сзымдыруа, тыша ҵҩадак сынҭахәашазшәа, сынӡаакәкәалеит.
«Ууахҭа макьана ихароуп, Ҳараз, уаҳәшьа дукәыхшоуп!» – иаалырҟьаны саҳәшьа лыбла гәыкқәа снархырԥшыланы, ӡшәахшәа алашьцара дналаӡит.
Ашаха ырҟәараҟәантәны иахьыҟаз, смахәар еиҭанҭаршәны сҽынахьынсырҳалеит, ишызбоз, хәыҷӡакгьы сшьамхқәа рыԥсы аадсыргеит.
«Бара быԥсы иамаҿоуп, Хьмур, схала сыԥсы насыхшәаанӡа, схы снапы шадсымкыло!» – абас саҳәшьа деиҭаснықәит сыбжьы ныҭганы.
Аҵыхәтәантәи сымч хәыҷы-хәыҷла сшааннажьуаз збон. Сҽалакнасҳарц исзыкнарҳаз ашаха заҵәык акәын, уажәы ҭынхасгьы шәаџьҳәаҩысгьы исымаз, абжьарак, сыԥсы шҭаз абааш саласан.
Сыԥсы ҭахәаҽуан. Гәырԥынҵа шәахәацк иадамзаргьы, лашарак сҭахын, аха иааг, дамра лашьца, иалашьцан. Абас сшыгәаҭеиуаз, исыздырам шаҟа аамҭа ҵыз. Шьамхахьы аӡы сышҭагылаз, алаԥшҵашәареиԥш, ишкәакәаӡа, мацәаз ҭыԥк иаҟараны, акы саԥхьаҵәҟьа, аҭӡамц аҿы иаакыдтәалеит. Абри сымҳәацкәа, иара убриҵәҟьа иаҟараз, игьыжьыхәҵәаӡа, убригьы мацәазк атәарҭа атәарҭаны, даҽакгьы шкәакәаӡа инахагылт.
Раԥхьа иҟалаз сзымдырит. Ашьҭахь ауп, урҭ агьыжьқәа аҩбагьы шлашара цырҟьахақәаз анеилыскааз. Схы сҩаханы саныҩаԥш, снапы неиҵысхыр, снаӡартә еиԥш, кылаара хәыҷӡак лашара ҿамҩак нкылыххан, хырҭәагак еицҭырхыз ҩ-цәыкәбарк реиԥш, аҭӡы ишынкыдтәалаз гәасҭеит.
Аиаша уасҳәап, абжьжәҩанк рхыцәқәа ақаруаса иқәтәаз адоуцәа раҳәшьа заҵәы схы налыдыскылеит. Сгәырӷьеит адунеи азна. «Анаџьалбеит, ушьҭа, сыԥсыргьы, сыԥсы ацарҭа амоуп!» – аасгәахәит.
Абыржәышьҭа еилыскааит, иаха абри аҟарс
санҭарыжьыз, ахәлара ишалагахьаз. Издырит абыржәы адәахьы иҟьаҟьаӡа ишаашаз. Ушьҭа исыбаргәыз, ма ашареи ахәлареи злеилыскаауаз, мацәазк атәарҭа-зтәарҭаз ацҳаҵәры–акылаара хәыҷӡа сыман. Уи акзаҵәык акәын уажәы бзабаҩысгьы, ԥсҵәуаҩысгьы, цҳаражә-ҳәаҩысгьы, шәаџьҳәаҩысгьы исымаз. Изхыҟасҵааз иара сара схаҭагьы исзымдыруа, абанҭ, еихык-еиҵыкны аҭӡамц икыдыԥсалаз алашарақәа, сҽынеиҵысхын, снапы нархьысшьит.
Аԥаԥа сҿаларц егьсыгмызт, сӡышон. «Абас ҟоуҵартә аҟынӡа уаннеи, ауаҩы мышкы диуеит, мышкы дыԥсуеит, заа уҽурҭынчыр еиҳа еиӷьымзи» – ҳәа уҳәаргьы ҟалоит. Аха ишысҳәахьоу еиԥш, аԥсы мыжда, аԥс рыцҳа, ҵаауп, аҽшьраҵәҟьа сзымгәаӷьит.
Зынӡа сыбыз хәтәны, сҿы иҭаҩо ианалага, уаҳа анысзымычҳаӡа, суаҩа инанҭәаланы, сыӡкаҭәара зжәит.
Абриаҟара гәаҟра сыхганы санымԥс, ушьҭа сыԥсыр сҭахымызт. Убри аҟынтә, алаҳәа еиԥш, сымала сжьы сзымфеит, аамҷыдахаз, егьырахь аԥсҭазаара ахацӡа сыԥсы аҿакны искын, аԥсҭазааразын сықәԥон.
Уажәы-уажәы снарыхәаԥшуан сыԥс хәыҷы згәылаҳәаз абанҭ, ҩ-шьанак реиԥш, ӡыгмацәазк атәарҭа зтәарҭаз алашара шкәакәа хәыҷқәа. Даргьы, сылаԥш иныҵшәар ҳәа ишәозшәа, иахьынкыдтәалаз, рҭыԥ аамԥсахӡакәа, ҩ-блакы реиԥш, аҭӡамц икыдтәалан.
Сахьгәаҟуаз, уаҳа исзырураны иҟаз сназхәыцит. Сара стәала, ушьҭа хы-заҵәык акәын дара рҟынтәи сыззыԥшыз. Аха, убри анбакәхаришь, ҭархашьас исырҭарызеишь ҳәа акәын сзызхәыцуаз. Иҟаларын, иара абри аихатә кәыба аҟынтәи еибгала сҭырмыжьырц рҭахызаргьы. Иҟаларын, аҵыхәтәантәи сымышқәа, абраҟа, абри џьаҳаным аҵалашә аҿы индырҵәарц рыӡбызаргьы. Сахьынӡа-хықәгылахьаз ала, уи амшгьы ушьҭа рацәак иха-рамызт.
Абра санҭарк инаркны, дыԥсыма, дыбзахама ҳәагьы, ицәгьаны изшаз, аӡә даасыдымҵаалацызт. Ҩ-лашара ҿамҩак иахьа ашамҭазы абааш инкыдтәалаз,
алашара хырҩашәақәа макьана ҽырҵыс рымаӡамызт. Ус анакәха, ахәлара акыр бжьан. «Иудыруазеи, иудыруазеи!..» – сгәыӷрақәа еиба-кәеибаха схәыцрақәа рыӡхыҵра иналалон.
«Угәыӷра уцәымӡын! Угәыӷра уцнаҵы, унасыԥгьы уцуп!» – абжьышьхак, абжьымшынк ирхысны, икара-ԥсараха, мышкызны сабду иҭынхаз абарҭ ажәақәа, уажәы, аарла слымҳақәа нҭыршьшьаауан. Убригьы ахәра инаҿыршьыз амылҳам еиԥш, аԥытлара иаҿыз сгәахы ааиқәнаҳәалон. Ажәакала, зегь акоуп, сгәыӷуан.
Еиҳа сгәы сҟажо саналага, хәыҷӡак санҭынчха, сыцхахә еихамгыло срыхьҭшьит. Абыржәыҵәҟьа аршәыга сынҭаҵаны, ашә насхадыркызшәа, соуразоуроу сҷықәахеит. Уаҳа иҟасҵара анысзымдыр, схаҿы икнаҳаз ашаха арҟәараҟәантәра сыҩнапык нҭасыршәын, сеихеит, аха смахәарқәа сырзышьҭыхуамызт. Сыԥсы неиҭакны, еиҭа ахалара салагон, сшьапқәа аӡы иҭысхыртә аҟара саныҩеихалак, смахәарқәа срызнымкылакәа, аҟылԥҳәа, аӡы сынҭаԥалон. Абас мацара, хәыҷӡак, ԥсы ԥхак насылалазшәа збеит. Аха саҟәыҵуамызт, ишакәхалақ, ашаха аусышьҭуамызт. Ҽыкнаҳагас ҳәа икнарҳаз, сара ԥсеиқәырхагас иҟасҵеит. «Уара иушьуа анцәа дишьуам!» абарҭ ажәақәагьы, сгәатәа, сқьышә инықәсырххит.
Сҟарс аҩныҵҟа афҩыцәгьа иҭышәшәоз, раԥхьаҵәҟьа хгашьак амамызт, аха хәыҷы-хәыҷла сашьцылеит. Абра иҭакыз, зыԥсы ҭиз ауаа, аԥсӡара ианалагалак, ишԥару-гәышьоз, «ахәыҷгьы адугьы» аҩныҵҟа иҟарҵозар акәхарын. Саргьы урҭ рлахьынҵа акәын ислахьынҵаз, уаҳа ԥсуаҭлак сымамызт.
Иаалырҟьаны аҳауа сзымхо салагеит. Санаахьаԥш, аеҵәақәа реиԥш, аҭӡамц икыдтәалаз сыҩлашарак ҿыцәаахьан. Сахьҭакыз, ҩаԥхьа, инеихашәы-еиҵашәы илашьцеит. Убырҭ аҭӡамц икыдыԥхалонаҵы, сыԥсеивгарагьы ласызшәа, акыр исыхәозшәа збон. Сылаԥш
ианыҵшәа, адамра лашьца иҭашәаз сиҩызахеит.
Иахьатәи амш шынҵәаз здырит. Ҩаԥхьа урҭ «сшаеҵәақәа» анцәырҵуа уаҵә шьыжьынӡа, шықәсы наҟьак бжьазшәа исцәыхараӡахеит. Аҵыхәтәантәи згәыӷырҭа – зысабицәа назҵыҟәшәаны изцәыргаз ан леиԥш, сгәахы амца нацралеит.
– Уи ауха сара алоура изуз, саӷаҵәҟьагьы, аргама акәым, ԥхыӡынгьы анцәа иумырбан. Гәаныла аамҭа сыԥхьаӡон. Иҳаршоит ҳәа, уаха шаанӡа ахәа еиҿазыԥсоз ауаа ага-магақәа рлакә саҩызан. Еиҳа сгәаҟцыԥхьаӡа, ацәылашара ааигәахозшәа збон. Иҟаларын, иааҟәымҵ-ӡакәа схы иқәсуаз ацәыкәбарқәа ракәымзар, убри ауха исзымычҳакәа сыԥсҭазаара салҵыргьы. Ушьҭаҵәҟьа сыхшыбаҩ ҵааршәырахазшәа схы наасыхдысаалак, ацәыкәбарқәа инарыҵызгарц, схы анаасырнаалак, ацәыкәбарқәа еишьҭаххы сыхәда аҭасра иалагон. Урҭ, зны схы нарыҵакуа, зны сыхәда нарыҵакуа, аҵәы иахоу акәтеиԥш, сшыҵәи-ҵәиуаз, сыԥсы насылышәшәома сҳәо аҟынӡа саннеилак, снеиԥхьышьшьааны, схаҿы икнаҳаз ашаха снамҵасуан.Ажәакала, ацәыкәбарқәа аԥсыхаҵә-ҟьагьы сырҭомызт.
Ашәымҭақәа адгьыл рыҵабгарашәа, ихьанҭыџьӡа, ииасны ицон. Зынӡа сымч сылӡаауашәа анызбалак, исымпыҵарыӷәӷәаны искыз сшаха арҟәараҟәантәра смахәар нҭаршәны, ишсылшоз сеихон, аха уаҳа умԥсит... Уажәраанӡа сшьапқәа аӡы иҭызгозҭгьы, уажәы сшьапқәа зынӡа сзықәгылаз исзаҟәыхуамызт.
Иаалырҟьаны лаԥшҵашәара лашарак аахәыҵы-ҷҷазшәа збеит. Сгәы насыҵаххын, саахьаԥшит. Ашьыжь шара инацрышәшәаз, мацәазк атәарҭа-зтәарҭаз, избац-исаҳац, анҭ аҩлашарак, адырдхақәа реиԥш, игьы-жьыхәҵәаӡа, илаша-лашо, аҭӡамц икыдтәалан. Ишызбоз, сназҭаӡырц егьсыгмыз аҵалашә, аӡәы сыжәҩахыр аанкыланы сааҭигазшәа, дунеи лашак саақәигалеит.
Издырит ушьҭа адәахьы ашара ишаҿыз. Абра
сааҭашәеижьҭеи инеидысымхәыцлацыз акгьы ыҟамызт, аха сызҭакыз ахаҳәтә кәыба ашә ахьаҿоу абыкәу ҳәа, зныкгьы сазымхәыцыцызт. Шәызҿаӡам бааш ҳаԥшьак сҭашьаркыцушәа акәын ишысыԥхьаӡоз.
Иҟоуп убыс шәымҭа еимҟьарақәак ауаҩытәыҩса цәгьагьы бзиагьы дырзымхәыцуа, ус дыԥсым-бзамкәа данаанхо. Саргьы абыржәы, сыбз ада сыхәламкәа, сыԥсы сылӡааны, иреицәа-иреиҳа акымзарак сазымхәыцуа, сшаха рҟәараҟәантә сыҩнапык наҿаршәны, сҽынкнаҳашәа сышгылаз, ахра ҩеиҟәжәазшәа, агәақьҳәа акы абжьы аагеит. Сыԥсы ҭамзи, егьоумҳәан, сааҭрысит. Абри аҟарс сааҭашәеижьҭеи иахьысҿырхасҭаӡамыз, сгәы ахьымҩаӡоз аганахь иааимҟьеит. Аӡхыҵреиԥш инхыш-хыҵәан, алашара ааҩнаҽҽеит. Иаразнак сылақәа снапқәа нарԥыракны ихызҩеит. Убриаҟара, уи алашара мцабзҵас сыблақәа ирхыслеит, азныказы схамбахаз џьысшьеит.
– Уҭыҵ, арахь, абаандаҩы! – ҳәа аӡәы ибжьы ҵәыҵәматаҟьӡа слымҳа инҭасит. Аха сылақәа уажәыгьы снапқәа рԥыракын. Сылақәа аасыртыр, алашара сыблақәа ҭнахыр ҳәа сшәеит.
Ҿымҭӡакәа, сышьхныԥсыланы, шьамхахьы аӡы сылагылан.
Сарӷьа шьапы насыҵарҳәазашәа, иааихызгоит ҳәа салагеит, аха ауахәа еиԥш исыцражьыз, иахьгылазгьы исызмырҵысит. Ишакәхалакгьы, сҳәазаны мацара акәзаргьы, абри сызҭагылаз аӡымытҟыр сҭыҵырц сҭахын. Алашара анааҩнаҷҷа, арҭ аҩаха сызӡаагылаз аӡы закәыз, иасахьахәыраз анызба, схы-сгәы неиласит. Нас ауп есинҟасҵалакгьы, ашә абаҟәқәа кны, ашәхымс сҽахырҩрны адәахьы сҽанкасыжь.
Ашә аазыртыз ҩыџьа, уаҳа еиҭагашьа шсымамыз анырдыр, ицан, даҽа ҩыџьагьы, алабақәа ирыдҿаҳәалаз мшьамба жәижәыхла еибаркыз сакасак рыманы иааит. Цәымӷ-цәыбза, аԥшьҩыкгьы, сыҵкьыҵкьашьаны, снеимакы-еиҿакны адашьма снаҟәырхын, уи асакасажә
снанрыжьлан, алаԥсы еиԥш сырҳәазо, срыманы рҿынархеит.
Саргьы ушьҭа схы рацәак азыӡбомызт, аха абарҭ сахьыргоз-сахьааргоз, уаҳа исзырурц ирҭахыз сназхәыцит, аха акымзарак сзеилкаауамызт. Исзырушаз усгьы исзыруп, сцәеи сыбаҩи рҟынӡа снеихьан. Срыпҟахьан, сырбылхьан, сыршьхьан. Уажәыгьы, сыжәҩашәаҟьа зегьы ҵәаны ацара иаҿын. Уажәыгьы акәты аҵәы иахоу еиԥш аҳәыҵәыҳәыҵәра саҿын, аха сгәаҟрақәа реиҳарак хныздахьан.
Сгәаҟрақәа зегьы сыриааит ҳәа исыԥхьаӡон. Ахаан уаҩра сылымҵуа сшыҟарҵазгьы, дара ирҭахыз ахьырзсылдмыршаз, сеиқәнархон. Сара сиааит ҳәа исыԥхьаӡон жәохәҩык суаажәлар Сталини Бериеи рсаса иахьҭасымԥсаз. Абри сгәы ардууан, абри амч ҷыда сыланаҵон. Акыр сеиқәнархараны сыҟазаргьы, абри сеиқәнархон.
...Сышиашаз раԥхьатәи сҭакырҭаҿы сааргеит. Абахҭа акамера ашә аадыртын, асакаса сшаныз ахӷәра снықәрыжьит.
– Аҩысҭаа иԥсы ихоуп уара ари! – иҳәеит аӡәы гыршәала, иԥси-иԥси еихьымӡо.
– Урҭ рыжәла аламҵ иаҩызоуп, рхы хуҵәаргьы рхәамц аныҟәара иалагоит! – иҳәеит даҽаӡәгьы.
Сара сҽаԥсраҭаны сиан, иаарҳәо ҳәа акы слымҳа иҭакәоит ҳәа иҟаӡамызт.
Абгақәа реиԥш инасхеибаҳәан, асакаса снанырҩрны ҿыцха адашьма снықәрыжьын, рысакаса аашьҭыхны, индәылҵны ицеит.
Абыржәыҵәҟьа схьаақәа зегьы схазыршҭуаз, анахь иҟамкәа арахь иҟамкәа аҟарс сынҭганы сааган абра сахькарыжьыз азҵаара акәын. Абри зызҳәаз егьсзеилкаауамызт. «Ари дымԥсыцзаргьы ушьҭа ԥсык диаҩсуам, баша аҭыԥ зникылозеи, арахь иҩызцәа ԥшуп,
аҟарс ҭаҳарцәып рҳәазар акәхап», – схәыцуан, аха иахьсырхалакгьы хырхарҭа сзаҭомызт.
Абарҭ иаасықәпапаз ахәыцра ӡлачқәа акыраамҭа аԥсреи абзареи рыбжьара сыбжьадыргьыжьуан. Аҵыхәтәан, ҿыцха сахьышьҭаз зынӡа ахӷәра санлықәдысӡа, сааҳәырц салагеит. Снапқәа насыҵасыргәан, изулак-исҳәалак сыжәҩахыр снықәиеит. Аха иаразнак амца сыцралеит. Сҟәаҟәа зегьы былны ишыҟаз гәаасмыгӡаӡеит. Сыԥсы санақәԥш, цәгьабза мыждарыла саахықәтәалеит.
Есиҟасҵалак ԥшьынаԥха сҳәазаны скаруаҭ аҟынӡа снеиит. Ушьҭа сыԥсыргьы адашьмаҵәҟьа сықәԥсрым сгәахәын, хәыҷык сгәы аасырҭынчит. Иаҳа исызҭынчрашәа ахьызбаз сарма жәҩа снықәиеит. Схаан исымбацыз ацыц идырӷӷахьаз стол гьежь хыжәжәарак схаҿы ишгылаз сылаԥш нақәшәеит. Сылацәақәа неиқәысыԥсан убра сахьынӡаҭакыз абри астол абра игылазу игыламзу ҳәа сназхәыцит. Аха усҟан схаҿы акымзарак шгыламыз агәра згеит. Иаазгарыдаз, изхааигарыыз? Схы сназҵааит, аха аҭак сзыҟамҵошәа анызба, схы зсыргәаҟуазеи сҳәан, уаҳа хәыцырҭас исымкит. Агәам иаганы астол иқәын саркьаԥыҽхак. Иабасҭахыз, аха снапы наргӡаны иаақәсхын снаныԥшылеит. Саныԥшылеит, аха сара схы-сҿы шызбаз ашәа абри иаԥхьо ҳәа аӡәыр уҟазар узҭахым, уҟамында зҳәара убыс ихы-иҿы днахәаԥшааит. Мчыбжьык акәыба иҭаны ибзахаз исахьа акәын инылыскаауаз. Сарӷьа лакыҵа ақәаб џьангара еиԥш еиқәаҵәаӡа еимашәаны ичхьан. Убриаҟара ичын, сыбла акымзарак амбо ихҩахьан. Уимоу, иара сыбла ахаҭа еибгазу еибгамзу, алашара абозу иамбозу, убригьы аиаша еилкааны исымамызт.
Сылахь инаркны, схы-сҿы зегьы ашьаршәқәа ҭатәан. Дара сыблақәа рхаҭақәагьы, нахьхьи, сыхшыбаҩ аҵахь џьара расацк иаҟараны иҭаԥсан. Схахәи сԥаҵеи еилысын, схы-сҿы мҳаҵәк ыҟамкәа, ашәиҳәаҩ ишиҳәоз, гәыцхәымзар тәымуаҩык дзысҿамԥшуа сыҟан. Уажәраанӡа исхашҭны исымҳәацыз ссаса анааихысх сгәы ҭҟьеит. Саԥхьатәи
схаԥыцқәа ԥшьба ыҵхын.
Ажәа ахы мҳәакәа аҵыхәа узҳәом. Аҵыхәтәаны, ҩыџьа аҿахәҿыхцәа сеимданы сандырҳәацәоз, лаба-ламсы сыгмырхакәа сырҟәаҟәаӡеит. Касеҭла дахьысҿасуаз схаԥыцқәа ыҵихит. Аҳы, ушьҭа зынӡа аԥсрахьы схы сырхаӡазшәа анырба, иԥсырҭа убра иҟалааит, рҳәазар акәхап, сганы абзацәа рыԥсы шҭаз абааш иахьаларчаԥоз аҟарс снаганы сҭаркит. Уброуп, аарла икаткато иҵагылаз схаԥыцқәа снапала иааҵыхны аӡҭаҟәа иахьхысыԥсалаз. Аа, уажәы ахаԥыц ӷарԥшар аҭакәажә џьныш леиԥш, сиарҭа еиқәыҵәыҵә сыларшәын.
Инеидысхәыцлах уара идыр, исызгәамҭаӡакәа сылабжыш сӡамҩа инахьыжжит. Ссаркьа ҿыҩлакьшәа искызгьы наганы астол хыжәжәара ахы инықәсҵеит. Абри аамҭазы бжьыцәгьак аагеит, аха сара иаразнак издырит. Уи сзышьцылахьаз сеихатәышә абжьы акәын. Ишызбоз ани ахәыҭарҭа ахышә аӡәы ихы аалеикит. Даасыхәаԥшын, сыԥсы шҭаз, агәра анига, инапы нкылирҳәҳәан, избац-исаҳац ценка чанах жьакцак аакылирҳәҳәан, аӷәыцәмаҟьа инықәыргыланы ахышә нкыдижьлеит.
Ӡы-ӷәарӷәалеик ааргеит ҟасҵан, сҽааиқәыскит. Амла захьӡыз усгьы исхашҭхьан. Сыԥсы еиқәырханы измаз схатә-ӡы изжәуаз акәын! Уажәы ани иааганы ана иқәиргылаз, егьа иԥсымышьҭга-цәамырбаагазаргьы сҽынахысԥхьалар акәын. Избанзар, избон зынӡа сымч акаԥсара ишаҿыз. Акыраамҭагьы сҽааныскылеит, аха уаҳа сзымычҳауазшәа анызба, сҩагылан убри ачанах аҟынӡа снеирц нақәскит. Снапқәа насыцырхырааны ишсылшоз сеихеит. Изулак сҽылбаасырҩрын, сшьапқәа снарықә-гылеит. Аҿыц ныҟәа иеиԥш сыцгәы шьаҿақәа неихыхуа, сбыркьы-цыркьуа сҿынасхеит. Ауахәажә еиԥш иуакаӡа ичны исыӷрагылаз сшьапқәа реиҭагара хаҳәрахатәхеит. Соуразоуроу амца сыцраланы сбылуан. Агәаҟ-ԥхӡы хьшәашәаӡа исықәнаҭәон, аха зегьы акакәын акгьы
агәхьаа скымызт. Уажәазы сгәы-сыԥсы зегьы ахьыҟаз абни ацалаҟьа иқәгылаз аценка чанах жьакца ианыз ахь акәын. «Амла, амла мыжда, ауаҩытәыҩса имаха ажьы дазырцҳаз», – ҳәа ирҳәозгьы аасгәалашәеит.
Аарла сыԥсыцәгьа ацалаҟьа аҟынӡа иназган, ачанах аақәсхит, аха абыржәыҵәҟьа аҵааԥс илыргазшәа ихьшәашәан. Ианыз збаанӡа аԥсыӡ баа афҩы иаразнак исҿаҳаит. Счанах ианыз аиларш сынӡааԥшылеит. Аԥсыӡ баҩқәа хаххала иӡааԥсалан. Излыху узымдыруа, аџьымшь цәақәа алатата, ауаҩ гәымычҳа аԥсра еиҩнҵәаразгьы иҿахьы нагашьа имамызт. Аха сара урҭқәа зегьы рыхәаԥшыха сымамызт. Ақырбыҷ еиԥш иԥхьаӡаны, смацәахы надфаланы, сџьаз џьам еиқәаҵәа ааҭасырцәит.
Анаџьалбеит, рыԥсы ҭанаҵы ҽаҩра насыԥ анцәа ирумҭан, изеиԥшразаалакгьы часак ацзар сыԥсы аалеиқәысымҳәалози ҳәагьы сазхәыцит, аха иааг... Ача аиуа-зеиуоу сара сзыҳәан ихәшәхеит.
Сџьаз чанах хәапера аҭыԥ аҿы инықәргыланы, ҩаԥхьа стаатиуа сҭыԥ ахь сҿынасхеит. «Азҩеи ачыси еисуеит» шырҳәо еиԥш, изеиԥшразаалак инасҿасырхәхәаз аӡырҟәанда ӷарыӷаҭәа хәыҷӡак сгәалаҟара аабзианатәит. Аҿыцәааӡара иаҿыз сгәыӷрагьы, аҵыхәтәантәи акәиц еиԥш ахы ааихәланакит.
Еиҳа исзыманшәалаз сарма жәҩа шакәыз ԥысшәахьан аҟынтә, ашьшьыҳәа снықәиеит. Ашареи ахәлареи злеилыскаауаз, еихацла иҭаԥахны абааш иаласаз аԥенџьыр хәыҷы анаасгәалашәа, акыраамҭа ирымбацкәа игәхьааргаз гәыцхәык иеиԥш сгәы иныҵалан, схы сҩахан сназыԥшит. Иахьыҟац иҟан. Абри инақәырццакны иахьатәи амра аҵыхәтәантәи ашәахәац аԥенџьыр инкылԥхан, саԥхьаҵәҟьа аҭӡамц инкыдшанхалеит. Иахьатәи ала аҵыхәтәантәи ашәахәа акәын. «Уаҵәгьы ԥшӡала анцәа иаҳзырша!» – сҳәан, абарҭ ажәақәа
сқьышәқәа инарықәсҳәацәеит. Ус-ус, хәыҷы-хәыҷла, аҭӡамц инкыдыххылаз ашәахәагьы нкыдӡыҭылеит.
Сылацәақәа неиқәысыԥсан, снапқәа неихышьны, сгәы инықәсҵеит. Амшын агәеисыбжь ахышә инкылхәраан, иԥсҭаҵагаха сгәы инықәхәмарит.
«Нан, амра аҭашәамҭазы умыцәан, угәы бжьысуеит, уан дукәыхшоуп!» – лҳәан, сан лыбжьы слымҳа иааҭасит. Схәыҷра амышқәа зегьы еибарҵысны сыбла иаахгылеит. Сгәы убриаҟара иԥшааит, хырҭәагак еиц-ҭыргазшәа, ҩ-лабжышк наҟ-ааҟ, сӡамҩақәа иаа-рықәҭәеит.
Уахатәи аҵых, ашара иаарымнахаанӡа, аҳәҳәабжьи, аҟаабжьи, аҵәуабжьи шеикәшоз, ҩаԥхьа ашара адәы иаақәлон. Ауаатәыҩса рдышьман, жәлар ррыцҳареи, ршьаӡа-гәаӡеи зыхьшыз абри абахҭа ԥсцәаҳа, уахгьы-ҽынгьы иааԥымҵәаӡакәа аԥсцәеи абзацәеи рҽырыԥсахуан. Еиҳараҩык абраҟа ишҭакыз рҭаацәа ирыздырӡомызт. Даҽаџьара иахганы иргахьеит ҳәа рарҳәон. Егьырҭ ахәашақәагьы акәыз џьшьа, иқәықәма-шәықәмаха, ашә-ӡанӡ рхьыкәкәо рыҩныҟақәа рахь инықәланы ицон.
Абахҭаҿы ишдырҳәацәоз ирымпыҵаԥсуази, ус ирзымычҳакәа зыԥсҭазаара иалҵуази, уаха аҵых агәы анааиҩнашоз индәылганы иргон. Урҭ рыбаҩ-рышаҩ зҭадырхәашоз атыша еиқәаҵәа уаҩԥсык издыруамызт. Урҭ рызқәаҭыԥ ахьылхыз уи аухатәи аҵых заҵәык акәын шаҳаҭс иамаз.
Аҵых агәы шеиҩнашахьаз еилыскааит, аарла-аԥсаарлаҳәа, сыҭӡамц ахышә кәыкәыбла аԥсылҩеиԥш инкылыхәхәаз, хараӡантәи иааҩуаз арбаӷь абжьы ала. Абыржәы иахьаанага сзымдыруа, аҟарс аҩныҵҟа схаҿы алашьцара иалакнаҳаз ашаха рҟәараҟәантә аасгәалашәеит. Сцәа-сжьы аддыҳәа иҩасхыԥеит. Ашәымҭак иаагәаасыгӡеит, абри ауаҩытәыҩса иԥсы ахьыҩнаҟәкуаз, аӡыхшьах злыҩруаз абааш ҭӡамцқәа рыда шаҳаҭ дызмамкәа цәгьаԥсышьа зырҭоз ауаа.
Схаҿы иаазгон, макьана изжәша аӡыхь ахы ыҵнамхыцыз, ааԥынтәи ашәҭыц еиԥш, адунеи инықәххыз, аарлаҳәа зарԥысра анҭагылаха имҭакәа, аҟарс аԥшьҭӡамцк ибжьархәаҽуаз ақәрахьымӡақәа. Схаҿы даазгон, зани заби, зыхшареи рзы ишыҿаа-ҿаауаз ирзымычҳакәа, ашамҭазы зхала, абри ашаха ырҟәараҟәантә зыхәда инахазыршәуаз ауаҩытәыҩса.
«Анаџьалбеит, дгьыли-жәҩани рыбжьара аҳақи адоуҳаи ҳәа џьара мчра змоу акрыҟазар, ахала амца ацраланы изымбылуазеи? Адгьыл наҵабганы, быжьрабыжьҵәа ишԥаныҵамхәашаци, жәлар ррыцҳареи рыгәнаҳаи ашыцламҭә зықәнаҵахьоу абри абахҭа?» – схьаақәа зегьы схашҭны, акыраамҭа аԥсреи абзареи срыбжьагыланы, аӡы ахьнықәдыршаз, аӡәгьы иԥсы ахьымқәацоз, иӡхьаз иԥсхьаз дунеик сықәԥшуан.
Сеилагазар ҳәа сшәо салагеит. Иаасыкәыршаны аччабжьқәа гозшәа саҳауан. Уажәы-уажәы схы ҩышьҭыхны аӡырҩрра салагон. Аха схы ҩышьҭыхны саныҩеихалак, ани аччабжь исаҳауаз, гәрыӡ-шашәаӡ иныҵаба ицон. Схы аннықәсҵалак, ҩаԥхьа аччабжь саҳауа салагон. Ус-ус, исхагылаз аҭуан уадышххыраха инасхаӷәасарашәа збо салагеит. Сыԥсыԥ ашьҭыбжьҵәҟьа сацәшәон. Абас еиԥш иҟаз алаԥшҵашәарақәа аацәырҟьон, аха рацәак исыдымхалакәа, исындахаз ахыхь бааԥс еиԥш снеихыккон.
Абас еиԥш иҟаз аҟазшьа анҵызга ашьҭахь, схы хьымӡӷшьо салагеит. Наҟ-наҟгьы абас сҟалозар, заа схы аԥырызгар еиӷьуп ҳәа анаасхәыцлозгьы ыҟан. Даҽа-зныхгьы, сгәы кыдгылаӡазар акәхап, уиоуп, усшәа схы зызбогьы ҳәа зегьы-зегьы сгәаҟреи сааԥсареи ина-рықәсҵалон.
Абас сеимырҟьа-еимырсуа ашәеиқәа сшалаз, иаалырҟьаны ԥхәыск лыҳәҳәабжь гәыҭшьаагаха слымҳақәа аасыхнахит. Саргьы сааҳәалахан, изқәысҵара
сзымдыруа, сылак-ҩакра аҽаасыкәнаршеит. Схы нышь-ҭысхшәа зун, сеиҭааӡырҩит, аха аԥхәыс лыӷьаҵәыӷьаҵәы бжьы аламгәа аԥа ҭнашьаауан. Иагьа ажә агәаҵәа зыӷроу иакәзаргьы, уи аԥҳәыс лыбжьы ачҳара уадаҩын. Исылшагәышьооз, сдаӷьхеит, смаҭхеит, аҵәы сахалеит, сахыҵит, аха схаҳә ҭӡамц сзадымҵит. Абри аамҭазы, иаразнак аҳәҳәабжь неиқәтәан:
«Ҳаи, уара, ԥҳәыс илыхшаз, ишыԥсыша здыруа, ааигәа-сигәа хаҵажәла уҟаӡами абааԥс? Алажәқәа сахьырфо шәымбаӡои уара?» – лҳәан, лыӷызы-ӷызы бжьы аагеит.
Аԥҳәыс лыбжьгьы, луаз ажәақәагьы ҽеила исаҳауан. Сара аԥсра сақәгәыӷуан акәымзар, абри абахҭа ԥҳәыс хшак дҭашәахьеит ҳәа сыҟамызт. Уажә зыбжьы аеҵәыш кыднахуаз аԥҳәыс луазыр бжьы ала издырит ааигәатәи рҳәацәарҭа уадак аҿы, ԥсуа ԥхәыск мчыла лҿахәы лҿырхырц ишаҿыз. Иҟасҵарыыз, сҽысшьыр сыԥсуан, абжьарак аԥспҟа иеиԥш сықәын, иаасыкәыршаны ҳашҳатәараран.
Убри аахыс шаҟа шықәса ҵхьазеи, заҟа ӡиас нҭыкәкәаны имҩасхьоузеи, аха иахьагьы уарла-шәарла, ма уахынла, мамзаргьы ҽынла иаалырҟьаны уи аԥҳәыс лыбжьы аҽааԥсахӡаны, ашәибжьы еиԥш слымҳа нҭнашьаалоит. Саргьы усҟантәи аҵых мамеиқәара ақәыц еиԥш иааины сыблақәа иаарыхгылоит. Акыраамҭа изура-исҳәара сзымдыруа саақәхоит.
Ихьу-хьууа сгәы дныҵалоит, убри ауха аҵәыршы иахаз аԥҳәыс. Иахьагьы уаҵәгьы дызусҭаз аасзеилымкааӡакәа, лыбжьы заҵәык цәеи-цәрыԥсыганы ԥсраҽнынӡа сгәалашәараҿы иаанхеит.
Ашара ушьҭа егьагым ҳәа сгәы ианаанагозынӡа, аԥҳәыс лыбжьы еиқәтәомызт. Нас, аҵыхәтәан зны «дааҭынчхеит». Уаҳагьы лыӷәи-ҵибжьыҵәҟьагьы смаҳаит.
Схы сааҩахан, макьана ашареи ахәлареи реилыҵра ааигәазу, ихаразу еилыскаарц, ани схаҿы иҟаз, аҵхи
амши рлакҭа еилкаага сназыԥшит. Макьана лашарак ахәынгасҭагьы ыҟамызт.
Убри аҽынтәи ашьыжь шара инаркны, ԥшьаха-ԥшьымыш аӡәымзар-аӡәгьы џьаргьы дысмыԥхьаӡеит. Иахьатәи анцәа амыш иааигаз, знык аихатә гәашә аӷьӷьа-агәгәаҳәа абжьы аагон. Ахышә аартны иныджьыланы еиҭа ани ихы аакылирҳәҳәон. Иблақәа аарцәырҟәыншьаны, ацә кша еиԥш сышҟа дааԥшуан. Макьана сыԥсы ахәага шҭаз анибалак, иџьаз чанах хәапера ҩаԥхьа ирҟьашҟьашо, ацалаҟьа инықәыргыланы ахышә ныдиҵон. Саргьы раԥхьатәи амш аасҭа, еиҳа сшьапқәа сеиҭаргошәа збо салагеит. Мышкы знык убри аӡы ӷәарӷәалеи снахәон. Шәымҭақәак сшьапқәа снарықәгыланы, схынҳәны скаруаҭ аҿы сааиуан.
Хәымыш анаанҵәоз, шьыжьымҭанк, ԥасақәа реиԥш акәымкәа, сеихатәышә ҿыцҟьааны ицарашәа, убриаҟара абжьы цәгьаны иаагеит. Сыҭрысны саахьаԥшит. Дааҩналеит саб ихаан исымбацыз аӡәы. Уи амилициацәа рымаҭәа ишәын, афицар ичынгьы изықәын. Салдаҭ хәымаа-жьымаакгьы дицын. Ажәак мҳәаӡакәа, афицар днеин, сыстол хыжәжәара днадтәалт. Асалдаҭгьы арирахьтәи аганахь иҽеиқәырԥсаса даагылеит.
Афицар ихәда иахшьыз иарҭмаҟ иаԥхьаҟа даахан, қьаадқәак ааҭганы астол инықәиҵеит. Ҿымҭӡакәа дсыхәаԥшуа даатәеит. Нас, зныкыршәа:
– Ухәрақәа урынхьаауама? – иҳәеит инықәырҩршәа, цәгьагьы-бзиагьы знымԥшуа, еихаԥсы-еиҵаԥсы, аихаӡа ԥшра змаз ихы-иҿы зынӡа иааирхаҳәхан.
Сара ҿысымҭӡеит. Ус, снаихәаԥшын, сылаԥш ҩаԥхьа аҭуан инаҵаскит.
– Егьаурым, ачара ууаанӡа урҭ зегьы рҳарҭа-сырҭа умбо еимашьшьы ишӷьо агәра усыргоит! – иҳәеит, иҟәаҟәа-ҭәаҭәа урысшәала хаара мацәкьыск аҵаӡамкәа.
Даҽазныкгьы сылаԥш аҭуан инаҵызган, снаихәаԥшит. Дтәан иҽырҭынчӡаны. Избахьаз-исаҳахьаз аҿахәҿыхцәеи арҳәацәаҩцәеи, зынӡагьы дреиԥшмызт. Сахьнаихәаԥш-ааихәаԥшыз, илсҳәаарыз ҳәа егьсзымдырит. Амала, издыруан уи сыгәхьааганы сышҟа дшымҩахымҵыз. Издыруан акы дшаанацаз, аха изакәхарызеишь анаџьал-беит ҳәа сыԥшын. Убри ауаҩ убриаҟара иҽырҭынчны дтәан, абыржәымзар абыржәы илацәа неиқәԥсаны, дылҭаҳәахаа дыцәап уҳәарын. Даҽа ҳамҭак иҿы нҽихыԥхьаны ажәақәак имҳәар, итәашьеи иҭынчшьеи рычҳара уадаҩын.
– Ашьра уқәырҵар шԥоубари, Мқанба? – иҳәан, акымзарак иалаҳәаӡамкәа, ахы неиҿыҵҟьаны, ҩаԥхьа иҽааиқәирԥшьыхааит.
Сара уи ииҳәаз сагьацәымшәеит, иагьџьасымшьеит. Аԥсра сҽазыҟасҵоижьҭеи акырҵуан. Ҿымҭӡакәа, сгәы аҩада иҩархашәа сахьықәиаз, уи азы сылаԥш аҭуангьы инаҟәысымхит. Амала, иахьада сыбла ихымԥшылацыз ауаҩы, сыжәла абеидыруеи, иабаиаҳаи ҳәа сназхәыцит.
Ари сыҟазшьа изымычҳазт, уажәраанӡа имҵысӡакәа итәаз ауаҩы, шәымҭак иналагӡаны ишьамхқәа хәынтә еиқәихит, хәынтә еиқәиршәит. Аҵыхәтәан, илаԥш аасхымгаӡакәа сыхәаԥшра деиҭаналагеит.
– Ушԥаршьи, укәаԥӡа уиарҭа улаиоупеи?! – иҳәеит иҽыргаӡаны дааҩагылан.
– Исаҳаит, аха...
– Избан, аха?
– Сара сыршьиижьҭеи акыр ҵуеит, – сҳәеит, сыбжьы ныҵакӡаны.
– Ушԥаршьи, укәаԥӡа уиарҭа улаиоупеи?! – иҳәеит иҽыргаӡа ҽырҳалалны.
– Уи сара сакәӡам, – сҳәеит.
– Дызусҭада нас?! – иҳәеит иааџьашьашәа.
– Сынаур ауп инхаз. Сыԥсы ахаараҵәҟьа схырххьеит. Гәыла-ԥсыла исылгахьеит, уи аԥсраҵкысгьы еицәоуп, –
сҳәеит.
Афицар исҳәаз ажәак ацымҳәаӡакәа, ихы игәы инықәижьын, алеиҩеира дналагеит. Ани асалдаҭ ицызгьы, дахьааҭгылаз днеиҭамҵӡакәа, дадырсызшәа, раԥхьа иныликааз иҭыԥ аҿы дгылан.
– Иҟоу уасҳәап, Мқанба! – иҳәан, афицар даахынҳәын, истол деиҭанахатәеит.
Ҩаԥхьа сыблақәа аҭуан инаҟәысхын, снеиҿаԥшит.
– Иахьарнахыс ухы уақәиҭуп. Изыхҟьалакгьы-изыԥ-ҟьалакгьы, уԥсы уаԥмырхакәа, улакҭажә уҭаацәа ирзын-ҳажьит, – иҳәан, деиҭаҩагылан, днеин, ани аҭӡамц иаласаз ахышә днадгылан, ишьапқәа нҵаркьакьаны дынкылыԥшит.
– Уара! – иҳәан, асалдаҭ иахь деиҭанхьаԥшит. – Абри уицхырааны абахҭа дҭугоит. Нас, уи дзыԥсу рахь дызгаша ҟалап, – иҳәан, ҩаԥхьа даагьыжьны, астол хыжәжәара деиҭанадтәалеит. Акыраамҭа акы аҩра даҿын.
Афицар ииҳәаз, даҽазнык еиҭеиҳәар сҭаххеит. Схы агәра сымгеит.
«Иахьарнахыс ухы уақәиҭуп, Мқанба» ҳәа ииҳәаз сзеилымкааз џьысшьеит. Аԥсы дыбзаханы, ҩаԥхьа адунеи дықәлараҳа, сара ушьҭа еибгала сҭаацәеи сареи ҳаибабоит ҳәа сымгәыӷуазиижьҭеи иааԥхьаӡаны ҩымыз ҵхьан. Иахьеи уахеи аԥсра сазыԥшын.
Афицар астол иқәыз ақьаадқәа аашьҭихын, даас-хагылт.
– Абрагьы-абрагьы унапы анҵа, – иҳәан, қьаадқәак аасымҵеикит. Сара ушьҭа усгьы иԥыскаауаз, сзыцәшәози сызцәыԥхашьози ҳәа егьсымамызт. Аманкуртцәа сырҩызан, исарҳәоз ҟасҵон. Иаасыдигалаз иҩыга ааимысхын, саамлаҟлаџьаӡакәан уа ианыз-егьиз ҳәа акәымкәа, иахьаасирбазҵәҟьа снапы нанысҵеит.
– «Уара ухала ушьра унапы аҵауҩызаргьы узымдыритеи!» – бжьык слымҳа инҭасызшәа збеит, аха уи рацәак ихьаасымгеит. Иҟалалакгьы ҟалааит сҳәан,
ақьаадқәа неисыркит.
Даҽазнык ишиашаз сыблақәа днархыԥшылан, уаҳа абри ахаҵа дыцәгьаны дызшаз ажәак неиҿыҵмыр-шәаӡакәа, даақәҵәиаан, дылтышахәаша дцеит.
Уажәраанӡа зсаса неихызымхыцыз асалдаҭ, аԥскәабаз еиԥш дышгылаз, зыԥсы ҭалаз абааш баҟа еиԥш, днеиҭаҵын, шьаҿак ааҟеиҵан, иҿамшәошәа, раԥхьа даанапырҟәҷы-шьапырҟәҷит, нас:
– Угыл, уҽеибыҭ, абаандаҩы, ухы уақәиҭуп! – иҳәеит, сара схақәиҭра иаргьы игәы ишахәаз мҩашьо ччаԥшь разык неиҿықәиҵеит.
– Сзымгылар ҳәа сшәоит, сашьа! – сҳәеит, акгьы агәра шысымгаӡозгьы, асалдаҭ ииҳәаз снацыҵҟьашәа.
– Сара ара сыҟами, сара суцхраауеит! – иҳәеит, гәыкала ишиҳәаз мҩашьо. Аха асалдаҭ иҭыԥ дахымҵысӡакәа дгылан. Сыблақәа дырхыԥшыло, ииҳәарызеишь ҳәа дыԥшын.
Сара сзеиуоу сзымдыруа, акыраамҭа сахьышьҭаз схәыцуан. Соурышьҭзар, соузышьҭда, исыцхраада, исуадаз, исгәыцхәыдаз? Мамзаргьы, ари баша еижьагазар? Иахьатәи амыш сара сзыҳәан иҵыхәтәы мшызар? Ажәакала, алакә зыҵабыргхар аҳа, сара ҩаԥхьа анкьеиԥш, џьаҳаным сынҭыганы, адунеи ахь сырхынҳәра хасҵаҵәҟьомызт. Хымԥада иахьа сыԥсҭазаара иаҵыхәтәуп – аҵыхәтәаны абри игәҩарамкәа агәра зган, снапқәа насыҵаргәаны, саахықәтәалеит.
Асалдаҭ ашырҳәа даасхаххит. Сыжәҩахыр днаҵа-гылан, сшьапқәа саарықәиргылеит.
– Уҽкамыжькәа уҽаанкыл, уажәыҵәҟьа умаҭәақәа узаазгоит, – иҳәан, саауижьын, астол ахь данындәықәла, аҟәҿыҳәа сиарҭа снықәтәеит.
«Уҽаанкыл, умаҭәақәа аазгоит ҳәа ииҳәаз сеиланагаӡеит. Иарбан маҭәақәоу исзааиго, изҭада, иабаанагеи сара сымаҭәақәа?» – иҟаз закәыз ҳәа, акы ахи-аҵыхәеи сзеиқәҳәаломызт. Исҳәо сҿамшәо, сҳәыԥы-ӡыԥуа
схәыцрақәа рыкаҭа саалахеит.
– Ушоурышьҭуаз уҭынхацәа рахь адырра аныҟаҳҵа, иузааигәоу шьоук ракәхап, абарҭ умаҭәақәа рыманы иааит. Даргьы, абна ҵаҟа иԥшны итәоуп! – иҳәеит уи асалдаҭ ҵәрышкәа, ихы-иԥсы зегьы нҭрыкәкәааны.
Ишызбоз, ихьанҭаӡа исхажьыз аԥҭа еиқәаҵәақәа неилыҩрын, ихаакәакәараӡа, шәалҟьа мрак аасыз-кылԥхеит.
Хәыҷы-хәыҷла сцәа-сжьы ныжьны инасхылҵхьаз сыԥсы ахаара насылалазшәа збеит. «Иудыруазеи џьалда уаҩ дымԥсыҵәҟьозаргьы, иудыруазеи саргьы џьара хәҵыш аамҭак сзыԥшызаргьы?! – инҽишьҭарххны абарҭ зегьы неидысхәыцлеит».
Акгьы аҳәаха самраӡакәа, ҩаԥхьа ахә иеиԥш сеиҭааилашәеит.
«Дызусҭа сара сшоурышьҭуаз адырра рызҭаз. Насгьы сҭаацәа адырра рырҭо-егьиуа, ианбыкәыз арҭ ақәыџь-мақәа ус рыцҳашьарак ламыск рыманы ианыҟалахьаз? Убри адагьы уи аҩыза абахҭаҿы ирҟазшьахәырам. Доурышьҭзар, доурышьҭит, ихала ацашьа идырроуп. Аха уи сҳәеит ҳәа, сара схала сызцоу сзымцоу, исзырухьоу дара ҽеишәа ирымдыруеи. Сшуаҩыбжартәыз, сшьапқәа сшырзеиҭамго рымдыруеи. Убри азыҳәан иудыруазеи ишыԥсыша здыруаз аӡәы дҟалазаргьы!», – схәыцрақәа уажәы-уажәы рҽырыԥсахуан. Уажәы сгәы иаанагоз цқьа аназхәыцха самраӡакәа, даҽа гәаанагарак аасызцәырҵуан.
Асалдаҭ сымаҭәақәа исзааигаз зҭаз арҭмаҟ ааиган, сшьапахьы даагылеит.
Изулак сҽааласырҟәын арҭмаҟ аасыртит. Уа иҭан аабыкьаӡа сан исзылӡахыз, ҵангьы-мцынгьы исышьа-сымҵоз саԥсуа еиқәа. Уи ашьамхҭақәа рҿы асахҭан ҟаԥшьқәа ақәыршәны иҟан. Усҟан ус исифаҭын. Уимоу, шьоукы-шьоукы реиқәақәа, ртәарҭақәеи, рҿацәқәаҵәҟьеи наҟ-ааҟгьы асахҭан ԥшьыркцақәа адӡахыланы ирышьан.
Аиеи нас, ауаа рыбла ишьҭнакааз зегьы бзиан аҟынтә, уи аӡәгьы оумашәа ибаӡомызт. Ус еиҳа еиӷьуп, еиҳа иԥшӡоуп, еиҳа исифаҭуп ҳәа ирыԥхьаӡон.
Арҭмаҟ иҭан сыблуз шкәакәа. Убригьы сан лнапала еилалҵаз ахаԥақәа рыла ахәда ҵрыԥхааны иаҿаԥсан. Исзымычҳазт сылабжышқәа ҩхаддылеит, аха сгәы неиқәысҳәалан, сҽааиқәыскит. Схылԥарч, сраӡны маҟа, сықлаԥадқәа, сшьапы аҳәҵәы аҿы сахҭан ҳәынҵәра еилаҵала инеихәыдхаршәны еибакуаз ссахҭан еимаақәа инадыркны, зегьы ааҭызган сиарҭа иныласҵеит.
«Ҭарчеи ныҟәгара сцозаргьы иауарацәоупеи шәара анцәа ииныҳәақәаша», – сҳәеит иаалырҟьаны. Абри ҳәаны саналга ауп, акы шысҳәаз ангәаасыгӡа. Сыхгьы сааҩахан, ани сшьапаҿы игылаз асалдаҭгьы снаихәаԥшит.
– Иуҳәаз сзеилмкааит, – иҳәеит урыс бызшәала.
– Акымзарак... – сҳәан, ҩаԥхьа сымаҭәақәа реилыргара сналагеит. Ианбатәи аамҭаз ӡык насхьсмыршеижьҭеи, сцәа насықәбаарц егьсыгмызт. «Ачуан иҭоу зымфаша аца иҭоу дахыбаауан» ҳәа уажә абас сыгәшьиаха сшыҟаз, абарҭ напы мыӡәӡәа исымкуаз сымаҭәақәа рышәҵара рыцҳасшьеит, аха уажәазы уаҳа ҽа мҩак сымамызт.
Сԥаҵа снапы налысшьит. Снацәкьарақәа налашәартә еинылахьан. «Аты ала аноу, аџьымшь иаҳәон» ҳәа, ушьҭа сԥаҵа амхызаргьы цәгьа исымбеит. «Џьабара қамса убахьоума», аӷа игәырԥса азыҳәан мацарагьы... Аха ара уажәы уи шысзалмыршоз здыруан. Убри аҟынтә, сындәылҵны знык сшьапы сзақәиҭхагәышьар, амҩан џьара ԥаҵасаҩык схәылихып ҟасҵан, сҽаамасыриашеит.
Асалдаҭ дсыцхраан, рыцҳарыла сҽеиласҳәеит. Хынҩажәа мыш исхызгаз сгәаҟ-ҵәаҟрақәа зегьы шаҳаҭс ирымаз абахҭа аԥшьҭӡамцкгьы сылаԥш нархызгеит. Ашареи ахәлареи злеилыскаауаз, абызкаҭаҳа зҿысны схаҿы аҭӡамц иалаҟаҵаз ахышә хәыҷ ҳамҭак сылаԥш надсырхалт. «Сымԥсуа-смажәуа, алаҳәажә еиԥш, даҽа хышә шықәса
сыԥсы ҭазаргьы, слаԥшҿабеи сыԥхыӡи урылазаауеит», – сҳәеит сыбжьы нҭганы, убри ахышә азыҳәан.
Асалдаҭ ҿымҭӡакәа, схы еивысыз џьишьазар акәхап, саԥхьаҟа дааиасын, сыхәаԥшра даналага:
– Мамоу, мамоу, макьана схы еиқәшәоуп. Абни аҭӡамц иаласоу ахышә абзиала ҳәа асҳәеит. Убри акәын ари абжьарак адунеии сареи цҳаражәҳәаҩыс иҳамаз, – сҳәан, саахьаҳәырц санаагарыгаҽа, асалдаҭ смахәар днамҵасын сааникылеит.
Сеиқәа, сыблуз, ссахҭан еимаақәа инадыркны, сымаҭәақәа асалдаҭ разы дсыцырхырааны сҽеиласҳәеит. Даҽазнык суада сылаԥш иныҵызган, ани аҳәынаԥ цәыҵаҩрны иахьцалоз ахӷәра ахы кылжәаны иахьыҟазгьы снахәаԥшын, хымыш раахыс зхабар сымбацыз аҳәынаԥгьы аасгәаларшәаны, ашьшьыҳәа аихатәышә аартны ҳандәылҵит.
Избахьаз исаҳахьаз, ицәаҭарӡыӡагаз аҩҭӡамцк ргәарабжьара сныбжьалеит. Исыхҭысхьаз агәаҟрақәа рсахьа сыбла иаахгыларц рҿанаархалак, даҽаџьара схәыцрақәа ниазгон. Агәарабжьара ахы ахьаанҵәоз, архәараҿы ҳанааи, егьа сҽысҟажазаргьы, сеиҵасны арыхьҭашьра салагеит. Аа, абраҵәҟьа, 15 ҳәа изныз ашә аҿы акәын сахьдырҳәацәоз. Убракәын, зныкгьы ҩынтәгьы сыхдырра ахьысцәыӡхьаз. Уи ашьырҭа ауада санаавала, сыблақәа хызҩеит. Сныҟәашәагьы зынӡак иаагсырхан, ашьшьыҳәаӡа, сҿынасхеит. Уи гәазҭаз асалдаҭ, сых сымч ақәымхозшәа ибазар акәхап, сыжәҩахыр днаҵагылан, иҿааихеит. Аҳы, ушьҭа џьаҳаным ҭыԥ саҩсызаргьы саҩсит анаасгәахәуаз, сылақәа аахыстит. Алашәагеиҵа срылсызшәа аарлаҳәа сыԥсы ааивызгеит.
Аԥхыӡ цәгьеиԥш абарҭ сыхҭыс уаӷеимшхарақәа сышрызхәыцуаз, ҵаҟа акамендатураҿы ҳалбааит.
– Арахь, аиҳаб ишҟа уҩнал. Усоуп ишахәҭоу! – иҳәан, иарӷьа махәар адима ҟаԥшь зкәыршаз даҽа фицарк иказен
фицарцка зҭаз амҿы иеихада инықәсуа, дааҳҿагылеит.
– Иабыкәу аиҳабы дахьтәоу? – сҳәеит, иаасҿыҵҟьашәа. Садызцалазеи, иара афицар ихала иаҳирбандаз сгәахәит, аха исҳәаша ҳәаны салгахьан.
– Иуцу идыруеит. Аа, уарӷьарахь уахьынавагьыжьуа! – иҳәан, инапы наирххеит.
Асалдаҭ смахәар ааникылан, уахь ҳҿынаҳхеит. Изҿыз ауада ҳаннадгыла, сцәа-сжьы аасхыбзааит. Аҳаҷаҳәа иаасгәалашәеит, раԥхьаӡа абри абахҭаҿы санааи сахьыҩнаргалаз. Уи аҩбатәи аихагылаҿы акәын. Уаҳагьы ахәыцха самраӡакәа, асалдаҭ ашә ааиртын, ҳныҩналеит.
Знык ԥсыра сыԥсны ашә саалахеит. Сара аԥсра еиҳа сақәгәыӷуан акәымзар, уи ауаҩ иареи сареи уаҳа ҳаиԥылоит ҳәа ахаангьы сгәы иаанагомызт. Сахьыныҩ-налаз, сарӷьарахьтәи аган аҿы астол дахатәан Ҭедоре Боџьоли-иԥа. Схы шымҩаԥызгаша схы-сгәы иазымыӡбо, шьаҿақәак неихызган, саангылт.
– Уааскьа Ҳараз Ҭемраз-иԥа зынӡа ӷарҭахәыс ҳумк-ӡазар, – иҳәан, ччаԥшь ҿашҳак неиҿықәиҵан, иҩнапык астол илықәырсны дааҩагылеит. – Уара ухы уақәиҭуп асалдаҭ! – иҳәан, сааҩназгалаз ишҟа дынхьаԥшит. Асалдаҭгьы ашырҳәа дындәылҵит.
– Утәа, Ҳараз Ҭемраз-иԥа! – иҳәеит Ҭедоре зхы змыхь-уа, згәы змыхьуа, аӷьара иаҩызаз аԥсышәак насгәықәи-шьын.
Ашьшьыҳәа аҟәардә саахан снатәеит.
– Ушԥаҟоу, ухы шԥоубо, Ҳараз? – иҳәҽит еиҭа, дканҵло.
Сыблақәа снарцәыҵыԥшшәа снаихәаԥшит. Иааиҳәоз зегьы, ҳәоу еиламгашақә, хырқьиагас, ак сымҳәар ауам ҳәа дышцәажәоз ихы-иҿы ианыԥшуан. Сшыҟаз, иссахьахәыраз зегьы иара ҽеишәа ибон, сара сҳәара иҭахӡамызт, аха дзашьҭааз, дзышьцылахьаз акәын.
– Сшубо сыҟоуп, макьана сыԥсы ахәага ҭоуп, – сҳәеит,
аарла.
– Иахьарнахыс ухы уақәиҭуп, Ҳараз Ҭемраз-иԥа. Есинҟаҳҵалакгьы ушахарамыз еилаҳкааит. Аҩысҭаа шаҟа шықәса ихыҵуа ахьаҳзеилымкааз ҳаҭоумҵан, – иҳәеит, Ҭедоре иҽаарҟасаны.
«Аҩысҭаа шаҟа шықәса ихыҵуа ахьаҳзеилмкааз ҳаҭоумҵан», – ҳәа Ҭедоре ииҳәаз, ахы ахьцоз, аҵыхәа ахьцоз ҳәа акгьы сзеилымкааӡеит, аха алаҿымҭкәа стәан.
– Схы сақәиҭызаргьы, сақәиҭымзаргьы сара сзын зегьы дарароуп. Аԥсы даргәаҟуа, абза даргәаҟуа, ушьҭатәи сыԥсҭазаара зҭахыда. Дызҭахыда харада-барада ибжаԥышәтәыз ауаҩы, – сҳәеит, сгәы еивҵахо.
– Ус умҳәан, ари зегьы зхароу аамҭа ауп, убри удыруазааит. Аамҭа уара машәыршәа уацыршәеит, аха иахәлабгаз уара уҩызцәа рацәаҩуп. Анцәа иџьшьоуп ҳәала, узеиԥшразаалак, уцыжәха уҩны иахьноуго, – иҳәан, днеилшәаа-еилшәааит Ҭедоре.
Сара стәан, ус зегьы-зегьы сзеиԥшны. Сыбла ихгылан, раԥхьатәи абри ауаҩи сареи ҳаиқәшәара. Абыржәыҵәҟьа акәушәа слымҳа иҭаҩуан, дгәыцхә-гәышьуа исеиҳәоз ажәақәа. Сыбла иаахгылон уахык аҽшьра ианақәыс-кызтәи аҵых уаӷеимышхара. Аҵәымыӷ жьакца еиԥш сгәахы иналакьакьон уи ауха еибамгаз стапанча аиқәк-шабжьы.
– Хынҩажәа мыш абра уахьынӡаҟаз иубаз-иуаҳаз зегьы, быжьрабыжьҵәа адгьыл еиҩыжааны иамоуп. Иаса-ҟалажәаны, изаҟаразаалак дуаз, дҭынхаз, дҩызаз – аӡәы илымҳаҿы анагара азин умаӡам. Имашәырны акәзаргьы, уҿы акы анааҭшәа ишшьауӷахо уацәымҩашьо иудыруазааит. Сара иахьарнахыс уара ухьӡи ужәлеи шысзымдыруа еиԥш, саргьы сумбеит, сумаҳаит, суздырӡом.
– Абар, абра иану уаԥхьаны, унапы анҵа, – иҳәан, қьаад
бӷьыцк насымҵаиршәит. Ианыз саԥхьашәа зун, снапы нанысҵеит.
– Уажәазын абриала ҳаилгеит уареи ҳареи! – иҳәан, иҩнапыкгьы астол инықәиҵеит. Нас истол арӷьарахьтәи аган инацәа нақәирӷәӷәан, ани саазгоз дааҩналеит.
– Днаскьаг абри ауаҩ! – иҳәан, иаргьы днеиха-ҩеихашәа иуит, аха аҟәардә иҽизаҟәымхит.
Сҩагылан сҿанынасхоз, Ҭедоре схы наиқәскын:
– Иҭабуп, мышкызны саргьы анцәа сухьигӡааит, абзиара ду сзууит! – сҳәан, аҵыхәтәантәи сылаԥш дныҵызган, ашә сындәылҵит.
Ҵаҟа абахҭа акомендатураҿы, саби Қәасеи сзыԥшны итәан. Саб саниба, егьа иҽирӷәӷәазаргьы, ишьапқәа иҵамгыло аҵысра иалагеит.
– Иҟои, уара уеибгоума? – иҳәеит саб аарла иҽааигеиан.
– Сыҟоуп, сшыҟамзаара иҟоузеи... – сҳәан, саргьы сгәи-сылаӷырӡи неилаҵәан, сабгьы Қәасагьы аагәыдыскылеит.
– Учамҩахә уҩны иахьыҟалаз убригьы анцәа иџь-шьоуп, – иҳәан, иҽааиқәикит саб.
– Ничауа, узҩахәы, иухьша-мыхьша зегьы дара ирзынхааит. Аринахыс абахҭа улымҳа саркьада иубараҳа анцәа иуимырбааит. Ҳаԥхьаҟатәи аҽырыҩраҟынӡа зегьы маншәалахоит. Хьаԥшьгьы мшаҽны ишубац иҟоуп. Есышьыбжьон ҳаҵаҟа, Лаӷәашь иаларгыланы иаҳ-кәабоит, – иҳәан, арашәыгеиԥш дааҟәымҵӡакәа Қәаса ацәажәара дшаҿыз:
– Аранӡа уааии, Мқанба! – иҳәан, акомендатураҿы итәаз адежурни ибжьы ааиргеит.
Қәаса ицәажәарагьы аахыдеитәын, адежурни снаидгылеит.
– Абра унапы анҵа! – иҳәеит, ҷкәына цырхахак.
Ушьҭа ашьра шсықәмыз агәра ганы сыҟан. Агәра сымгозаргьы исылшагәышьооз, исарҳәоз ҟасҵар акәын.
Аха уажәы еиҳа сгәы аасырҭынчын, уи аҷкәын цырхаха иаасымҵеиҵаз абӷьыц снапы нанысҵеит.
– Ухы уақәиҭуп, – иҳәеит дсыхәамԥшӡакәа, ҵаҟа дышьҭаԥшуа.
Ашьаӡа-гәаӡа зыхьшыз уи абахҭа ҳаадәылҵын, адәы ҳанаақәла иаалырҟьаны схамбахаз џьысшьеит. Амра сыблақәа ианаархыҷҷала иаасыкәыршаны еишьылҟҟараӡа иааҟалеит. Азныказын саашәеит, ҳаӷоу длашәхааит. Сыҩнапык сыблақәа инарԥыраскит.
– Ааи, нхамҩа анцәа ирумҭан, ӷьауӷьаца анцәа иқәумҵан, абас ҳхәымкәа, ҳшьымкәа, акы ааҳхараӡамкәа, лыԥсаада, лыԥсаа дҳазҭаз, – иҳәан, саб иара ихаҭа изгәамҭаӡакәа, иҩуаҩакгьы ажәҩан инаҵеикит. – Абриаҟара аамҭа амра алакҭа иҭамԥшыз ауаҩы дышԥаҟалоз нас! Уацәымшәан, дад, уацәымшәан, ара ҳамҭак уаатәа, – иҳәан, саб Қәасагьы иаргьы смахәарқәа иаарыҵагылан, уа абахҭа аҿаԥхьа абаҳчаҿы ҟәардәык снықәдыртәеит.
Акыраамҭа убра ҳтәан. Сыблақәа хҩо-ихтуа, ушьҭа еиҳа алашара сҽанасыршьцыла, сҩагылеит.
– Изакәи, Ҳараз, ҳдәықәлома? – иҳәеит Қәаса.
– Ааи, ааи, ҳдәықәлап, ҳдәықәлап хәыҷы-хәыҷла, – сҳәеит саргьы, сҽаасырӷәӷәашәа ҟасҵан.
Сабгьы, саргьы, Қәасагьы ҳахҭышәҭуа ақалақь ҳналалеит, џьара, машәыршәа акәзаргьы, Тамшьынӡа ҳазгаша еидара мҩангага машьынак ҳаниозар ҳәа. Амш ушьҭа шьыбжьышьҭахьра ҟалахьан.
Аӡхыҵреиԥш саб ихҭыс уаӷеимышхарақәа зныҽҽалоз атетрад жәпа ду, бӷьыц ԥжәахак ныбжьасҵан, инеикәасыԥсеит. Акыраамҭа саб ихҭыс сахьақәа сыргәылахан, ҿымҭ-ԥсымшьа сыблақәа ааихмырсыӷьӡакәа, ашәахсҭеиԥш еихархәо Адаужра ахәахьы ихалоз амҩахь сыԥшуан.
«Ааи, анаџьалбеит, адунеи аҿы уаҩ ҟәыш дыҟамзаап. Шықәсыкахь знык ауаҩы деилагоит рҳәоит, акәымзар, ашацәа ртәарҭа саб-џьынџь ааныжьны абри ахәы сықәҵыртә еиԥш, сзықәшәааз, ахәаӡ сыҵалазма?!» – саб иԥсра шықәсқәак шыбжьаз, ихьааганы ииҳәоз абарҭ ажәақәа, абыржәыҵәҟьа акәушәа сгәы инықәҩит.
«Уаха сылацәа неихьысшьыр, сыԥсы қьалықьашо абри ахәы ишықәу мацара, арбаӷьқәа аккаҳәа инеиларыԥсоит. Сара ус, сылацәа еиқәыԥсоуп ахьӡуп, акәымзар уахатәи аҵых анцәа иааигаз, саазмыцәаӡакәа, сшыгәаҭеиуа мацара заҟантә ашареи сыԥси неихьысыгӡахьоу аҟара, убриаҟара уара уаныԥсра анцәа уахижьааит, Адгәыр. Сара сҩашьеит ҵабыргуп, уи ахьаа шсыцу, сынарцә гәашә сҭалоит. Уи ушьҭа сара сыла риашашьа змам акоуп, амала уара угәы иҭаз. Убри уабду ихәышҭаара умырӡын. Иудыруазааит, убысҟан ауп сара арыцҳара иҟасҵаз, убри агәнаҳа ду насхыхны, ахраҭахь сызқәаҭыԥ анҭынчхо. Убраанӡа сыбаҩ шҵыҭәамхо агәра ганы уҟаз.
Саб ижәҩахыр ахәы ықәызҵахьаз, ҳахьатә кәасқьеи, ҳган ҩни, абҩеиԥш ишкаҩуаз, инеиҿыршәшәаны ианысҭи нахыс, схала сыԥсала сынасыԥ цахьан.
Амышьҭа бзиан саб ихәышҭаара аҭыԥ. Аха умбои, ауаҩы иаҩысҭаахә дизыцәгьахар, ицәгьоуп. Убри акрамазар, шәара шәызлакым, сара схи-сыԥси ираҩымшәааит. Сара соуп зегьы зхароу, сара сцааит зегьы шәхахәс», – иҳәан, уаҳа ажәакгьы нацымҵакәа ганха иҿынеихеит.
Абан, абни аҵәамҵаҿы игылаз аҟәардә аҿы дтәаны акәын, усҟан абарҭ саб иуасиаҭ ажәақәа шсеиҳәоз. Уажә урҭ зегьы анаасгәалашәо, сгәи-сылаӷырӡи неилаҵәоит. Схәыҷра иақәлоу Адаужра ахәы уажәы аԥшқа иеиԥш сгәы иааҵалеит.
Иудыруазеи, акы ахьырҳәо акыҟоуп, уажә абарҭ зегьы сгәалазыршәаз, џьара уаҩы ибарҭам уаҩ иаҳарҭам мчык
ыҟазаргьы иудыруазеи аасгәахәын, Тур ихәыҟа схаларц инақәскит.
Ҳара уажәы, саб ишиҳәаз еиԥш: «Аҳәыҳәкцәа реиԥш аулица ҳахьантәалоунтәи Тур ихәы ҳахьынхозынӡа километраки бжаки ракәын ибжьаз, насгьы уахь схамлеижьҭеи акрааҵуан аҟнытә, саамкәанызанӡакәа, саб итетрад насҩыҵраскын ашҭа сынҭыҵит...
Адаужра ахәы санхала, шьыбжь нхыҳәҳәахьан. Ермана ишымҳа хәыҷы ахьгылаз санаакылшәа, иқьаԥҭажә-цуҭажәха, сабду инхарҭа снықәԥшит. Ақьашанеиԥш ҳуаџьаҟ ашьапы уажәгьы иҟәашӡа иҳашҳатәараха, нахьхьи, адәышкәаӷьаз иқәгылан.
Ҳара ҳаҩнқәа рҭии уажәи рыбжьара, арахь сгәы иазычҳауамызт азы мацара схалаӡомызт. Зегьы-зегьы рҽырыԥсаххьан, зегьы-зегьы рҽеицаркхьан. Ԥшьынҩажәа шьаҭа игылаз ҳҵәагәаҩақәаҵәҟьа хыжәжәа-ҿыжәжәа, еилаԥыххаа игылан.
«Анцәа злыԥха ҳаура! Ауаҩы дахьыҟам, аԥсҭазаарагьы шԥаҟамло!» – сгәы сынҭаӷызын, рацәак зхымҵыз схәыҷра амышқәа инарыҵсыжьит. Аӡшәах еиԥш инықәбаз сҿара амышқәа снарыхьҵәуеит, аха урҭ зегьы шцара ицахьан, хьарҳәшьа рымамызт. Абнахьхьи игылоу арашҵла шынеилҩаахьаз еиԥш, саргьы шлацла схахәы неилашыҩкхьан.
«Сара сыԥсҭазаараҿы знык сҩашьеит. Сара сганахь ала, уи ушьҭа риашашьа змам акоуп... Аха ма уара мышкы-ахамышк аҵыхәа уабду ихәышҭаара умырӡын», – нарцә инармышьҭыз ауаҩытәыҩса иԥсаҭеиԥш, абыржәы еиҭа иааӷьаҵәы-ӷьаҵәит саб ибжьы.
Соуразоуроу дгьыли-жәҩани насыҵагьежьызшәа збеит сахьгылаз. Схы-сгәы еилаԥсаӡазшәа анызба, ахаҳә баҟеиԥш ҳамӡырха иқәгылаз ҳбааш мардуан снықәтәеит.
Шәымҭақәакгьы мырҵыкәа, иахьаанагаз исы-зцәырызгаз сзымдыруа иаасгәалашәеит саб ихҭыс мышқәа зныз
аҵыхәтәантәи абӷьыцқәа. Ааи, убырҭ саб инапала иҩыз аҵыхәтәантәи абӷьыцқәа ракәын исзеилымкаауазгьы. Убырҭ ракәын уажәы ахәаршы еиԥш исыӷраланы сгәы ҭызфаауаз. Иахьынасырха-ҩасырхалакгьы хырхарҭак сзамҭаӡакәан, аԥслымӡ шахеиԥш инасымпыҵахәаша ицон. Саб абахҭа иҭыжьраҿы ихәаз-иԥшьыз ҳәа егьиҩуамызт. Усҟан уи иԥсы ҿызхыз ҳәа аӡәыр дыҟазҭгьы, дызусҭаз џьара акы имҳәар ак имҩыр иурымызт. Аха уи аҵыхәала имашәырынгьы акымзарак иҿаимыршәит. Ус анакәха, аӡәгьы димыцхрааӡеит, машәыршәа заџьал сабырхаз аӡә иакәхеит.
Акнаҳарҭаҿы зыхәда ашаха ахадыршәхьоу, зыԥсы ҭиу ауаҩы, ашаха ихырхуама, убри диҩызан сабгьы. Изшьапык адамра инҭаргыланы, ддырхынҳәит, аха избан? Изакә доуҳа маӡа дуӡӡоузеи уи дзыхьчаз? Ишьахәуп дхынҳәит саб шәахсҭа гәарҭак инпыҟҟала, аха ирҳәазеи инаԥшуаз? «Жәларык ҟәаҟәаса, Кәыдри, Баӷлани рыԥшаҳәақәа ианрываржуаз аамҭазы, абри ауаҩ ихынҳәышьахазеи?» – ҳәа Мыса аԥаҵа ҟаԥшьи иҩызцәеи рыхқәа неидырымкылар ҟаларымызт. Мыса иҩызцәеи иареи ракәым, ауаа рҿы иадмырҳәаргьы, ргәы ҩбахозар акәхарын.
Урҭ зегьы ракәым, 37 шықәса раахыс иҵӡозеи, аа, абыржәы саб ихҭыс сахьаԥхьо зегьы рыгәра згоит, иааиҳәо зегьы сылабжыш сгәы иҭанаԥсоит. Уи абахҭа аҟынтәи ԥсыцқьала, иреицәоу аӡәы димҭи-дааимхәа дшыхынҳәыз здыруеит. Иламыси иуаҩреи шыцқьаз адамра ишҭеигалаз здыруеит. Аха убри инаваргыланы, абри саб дхәымкәа-дшьымкәа иҩны ичамҩахә ҟазҵаз адоуҳа маӡа еилкаашьа сзаҭомызт. Ус ахаҳә еиԥш ихьшәашәаӡа аҵааԥс еиԥш сгәаҵаҿы иҭан.
Схы сааҩахан, амра снаҵаԥшит. Ушьҭа акырӡа инхықәгылахьан. Иаакәыршаны хьышьаҵәык умоуа абна анықәырх, ахәы еиқәаҵәақәа ҳәа ҳзышьҭаз, ашьхақәа ирыҵаԥсаз ашьхарԥқәа, уажәы еиҳа Тур ихәы
иацәыхарахаӡазшәа збо салагеит. Анкьа, дәгьы бнагьы рыԥсы анҭаз урҭ ашьхақәа еиҳа иааигәазшәа сыҟан. Аха сҩашьозу сымҩашьозу еилыскаарц азыҳәан, сылацәақәа неихызҩан, акыр шықәсақәа рышьҭахьтәи амышқәа аасгәаласыршәан, убысҟан ишызбаз, убысҟан ишыҟаз бнагьы шьхагьы зегьы сыбла иаахсыргылеит.
Хымԥада, агәра згеит, сгәалашәареи сыблақәеи сшырымжьаз. Анҭ ашьхарԥқәа усҟан аҵәраса реиԥш акәтаӷь агәы рықәҵәраауа еилагылаз, аџьи ахьеи ҳрылԥшны ҳаныԥшлак, иааигәаӡазшәа акәын ишаабоз. Иахьа ушьҭақәа ашьхарԥқәаҵәҟьа шәаҟьан, ахра еиҩыцәрақәа рыҽрыҵарԥсеит. Имнаскьаз ҳәа акыҟоума урҭ рыдагьы. Абан, аамҭак азы ашьхаӡыхь иацназгоз ҳӡыхь уажәы аблаҭыԥ еиԥш, абыб ҭаҩҩы амра иахьцәыршәлоу.
Амраҭашәарахь, ацыԥхьқәа нацрыддызшәа сыблақәа акы нарыҵаҷҷан, шәымҭак азтәи схәыцрақәа саарылырхын, саахьаԥшит. Ҵабыргыҵәҟьаны, ашьанҵеи аихымцеи реиԥш, иуаркалеиуа икыдыз амра неицралан, аҽыр-аҽырҳәа, ацыԥхь наҿыдыдит. Сара схәыҷра инаркны, саби сабдуи реиԥш, адунеи аҿы мчрак шыҟоу хасҵоит. Убри акәхап, уажәы аргама сыбла иабаз, ҳазшаз иусхәуп ҳәа зақәсҵаз.
Сҳәыԥыӡыԥуа схәыцрақәеи слаԥшҵашәарақәеи сышрылаз, иаалырҟьаны, избахьаз исаҳахьаз бжьык слымҳа инҭасит:
«...Адгәыр, уара уаб Ҳараз шьык дызлаиеиӷьыз егьыҟамызт, – сгәысҽанӡамкәа, дгьыли-жәҩани инар-гәылыхәхәан, ҿаанаҭит, зегьы збарҭаз, зегь заҳарҭаз абжьы маӡа. – Дара ртәала, Ҳараз ушьҭа дшьуп, инеиҭеикуа уаҳа егьимам, ҳәа акәын дшырыԥхьаӡоз. Хызаҵәыкҵәҟьа иара изыҳәан аныхра иаԥсам ҳәа ирыԥхьаӡеит. Адунеиаҿ зегьы-зегьы рцәеилаҩашьахьан. Ауаҩытәыҩса дзыршьуазгьы дзырымшьуазгьы рыздырӡомызт. Дара рзыҳәан иҟаз Аду заҵәык иакәын, абжьарак, иаарԥыхьашәаз ршьыр акәын.
Рымч ахьынӡахоз, ауаатәыҩса ндырҵәалар акәын. Аха ашьҩыҵәҟьагьы ашьра игәы ахшәахьан.
Ҳараз идоуҳа наӡеит. Доуҳас изыҟалазгьы машәыршәа иеиқәхара ауп. Аӡлагара алуҭаҩ иахәылшәаз аԥшыц, еиҟәнаршәаргьы, зынӡак иазымлагакәа иахәылшәаз даҩызан. Уи ҳәарас иаҭахузеи, машәырын, иара Ҳараз ихаҭагьы дшымашәырыз еиԥш.
Дгьыли-жәҩани ирыбжьанакыз ауаатәыҩса, анцәа имаалықьцәа зегьы зхаԥыцқәа ирыҵызлагаауаз адунеи абарбал ду гьыжьуан. Игьыжьуан, ала еилыхны тәанк рызымҭоз, зегь неибеиԥшны рышьҭамҭа аӡы ықәзыршоз, аҩысҭаа, ақаҷаа ибарбал.
Аӡәгьы деилнахӡомызт уи амыжда, аха егьырҭ амилаҭқәа зегь рылымкаа, еилнашьааӡеит ӡи-мцеи ирцәынхахьаз уашьцәа. Уи аахыс иҵӡозеи, Адгәыр, аха уара умилаҭ хәыҷы рзыҳәан убысҟан ишьыгахаз, убри 37-тәи аихац барбал, Аԥсны адгьыл ианнаҵаз аҿаасҭа иахьагьы жәларык руаӷеимышхара иашьананы, аҳәҳәабжь еиԥш Аԥсны адгьыл иандоуп. Иахьагьы изеиҵамгылац усҟан еилыршьааз аҵеицәа рабиԥара.
Машәыршәа, машәыршәаӡа дрыбжьашәеит Ҳараз аихатәы барбал игьыжьуаз ахаԥыцқәа.
Доурышьҭит Ҳараз иимҭииз иуаажәлар гәакьа иара ихаҭа ӷацәас иоурц азыҳәан. Ихы ицәымыӷханы, имала аҽшьра игәаԥхарц азыҳәан. Ажәакала, Ҳараз иҭагылазаашьа убриаҟара ицәгьартәит, ҩба-хԥа мца дрыбжьадыргылеит, дахьоурышьҭыз еиҳагьы еицәаз изыруит.
Уара уаб убриаҟара дыцқьан, ажәлар аҳәатәы роур ҳәа дшәон. Иҭакышьеи, ихынҳәышьеи рзеилымкаарашәа ибо, ихыҵәҟьа хьымӡӷишьо, ихы агәра имго далагеит. Иуаажәлар рҿы дыгәрамгахар аҵкыс, дыхнымҳәӡар хараџьара еиӷьишьон.
Ҳараз игәы иаанагоз иашамызт, Адгәыр. Иуаажәлар, зегьы акакәын, деилыркаауан. Ҳараз иҭакра зыхҟьаз
здыруаз рацәаҩымзаргьы, иҩызцәа ирдыруан.
Уара угәыҩ-ҿыҩмхан уаб изын. Уи усҟан иоушьҭышьа хьааумган. Уара уахааным, Адгәыр, уи ахаз аамҭа, аха уаҵәы аԥсра ззыԥшыз ирызгәамҭаӡакәа данахашәалоз ыҟан. Аҟәҟәаҳәа уаа шәҩык неидыргыланы, инаргәыдҵаны ианыршьуазгьы, машәыршәа ахызаҵә иаԥыхьамшәаз, аҵхыбжьон аԥсцәа ахьеилажьыз маӡала ирылҵны ицаны зыԥсы еиқәзырхаз иахьагьы дыҟоуп.
Уара уҿеи убӷеи ӷәӷәоуп уаб иганахьала. Ҳараз иҟынтә иуаҽԥныркылаша, цәгьара аҵыхәала акымзарак аанимыжьит, абри удыруаз. Еиҭасҳәахуеит, уи иуаажәлар ихахәс имышьҭыкәа, урҭ рыхьӡала аргамаду аԥсра иаԥылаз иоуп. Аразра аҵыхәа мыӡит. Дхынҳәит уаб заџьал ашәеиқәа иалаз дыбжаԥны зынӡа машәыршәа.
Ужәлар рзыҳәан усҟан иаӷацәа инырҵаз ахҵара акәын, Адгәыр, хәылбыҽхак зны уаб ашымҳа амҵа иҽаникәабоз иуирбаз раԥхьатәи ашәахсҭа».
Сшьацәкьыс инаркны аҵыхәтәантәи схыцәхәыц аҟынӡа сханҿаны сызлаԥсаз абжьы маӡа сшазыӡырҩуаз, иаалырҟьаны аӡшәах еиԥш, ианааиԥхьба, аԥсыӡ аӡы зҵабаз снеиԥшхан, сабду иуаџьаҟ ашьапы еилаҭәахра саақәхеит. Уажәраанӡа аԥхыӡ еиԥш сызлашыҩкны сызлаз уи абжьы маӡа анааиқәтәа, жәҩангәаҵантәи аԥҭақәа срымпыҵшәаны, сназхьысуа махәы-шьахәы ҳәа акы ыҟаӡамкәа, аҳауа салыхәхәа, абрахь, ԥсҭазаарак ахьыҟаӡам џьара сынҭакәкәа сцазшәа збеит. Азныказы, сзықәгылаз адгьыл сыҵууаа аҿынанахеит. Акыраамҭа сызҭаз ҳәа акымзарак сыздырамызт.
Аҵықь-аҵықьҳәа ихысны, жәҩангәаҵаҿы аԥҭақәа амацәыс анаарылаԥыххаа ауп аӡыршы иалҵыз аӡә иеиԥш сгәы аҟәышраҿы санааи.
Абыржәымзар-абыржәы илеимаҵәап уҳәартәы ақәаршҩы ԥҭақәа Кәыдырҭа зегьы ҵдыршәаахьан. Акызаҵәык,
макьана зцәыбжа ҩ-ԥҭа самсал рагәақәак ирылыҳәҳәо инхықәгылаӡахьаз амра, аарла наҟ-ааҟ ахәқәа аҵыхәтәантәи аԥсымра еишьылӡа инықәнарԥхон.
Акыр шықәсақәа рышьҭахь, Адаужра ахәы иқәынхоз, Амқанбақәа рхы зқәырҵоз ахәы ԥшӡақәа ууаӡа игылан. Ииаҵәҟаҟараӡа нырцә-аарцә еиҿаԥшуаз, есыхәылбыҽха мра-шәахәа зхьыӡсоз ашәаԥыџьаԥ драан, снапсыргәыҵа хәыцк ықәубаауа аиҳа, арҭ ахәқәа ҵла шьаҭагәы рҿубаауамызт, ицәыҩҩажәӡа иааԥшуан.
Акыр шықәсақәа рышьҭахь, Мыса аԥаҵа ҟаԥшь дназлаз, абна хшьааны амандарина ахьеиҭарҳаз аҭыԥқәа амаӷи ажыци рҿысхьан. Акызаҵәык, усҟан иҿаԥыҟҟаны идырҿаасҭаз ахәы ԥшӡақәа, уажәыгьы имӷьаӡо ахәра ҿаасҭақәа рнын.
Аҵанӡа саақәыԥсычҳан, сҿареи сажәреи ахьеиԥылаз ҳқьаԥҭақәа даҽазныкгьы сылаԥш иныҵызган, ажәҩан хбыкьны сызқәа инықәҳазшәа схьанҭыџьӡа, аҩныҟа амҩа снықәлеит.
«Сара исыгхаз ушьҭа риашашьа шамам збоит. Сажәра сиааит, аха уара иумырӡын, Адгәыр, абри уабду ихәышҭаара. Уи шә-насыԥк ацуп, имшуп. Убысҟан саргьы сызқәаҭыԥ ҭынчхоит, абри ухоумыршҭын», – ахәы инқәыҩны слымҳа ҭнашьаауан саб иуазыр бжьы.
Аҩны санааи, акәасқьахь сыҩхалан, еиԥхьышьшьаа икҿаз саб иншьан ахаҿы игылаз аҟәардә снықәтәеит. Аҽны сабшан. Ахәылбыҽха, сан саб иеишәа ахьлыргылоз ацәацәашь ххаӡа иаркын. Ацәацәашь иахылҵуаз алашара, аԥсылҩҽиԥш еишьылҟҟараӡа, амаалықь иԥсы еиԥш, аҽынеиҵыхуа аншьан еиԥхьнашьшьаауан.
Абри аамҭазы, зехьынџьара ҭынчрахеит. Уимоу, есуажәааны, акы абазшәа ҿааихак ҟазымҵоз, Ақәыџьма ҳәа ҳзышьҭаз, ҳла дугьы абжьы гаӡомызт. Ҳажәқәа еибараауа ҳгәашә иаадгылозгьы, ҿымҭӡакәа, еилашьшьы ажәгәараҿы игылан.
«Сабаԥс анцәа иуиҭааит, ӡи-мцеи зҵысны ухьӡала иныҟарҵаз», – сҳәан, асаан ианыԥсалаз цәа ҟәырҷахақәак аанысхын, макьана зыԥсы зхымҵыцыз акәицқәа инарықәсыршәит. Афҩы хаакәакәараӡа алҩаҵә хәхәаӡа инахылҵын, ауада аҽаахьнагӡеит.
Аҩи, ауаткеи, аӡи нхысҭәалан, ашьшьыҳәа снеин аҟәардә снықәтәеит. Сыблақәа ааихмырсыӷьӡакәа ацәаӡыӡ зхьыӡсаны инеиуаз ацәацәашь сахәаԥшуан. Ау-разоуроу ҭынчран. Сангьы дааҩналан, лнапқәа налгәыҵаԥсаны насҭхашәа даагылт.
– Бтәа, сан. Иҿы иаимырҳәозаргьы, акранаҳфоз, саб баҳхаӡгылар иҭахӡамызт, – сҳәеит. Сангьы уаҳа сажәа ҩбамтәкәа, сывараҿы игылаз аҟәардә днықәтәан, лнапы ааганы сшьамхы инықәылҵеит. Сан лнапы ҵысуан. Уи сара сгәы снархьит. Убысҟан еиԥш сан саб даныԥ-сыҵәҟьазгьы дрыцҳасымшьаӡеит.
Ҳамҭак даатәашәа луит, аха лҽанылзышьақәымкӡа, дҩагылан, аншьан аҿы днахагылан, саб икәымжәи, иҟамеи, ихылԥарчи аалырҽеишәа ҟалҵан, зегьы лнапы аархьылшьит. Сара избон, сан лыбжьы мыргаӡакәа, лқьышәқәа ҵысуа гәаныла саб дышиацәажәоз. Уи сара еиҳагьы амца сыцранаҵон. Сан гәаныла саб иалҳәоз, лара аӡәзаҵәык лакәын издыруаз, лара аӡәзаҵәык лакәын уи лымаӡа шаҳаҭс иамазгьы.
Ацәацәашь былуанаҵы, аҭынчра хьанҭара ҳалаӡырҩуа сангьы саргьы акыраамҭа ҳтәан.
Ишылашьцара ианаалашьца, сан дҩагылан амаҵурҭахь дылбааит. Схаҿы игылаз алашарбага снацәа нақә-сырӷәӷәан, алашара ааҩнаҷҷеит. Сывараҿы еикәаԥсаны иқәыз саб иҩымҭа аартны аԥхьара сналагеит.
Саби, Қәасеи, сареи ҳшеицыз, ҳдәы ԥшӡаҿы ҳанаакылшәа, схәыҷра зегьы сгәаларшәо, игәыр-ԥшаагаха, ҳхәышҭаара алҩа афҩы сԥынҵа ааҭна-шьшьааит. Адәы ԥшӡа аҵыхәаҿы ашымҳа иқәгылаз снапы аахьысшьит. Ииаҵәаӡа ашымҳа атәӷәы иақәиааз ашыцламҭә татаӡа снацәкьарақәа налашәеит.
Ушьҭа ҳахьатә гәашә ду ҳазааигәахо ҳаналага, саб дааҭгылан, ихҭырԥа ааихихит. Иԥсы ааиҭакны игәы аԥсы аиршьарц иҭаххеит ҟасҵан, саргьы сааҭгылеит. Саб ҳамҭак ихы ларҟәны дгылан. Ашьҭахь, зныкыршәа, ихы дааҩахан:
– Ҳараз, дад, уара ухаҵоуп. Ахаҵа дызқәымшәо егьыҟаӡам, уҽырӷәӷәа. Саргьы схы уааԥшы. Инаԥшуа зегьы ҳара ҳарҭахым, аӷа игәырԥса уқәумыршәан. Уан хлаҳәада убаха лмаӡакәа... – уаҳа изымҳәакәа ихҭырԥа ҩеихеиҵан, днавалеит.
Џьара ԥсҿыхгак, гәырҩа хҽыгак сеиҳәарызшәа Қәаса ихы аалеирҟәын, сыжәҩахыр днаҵагылеит...
Убри ауха сара саб иашҭа сышҭалазашәа дҭалааит уара убри аҩыза узҽиӷьызшьо ҳәа аӡәыр дыҟазар... Сан хәашабга, Хьмур неиҭамҳәа лгәырҩа дагахьан. Аҵыхәтәан саргьы сыбзагәырҩаха санылзацла, уаҳа лзымычҳакәа сылабаразы дышгәаҟуаз лынарцә мҩа днықәлеит. Саҳәшьа леишәамаҭәа шықәыз, сан лтәгьы уаҟа иналыварҵеит.
Мчыбжьы заҵәык ауп сани сареи иҳабжьысыз. Мчыбжьык ҵуан сан анышә дамардеижьҭеи.
– Сааит ҳәа заҳаз суацәа сҭынхацәа – ҳазҭахыз ҳәа аӡәыр дыҟазар зегьы ҭибажаа сбаразыҳәан иаауан. Сбаразыҳәан иаауан, аԥсы дыбзахараҳа, са сыхынҳәра иақәымгәыӷуаз, заа анышә сеиҩыжааны сазҭахьаз шьоукы.
Сынасыԥ ахьцыгәҵыхәамхаз иеигәырӷьаны ҵәуамҭакгьы уны исԥылеит Наҩҽии Лади.
– Анцәа иџьшьоуп, Ҳараз! Зегьы акоуп уразреи уиашареи
ухындырҳәит! – иҳәан, ешьак иеиԥш сгәыдикылеит Наҩеи. Лад иакәзар, иԥсы игәы икылахо, сныҳәа-ныԥхьаны, снеигәыдиҳәҳәалеит. Абарҭ аҩыџьагьы нахьхьынтә аахысгьы, гәыкала ишысзыҟаз агәра ганы сыҟан. Убырҭ аҩыџьа ибзианы ирдыруан, иахьа уажәраанӡа сзықәдырӡуаз амаӡа. Урҭ игәҩарамкәан ирдыруан сзықәдырӡуаз, сзыхдырҟьоз зусҭцәаз. Убри сара сгәы акыр иааннакылон. Амаӡа быжь-цаԥхак наҿаҵаны быжь-баашк ирҭоукыргьы, зегьакоуп, ҿык иҭыҵыз шә-ҿык ирҭамлар ҟалаӡомызт. Еиҳа-еиҳа агәра зго салагеит, сара есымша гәырҩас исымаз абри амаӡа, зегьыҵәҟьа акәымзаргьы, реиҳараҩык ишырдыруаз. Уи ус шакәыз аргама избарҭан, сбаразыҳәан имҩахыҵуаз рыҟазшьеи рцәажәашьеи рыла. Иаартыҵәҟьаны аҳәара рзыгәаӷьуамызт, аха инықәырԥшшәа абас ицәажәон:
– Дад, зыжәлар зхырку, изхыхьу ауаҩы есымшагьы ижәлар ргәы иоуеит. Жәлар рынасыԥи рдоуҳаи анцәа иуциҵааит уахьыҟазаалак! – иҳәан, иԥаҵа дуқәа игәыбжьы мацәа нарыҵшьны, схы аагәыдикылеит Шьагә.
– Зегьы еилкаауп, зегь дыруп, мышкызны ҳамшәа-ҳмырҳа ацәажәаха анцәа иҳаҭәеишьагәышьозар, уара иҟоуҵаз аҵыхәала аҳәатәы ҳамоуп. Уразреи ууаҩреи иухшаз ирыцлааит сара абас сшарамшашәа, цәгьамга ҳәа адәы сықәызҵаз, – аҳәсақәа реиԥш инапы ааиргьыжьын, уара иухьша-мыхьша сара исыхьааит аанарго, инапсыргәыҵа илахь инадикылеит Кәаҵиа.
Абарҭқәа зегьы суаажәлар рҟынтәи исаҳауа саналага, акымзарак змыхьӡаз аӡә иеиԥш схы сыԥхьаӡо салагеит. Ажәакала, ушьҭа сыҩны схы нықәҵаны сыԥсыргьы ԥсрам ҳәа исыԥхьаӡон. Жәлар рыбыз-хаа иамыхәшәтәуа хьаа ыҟаӡам. Аамҭа цацыԥхьаӡа саргьы хәыҷы-хәыҷла сгәы сыԥсахуа салагеит. Аԥхьан ишысҳәаз еиԥш, гәыкала сызҭахыз сҩызцәа лассы-лассы имҩахыҵны сырбон. Акыраамҭа схала схы сазынрыжьуамызт. Ирылшоз ала схы-сгәы схадыршҭуан.
Схынҳәиижьҭеи ҩымыз нҭакәкәа инҵәахьан, аха макьана зехьынџьара ҭынчран. Дызусҭзаалак, сыӡбахә ицәгьангьы ибзиангьы аӡәгьы далацәажәомызт. Изыз-ӡарызеи, саргьы сгәы ҭынчмызт. Иҟаларызеишь ҳәа слымҳақәа сықәԥсаны сӡырҩуан. Жәохәҩык сқыҭа иалҵыз ауааԥсыра рыӡбахә алагьы аӡәгьы акгьы ирзомызт. Сара сҭаки-уажәи рыбжьара Бзанқыҭа дналганы аӡәгьы дрымгацызт. Сыԥсҭазаара абжа шсымырхызгьы, суаажәлар анысымҭи, убри иазцасны, даҽаӡә ила урҭ рықәгара еиҵырымхит. Иахьагьы убри ахҭыс анаасгәалашәо, иагьа инасырҳәыргьы-иаасырҳәыргьы, сара сышьҭахь, убырҭ, сқыҭа уаа ажәохәҩык уаҳа изрыламкьысыз атәы иара усгьы схахьы исзаагомызт.
Хымыз ирықәлахьан сара аҩны сыҟазиижьҭеи, аха урҭ рҵыхәала хәылҟьа-ҿылҟьакгьы смаҳацызт. Сара исыздырамызт урҭи сареи даҽа ҳамҭак ашьҭахь ҳлахьынҵа зеиԥшрахоз. Аха макьаназын, сқыҭа уаа аӡәгьы дрыламкьысыцызт.
«Ӷәада иаха ҩыџьа ргеит. Ахәҵагьы, иашәа аԥсымҩа ылыркаартә, ахаан акәтыҵәҟьа игәаӷьны ахәда аҳәызба наҵазымкыцыз Ламкыц рыцҳа днеидҳәаланы дыргеит», – рҳәаларын. Уаҵәашьҭахь убас Аҭара аԥсуаа рҟынтәи уахык ала хҩык ықәыргеит рҳәаларын. Абас иааҳакәыршаны ауаа ргара иаҿын, аха ишысҳәахьоу еиԥш, Бзана ақыҭа макьаназын, ишцәалаз иҟан. Аха убригьы машәырны ауп ишыҟалаз, абжьарак, суаажәлар рыцҳашьаны, мамзаргьы, акгьы шырхарамыз сара сыла еилкааны иауаанрыжьых! Акы, сара сеиԥш зеиԥшыз сқыҭа уаа ҽеила издыруаз, ирыманшәалаз иԥыхьашәара дара рзыҳәан иуадаҩын. Убри адагьы, убысҟан зегь реиҳа суаажәлар еиқәзырхоз ҳәа сгәы иаанаго, иахьымӡеит, насгьы егьырҭ ҳаԥсуа қыҭақәа џьара-џьара еиԥш, Бзана ақыҭантәи анхацәа руаажәлар рымҭиит. Уи сҳәеит ҳәа, сара сеиԥшҵәҟьа хаԥсыра еиқәаҵәа рзаарымцазаргьы, сара сышьҭахьгьы аӡәык-ҩыџьак хаала-мчыла аус аиҿкаара иазырымкыкәа
иҟамызт, аха уи зегьы ҵәахын.
Ажәакала, убысҟан ҳқыҭаҿы раԥхьатәи аӡхыҵра сара соуп имҵанарсыз. Агәра ганы сыҟоуп, убысҟантәи аамҭазы суаажәлар реиқәырхара сара ишсыбзоуроу. Убриоуп иахьагьы сымшьыкәа сызмоу.
Зжьы ужәыр зтәан еиламгылоз, цәгьамзар бзиа зымхәыцуаз: Мыса, Гәаџьагьиа, Мшәылды реиԥш иҟаз ауаа ҳәашгашқәаҵәҟьа алакҭаҿы, ианнеи, аԥсреи абзареи рышьхәа ианҭаха, рҽааныркылеит. Ишынаргәыдеибаҵара еидтәалаз аиӷацәаҵәҟьа аԥсуа жәлар ргәаҟреи рына-сыԥдареи зегьы џьарак еиднакылеит, еизааигәанатәит. Ус акәгәышьоуп ҳара ахәашабгақәа ҳшыҟоу: бзиа ҳаныҟоу, ҳаиҵашьыцуеит. Ацәгьара ҳақәшәаны, ҳадраӷаӡо ҳаналагалак ауп акәҷарақәа реиԥш зегьы ҳхы анааи-даҳкыло.
Сара схынҳәны сааи-уажәи рыбжьара, саб Ҭемраз аҩны днаԥыршәаны шьаҿак днеиуамызт. «Убаразыҳәан имҩахыҵуа рацәаҩымзаргьы, зынӡа ҳгәакьақәаҵәҟьақәа мааир рурым. Срықәымшәар гәнаалам, аҩны сыҟа-зароуп», – иҳәон.
Ҵабыргыҵәҟьаны, сеибганы сахьыхынҳәыз еигәырӷьаз рацәаҩызаргьы, рхы иацәшәаны, сбараҳәа имҩахыҵуаз маҷӡан. Аԥсы мыжда ҵаами, баша зыгага иацәшәозгьы заҟаҩ ыҟадаз.
Абас ҳшыҟаз, ҽнак шьыбжьышьҭахьк ҳашҭа иааҭалеит хҩык аҽцәа. Саб усгьы, ҵангьы-мцынгьы агәашә ахь даумԥшыхуаз, иааиуаз ҳахьатә гәашә ианаадгылаҵәҟьа игәеиҭеит. Инеиқәырццак-неиқәырццакны арыцҳарақәа дзықәшәақәахьаз деихәларшьын, ддырҟәит, акәымзар, асасцәа аниҭаауаз иара мшаԥшарас иԥхьаӡагәышьон. Аха егьа абриаҟара иҳаидеи шмаҷызгьы инмырԥшӡакәа, бзиала шәаабеит ҳәа иааиз днарԥылан, зегьы ааҽыжәихит.
– Ҭемраз, анцәа иџьшьоуп уҷкәын заҵәы дхынҳәит, дызгаз рымышра ааигааит. Уабдуцәа рдоуҳаи, уара уразреи уламыси даҵанакит. Аиаша аҵыхәа былӡом. Аринахысгьы
анцәа уирманшәалааит! – абас ахҩыкгьы инеихырҳәаалан, Ҭемраз инапы ааимырхит.
– Анаџьалбеит џьара-џьара анцәа дыҟаӡам, акәымзар, Ҳараз иан ахәаша лыҷкәын дылбар иауази, аха уара иуҳәо, есымша анцәа иуциҳәом, умбои, – иҳәан, даақәыԥ-сычҳаит Кәынта.
Кәынта дала-шьала иаҳзааигәаӡаз аӡә иакәын. Нарҭоу Кәынта ҳәа, абжьуаа рҿы ауаҩы дыԥҵәазар хацламхәала деиԥызшьуаз, ацәгьеи абзиеи иадыргалоз, ацәтәыҩа еиԥш ақыҭа ирылагылаз, ҟамчхәыла еицалырхуаз, шәҩык рзыҳәа иҟамлоз аӡә иакәын. Мез Матуа дӷәадатәын, санхәа лаҳәшьа лхаҵа иакәын. Ахҩык еиҳа дыҷкәынан. Убригьы Ҭада ихьӡын, саншьцәа дреиуан. Реиқәшәа-шьагьы шыҟалаз машәыршәоуп.
Саб акы еиԥшымкәа дреигәырӷьеит. – Шәара шәысзымҩахызгаз ишьапы сакәыхшоуп! – иҳәан, дгәыцхә-гәышьуа, рхаҵкы камыршәуа ҳахьатә кәасқьахь инхеигалеит.
– Дад, узгаз рымышра ааугааит! – иҳәан, схы днагәӡит Кәынта.
Ахҩыкгьы гәыкала инасыдныҳәалан, рҭыԥқәа рҿы инатәеит. Ҳамҭак ҿымҭӡакәан итәан. Сабгьы дындәылҵын, дмааицызт. Дук мырҵыкәа ари аҩн иҟаз, асасцәа рхәы лырхиаанӡа, расак, џьынџьыхәак, лаҳарҩак зҳәаз иеиԥш, ажьаӷь уатка кәеи-цеиуа аԥаҭлыка еиҟәжәарашәа инаганы раԥхьа инықәлыргылеит.
Асасцәагьы рацәак рыҽмырххацәакәа, иааинырсланы инарԥыхьадыршәаз, рҽынахырԥхьалеит.
Ус Ҭемразгьы дрыхьӡан, иҟәардә даахан, астол ахаҿы днатәеит. Амашьынақәа ухы ҭырҟьар ҳәа ушәозу. Иааҳакәыршаны ҳхәы ԥшӡа шәаԥыџьаԥла иҭаҳәҳәан. Ҳахьатә кәасқьа абарҵа уқәгыланы уаныԥшлак, ииаҵәҟаҟараӡа амшын агәы ухыԥшылон. Ҳҩадахьыҟа ахәы еиқәаҵәа ихыԥрааны иааҳала-шәшәоз аԥшалас ԥсрашәк уахнарԥон. Акымзарак хьаас измамыз, игәырҿыӷьгаха
абна агәантәи иааҩуан зхыхь акәаш-ҵла иахызгоз амышзырҳага абжьы. «Кәыкәу, кәыкәу, кәыкәу» – ҳәа агәырӷьаҿҳәашеиԥш аҳауа ахышәқәа рыҽкылыршәаны иааҩуан акәыкәу абжьы.
– Анцәа рҭыԥ, адунеи агәҭа ҳәа џьаракыр акрыҟазар, абра, уара раԥхьа уабдуцәа рымцахә ахьеиҿаркыз, Тур ихәаҿоуп иахьыҟоу, уқәӷьацааит, Ҭемраз! – иҳәеит Кәынта, икәымжәы аԥшь ишьамхы инықәыршәуа.
– Анкьа, ауаа рыԥсы анрылаз, рҭыӡҭыԥ ахьылы-рхуазгьы, рызқәаҭыԥ ахьылырхуазгьы рдыруан. Убри акәын зегь раԥхьаӡагьы изышьҭаз. Аха рыцҳарас иҟалаз, адгьыл ахаареи ауаатәыҩса ргьамеи ҳаазқәылақәаз рҽырыԥсахуа иалагеит, – иҳәеит Мез, хьача сырмала иқәкааз ихҭырԥа рқьақьа ихымхӡакәа абансшәа дахьтәаз.
– Ауаатәыҩса рыдгьыли рҭыӡҭыԥи акәым, дара рхаҭақәагьы ирымбаӡакәа, ҳабацәа рыламыси руаҩреи, дәныҟалагьы ҩныҵҟалагьы ирымаз рыԥшӡареи рцәыӡшәаххо иалагеит. Акаамеҭ анырҳәа, сара соуп акаамеҭ ҳәа иҳәҳәо, ажәҩан иалыҩрны икаҳауа џьушьома, Кәынта, ухаҵкы сцеит. Аа, абыржәы Мез ииҳәаз ауп акаамеҭ ҳәа изышьҭоугьы. Анцәа абзиара ҳԥеиԥшитәааит, аха сыздырцәом... – иҳәеит Ҭадагьы дахьтәаз даалакҩакын.
– Макьаназы акәтаӷь ԥымҽӡакәа ибылгьоит. Макьа-назы урҭ зегьы ҳхы иқәаҳкыртә ҳаҟоуп, еицәоу анцәа иҳаумырбан. Ҳабацәеи ҳареи ҳхаан иҟаз цеит, иԥсит, дад, уи ушьҭа хьарҳәшьа амаӡам. Игәашәҭахьоу сыздырам, ҳарахәқәаҵәҟьа ҳхамԥшьо иалагахьеит.
– Ес-иҟалалакгьы сара ҳауаажәлар рдоуҳа сақәгәыӷәуеит. Анцәа иумырӡын жәытәнатә аахыс гәыԥҳәыхшла икәыршоу аԥсуа жәлар рыԥсадгьылгьы даргьы! – иҳәеит Ҭемраз, уажәраанӡа ҿымҭӡакәан дахьтәаз, иаҵәца быжьпаа хәыҷы аақәихын.
– Ҳадгьыл гәыԥҳәы хшла ишԥакәыршоу, Ҭемраз! – иҳәан, хәыҷык иҟәардә ишҟа днахан, Ҭемраз иҽынеизҿлымҳаитәит Мез.
– Ирҳәоит, дад, аԥсуа иадгьыл хы алалаӡом ҳәа. Избанзар, мышкы-ахамышк азы аԥсуа жәлар, жәынгьы-ҿангьы раӷацәа ҭаха анрырымҭаӡа, анцәа иадгьыл заҭәеишьаз аԥсуаа рҿы анцәа амаалықь дааишьҭит, аԥсуа жәлар рыԥсҭазаашьа зеиԥшроу еиликаарц. Амаалықь, Аԥсынтәыла иқәынхоз аԥсуа жәлар раӷацәа ҭыԥ шрырымҭоз, ес иаашаргьы ашәақь ахы ишҭагылаз аниба, дцан, иибаз иаҳаз, аԥсуа жәлар зҭагылаз арыцҳара зегьы, ак аанмыжькәа инаганы, анцәа иеиҳәеит.
Анцәа абри даара игәы инархьит. «Ҳаи, уаҩак азна ада адунеи зеиуа ықәымхаз сыхшара нхамҩа рызымҭо дарбан?!» – иҳәан, аԥеамбарцәа ран дааишьҭит, абасгьы налаҳәаны:
«Аԥсынтәыла иаанхаз ахәыҷы, ахи-аҵыхәеи неидкыланы, џьара мацәа ҭыԥк аанмыжькәа, иаакәыршаны бгәыԥҳәыхш кахьа» ҳәа.
Аԥеамбарцәа ран убыс иагьыҟалҵеит. Убри аахыс, шьха нхыҵынтәи мшын нырцәынтәи шаҟаҩы, ари аԥсҭри, арҳәцәеи, ақәылацәеи заҟантә рҽеибыҭаны Аԥсны заҟаҩ ақәлахьада, аха аҳәаа изахьысӡом, избанзар, иаа-кәыршаны Аԥсны адгьыл аԥеамбарцәа ран лгәыԥхәыхш калхьахьеит. «Уи агәыԥҳәыхш аӷрагылара аӡәгьы илшаӡом. Ианаадыххылалак, алакә мцабз нарҿасызшәа, рышьҭахьҟа инагьыжьуеит», – абас рҳәоит ажәытә аахысгьы. Аха уи аҵареи амцреи ушьҭа шәара шәазхәыц! – иҳәеит Ҭемраз.
– «Абга ахьҭоу ауп алагьы ахьҭашуа». Акы ахьырҳәо акы ыҟоуп. Ус акы ыҟамзар, аԥсуаа шьха цыцхак иаҟарамкәа, заҟантә аԥсырҭа алакҭа иҭаԥшхьоузҽи, заҟантә ақәӡаара, ахҵәара, ахыԥсаара, ашәгәы-аԥсгәы иқәгылахьоузеи, аха макьанагьы еиҭасҳәахуеит, доуҳак амҵәыжәҩа иҵакны иаанагоит, – иҳәеит Мезгьы.
– Адоуҳагьы доуҳауп, аха амилаҭ ацәгьеи абзиеи рҿы, ҿык еицҭацәажәозароуп. Хәыҷгьы-дугьы, наа имнеиуа инаиркны, еидгылозароуп, еиҳарак ҳара ҳаиԥш имаҷу
амилаҭ. Ара еидтәалоу, еишьара зеибарго, дала-шьала еилахәу ҳауп, еицәааӡо егьҳамаӡам. Убри аҟынтә, имӡакәа исҳәарц сҭахуп ҳара ҳмилаҭ рхы заҟа иаԥырхагоу аҟара, раӷацәаҵәҟьагьы рԥырхагамзар ҟалап. Рыцҳарас ҳмилаҭ ирымоу ҳәа сыззааиуа, аханатә аахысгьы ҳазмырӷьацо, ашьыцра мыжда ауп. Ҵабыргуп, уаҳа царҭа амамкәа ацәгьареи агәаҟреи ианааҭагылалак, убысҟан зегьы хылԥак рҽыҵарыгӡоит, иагьеидгылоит. Ус акәымкәа мышкызны рыбӷа анаарзеиҵыхны, иааиҵагылар, иаазықәшәақәахьоу зегьы рхашҭуеит. Амилаҭ рҟынтәи зыжәлар рҿахәы аҳәара зылшо, аҩагьы аӡагьы зымпыҵаԥымҵәо ҽеик дааҩыҵхахар, убри ҳиҵашьыцны ӷарҭахәыс даашьҭаҳхуеит. Есинҟаҳҵалакгьы, ал аӡахәа нахьҳәаны ҵаҟа ианкарыжьуа еиԥш, аҟәрышь кылҵәа даԥсамкәа аҭлаҩа днылаҳажьуеит, – иҳәеит Кәынта.
– Хәыҷык сахнаԥаацәоу сыздырам, аха сара анцәа дхасҵоит аҟынтә, зеиԥш ҟамло зегьы анцәа ду имусхәуп ҳәа сахәаԥшуеит. Злыԥха ҳаура илымшо ҳәа акгьы ыҟаӡам. Иҭаххар, арыӷьала уиргьыжьуеит, иҭахымхар – арымала. Изхысҳәааз абыржә Кәынта уара зыӡбахә умоу ҳмилаҭ роуп. Иаауҳәаз зегьы ԥсаҭа џьыкацуп, зегьы-зегьы иашаҩацоуп. Сара ҳмилаҭ инарҵаулаӡаны нахьхьынтәи санрызхәыцлак ишәиу џьысшьоит. Аӡәы, мышмыждак аҽны ашара днаҵагылан, ӡ-хьамԥшла иҿы-инапы ааӡәӡәаны, имаҟа нкаршәны, мрагыларахь иҿы рханы, длықәгылан дыбӷеит. «Абарҭ ауаа жәла маҷ имԥсуа ибзамхо рыԥсықәхааит. Дара рхала рхы иԥнамҟо ргәы иԥнамҟо, аҟәыш иреиҳәо шьашәа ирбо иқәхааит» ҳәа.
Хәыц еиқәаҵәа злам ауасахша кәырбан, аԥсуаа рхаҭарнакцәа зегьы ҳнашьҭагыланы, ҳхы-ҳаԥсы ҿаҳхырц ҳцашан уи ибӷаз ауаҩ ишҟа, аха иабаҟоу уигьы ушьҭа идунеи иԥсаххьеит, – иҳәеит Ҭадагьы ихы иқәыжьны дахьтәаз.
Сара ацәгьагьы абзиагьы срыламцәажәаӡакәа сахьтәаз,
схала сгәы сҭацәажәон: «Иуҳәо иашоуп, Ҭада. Ҳара ҳшәигәышьоуп. Ҳшәимзар, ас убахьоума! Аҳы, анцәа иџьшьоуп аԥсуа жәлар еиҵагылт, имахәҿараахеит, ушьҭа иҳабаргәузеи анаҳҳәо аамҭазы, иахьаанагаз, ҳзыхдырҟьаз ҳзымдырӡо, амҟәыл наҳазкаҳаны ҳаиҭанхыршьаауеит. Иашоуп абарҭ аҭаҳмадцәа ирҳәо. Убри зегьы еиҳарак ҳара ҳаидымгылареи, ҳаццакреи, ҳхыдареи ирхароуп. Убыс ҳшәиуп азыҳәан акәхап, Аԥсынтәыла ажәытәӡатәи аҳәаақәа, ала шыцыԥхьаӡа еиҵало мацара иахьа ӡыгмацәазк атәарҭа затәарҭахаз.
Сгәы инҭасҳәоз сажәақәа иаҳауазшәаҵәҟьа, сыгәҭахәыцрақәа саарыԥирҟьан:
– Зегь акоуп Аԥсны дуӡӡа насыԥк амаӡамкәаҵәҟьа анцәа имшеит, ҳаргьы иаҳхылаԥшхәу хыхь дықәтәоуп, зегьы збарҭоу, зегь заҳарҭоу. Ижәдыруаз, аханатә аахысгьы ҳҳақ ыҟоуп. Убри аҳақ иаиааиуагьы мчы иахылаҳәаны изыҟалаӡом. Хы ԥсыргьы жәа ԥсуам, абри шәхашәмыршҭын! – иҳәеит Мез, иааиҳәаз зегьы агәра гаҵәҟьаны.
– Уара насыԥ умоуп, Мез! – иҳәеит Кәынта иқьышә ччаԥшьк нықәирххын.
– Изхуҳәааи? – иажәа неиҿыҵԥааны дҵааит Мез.
– Укәа-умаӷра дҭатәоушәаҵәҟьоуп злыԥха ҳаура дышхоуҵо, уигьы насыԥуп! – иҳәеит Кәынта.
– Кәынта уххь згеит, ауаҩытәыҩса агәаҟрагьы ицны, аԥсрагьы ихымԥо, ари адунеи лахьышәышә данықәлах, ма анцәа дхеиҵозароуп, ма аҩысҭаа дхеиҵозароуп. Изакәызаалак, џьара мчрак змоу аӡәы игәра игозароуп, димҵахырхәозароуп. Акәымзар, ҳашнеи-шнеиуа аԥсраҵәҟьагьы цәгьаӡахо иалагоит. Ҳара ҳабацәа аныԥсуаз, рдунеиаҿ рыԥсҭазаара зныргаз амҩахь иаахьаԥшуан. Рдунеи ахаан гәнаҳак ишаҵамлац агәра аныргалак, уеизгьы-уеизгьы џьанаҭ шьапыла дышцоз агәра игон. Убри ашьҭахь, ашьшьыҳәа игәы рҭынчны, иԥсы рҭынчны,
инапқәа неихәыдхаршәны игәы инықәиҵон, агәдыҳәа инарцә мҩагьы днықәлон. Уажәы, изеицәааӡарызеи ауаатәыҩса анцәагь дрымам, агызмалгьы дрымам, ус хыда-гәыда амҵқәа реиԥш адунеи ҳақәыԥсоуп, – иҳәеит Мез.
«Зых иахәо иоуп, анцәагьы дызхәо», – сҳәеит гәаныла, сахьтәаз. Ауаатәыҩса акы еиднакылозароуп, акәымзар, еибаахәо, еибаҭиуа рҿынархар, амилаҭ рыцҳа ирызгәамҭаӡакәа, иаалырҟьаны абамба сы ззауны, акәиц алашәаны инықәблааз аҵанцәа реиԥш, мышкызны абри адгьыл рышьхәа-мышьхәа аныҵуеит. Ауаа рыбаҩ иалхны ақаруаса зыргылоз аҳ иҩызцәа Сталини Бериеи рами иахьа дгьыли-жәҩани ашәы ашәызҵаз. Анцәа анцәа ҳәа иааиуеит, арҭ сысасцәагьы. Анцәа иаҵкыс дызлам-чыдоузеи нас Сталин? Аӡы шыцәаз ибазшәа иахьеи-уахеи иҿаҳәатәы ҟалозар. Аԥхьан исҳәан еиԥш, уи ауаа рыбаҩ иалхны ақаруаса зыргылоз аҳ, ма ақаруаса алеимыр-гылози ауаа рыбаҩ. Сталин миллионҩыла ауаа рыбаҩ анышә иаҵҩеитәит. Зхыԥхьаӡара рацәаз амилаҭқәа егьа ихыршьаазаргьы, урҭ рацәаҩын, рацәак ирнымԥшит. Аха сара стәқәа? Сара стәқәа рыцҳақәа амалагьы аӡымшын ихыӡлахьаз, шәынтә ихҵәахьаз, шәынтә ихыԥсаахьаз, аарлаҳәа ҳашьха уаа ранацәа ршәы ршәыхны, ушьҭа хәыҷык ҳгәы неиҵыҵып анааргәахәуаз, аа, абар иҟалаз. Ҳара ҳмилаҭ маҷгәышьоуп ахәашақәа. Аӡәы ихыцәхәыц налшәаны икашәаргьы иаразнак ирнымԥшыр ауӡом.
– Уара угәы иаанагозеи, дад, Ҳараз? – иҳәан, Кәынта ибжьы слымҳа ианааҭас сааҭрысит. Исызгәамҭаӡакәа даҽа дунҽик сықәнагалахьан.
Абарҭ сгәы иҭысҳәаауаз зегьы сзырҳәацәоз аҿахәҿыхцәа ираҳауазшәа сааҟалан, иаразнак схы аасымагәыхьхеит. Аха сымала схы сшацәажәоз анеилыскаа ҩаԥхьа сҽааиқәыскит.
– Сара издыргәышьозеи, аха егьзымфаз ала зхаҿы шьала
иҭәу саҩызоуп. Ахьшь иажәжәаз аӡнаашә кәҷышь еиԥш, исыхьыз исзааз сзымдыруа стәоуп, – сҳәеит.
Абра исыкәшаны итәаз цәара-жьрала ишысзааи-гәаӡазгьы, абни аԥхьан сгәы иҭысҳәаауаз еилыркаазшәа збеит. Ҳаӷоу игага дацәшәо адунеи дықәхааит, аха сара убранӡаҵәҟьа снаргахьан. Амшә ацәа зхарԥаны идыргыӡҳәыӡуаз ҳәа алакә аҿы иззырҳәоз реиԥш сҟаларц егьсыгмызт.
– Зегь акоуп, иашак ыҟоуп. Убри аиаша ауп уаргьы уҩныҟа ухынзырҳәыз, – иҳәеит Мез, ҩаԥхьа анцәа ду ацәашь еиԥш днеихаргыланы.
– Сара ажәлар иреицәоу соуп. Абра иахьа ишәцәажәахьоу зегьы цқьа сазыӡырҩит. Аха сахьшәықәшаҳаҭым рацәоуп, – иҳәан, сааит ҳәа аниаҳа, сбаразыҳәан имҩахыҵыз Џьгьардатәык, уажәраанӡа ажәак мҳәаӡакәа итәаз, ицәажәара аӡәгьы дазыԥшӡамкәа ҿааиҭит:
– Избан, Ебырҳам, уақәшаҳаҭымхартә еиԥш иаҳҳәа-зеи? – иҳәан, зны-зынла ҟазшьахәрас ишимаз еиԥш даалацәҟәыс-шьацәҟәысит Кәынта.
– Анцәагьы дынцәоуп, аҳақгьы ҳақуп, адоуҳагьы доуҳауп, аха урҭ ракәӡам ажәлар лахьынҵас ирымоу. Ажәлар гәашьамхыс, насыԥс, лахьынҵас ирымоу ажәлар раԥхьагыла иоуп, – иарӷьа гәышԥаҿы икнаҳаз Гьаргь иџьар ааирҽеиит. Иҵегьы иажәа инациҵарц иҿы анааихихуаз:
– Уажәа хьыла иԥысҟоит, Ебырҳам. Уара еибашьреи еибакреи акыр аџьабаа зхызгахьоу аӡә уоуп. Уи ззымдыруада, аха уажәы иуҳәаз ауп исмоуа. Иахьагьы ҳмилаҭ раԥхьа игылаша, аиаша мҩа ҳақәызҵаша аԥхьагыла дҳамаӡам ҳәа аума иуҳәаз иаанаго? – иҳәан, днацыҵҟьашәа дҵааит Кәынта.
– Ари уажәы сара исҳәаз хнырҳәны аӡә ухәда иахасҵоит ҳәа акәӡам изысҳәаз. Ари сара зыгәра ганы сыҟоу, аханатә аахыстәи сгәаанагароуп. Ҳара ҳмилаҭ нахьхьынтә аахысгьы акреилызцоз, ҳажәлар рлахьынҵа знапы иадыркышаз аԥыза даҳмоуӡацызт, иахьагьы дҳамаӡам,
ус ауп сара ишыздыруа, – иҳәеит Ебырҳам ииҳәаз даахьымхәӡакәан.
– Ус, аӡәык-ҩыџьак иҳамоу ҳажәлар рхаҭарнакцәа аҵәы рхьаҳшьуа ҳалагар, иҳамоу ахәыҷгьы ҳампыҵышшар ҟалоит. Уиаҵкыс, ихәыҷы-иду иҳамоу пату рықәҵаны ҳаибаарыхыр еиӷьуп, мамзар, ааӡарыҽха амҩабжара ҳақәхар ҟалоит, Ебырҳам. Ҳара ҳабацәа есымшагьы ачҳара рыман. Урҭ аҽырхагара аиҳа аҽырҟәышра есымшагьы аԥхьа идыргылон. Рықәҵатәы баны ршьапы аиҵыхшьагьы рдыруан, – иҳәҽит Кәынта.
– Иқәҵатәы баны ишьапы аиҵыхшьа идыруандаз ани Есақьрысҭа исахьа иҭаны, икәтыц кьарахә жьакцала, аурысқәа рчын уаҩы ду дишьуазма? Убригьы аԥсуа жәлар среиуоуп иҳәеит. Аԥсуа жәлар сыршьауҩуп иҳәеит. Абас хы-заҵәык ала, зыццакрала зыжәлар ҭазырхаз иоуп уажә зыӡбахә сымоу. Ихарамхәыцрала убри Есақьрысҭа ҳәа сызҿу агенерал данишь ашьҭахь, аурысқәа Аԥсынтәыла иазыруз иудыруа ауп, – иҳәеит Ебырҳам инҭыцҟьааны. Убри ахҭыс раԥхьаӡа аҭҵаара напы азыркыз Ебырҳам иакәызшәа дцәажәеит.
– Ааи, издыруеит, аха ари Есақьрысҭа ҳәа узҿу иоуп иаҳзымдырӡо! – аниҳәа Кәынта, итәаз зегьы ааибарччеит.
– Ара аччара аиҳа ҵәуаразар ҟалап иаҭаху. Есақьрсыҭа ҳәа ихьӡыртәит ажәлар. Избан изихьӡырҵаз уи шәара шәазхәыц. Зегьы здыруа, зегь зылшо ҳәа дрыԥхьаӡозар акәхарын. Мамзаргьы аԥсы цқьа зхоу иара аӡәзаҵәык иакәыз џьыршьозар акәхарын. Ажәларгьы џьара-џьара иуасақәами, ирарҳәо акәҵәҟьоу џьыршьоит. Убысҟангьы Есақьрысҭа десақьрысҭаҵәҟьаз џьшьа ишихәаԥшуаз, жәларык ахра ҿҟьара инҭаирхәашеит. Убыс ауп ишыҟоу аццакреи ахыдареи! – иҳәан, деицрашәаны ацәажәара даналага, саланагалацәеит иҳәан, иҽааникылеит Ебырҳам.
– Инаҳарҳәыргьы-иааҳарҳәыргьы убри Есақьр-ысҭароуп ҩаԥхьа иахьа ҳара ҳҟны иҟалазгьы. Убри ашьҭахь еиҭа акыр ҟалозар изыхҟьогьы. Ҳажәлар аҟәыш драԥгылазҭгьы абасҟак ҳауаажәлар шьаарҵәыра-рымтәыргьы ҟаларын, – иҳәеит Ҭадагьы Ебырҳам инаид-цәыланы.
– Избан, уара, Ешбеи Алакәабеи ыҟамзи. Урҭ гаӡақәан уҳәар, инаԥшуагьы ухнарччап. Урҭ рҩызцәа ушьҭа шәышықәсагьы ҳмилаҭ ирылымиаар ҟалап, – иҳәеит Кәынта игәы иныҵаххшәа.
– Ауп, аха егьызмамгьы иарбаӷь цәаӷәара игароуп, ишԥаҟоуҵари... – рацәак ацимҳәеит Кәынтагьы, уаҳа иахиҳәаарыз ахьизымдыруаз аҟынтә.
Ауаҩы деиҿыхтәзар, сгәы неиҭамскәа деиҿысхып ҳәа згәы иаанагоз ауаҩы, уажәы саниашьа схаҵашьахан сынкахәыцуа стәан. Анаџьалбеит, ауаҩы ауаҩы дабанӡакылигои... Абарҭ аԥшьҩык иахьа итәаны дасу иахьрыхьуаз знацәа ақәызкуаз, ауаз ирҳәоз, ауаҩытәыҩса иуаӷеимышхара акәын изызкыз. Аха сара уи азыӡырҩрра аҵкыс, иҟалахьази иахьатәи аамҭа цәгьеи ртәы иахьалацәажәоз акәын сзымкуаз сызмышьҭуаз. Егьоумҳәан, абна алымҳа амоуп сҳәон, убриаҟара сыԥсы шҭаз сгәы рфахьан, ҳкәасқьа агәашьақәа инадыркны аршьиақәа рҟынӡа зегьы цәгьаҳәацәаны иӡырҩуа ҳашә илагылазшәа збон. Абарҭ рцәажәарақәа инархырҟьаны, уаҵәы даҽа рыцҳарак ҳақәшәарызшәа, сыбаҩ-сышаҩ ԥыххааса сцәа иҭаԥсон. Аха исҳәагәышьооз, исылмыржжыкәа ичҳаны стәан.
Итәаз рылымкаа Ебырҳам аҵарагьы иман, аԥсҭа-заараҿгьы еиҳа амыҟәмабарақәа дрықәшәақәахьан. Дҭаркхьан, дыҭрыжьхьан, деибашьхьан.
Раԥхьаӡа саб дзыхныҳәаз ифырџьан ахьнықәиргылаз, макьанагьы ус иқәгылан, аӡәгьы иаҵәца шьҭимхыцызт. Зхы ыҵырхыз ацәажәара амҿхак ҭбаахо мацара, ацәқәырԥақәа реиԥш иаанахәеит. Аха аҵыхәтәан заӷәра зҿыҵыз реиҿадауарагьы ахи-аҵыхәеи неиқәҳәалон еиԥш аамҭазы,
астол дырхиеит.
– Шәааи, дад, ушьҭа, ацәажәарагьы иабаргузеи, аха анцәа иҳаиҭаз шәхы нахышәԥхьал. Шәнапы ӡык нақәшәҭәа, Кәынта, уххь згеит! – иҳәан, саб днараԥызеит.
Еиҳабы-еиҵбыла, аӡәи-аӡәи неибарԥшны, рнапқәа рыӡәӡәеит. Аҵыхәтәан, Ебырҳам инапы ӡәӡәаны далымгацкәа:
– Уара ӡык насыҿсыршар шәгәы иалсуама? – иҳәан, иуаҩа азна аӡы нхирхәхәеит Ебырҳам.
– Ебырҳамхеит, уара уаҟара ҭызымҳәацәацгьы аӡәы дыԥсылмыткхьеит, уҿы ӡык ақәуҭәеит ҳәа гәыбӷан узҭо-да! – иҳәеит Кәынта иаархаа-аарҩысҭаашәа.
Ебырҳам уаҳа мхәаӡакәа иҿы аӡәӡәара далагеит.
– Ебырҳам, шьыжьаахыс урашәозшәаҵәҟьоуп уҿы шуӡәӡәо! – иҳәеит Мез, дадхалацәошәа аниба.
– Ҳаи, Мез аџьоубеит! Ԥшӡала исыӡәӡәааит, уара унапала исыӡәӡәома сеидроу, мамзаргьы сыԥшшәы цар ҳәа ушәоу? – иҳәан, инапы изырӡәӡәоз аԥҳәызба лымпахьшьы аалымихит.
– Ари зегь рыла ибз хны иҿазаап! – рҳәан, зегьы ааибарччеит.
Астол ахаҿы Ҭемраз днатәеит. Егьырҭгьы дасу иахьрықәнагаз рҭыԥқәа ааныркылеит.
Ҳамҭак, саб ихәыцрақәа днаргәылархалашәа дааҟалеит, аха нас иҽааизиган, иаҵәца аашьҭихит.
– Анцәа улыԥха ҳаҭ, дад! Шәара шәагьсгәакьацәоуп шәагьсысасцәоуп. Шәсысасцәоуп, избанзар, абас ҵангьы-мцынгьы, лассы-лассы ҳашә шәхыҵуам. Сыцәгьеи сыбзиеи иалахәу шәоуп. Есымшагьы бзиа ҵыхәала анцәа аиҿцааха ҳаираӡалааит. Аӡәгьы ҳаиԥырхагам, аӡә дҳазхмыртәалацзаргьы. Иахьа уажәраанӡа ҳхы алаҳа бӷьыц икылхуа ҳааигәышьоит, ҳхәы ҳаҭәҳәаны иаҳфоит ҳәа ҳаҿуп, афаха ҳарҭозар. Ҵабыргуп, иахьа аамҭа
шаҟь-шаҟьак ҳҭагылоуп. Ауаҩытәыҩса дзыхдырҟьаз изымдыруа, дшыцәоу ихы ԥҽны ишихагылоу анибо аамҭоуп. Џьамыӷәацәгьа зхызгахьоу ҳаԥсуа дгьыл анцәа иумырӡын. Жәытә-натә аахыс абри адгьыл аныршоз иацыршаз, иахьа иқәынхо аԥсуа жәлар рчамҩахә анцәа иумырӡын. Рыԥсадгьыл иазрыцҳаны анцәа иҟоумҵан. Рыҳалалреи, рыламыси, рчеиџьыкеи иҿнахлааит иага рыцҳара иақәшәаргьы! – иҳәан, ифырџьан нҭрыкәкәаны инықәиргылеит.
– Иаанкыл уаҵәца, Кәынта, – иҳәан, Мез Кәынта ихы наиқәикит.
– Уаԥхьа иныскылартә иаҳҳәеит ҳәа, макьана аиҳабра-еиҵыбра ыҟоу џьысшьоит. Иаанкыл уахь уеиҳабуп! – иҳәеит Кәынта.
– Анцәа улыԥха ҳаҭ, угәыԥха ҳаҭ! – Уаа қьиақәак ҳауп. Ҳқьиара аҵыхәтәа анцәа иумырӡын. Ҵабыргуп, иахьа даҽазны еиԥшымкәа ашәарҭа ӷәӷәа ҳҭагылоуп, аха ишыдыдуа анцәа ақәа аумырун, анцәа уда гәыӷырҭа ҳамам.
Ҳараз, дад, абна илоу ашәарахгьы ахы ахьхьеит. Абри абжьарак акгьы иалаҳәаӡамкәа ушьацәхныслақәеит, аха ԥсҭбарада уалҵит. Ари нахысгьы ужәлар рҵәыцәгьа анцәа иуқәимыршәааит. Шьҭрала уааиуеит, дад. Уан дҭиҩымызт, уаб дҭиҩымызт. Уаргьы, дасу илеи иҳәеи иара иеиԥшхар акәын, нас ишԥа, ужәлар рылыԥха уманаҵы абааш уҭоуп. Узлыҵзи уареи хысла-гәысла анцәа шәеиҿимырцааит. Ари аҵәца иску уныҳәаҿа акәӡам, анцәа улыԥха ҳаҭ хәа иныскылаз аҿы унасымҩастәит ауп, – иҳәан, Кәынтагьы иаҵәца ааникылеит.
Аҳәа иашьҭаз аҳәа аӷәырбжьы иаҳауазу сыздырам, аха сара Кәынта ицәажәашьа сахьазыӡырҩуаз саагәыҩ-ҿыҩхеит. Сара сзыхдырҟьаз аҵыхәала хәылҟьа-ҿылҟьак Кәынта илымҳа иҭасхьазшәа сааҟалеит. Сыжәлар рҵыхәала, сызшьапык адамра ишҭадыргылаз, аха сара урҭ шысымҭиз
идыруазшәа акәын ицәажәашьа шыҟаз. Аиаша уасҳәап, уи акыр сгәы аарҟәандеит. Аха даҽа ганкахьалагьы сагьаакәанызанит. Ибзиоуп, Кәынта акридыруазаргьы, иазҳәарыдазшь? Уи сҳәеит ҳәа, ҩыџьа ирдыруа уи ушьҭа имаӡахомызт, иудыруазеи иахьынтәиаҳарыз.
– Сцо-саауа аҭырқәа иҟәрышь еиԥш ажәарҟазара сзаҟәымҵит иахьа. Аха ауардын иахьақәыӷәӷәо ауп иахьҿыжуа, – иҳәан, ҩаԥхьа Ебырҳам даацәажәеит. – Ашәарҭа ӷәӷәа ҳҭагылоуп, Кәынта, иуҳәазгьы сазыразуп. Аха ишсоуҳәара, Кәынта ухаҵкы сцеит. Ибзиоуп, ари иҟалаз жәлары зегьы ирзыҟалаз аамҭа хьанҭахеит, аха егьырҭ амилаҭ дуқәа ирынԥеит умбои, урҭ рацәак ирнымԥшит. Ҳара ҳмаҷуп, ҳара ҳауп абла ҭыԥ еиԥш ибжьаҿаны иаанхаз. Ҳмаҷуп, Кәынта, ҳмаҷуп! – иҳәеит Ебырҳам, иԥсахы еилало-еилыҵуа.
– Ҳмаҷзар, ҳмаҷуп, ус насыԥхәрас анцәа иҳаҭәеишьазар акәхап, уззашшуада? – иҳәеит Кәынта иаамырхьааӡакәа.
– Ара анцәа акымзарак ихараӡам. Зегьы зхароу уаргьы саргьы ҳабацәеи ҳабдуцәеи роуп. Урҭ ргәыԥскьареи рыԥсыцәгьареи ирхымҟьаз акымзарак ҟамлаӡеит, – иҳәеит Ебырҳам.
– Уцәажәашьои, Ебырҳам? Аԥсуа жәлар рхыԥхьаӡара маҷзар, ҳабацәа ирхароузеи? Ишызбо ала, хәыҷык уахнаԥаацәазшәа збоит, – иҳәеит Кәынта, Ебырҳам ииҳәаз игәы ишныҵаххыз мҩашьо.
– Оо, иубома, ҳара ҳшыҟоу, ихьмыӡӷшьатәым ауп ихьмыӡӷаҳшьо. Уажәы сара гәҭыӷьӷьала исҳәаз, уара иугәамԥхаӡеит. Угәы сыдааугаларгьы цәгьа иумбо уааҟалеит, Кәынта. Абри аҳәҳәабжь раҳазшәа жәаҩа хәыцласа зықәгылоу схы апашра аныс, исҳәаз цқьа уазхәыцызҭгьы, даҽакала сшеилукаауаз, – иҳәеит, Ебырҳам еиҳа иҽаарҟәандашәа.
– Сара уара уцәажәашьала еилыскааз, аԥсы даргәаҟуа абза даргәаҟуа, иаарывубо ҳәа акы ыҟаӡамкәа ҳаԥсцәа хыла
адамра иахьаурсуа ауп. Ишьахәуп, иуҳәаз еилыскааит, ирхароузеи, Ебырҳам, ҳабдуцәа? – иҳәан, иҽаарххашәа Ебырҳам днеизҿлымҳахеит Кәынта.
– Ирхароу убриоуп, ҳара ҳабацәеи ҳабдуцәеи аусура рҭахӡамызт уаа аашьацәан. Ҵҟыбыни Абгыӡырреи рыбжьара, ачашә дгьылқәа ҭыкка ианышьҭаз изықәнымхазеи ҳабацәҽи ҳабдуцәеи? Урҭ рыԥсы шҭаз рыдгьылқәа агырқәа изрырҭазеи? Изрырҭазеи умбои, еиҭасҳәахуеит, хара ихәыцуамызт, аусуразы рыбӷа ԥҵәан. Хыхь-хыхь кәырԥ-ҷырԥҳәа инхгыла-аахгыло аныҟәара есымша бзиа ирбон. Иахьа ркәымжәы-ркаба – рҽааибыҭаны, камыршәшәа-камырҷҷаҳәа икәаба-ишьшьы рыҽқәа инарықәтәаны, уабара ҳәа ингәарҵыр, иахьшәнынӡа ихынҳәӡомызт. Иаб ҭынха, мамзаргьы, иабду иҭынхаз қәаҵа еихых-еиҵыхк рымазар, анцәа иҟынтә, есышықәса икыдҳаны иҿалон. Дара рхала инықәланы рқәаҵа уаҩҵас иҭааны илымбаацызт. Рхы аџьабаа задырбооз, абжа-анеиҭабжа ҳәа агырқәа иддырҭаауан. Урҭ усгьы иабанырҵои иабанырхуеи ҳәа иаугәарахымыз. Рыжьқәа ҭааны, хыџьара ишаны хәҭак агыруа игон. Иаанхаз, аашәы-жәшәы ԥҳал руалырқәеи рҳаԥшьақәеи инарҭарҭәон. Ирҭип ҳәа уҟазу, алшықәсанык, уара умсит, сара сымсит шырҳәоз, аԥсуа иламыс, аԥсуа ичеиџьыка, иуаҩра ихаҵара атәы шынеихырҳәаалоз мацара, ршьам дгьылқәа атәымуаа ықәынхон. Агырқәа ирхароузеи, акымзарак рхараӡам. Аԥсы ихәы абза ифон ауп, уаҳа акгьы. Нас, уара ҳзыхшаз уаа ҟәыӷақәан, акгьы рхараӡам ҳәа уааиуеит.
Ани ҳажьқәа ҭааны, хыџьара ишаны хәҭак згоз агыруа, уа даангылоз џьушьома. Есинҟаиҵалакгьы, ддаӷьхаргьы дмаҭхаргьы, инаиҵеигалалакгьы, абни зыжь ҿихыз аԥсуа нхаҩ, уас ҭынхас дааҟаимҵар иуамызт. Ма ихәыҷы дӡааихуан, ма хәыԥҳас дҟаиҵон, мамзаргьы, ҩны ҟаҵатә имазар изыҟаиҵон, капеи кылҵәакгьы имихуамызт.
Аҵыхәтәан, уи агыруа агәыр налаҵаны аиха аалихуан…
Ҳара акада егьыззымдыруа, ҳабацәа ахәашақәа акәҵәҟьаз џьыршьон. Ишнеи-шнеиуаз, агыруа даалаган сабду имырбаӡакәа иуапа агәыр налаҵаны имҿырҟәара иеиха аалхны игон.
Ари – сынтәа, ари – ҳаԥхьа, ани ааиҩы ԥшьба-хәба ланарԥшыга еихарԥаны заԥхьаҟа иԥшуаз, убриаҟара иҽизааигәаитәуан, иааигәа-сигәа нхарҭас жәык атәарҭа иадамзаргьы дгьыл хәыҷык даҳәон.
«Ҳаи, иабыхәа нарцәгьы ҽыԥныҳәоуп, сыхшара ӡаазххьоу, абриаҟара абзиара сзызухьоу ауаҩы, имцахә ахьеиҿеикша дгьыл кәамҟьак дышԥахызбаа-ри! – иҳәон. Аҵыхәтәан: «Дад, уқәӷьацааит, ушәҩыкхааит, узықь-ҩыкхааит» ҳәа иаҵәцахә аашьҭыхны, дныҳәа-ныԥхьаны ихҭырԥажә еиԥш дақәиҭны агыруа инаииҭон.
Саргьы аӡәы итәы сҳәартә сыҟаӡам, уигьы ҽеила издыруеит. Аха ҳара зегьы ҳаиԥшуп. Изхысҳәааз, хәышықәса рышьҭахь саб ҭынха ҳахьатә кәасқьа абҩеиԥш иуҿаԥхо иахьгылаз, иаашәаны кәачаратәык исырхәҳаит зқьи бжьышә мааҭ ҳәа. Иахьа зқьи бжьышә мааҭ ҳәа ашәишәиҵәҟьа узаахәом. Убри аҟны саанханда уххь зымгози. Уи агыруа сыҩны аниргыла ашьҭахь, ҽнак иҩызак даашьҭыхны, иҽыжәлан, са сҟны иааит. Усҟан ҳахьынхоз ахәы ҳақәҵын, ҳалбааны абыржәы лҩаҵәк ахьынаҳашьҭуа, аҳәыҳәкцәа реиԥш ар рымҩаду ҳантәалахьан. Ишысҳәаз еиԥш, хәылбыҽхак абри ҳаҩны зсырхәааз агыруа, Арте захьӡыз аӡә дицны ҳашҭа иааҭалеит. Ажәа мыцхә шәзасыршьуазеи, убри дыцәгьаны дызшаз, убриаҟара ицәа дҭалеит, дҭыҵит, дынкаианы дсыҳәеит, ичараҿы снеины, аҩн ҿыц дзыҩналаз дахажәаарц, амшра аҵыхра иара ицзарц аҵәца аашьҭыхны сыҩны идсныҳәаларц.
Раԥхьашәа иаасцәымыӷхеит, аха ҩыџьа агырқәа еиқәаҳа-еиҵаҳауа абранӡа иааны иансыҳәа, ҳзымгаз-ҳаазымгаз, «иԥхашьароуп», сҳәан, мап сзицәымкит. Ажәакала, ичара
аҽны снеин, сыҩны идныҳәаланы, иҭаацәа ныҳәаны, иара дныҳәаны абрахь сықәланы сааит.
Аекәым ҟауҵар анцәагьы иуанаижьуам. Саб ижәҩахыр ахәы ықәызҵахьаз, имышра зцыз аҩны нықәганы исҭиит. Убри инаркынгьы ҳманшәаламхеит. Фыӡак ираԥсаз сҽыкәаша ахра иагазаргьы, ҩнаҭак иаԥсаз ҳкамбашь ашьапы абагьыр икылашәаны иԥҵәазаргьы, ҳшьажәқәа неихык-еиҵык ҩыжәк ашьжьымҭан аҽыкәаша зырхымԥо иԥсны ажәгәара ишҭажьыз збазаргьы – ҳшьацәхысланы ауп ҳшыҟоу.
Уи бзиоуп, арахә рахәуп, ауааԥсыра рхахәс ицааит, аха иара агәабзиара азыҳәангьы, убри аахыс, ҳкәаҷалакны ауп ҳшыҟоу. Хәыҷқәак ыҟазаргьы, рлакыҵақәа ҵҟаа, есымша аҟит зыхьыз акәҷарақәа реиԥш, рԥынҵаҟь кылыхәхәа, ихцәышаа-хцәышааӡа, ихаршны ауп ишгылоу.
Хәыҷык сахнаԥаацәазаргьы, зегьы зхысҳәааз, аԥсадгьыли ауаатәыҩсеи роуп. Сара сеиԥш шықәсык ахь знык-знык еилагахьоу заҟаҩы ыҟада ҳауаажәлар. Убри ҳхара мхәыцрақәа зегьы иахьа зҩа ԥхӡны иҳалҵуа иалагеит. Наҟ-ааҟ ҳаԥхьаҟа, уи уара уахьӡарым, саргьы сахьӡарым, аха абри ҳазқәынхо ҳабацәа, радгьыл ашышкамс реиԥш, ишнақәпапо убахра уҟоуп. Уимоу, ари адгьыл аханатә аахысгьы ҳара иҳадгьылын. Шәара шәсасцәоуп, ус анакәха, сасцәаҵас шәхы ныҟәыжәга ҳәа иҳахшаз иаарҿагылараны иҟоуп. Убысҟан ауп, ҳажәлар рмаҷра ҳара ҳзыҳәан ихыԥҽыгаханы ишыҟалаз анаадыруа, аха иааг. Усҟан зегьы рымаха ажьы иацҳар рҭаххашт, аха рнапы изымҩахо инарцрыԥсаап.
Исҳәарц исҭаху убриоуп, мышк-ахамышк аҵыхәа Аԥсны ҭихозар, ҳара ҳхарала ауп ишыҭихо абри жәдыруазааит! – иҳәан, иоура-зоуроу апырпыл еиԥш деицрашәаны, ихы апашра аԥхӡы ықәыҳәҳә, аарла иажәа ахи-аҵыхәеи неиқәиҳәалеит Ебырҳам.
– Аԥсуа жәлар зегьы Аԥсны ӷацәас иамоушәа иҟалеит,
уара ушцәажәаз ала. Усҵәҟьа уҳәарц шуҭахымызгьы, угәы иуҵаххыз уахнаԥаацәазаргьы, аиҳарак сара суқәшаҳаҭуп. Иҟалаша аныҟалалак ауп ҳаныҵҟьо. Акаамеҭ аҟалара ианаҿу аӡәгьы ҿиҭӡом, аӡәгьы ибаӡом. Ари иахьеи иаци иҟалаз усӡам, ари аханатә аахысгьы жәҩахырла иааиуа ҟазшьахароуп. Саргьы абри аҵәца ажәлар рзы иааныскылоит. Ажәлар ирыхшаз идмырӡуа анцәа иҟаиҵааит, иалшозар. Ажәлар рбызшәа анмыӡ, рыԥсадгьылгьы ыӡуам, рҭоурыхгьы роуеит, – иҳәан, Мез иаҵәца ици-ишәи инарыҵраӡааны ашьшьыҳәа инықәиргылеит.
Зегьы раҵәцақәа шьҭыхны иржәит. Аха абри Ҭада иҽеиқәырԥсаса, ацәаҟәацәыс иқәҳазшәа акы дҭанагалан, ҿымҭӡакәан, еиқәыхьшәашәа иаҵәца рҭәны иахьықәгылаз дахәаԥшуа дтәан. Уажә иаақәихып, уашьҭан иаақәихып рҳәан, инеиԥеиԥшқәеит итәаз. Аха дантәанхалаӡа:
– Ҭада, уаҵәца аанкыл, уххь згеит! – иҳәан, Ҭемраз иҟәардә иҽынаҟәиҭхан:
– Ааи, ааи! – иҳәан, акы дшазхәыцуаз мҩашьо иаҵәца аақәихит. – Сара зегь реиҳа шысзымдыруагьы, зегь реицәагьы здыруеит ҳәа сыҟаӡам. Уи сымацара аусакәху, зегь ус акәхап ишыҟоу. «Дасу иажәа ӷарыӷаҭәа, иара ҿырпын бжьушәа иаҳауеит», – рҳәоит. Хы бзиабара ыҟамзар, аԥсҭазаарагьы гьама ауамызт. Уиала исҳәарц исҭаху, ара зегьы здыруеит ҳәа ауакәху, аха саргьы гәаанагарак, гьамак сымазар акәхап.
Сыззааиуа, зегь сгәалазыршәаз, Аԥсни аԥсуааи рныҳәаҿа иаанышәкылаз ауп. Сара аамҭацк иадамзаргьы машәыршәа аӡы шыцәоу избар, Аԥсни аԥсуааи рныҳәаҿа аашьҭызхуа, дарбанзаалакгьы дҳашҳаҭәарахааит ҳәа ҿасҭон.
«Ҳаи, ииуазеи, иажәымҭа аӡахәаш ахадырҳәааитеи. Ибз ада кәац анцәа ихәлаумыршәан, ицәажәашьоузеи!» – шәҳәар ҟалоит, ари заҳауа. Аха шәаасхымыццакыкәан, аҵыхәтәанынӡа исашәраӡа.
Аԥсны азыҳәан аҵәца шьҭаҳхуеит, иҳалшан иҟалозар иахьаҵәҟьа, Аԥсны ахи аҵыхәеи неиқәҳәаланы изҭиуа зегьы. Илшозар, абыржәыҵәҟьа аԥсуа жәлар рышьҭамҭа аӡы ықәзыршо. Ус еиԥш иҟоу, згәы ашьаҟәада ҭоу аӡәык-ҩыџьак ракәзар акы уҳәарын, аха рыцҳарас иҟалаз урҭ рхыԥхьаӡара рацәаҩхеит. Аҵәца анику, Аԥсны азыҳәан аҵәы ԥиҵәоит, абжьарак, еимҟьарак абазбаришь ҳәа иҟама имаӷра иҵакуп.
Ибзиагәышьан, Аԥсны азыҳәан ҵәыца шьҭызхуа зегьы, рдәахьгьы рыҩныҵҟагьы ӷрамзар. Зқь-ныҳәаԥхьыӡ агәыраз иҭыҵыр, иудыруазеи аӡәы иҿаҳәатәы аминк иақәшәаргьы, аха иааг... Арахә аӷрара адәахьы иҟалеит, ауаҩытәыҩса иӷрара иҩныҵҟа иҟалеит. Аҩысҭаа заҟа шықәса ихыҵуа иара аҩысҭаа ихаҭа ида издыруада.
Ажәакала, иҟоуп иаҭаххозар уахаҵәҟьа Аԥсынра зхы ақәызҵо ауаагьы. Аха аԥхьан ишысҳәаз еиԥш, иҟоуп иаамлак-ҩакӡакәа иагьызҭиуа, иагьаазхәо. Убри аҟынтә, гәы зҵам хы зҵам убырҭ рныҳәаԥхьыӡ шәиԥхьыӡымхарц азыҳәан, Аԥсынгьы, ԥсуа жәларгьы рныҳәаҿа иазыразугьы имкааит, иазыразымгьы имкааит. Иҟазааит уи анцәа иадгьыл, адгьыли ажәҩани рыбжьара иԥшьоу ныхахәык иаҩызаны, избанзар, еиҭасҳәахуеит, Аԥсны азыҳәан аныҳәаҿа амаҳагьагьы ишьҭихуеит, Аԥсыцқьагьы ишьҭихуеит. Абри лабжышла икәабоу адгьыл уиаҟара азычҳаӡом, – иҳәеит Ҭада, Аҟарач ҽеиԥш ихахәда ҭыхәхәа дахьтәаз.
Ҭадеи Ебырҳами руаз рҳәонаҵы, сахьтәаз алоура зуан.
«Иуҳәо иашоуп, Ебырҳам. Иуҳәо ԥсаҭа џьыкацуп, Ҭада! Шәыххь сара изгааит!» – сгәи-сылаӷырӡи еилаҵәон. Убырҭ цәажәонаҵы амреиԥш сыбла ихгылан Мысеи, Мшәылди, Гәаџьуеи, Ҭедоре Боџьоли-иԥа инеиркны, «аҟаԥшьқәа» зегьы. Нас убырҭгьы Аԥсны азыҳәан аныҳәаҿа аанкылара азин рымоума? Ҳәарас иаҭахузеи, ирымаӡам. Сара агәра ганы сыҟоуп, излаздыруа ала урҭ
дара рхазеиӷьшақә, ирылшозар уахаҵәҟьа абарҭ итәоу аԥеамбарцәагьы саргьы ҳнеидкыланы ҳшырҭиуа, убри азыҳәан рымгәагьы ҟәырҷ шамҳәо. Аа, сара, сҭарки-уажәи рыбжьара хәымыз роуп иҵуа. Хәымыз ҵуеит иара Мыса ҳәа сызҿугьы схаҭыԥ аҿы ақыҭсовет ахантәаҩыс дҟарҵеижьҭеи. Убрии убрии рыбжьара Калаз-оӷли Феми ҳәа, мышкызны аҭаҭын ҟаҵаразы ҳабдуцәа амшын иӡхыргаз рцырҟьахак, абрахь, Ахәҵа – Чагьам ахахьы дамахан дшыҟаз, уажәааигәа џьма ҩажәа ҳәа дааганы, абра Ҭамсагә рыцҳа иадгьыл аҿы дынирхеит. Уи иҿы даангыландаз, машәырны ицәыҟалеит ҳҳәарын. Арҭ агырқәа усгьы иааҩыҵхахар рҽагақәа рымӷыҵраҵан рашәара ҳәа ҳашҟа иаудәықәымлахуа. Роупцәа хылԥа кәаҟьақәа рхагәҭа иқәыршәны, рмахәыҷ еимаақәа рышьхарҩаны, Мелентии Гәлобеи ҳәа Банӡатәқәак рашәара ҳәа иахьааиз, иахьеибабах, еибырҳәах уара идыр, абысҭарҭа ҳәа иахьашьҭаз Санӡаа радгьылқәа рҿы инирхеит.
Изларҳәо ала, иаргьы иџьабааԥса иоуит. Убри адагьы, иахьагьы ихәура иҭоуп. Иашоуп Ебырҳамраа ирҳәаз убарҭ ахҩык ашхырцәаӷь асаранџь иузахцараҳа, ԥсрыла акәымзар, бзарала абра иқәҵраны иҟоума? Урҭ абри адгьыл аҿы ршьапы рҳарц азы рых иаҭәарымшьо акгьы ыҟаӡам.
Уажә макьана лымшара-кәашараны ус ҿымҭӡакәа, зегь рылагӡо иааиуеит, аха зны, иҵҽгь рымаха-шьаха дырҭбаар, рҿҽи рыбӷеи ӷәӷәахар, иҵегь рҽаадырџьаџьар ҟалоит. Иубахьаз иуаҳахьаз ракәӡамкәа иаауҿагылар изцәурԥхашьозеи.
Абарҭ ахәыцрақәа рҟәараӷ схаршәны, сыблақәа акакаҷ шыҵадыршәоз:
– Ижәмуӡозар, Ажьи Османика Мықә дшаанагаз шәасҳәап, – иҳәеит Мез егьзымҳәаӡоз, ихы-иҿы ҽааныбзиала ҳәа ччаԥшь шәахәацк нықәиршан.
– Ҳаазырлахҿыхша, Мез уххь згеит, мамзар, хырқьиара иааз ҽадаиала иргар ҳәа сшәоит. Даҽакы ҳалацәажәап абаа, иҟалозар,– иҳәеит Кәынта, иижәыз иҩхпыҿк дааилнаҟьан.
– Даҽакӡам, аригьы ишәҳәахьоу ирҩашәхаку акоуп, аха саналагах, ушьҭа сҿы ԥышәҽрым усгьы, – иҳәан, Мез дмыццакӡакәан еиҭаҽыназыҟаиҵеит.
– Ҳаи, абааԥс! Аӡәыр адгьыл дақәлаханы дкәакәихозар уара укәакәихоит, Мез, иҳәа иаарласны ухаҵазар, былды ҳаумырҳәан, – иҳәеит Ебырҳам, аҵәы наилаҵашәа.
– Ашәаа цәажәан Паҟьа иуамызт ҳәа, уара аҭырқәагьы сжакьа уахьнымҳалар амуази, аха аныха иашьцылаз алапҟьақәа агәыдиҵо далагеит умбои, – иҳәеит Мез еиҭа, дышьшьылаҳауа, иныҟәашәа аамԥсахӡакәа.
– Нас, нас! Аҩыџьагьы днарыбжьагылеит Кәынта.
– Нас ари ахьыҟалаз ҳәа ирҳәо, ажәытәӡатәи Аԥсны аҳәааҿы акәу џьушьоу. Леи-бгеи ирцәынхаз иахьатәи Егры нырцә ауп. Уажәы ҳхи-ҳҵыхәеи зегьы ҳаилаганы ҳаҟоуп, акәымзар, ԥыхьақәа ҳтәы-ҳамаа ахьынӡаҟаз аадыруан. Ладеи-ҩадеи Аԥсны аҳәаақәа рҿы аԥсуаа бџьарла еиқәных игыланы ирыхьчон. Уажә еиԥш, егьызмаха, иаазҭаххалакгьы арахь иаарышьҭуамызт.
Ҽнак, ушьҭа амрагьы нҭагьалахьан еиԥш, Егры ахықә аҿы илеи-ҩеиуа иқәгылаз ҩыџьа аԥсуаа, ианынаԥш, арыӷьалагьы арымалагьы дҭасны дцыркьуа аӡәы аҳәаа дахысны Аԥсынтәылаҟа дырырц егьигымкәа днақәыркит.
– Узусҭада, уара, зҽыргаӡаны уа аҳәаа еилазго? Ула иамбоу, иоумырбарц уҭаху? – иҳәан, Баџьга захьӡыз, инеиуаз ибжьы неихьигӡеит.
Иҭуԥалуа инеиуаз ацыркь иаразнак даагылт.
– Уара исҳәаз умаҳаӡеи, зҿумҭуазеи? – иҳәеит Баџьга, уи аҳәаа еилагаҩ днеизааигәахан.
Аҳәаа еилазгаз ажәак мхәаӡакәа ашьшьыҳәа даагылт. Уаҩаԥшь еихасыҟәк иакәын. Абас ҩынҩажәи жәабаҟа
шықәса рахь днықәлахьазаргьы акәын. Аҵәҩан дахаҳаны иарҟьазшәа иҿырҟьара еихьыр-еивырӡа, аҭаҭын иашәхьаз иқьышәқәа ирхыҽҽоз ихарҵәыжә ԥаҵақәа аарла ирыҵыԥшуан.
– Еҭеуре моко, патын! – иҳәеит аҵыхәтәаншәа, ашьхарахь, инацәкьыс хаԥагәа наирххан. Убриаҟара иҽирқьақьеит, иҽирҳалалит, убри агыруа, ауаҩ гәымычҳа: «Ҳаи, абри ҳахирҵәаӡозаргьы доуҳашьҭып иахьиҭаху дцааит» иҳәарын.
– Аҟармагьы усоуп аҵла ианаҟәныло аҽшарԥшқарахуа. Аракәа ԥымҵәандаз угәахәуеит, аха знык аҽакәыршаны, ахыцәқәанӡа ианызхала, нас аҵла, иалапаны ахәдацәа аҵкаара иалагоит. Ухаҵоуп иаҟәных! Иара зкәҵәишаз аҵлагьы адԥумҟалакәа иузаҟәныхӡом! – иҳәеит саб, Мез днеиԥыҩлан.
– Уара арии сареи ҿаҳаи дагәеи реиԥш цәгьала ҳаидхалеит. Ал хжәаны ахәырма иагәыдҵо, ахәырма хжәаны аҳаҷҷа иагәыдҵо, акы еилеиҟәаҟәеит, аха сара сзыҳәан иааиҳәаз зегьы ҵыс бызшәахеит! – иҳәан, иҩыза инеизҿиҭзаап Баџьга, –Мез иажәабжь инациҵеит. – Гыршәахап ииҳәаз, францыз бызшәала дцәажәарымызт, уеизгьы-уеизгьы! – иҳәеит Мырзаҟан.
– Агыршәагьы сара сзын иагьфранцыз бызшәоуп, иагькьитаи бызшәоуп! – иҳәеит Баџьга, Мырзаҟан ицәажәашьа рацәак игәамԥхакәа.
– Минре си? – иҳәан, днаидгылан агыршәала дизҵаазаап Мырзаҟан.
– Маргаль ореқ, патын! – иҳәеит агыруа, иоупцәа хылԥа хәапера ааихихын, иҽынкаиршәит.
– Шьен сахьел? – дҵааит Мырзаҟан, игыршәеи иқырҭшәеи неиԥшьны.
– Османика, патын! – иҳәҽит, ихаԥыц ӷарԥшарқәа ааҵирккан.
– Арахь уабацо, Османика, арахь? – иҳәеит Мырзаҟан, игыршәа аназымха, аԥсышәала днақәы-ӷәӷәаны.
– Муре, баба? – иҳәан, Османика илымҳа инапы надикылеит, Мырзаҟан аԥсышәала данцәажәа.
– Ааи, муре ухы иасааит уара агыруа ҟаԥшь хәырцызшәа иҟоу. Иануҭахым егьуаҳаӡом, иузеиӷьу аӡәы акы иҳәозар, усҟан рупап бызшәазаргьы ак уаҩшәом! – иҳәан, Мырзаҟан, гыршәала абасгьы нациҵеит:
– Соул, Османика, соул? – иҳәеит Мырзаҟан.
– Еҭеуре моко, патын, – иҳәеит еиҭа.
– Еҭеуре, еҭеуре! Хьӡы амаӡами уара уахьцо?! – Со, еҭеуре, бошь! – иҳәеит Мырзаҟан, ибжьы еиҳа днақәгәамҵшәа.
– Аа! Аԥхазеҭшьа, батоно! – иҳәеит, Османика, амшаԥ шареиԥш ихы-иҿы неихалашан.
– Уар! Аԥхазеҭшьа ацара ҟалаӡом! – иҳәеит Мырзаҟан иааихҵәаны.
– Мушьен? – иҳәан, иҽыргаӡа-ҽырразшәа дҵааит Османика.
– Пропуск нада, пропуск, Османика! – иҳәҽит Мырзаҟан, урыс бызшәала ибжьы днаҵасын.
– Қо, патын, ааҟ, чқьим пропуск! – иҳәан, Османика ишьҭахь имаҟа днавҵасын, гыруа ҽага ҿҟьаҟьа дук аавҵихит.
Мырзаҟангьы Баџьгагьы ирҳәара рзымдыруа, инеиҿаԥшы-ааиҿаԥшызаап. Ашьҭахь:
– Уара ари аԥсуаа рымхқәа ирашәарц дцоит, доуҳажьып. Аԥсуак имхы аԥсы даԥшәмахап. Ҳмаҵура-ҳшьаҵура анцәа дагумырхан, – иҳәеит Баџьга.
– Аа, аиеиҵәҟьа, дабаҳԥырхагоу, ииузи иифази неиҩысыр, ҩаԥхьа иҵыхәа ишьҭарҽыланы ишьҭахьҟа дхынҳәып, дабаушьҭуеи агыруа маӡаргалажә!– иҳәеит Мырзаҟангьы.
– Џьгыр, Османика, џьгыр, меу, меу! – иҳәан, Мырзаҟан ибжьы наиқәиргеит.
Османикагьы дгәырӷьаҵәа, надаада дхыԥшаало: «Шьвидебиҭ, патын!» – иҳәан, иҽага ахәы ихарыззала
иҿынеихеит.
Иахьа Баџьгагьы Мырзаҟангьы рыбаҩ ҵыҭәахахьеит. Урҭ рдунеи рыԥсахиижьҭеи акыр ҵуеит. Убри аахыс иҵӡозеи. Абни Османика ҳамхқәа ирашәалап, нас дабаушьҭуеи, иҵыхәа ишьҭарҽыланы ҩаԥхьа ишьҭахьҟа дхынҳәып ҳәа датәамбаӡакәа, дрыцҳашьаны иоурышьҭыз агыруа, Мықә дааит. Мықә Хусен ҳәа Кылбак, ҩ-десҭынак имхы аҩынашәа икны ишагоз, ари данихҭыгәла дишьҭуа дыҟазма, дааникылеит. Мааҭк аԥара ҳәа еилаӡеит, ҩ-десҭынк арашәаразы.
Османика Хусен иҿы дшырашәоз, убри ааигәа инхоз зыпату ԥҽхьаз ҭыџьҳаки иареи еибадырдырын, иалоухәузеи, уи агьамашәа агьама роуртә, абри дизырҳәеит.
Уи аҭыџьҳа лаб неихыркәа змамыз, инақәырццакны иԥсҭазаара далҵгәышьеит. «Уара иушьуа анцәа дишьуам», ҳәа шьоукы илацәырӡасны ишырхыччоз, уара иуҭаху ҳәала, ԥшьҩык аҷкәынцәа ихшеит. Зеиқәа иҭаԥало иааз Османика Гәыӡуниа, ихамыжә ихашҭит. Иҷкәынцәа аниҵагыла, ауеиба иеиԥш дынхеит-дынҵит. Ихшара аҳәсақәа ааргеит. Еиҿыҵны хаз-хазы инхеит.
Ари Хусен ҳәа сызҿу, раԥхьа акәыкәу ҿызҭыз ԥсит ҳәа, ахәашабга, анцәа дааизыӷьашкын, шықәсқәак рыла, инхара-инҵыра зегьы қьаԥҭажә-цуҭажәхеит. Аҵыхәтәан, Хусен иҭынхаз ахьатә кәасқьагьы иаҳәшьаԥа иҭины дықәҵны дцеит. Убри акәасқьаҵәҟьагьы аазхәаз абни Османика иашьа еиҳабы иԥа иоуп. Уажәы унаԥшыр, дара ракәӡоуп егьызмаха, аҩгьы-акәаргьы кны, Хусен иқьаԥҭақәа ирықәу.
Абарҭ зегьы зхысҳәааз, Мықә ачашәра аҟынҵәҟьа, Османика ихьыԥшны иааз, иахьа жәохә ҭӡык агырқәа нхоит. Унеины иреицәоу аӡәы, уара уааиҩуп, ааиҩҵас ухы ныҟәга ҳәа иаҳәа ухаҵоуп. Егьырҭ зегьы ракәым, убри аҭыџьҳа илыхшаз инадыркны, лмаҭацәа рҟынӡа зегьы агырцәахеит.
Гәыӡуниаа рҳабла ҳәа ахьӡырҵахьеит, дара аԥсуааҵәҟьагьы урҭ рыкәша-мыкәша инхо. Нас ҳара иҳазҳар ҳҭахуп, ҳмарымажахар ҳҭахуп, – иҳәан, иажәабжь ахи-аҵыхәеи неиқәиҳәалеит Мез.
– Зегь акоуп аԥсуа идоуҳа ыҟоуп, Мез, абри удыруазааит! – иҳәахт Кәынта ҩаԥхьа, Есақьрысҭа иҽыкәаҳа неихаргыланы.
Аҩеишьцәа ирыхшаз ракәзаргьы, инеидтәаланы ргәы иҭаз анырзымҳәоз аамҭазы, иахьатәи ҳасасцәа акы иаацәымшәаӡакәа инеибырҳәаз ргәалақәа зны среигәырӷьон, даҽазныхгьы сгәы асырҳәы ҭанаԥсон.
Ауаҩытәыҩса зԥаҵа ах иналагылаз итәы аҳәара уадаҩуп. Знык агәаҟра ичҳара даналнах нахыс, ашәареи аԥсреи захьӡу зынӡак ихашҭыр алшозаап ауаҩытәыҩса рыцҳа. Хшыҩс, ҟәышрас, уаҩрас, иҟоу ҵароуп рҳәоит. Иашаӡам уи. Аҵара рымаӡамызт иахьа амилаҭ рлахьынҵа иалацәажәоз ашлақәа. Аха аҵара ду змоу, урҭ рдырреи, рҟәышреи, рхәыцшьеи аҟынӡа ахаангьы изхалаӡом. Абыржәы абра исҳәогьы сгәаанагара ауп. Ауаҩытәыҩса иахьихьуа изырхьуа еилкааны ахәшәтәышьа иақәшәаз иоуп аҟәыш. Иахьа иалацәажәон еиԥш, амилаҭ раԥхьагыларагьы зылшо.
...Ҳасасцәа цеижьҭеи акыр шҵуазгьы, ҳкәасқьа абарҵаҿы стәаны, уажәыгьы гәаныла срацәажәон, уажәыгьы сгәаҵа иҭыҩуан ахра ҿҟьара иахьықәгылаз ауаатәыҩса руаз ажәақәа. Зегьы акакәын аԥсҭазаара шыԥсҭазаараз иаанхон. Агәаҟреи агәырӷьареи шеиӷацәаз еиӷацәан. Нахьхьи зиеҵәахә кыдшәаз ауаҩытәыҩса, ацынхәра кыдлон. Уӡырҩыр, иахьа аӡәы иччабжь ааҩуан. Уаҵәы даҽаӡәы иҵәуабжь уаҳауан. Аамҭа агьаргьаласа ианын. Шьоук ханагалон, шьоук лбаанагон.
«Уа, Адгәыр!» – ҳәа аргамаду, имҩашьахуа мшаҽнеиԥш слымҳа иааҭасит саб ибжьы. Адгьыл насыҵасызшәа сааҭрысит. Слымҳа нкыдысҵан сӡырҩит, аха уаҳа абжьы мгаӡеит. Ҭынчран. Шьыбжьышьҭахьтәи амра ашәахәа заҵәык акәын саԥхьа ҳбарҵа аҭӡамц иадхәмарлоз.
Исҳәақәо ирылухәузеи саашәеит. «Ухьӡ ҳәаны аӡәы уқәҿиҭыр, ҩынтә уқәҿиҭаанӡа аҭак иумҭан, ҵасым. Аԥсы духьыԥшуеит», – рҳәоит ҳәа санду исалҳәахьазгьы аасгәалашәеит. Уи еиҳагьы снеишәара-еиҵаранатәит.
«Узыргәамҵуазеи, саб рыцҳа? Уара узыҳәан исыгхаз акрыҟазар, сымдырра саҭоумҵан», – сҳәан, инапҩымҭа сзыԥхьоз иара ихаҭа сааҟәихын, инеикәаԥсаны сывараҿы ацәарҭаӷәы инықәсҵеит.
Сындәылҵит акымзарак сеиуаӡамкәа сҭааӡа. Аӡәгьы имырбаӡакәа ацәа аартатины ацәашьы ҟасҵеит. Асԥычка аашьҭыхны, абаҳча аҵыхәаҿы саб инышәынҭра ахьыҟаз ашҟа сҿынасхеит. Иудыруазеи, акы ахьырҳәо акы ыҟазар акәхап, цәашьык изасыркып ҳәа аасхәыцит. Агәашә аасыртын, шьамхышәара иҩеиуаз аҳаскьын илгаз амҩапа саныланы сышнеиуаз, иаразнак сааҭгылт. Исҳәо сҿамшәо, ладагьы сзымцо, ҩадагьы сзымцо, адгьыл снықәҟацан саанхеит.
Саб метрак дааихуам, шкәакәа маҭәала деилаҳәахуп, аффаҳәа адырдхеиԥш дсыкәшон. Ари лаԥшҵашәароуп ҟасҵан, сыҩнапыкгьы сылақәа инарԥыраскит. Ҳамҭак ус сгылан. Зныкыршәа, сыцхахә еихамгыло сыблақәа аасыртит. Саԥхьаҵәҟьа ҩаԥхьа саб адырдхеиԥш дсыкәшон. Шьаҿак ԥхьаҟа сишьҭуамызт, дгәаҟуан, дгәаҟуан...
Ҳаи, уарамыжда, исыдубалазеи, абас узсыхӡыӡаауазеи! – сҳәан, сҽанааласырҟә, аӡшәах еиԥш адгьыл дналабеит. Избаз хьаазган, снаҵҟьаны саԥхьаҟа снаԥшызар, ԥшь-ҽышьахәарк аиҳа набжьамкәа, амаҭаԥшь сыцҳарц ахы ырлакьны игылахьан. Ҳаи, ҳаи ашьашәы абжьныха уҭарыблааит! Сҩеиҭаԥеит. Амасар аанда ҵәҩанк налԥааны
санааи, амаҭ арҟәара илалахьан.
Аӡыршы насҿарҟьазшәа акыраамҭа сгылан сзеиҭамҵуа. Сшьамхқәа сыҵагыломызт. «Абри акәызма, саб сзумышьҭуаз? Уԥсы сакәыхшоуп. Анышә ушыҵазгьы амаҭ саҿоумҵеит. Акрыҟаӡазар анарцә ҳаԥсқәа еиқәшәааит!» – сҳәан, сылаӷырӡқәа рҿаархеит. Ԥша шәышәык шамысуазгьы, снапы наԥыракны сцәашьы аасыркын, ашьшьыҳәа аӷәааса ахы инадсырҷаблеит.
Саб ихаҿы аҟәардә хәыҷы игылаз снықәтәеит.
«Уҟанаҵы, Ҳараз, уқәлацәа рымаӡа уҵарымкит. Ахаз аамҭа ҳанҭагылаз, аԥсра алакҭа ушҭаԥшуазгьы, ууаажәлар ахьумҭиз, ууаажәлар ахьеиқәурхаз мацара азыҳәангьы, Бзана ақыҭа иқәынхо ууаажәлар ргәаҿы ԥсраҽнынӡа убаҟа ургылеит. Узқәаҭыԥ змоудаз удгьыл гәакьа узышьалҭахааит, Ҳараз», – абыржәыҵәҟьа акәушәа, саб иҵыхәтәымҩазы аҳалал изҭоз Угьан Ҷкадуа ибжьы саҳауан...
Аӷәааса иадҷаблаз ацәацәашь аҵыхәтәантәи ацәаӡыӡ каҭәон.
Анышәынҭра аҟынтәи аҩны санааи, сзықәшәаз, избаз сан иласҳәап ҳәа инақәскит. Аха лара дызларыцҳау лара илызхоуп, лыхәра ҩаԥхьа аџьыка қәыԥхь заҿасыԥсарызеи сҳәан, ажәакгьы сыԥсы иахмырзакәа, ашьшьыҳәа снатәан, саб Ҳараз иуаз ажәақәа раԥхьара сналагеит.
...Ауаҩытәыҩса знык дшьацәхыслар, нас ишьақә-гылара уадаҩуп. Саҳәшьа Хьмур лдунеи анылԥсах, зегь рымшра лара дахьцоз илгазшәаҵәҟьа, сан дынкаҳан дыԥсит. Убри азмырхакәан, саргьы харада хара-ԥсыра сзаарцеит. Аҩныҟа схынҳәит ахьӡуп, аха сынаур ауп инхаз макьаназын. Наҟ-наҟ анкьатәи сшьара сзықәлоу, сзықәымлоу – ашәеиқәа иалан.
Ишакәхалакгьы саргьы схынҳәит, иаанхаз, ма ушьҭа
анцәа ирманшәалозар иудыруазеи ҳәа ҳашгәыӷуаз уасеи-џьмеи шә-хык рҟынӡа иҳамаз анҵәара иалагеит. Раԥхьашәа: «Ауааԥсыра рхахәс анцәа ишьҭааит. Сҵакыра акыр рыхьшазар дара рхы-рыԥсы акәхааит. Ишԥоуури, анцәа иузиуа зегьы бзиоуп. Иара злыԥха ҳаура уааигозароуп акәымзар, умала ухы узаагом. Зыҟны уашшуада, зыҟны ушьа ууада!» – иҳәон саб зны-зынла, аҵанӡа даақәԥсычҳаны.
Агәыӷра мыжда бжь-храк урҿызго!.. Ҭемраз аԥсра дақәгәыӷуан, акәымзар, аԥсаса неилҟаа-ҩеилҟаахазаргьы, «адәныҟа» ҳәа дныҳәеит. Ажәакала, иидыруаз зегьы ҟаиҵеит, аха аԥсаса акы иаармыхәакәа зынӡа ақәӡаарахь рхы дырхеит. Усҟан сабгьы зынӡа иамхацәгьахан ҵааҩы-ԥшааҩык идҵаалатәуп иҳәан, ҽнак дынаҽыжәлан, Гәырчхьҟа Лагәсҭан захьӡыз ԥшҩык иахь дцеит. Дахьнеиз, саб дзыниаз-дзынԥаз зегьы акы аанмыжькәан иеиҳәеит.
Лагәсҭан иҽеиԥштәӡаны дахьтәаз, илаԥықәшәа даафа-аафан, аҵәах-аҵәахҳәа иҩмацәак днарыгәӡит. Ҭемраз излеиҳәаз ала, Лагәсҭан саб дзықәшәаз арыцҳара игәы иалырсӡаны амацагьы изықәиԥсеит, аҟәыдгьы изирԥеит. Убырҭ рҟынгьы даанымгылакәа, анармаш илаҳәаны имаз аӡнаашә кәты ажәҩашәаҟьа дизаԥшит.
– Ҳаи, афы аҟәақҳәа иасааит, иабауднагалеи уара афра зхәы иаҭәҳәаны изфоз. Ма аӡәы итәы иашьҭалахьоу аӡә уакәындаз! – иҳәан, ижәҩашәаҟьа иикыз илаԥш аахмырԥаӡакәа, адунеи азна игәы иалырсӡаны ихы ааирҵысит Лагәсҭан.
– Иҟоузеи, иаҳәозеи, Лагәсҭан, ажәҩашәаҟьа? – иҳәан, Лагәсҭан днеизҿлымҳахеит саб.
– Ажәҩашәаҟьа амацара акәындаз, Ҭемраз, мацагьы, ҟәыдгьы, жәҩашәаҟьагьы абасҵәҟьа иаарҳәаз зегьы хҭак еицҭашәо, сахьубахьоу сааихьеит, сақәымшәац, – иҳәеит Лагәсҭан, иибаз џьашьо, илакәшьо.
– Усҟангьы? – дҵааит саб.
– Азыхь иагааит, иахьуднагалаз сыздырам, аха
иузымдырӡакәа алала уамхафеит! – иҳәеит Лагәсҭан, имацақәа еилаԥсо.
– Алала, шԥа, исзеилкаауам, Лагәсҭан?! – иааџьеи-шьашәа дҵааит Ҭемраз ҩаԥхьа.
– Тәым џьмак, мамзаргьы тәым уасак иузгәамҭаӡакәа урахә ирыланагалан, уара утәы акәыз џьшьа ишьны иуамхафеит, убриоуп уԥсасагьы зшьақәҟьаз, – иҳәеит Лагәсҭан.
Ҭемраз акыраамҭа ииҳәо иҿамшәо дтәан, аҵыхә-тәаншәа:
– Нас сырахә ушьҭа хәарҭа-хәаԥшь рымаӡамкәа, ус илеиланҵәа ицар аума? – иҳәеит саб.
– Хәшәы змам акгьы ыҟаӡам, Ҭемраз. Аԥсраҵәҟьагьы ахәшә амоуп, амала рыцҳарас иҟалаз, уи аԥсра ахәшә ҳәа сызҿу, изакәуи иахьыҟоуи аӡәгьы иахьизымдыруа ауп, – иҳәеит Лагәсҭан.
– Сырахә иаанхаз ушьҭа ма еиқәхарц азы ԥсыхәас ирымоу соуҳәома, нас! – иҳәеит, Ҭемраз иааилыжжын.
– Иҟоуҵара убриоуп, уеизгьы-уеизгьы амала иахьеи уаҵәи иаалыршаны ҳәа сҳәом. Хара имгакәа, абри амчыбжь ахи-аҵыхәеи иахымгакәа хынхьаа еиҵам ҩ-шьтәак уџьмақәа иаарылхны, хәылбыҽхак, амра аԥсымҭазы бнак аҿы инаганы: «Шәызхәу шәимаз ҳәа» нарышьҭаҳәаны, унарыҵаҟьаны наҟ абна инылаҵа. Нас ухьамԥшӡакәа ухынҳәны шәыҩныҟа уаа. Абри ауп урахә хәшәысгьы ирымоу! – иҳәан, иаԥхьа иқәыз ажәҩашәаҟьа ҩаԥхьа анарма ԥшқа инылеиҳәан, астол инықәиҵеит.
– Ҳаи, угәахәтәы уахьӡааит, иҭабуп, дад, Лагәсҭан! – иҳәан, хьача сырмала ирхиаз, иџьыба иҭаз иқьаса дааҩахан, мааҭк ицоз ақьаад ԥара ааҭганы Лагәсҭан иаԥхьа инықәиҵеит.
Лагәсҭан уаҳа ажәакгьы ахымҳәааӡакәа, иаақәихын, иџьыба инҭеиҵеит.
Саб, иахьеиԥш исгәалашәоит, гәылацәақәакгьы ыҟан, дааҳалатәан, дгәырӷьаҵәа аԥшҩы иеиҳәаз акы аанмыжькәа
зегьы-зегьы ҳаиҳәҽит.
Сара иахьагьы схаҿы исзаагом, саб аԥшҩы иеиҳәаз Ҭарсхан иазҳәаз. Ҭарсхан абри аҩны иҟоу лаб иашьа иԥа иакәын. Цааи-цышәи еиқәызмыртәо ҳәа аӡәыр дыҟазар иара ихаҭаԥсаҭа иакәын. Цәгьа баны бзиак ҟазымҵоз аҩысҭаацәа рышьҭахь ацәҟьа аԥыразҳауаз аӡә иакәын. Изхысҳәааз, Лагәсҭан Ҭемраз иеиҳәаз зегьы Ҭарсхан иаҳаит. Иусура дахашәаларымызт ҳәа уҟазу, аҽагеи, аихаԥсыхәи, ацәмааи рзыҳәан ибӷашшара ԥҵәан.
Абри аҩыза ажәабжь аниаҳа нахыс, есышьыб-жьышьҭахь дааны, иҷапырхәа имӷыҵраҵаны ҳаҵаҟа, иахьагьы Ҭемраз ихәажәра ҳәа иахьашьҭоу амра аԥсы нахшәаны, инеилалашәшәаанӡа уа дылатәан. Ушьҭа уахала акгьы шзыҟамлоз анеиликаалак, алашьцара иҽалакны ахәахьы дхалон.
Ахымыш рыҽны, ашьыбжьышьҭахь, Ҭарсхан иҽааибиҭан, ҩаԥхьа ахәы дналбаан, Ҭемраз иџьмақәа ауишьҭуазаргьы абра иоуишьҭып ахьигәахәуаз аҭыԥ аҿы днеины днатәеит.
Акәтыжь азы ижьышоз акәтрыбгеиԥш, иқьышәи-ибзи ааиқәшьуа дтәан. Аха ушьҭа амрагьы нҭагьало иалагеит, Ҭемраз ихабар ҳәа макьана егьыҟамызт.
«Уара абри ишьтәақәа Пашәыр ихәажәрахь иганы иоуишьҭрызма ижәла нҵәеит?» – ааигәахәын, дзыхгылааз иара ихаҭагьы изымдыруа дҩагылан, ахәажәра ихы нылырҳәҳәаны днаԥшит. Игәгьы ааҭрысит. Ҭемраз иҩшьтәак ртәыҩақәа ирынкны, иашьа Илариангьы иаргьы ахшьыра иааҭалеит. Оп, сара стәы иакит убама, иҳәан, амыргәырӷьа ихы инҭалан, имӷыҵраз иҷапырхәагьы имаҟа иаавҵыхны иааирмазеиит.
Ҭемразгьы Илариангьы рышьтәақәа рхы ианкны, акәара иаарын, ахәажәра иаалагылеит.
– Ушьҭа уа уаангыл, Илариан! – иҳәан, саб иҽаани-кылеит. Ишьтәақәа иаԥхьа инаргыланы мрагыларахь
иҿы наирхан: – «Сгәы иҭамкәа, схы иҭамкәа, зынӡа машәыршәа сыраху ирыланагалаз атәым рахә мдыршақә снапала ашьа касҭәеит. Еиҭасҳәахуеит, зымдыршақә убри алала ажьы сҭаацәа асырҟьашьит. Уажәы, ҵааҩы-ԥшааҩык иаҳасаб ала, аԥшҩы ишсеиҳәаз сныҟәеит. Убри зымдыршақә алала исфаз ацынхәрас, ахы иаҿоумкуа, хын-хьаа иҟоу ҩ-џьмашьтәак абна ахьӡала иаазгеит. Арахә рынцәахәы Ажәабрани, абна рынцәахәи сшәыҳәоит, абарҭ изҿаҵахәу ирышәҭарц. Саргьы убриала схы-сыԥсы ҿысхит. Аринахыс сырахә рыла рхәыжәи рҟьыжәи рыда ԥхасҭа сышәымҭарц сшәыҳәоит иаҳхы-лаԥшхәу! – иҳәан, аҩшьтәак ноуишьҭын, ихҭы-шәҭуа ахәажәра инылалеит.
– Аҳы, Ила, ушьҭа ухьамԥшӡакәа, ушьҭахьҟьа уҿааха! – иҳәан, Ҭемраз аԥхьа днагылан анаара инаҿалеит.
Ашьтәақәа абаушьҭуаз, инкыдҳәыла-аакыдҳәыло ажыцра ишылаз Ҭемрази Илариани ишибоз ахәы ианыҩхала, Ҭарсхан абгеиԥш ашьтәақәа днарымҵасын, изымҟаартә рхацламҳәақәа алмышә ӡахәала иааихаҿеиҳәҽит. Ишаха-па ртәыҩақәа инархаршәны инаиаԥицеит.
Ҭемраз ихы-игәы каиршәит. Иара итәала, хыхь – ажәҩан, ҵаҟа – адгьыл, анцәа ибо иаҳауа агәнаҳа ду дызҵаз ихихит. Ушьҭа ирахәгьы-ишәахәгьы хышла-гәышла икәабоуп ҳәа дрыхәаԥшуан.
Убри аамҭазы Ҭарсхан ихырҵәыжә ԥаҵақәа дрылаччо, алӡынрак ицыцашха аҭамҳа даҵатәан.
Абри ажәабжьгьы абра инасымҩатәны изанысҵаз, саб аԥшҩы иабжьигаз ҳарахә акымзарак иахьырмыхәаз ауп. Ҳаџьмақәеи ҳуасақәеи инадыркны ҳарахә зхылаҳәаз, пеу зҳәо ак аанымхакәа зегьы леиқәынҵәа ицеит. Урҭ ирыхьыз, изгаз-иаазгаз ҳәа иахьагьы сабгьы издыруам, саргьы.
Уаҩ дызлаҟамыз далаҟаҵәҟьан саб. Абриаҟара гәаҟра дшақәшәазгьы, џьара даагәамҵны ҳәа уаҩы димбаӡеит.
Аа, уажәы мышмазарак ҳарахә анынҵәагьы: «Ауааԥсыра шәхахәс ицааит. Ахы анцәа иҟаиҵааит. Ахы ыҟазар ахылԥа есымшагьы иахалоит!» – иҳәон.
Абарҭ зегьы ԥсы гәырҩан. Ишихимгара иҟааз, аха ишакәхалакгьы ичҳауан, аӷа игәырԥса иқәиршәомызт Ҭемраз. Ишысҳәахьоу еиԥш, аԥси абзеи рыбжьара адамра анрыбжьалалак, нас хәыҷы-хәыҷла аамҭа иара атәы ҟанаҵоит, агәырҩа рыцҳа хьшәашәоит. Ус анцәа иаԥиҵагәышьахьазар акәхап. Аха хгашьа змамкәа иахьеи-уахеи иԥсы ахац иаӷрагылоз, есԥсыԥ еиҭарсрак дак-дак илзырԥсаауаз сара сакәын. Уу, аллаҳ, шьац зырҟьацуаз, саб имцахә змырцәаша ҳәа аҵыхәтәантәи ашәаџьҳәаҩ ҳәа, ахәшәыц еиԥш дзықәгәыӷуаз сара аӡәзаҵәк сакәын. Иара сара ҳәа узҿугьы сҟам-инымны акәын саб дышсыхәаԥшуаз. Иара ԥсабарала дышуаҩ ҟәышызгьы сара сҟны дымчыдан. Инамыцхәны дсыцәшәон. Убрахьынтәи схынҳәны сшаазгьы, уажәы-уашьҭан ак сыхьшашәа ибон. Уи зыхҟьоз еиҳарак, сыда дахьимамыз акәу, иԥсы иахылҵыз иӡӷаб заҵәи сани рыла игәы ахьхаҳәхахьаз, аԥсҭазаара, аразра, аҳалалра, ацқьара нцәахәык иеиԥш гәыӷырҭахлаҳәас имаз рыгәрагара ахьицәыӡыз акәхарын. Ҵабыргыҵәҟьаны, убырҭ зегьы игәы мҩаӡо, мышкызны ӡшәахшәа инаимпыҵабеит. Убриаахыс саб дшуаҩыбжахаз, игәы зынӡа ишҵаӷахаз, иҿымҭреи иҟазшьеи рыла иубартә иҽиԥсаххьан.
Ушьҭақәа, иҵегь снықәсуа саналага, лассы-лассы сыбла ихгыло иалагеит убысҟантәи саб игәырҩа. Иеилыскаауа салагеит ахаҵа игәырҩа ахьынӡахьанҭаз.
Зегь акакәын сара сыҟан. Иахьеи-уахеи сибон. Убри акәын саб макьанагьы дкамыжькәа даанкыланы дызмаз.
Адырҩаҽны шьыбжьышьҭахь, сеигәышә аашь-ҭысхын, сыгәгьы хәыҷык исхасыршҭып, быца еидаракгьы аазгап ҳәа ҳашҭа санынҭыҵуаз, ақыҭа милициа ҷкәын ҳашҭа дааҭалеит.
– Бзиала уаабеит! – сҳәеит, дызусҭаз цқьа ишысзымдырызгьы. – Уааи арахь аҩныҟа! – сҳәан, саахынҳәын, агәашә изаасыртит.
– ап, мап, шәбеиахааит! Сара ақыҭсовет аҟынтәи саарышьҭит. Иахьа ашьыбжьышьҭахь аправление реизара ҳамоуп, даҳзааир ҳҭахуп, деилахаӡамзар ҳәа узаарыцҳаит! – иҳәеит уи аҷкәын дыԥхашьа-ԥхаҵо.
– Иҭабуп, иуҳәаз саҳаит! Аха умҩахыҵ, ҳамҭак ҳаԥшәымаз! – сҳәеит еиҭа.
– Саҭамзааит, даҽаџьарагьы неитәыс исымоуп, абзиаразы! – иҳәан, днахынҳәны дцеит.
Ушьҭа усгьы шьыбжь нхыҳәҳәахьан, абнахь сцаргьы сахьымӡозар акәхарын, саахынҳәит. Аха иаразнак сгәы аасыԥсахит. Аколнхара аправление реизараҿы сара усс исымоузеи, ажәлар аӷа ҳәа сыԥхьаӡаны абаҭа иҭакыз ауаҩы. Ус акәхап ауаа зегьы ишырдыруагьы. Сзыхҭаркааз, сзыхҟьаз, сзынԥаз дара иалырдыраауазеи. Сҭаркзар, уи иаанаго ацәгьара ҟасҵан сҭаркит, сбаандаҩыртәит. Ус ауп еиҳараҩык ишырдыруа, ишеилыркаауа. Иҩбахаз, изсыԥхьоз, сзырҭахыз ҳәа акгьы сыздырамызт. Исыздырамызт иара убасгьы хыла исыԥхьаз дызусҭаз. Аӡәыр дсыԥхьазар, исыԥхьаз сызгәалашәаз аколнхара ахантәаҩы Лад иакәхон. Ажәакала, изқәысҵара сзымдыруа сынхеит.
Раԥхьаҵәҟьа сцарым ҳәа иақәыскит. Аха хықәкыла ауаҩы дҽыжәҵаны даарышьҭит. Егьа инықәсҵазаргьы иаақәсҵазаргьы сымцар рацәак иԥшӡамхарашәа збеит.
Абас сшыкәанызануаз амрагьы нхыҳәҳәаӡеит. Сабгьы дыҟамызт. Аҩн иҟаз саб иҿы усгьы дцәажәаӡомызт, сахьцаз, сахьааз-егьиз ҳәа егьшизламҳәоз здыруан. Аха сахьцоз сызцоз – зегьы зеиԥш ҟамло егьыҟамызт, лара иналаҳәаны, сҽы ааскәадырын, снақәтәаны аусҳәарҭахь сцеит.
Аусҳәарҭаҿы саннеи, ажәлар шеизара еизахьан. Схынҳәны сшааз заҳаьаз, аа игәаӷьны инеины
сзымбацыз рацәаҩын. Алеи-алеи еицәыԥхашьоит рҳәоит. Иаасыдгыланы аԥсшәа саҳәараҵәҟьа аԥсра ацәа ахызкаауазгьы, иаалырҟьаны ҳалаԥшқәа анааиқәшәалак, ирҭахы-ирҭахым иаасыдгыланы аԥсышәа ҵҩызаак сарҳәон.
Убас ҳахьит Мысагьы саргьы. Шьагәи сареи ҳаицәажәо аусҳәаҭа аԥхьа ҳашгылаз, Мыса амардуан илбаамҭеи ҳара ҳанхаламҭеи ааиқәшәан, наҟ-ааҟ ҳааиҿагылт. Уаҳа всышьа амамкәа ахҭа ҳанҭеибак, Мыса шәымҭақәак ицәа дынҭаҵәиит-дынҭахынҳәит, аха ҳҩыџьагьы ҳқьышә хьжәаҵәҟьаны ацара изымгәаӷьызт, дааҭгылан:
– Уахьца уаалеит, Ҳараз! – иҳәан, инапы ааирххеит цәымӷ-цәыбза.
– Бзиа убааит! – сҳәеит саргьы зынӡак иааӡыхь-ԥсыхьымтәыкәа.
Убри ашьҭахь, уалбага ҳәа, даҽа хаара-мацәкьыск зҵамыз ажәа ҩанҭхьқәак ааимаадан, ҳнеивысит.
– Ааи, ауаҩра мыжда акыр шԥаҭаху, анаџьалбеит! Уи сҳәеит ҳәа, гәыбӷанс иуҭозеи, зегьы абра-ԥарала акәхап ишыҟоу. Хәыхәын ахыԥшаала иԥа дагьыбзиаӡоуп! – иҳәеит Шьагә. Сара ацәгьагьы абзиагьы алаҿысымҭит.
Шьагәи сареи ҳаицәажәо ҳшеидгылаз, Лад дааҳадгылеит.
– Бзиала уаабеит, Ҳараз! Шьагәи сареи иахьа ҳаиба-бахьеит, – Лад днасылаҵәан инапы аасымихит.
– Бзиа убааит, Лад! – наиаҭаскит саргьы гәык-ԥсыкала.
– Ҳараз иахьа уаа ушҟа ауаҩы дназышьҭыз сара соуп. Жәацы араион аиҳабыра рҿы ургәалашәеит, ибзиангьы иухцәажәеит. Амыцхә ҳзалаларызеи, узықәшәаз, ушақә-шәаз, ииашамкәа ушҭаркыз, узыхҭаркааз – зегьы-зегьы ҳара ишаадырҵәҟьо акәымкәа, еиӷьынгьы араион аиҳабыра ирдыруеит.
Абзиара уны аӡы иоуҭаргьы иҿықәнажьлоит, иагаӡом
рҳәоит. Абзиареи аразреи убриаҟара рҳак, ӷәӷәоуп, абзиара уны быжь-баашк ирҭоукыргьы ӡышьа-ԥсышьа амаӡам, зегь акоуп џьара ахы цәырнамгар ауӡом. Аӡәы зегьы бзиа ҳаӷоу деицырбааит. Ауаҩы дануаҩыҵәҟьаха, заҟаҩы бзиа дырбо аҟара, убриаҟара аӷацәагьы имазароуп. Ҳараз, уара зегьы бзиа урбоит, зегьы неибеиԥ-шны уеицырҭахуп сҳәар мцуп, уи уаргьы ихоуҵарым. Амала, уара узыҳәан аҽеи зҭаху уеилызкаауа еиҳауп, егьырҭ алабажә уҵаԥсазар зҭаху раасҭа. Убырҭ уара узҭаху ҳәа сызҿу зегьы ирдыруеит, уара уқыҭа уаа рҵыхәала узықәшәақәаз зегьы. Убырҭ узҭаху рыла абри узҭахымгьы, ирҭахы-ирҭахым рлымҳа аҟынӡа инаргахьеит ирдыруеит. Урҭ шьахәлаҵәҟьа ирдыруеит ацәгьа рҭахызаргьы уара уганахьала ушьҭа рҿы шыԥҽу егьшрылымшо. Убри анаҩыс абра ақыҭа рынцәахә Шьагә ишиаҳауа иуасҳәоит. Иахьатәи аизараҿы иудыргалараны иҟоуп Ахуаа рҿы абригадирра. Сара уара сыгәра угоит ҳәа сухәаԥшуеит. Абри иудырҵараны иҟоу аус ҟәнумшьан, пату ақәҵаны, ҳаҭыр ақәҵаны иудкыл. Абыржәы ус иаҭахуп, Ҳараз. Макьана уара иужәша аӡыхь ахы ыҵнамхӡацт. Уԥсҭазаараҿы егьарааны укаҳап, егьарааны угылап. Аамҭа, ҳабацәа ишырҳәо еиԥш, ауаргьала иануп. Иахьа Мыса итәуп, уаҵәы – Ҳараз итәуп.
Ауаҩытәыҩса инасыԥ ашәеиқәа иалоуп. Уаҵәы абзиа узыԥшызар, убри иахьа уаԥырхагамхан. Аамҭа уацныҟәа, аамҭа иеиканны иаиааиз ҳәа аӡәгьы дыҟаӡам. Изхысҳәааз, уара макьана егьа абзиара узыԥшуп! Уахымыццакын, улахьынҵа уақәымгәамҵын! – иҳәеит Лад, ала амгәа аԥа ҭшьааҵәҟьаны.
– Аиеи, дад, абри аҵыхәала иацгьы Лади сареи аицәажәара ҳаман. Иухӡыӡаауа, абзиа уақәшәар зҭаху рацәаҩуп. Убырҭ иуарҳәо уазхәыц. Акыр зычҳаз иоуп ашә бӷьы тлазны избаз. Уазхәыц Лад иуеиҳәаз. Уажәазы ус иаҭахызар, ус иаҭахуп, дад, сыгага сахыԥоит ҳәа уалам-ган! – иҳәеит Шьагә иҟазшьала.
– Сынтәа сызхыԥоз, ҳаԥхьа саҵсуа салагеит, ус аума, Лад? – сҳәан, сазымхәыццәакәа абас аасҿыҵҟьеит.
Ааи, Ҳараз, уаниашьа ухаҵашьахароуп. Мышкызны аԥеамбарҵәҟьагьы игәыжь дҽыжәҵны, аҽы дақәымтәар ада ԥсыхәа аныҟамла, аԥеамбар ихәымгеимшьеит, иагьҟәнимшьеит, аԥеамбар дақәтәҽит аҽы. Иахьа убригадирзар, ууаажәлар рымаҵ ауп иууа. Ууаажәлар ракәын, иамуӡакәан иҟалозаргьы ухы зқәуҵарц угәы иҭаз. Ус шакәу ҿырҭқәом, аха ушьҭа зегьы еицырдыруеит. «Жәлар рылыԥха зауз, жәлар рыкәа дҭоуп», – рҳәоит. Уаҵәы убригадирра уааҟәыхны, иухәҭоу даҽа ҭыԥк удыргалап, уи макьана ихьшәаӡам! – иҳәеит Лад, Ҳараз аҵанӡа дҭарԥшны.
– Сара сыхә гәырла изшьо, аханатә аахысгьы аҽеи сақәшәар зҭаху шәакәын, иахьагьы шәарӷьажәҩаны шәсывагылоуп. Шәара ишәҭаху аҟны сыҟоуп, шәҿы ԥысҽуам! – сҳәеит, амацәыс еиԥш иаасыласыз сгәыԥжәара сҽамҭакәа.
– Ҭабуп ҳәа уасҳәоит, дад, сара аҭаҳмада зыз-шьапык адамра иҭагылоугьы, – иҳәан, схы днагәӡит Шьагә.
Дук мырҵыкәа, аизаразы еизаз ауаа ауахәама аҩадахьшәа игылаз арык зҵаӡоз аџь еихиаа ду амҵа ааҵдырҭәааит.
Аизара иалагеит. Аизараҿы иқәгылан ҩ-зҵаарак. Раԥхьатәи азҵаара азкын Қьарақьан шә-десҭынк адгьыл ԥҽны ачаи алаҵара. Аҩбатәи азҵаара Ахуаа рыбригада аиҵахара иамоу зыхҟьаз, риашашьасгьы иамоу иазкын. Сара сызҵаарагьы убри аҩбатәи азҵаара иадҳәалан.
Иахьеиԥш исгәалашәоит хԥа-ԥшьба ҿы зҭыҵуаз, адоумыжьха иеиԥш зҽеимыртаӷа игылаз аџь амҵа ҩ-столк еиҿаԥшьны игылаз иқәыршәын апырпыл еиԥш иҟаԥшьы уаркалеиуаз астолқәыршә. Астол иқәгылан анышәаԥшь иалхыз, ерыӡынгьы ерыӡымкәа, ԥаҭлыкангьы ԥаҭлыкамкәа, зыхәда быжьпаашәа иҟаз ҩымаак. Убри
иавагылан ҵәыца заҵәык.
Рацәак мырҵыкәа астол иаахатәеит аколнхара ахантәаҩы Лади, Мысеи, Наҩеи Агәхааи. Убырҭ рышь-ҭахь рҭыԥқәа ааныркылеит аколнхара аԥхьагылаҩцәа, усҟан ишрышьҭаз еиԥш аударникцәа ҳәа аусураҿы хьӡи-ԥшеи змаз аколнхацәеи, ақыҭаҿы ҳаҭыр зқәыз, зҳәатәы акыр ԥхылнадоз, ацәгьеи абзиеи иадыргалоз зуаҩбжара инахысхьаз ахатәрақәа.
Лад даныҩагыла, ашьхыҵә реиԥш зшыкь бжьы гоз ажәлар еиқәшьшьы иаатәеит.
– Ажәлар шәыххь згеит! – иҳәан, еиқәшьшьы итәаз ихы нарықәикит. – Иахьатәи ҳаизара, абжьааԥынтәи ҳаизарақәа иреиԥшым. Гәыргьаӡк еиԥш шәлымҳа аҟынӡа иназгар сҭахуп, шә-десҭынк ачаи алаҵара араион аиҳабыра азин шҳарҭаз. Ҵабыргуп, ҳара иахьала ачаи лаҵарҭа адгьылқәа иҭацәу даара иҳацәмаҷуп. Абра Ерынаа рхәи, Растел ихәи, аҩбагьы неилаҵаны ҩажәа десҭын заҵәык роуп иҟоу. Убри аҟнытә...
– Иухашҭу сыздырам акәымзар, ачеи лаҵарҭа Тур ихәы, Адаужра ҳәа иахьашьҭоугьы ыҟоуп! – иҳәан, Гәаџьуа Лад ицәажәара днаԥықәсылеит. Уи зегьы рыц икылахаз ахәы ԥшӡа, зны Адаужра ахәы ҳәа иашьҭан, даҽазны Тур ихәы ҳәа.
– Уара, Гәаџьуа, сынтәатәи ашықәс ара уҟазу, мамзаргьы џьаракыр уахгазу? – иҳәан, ҿааиҭит Арсана.
– Ара сыҟамкәа сабаҟаз сеидроу, уцәажәашьоу-зеи, Арсана? – иҳәеит Гәаџьуа днацыҵҟьашәа.
– Ара уҟазар, ҳабригада уалоуп ҳәа сыҟоуп, сымҩашьозар. Тур ихәы шьоукы ргәы иқәжәпахан, ҵыԥх ахи-аҵыхәеи неидкыланы амандарина еиҭарымҳар шырымуз узымдырӡои? – иҳәеит Арсана, уажәымзар-уажәы ичҳара дналҵып уҳәаратәы.
– Амандарина шеиҭарҳазгьы здыруеит, аха иа-хьеиҭарымҳазгьы ыҟоуп, Арсана. Ара иахьа ииз ҳәа аӡәгьы ҳаҟаӡам – ҳаумыргаӡан. Тур ихәы даҽа ҳәын-ҭқарроуп,
аха иҭацәу адәқәа ахьыҟоугьы аадыртуеит, иҭацәымгьы аадыруеит! – иҳәеит Гәаџьуа иҽарҩысҭааны.
– Мамоу, Гәаџьуа бзиа, уара ҳадгьылқәа ахьыҟоу акәым, ҳажәгәарақәа заҟа жәы рҭакугьы удыруеит. Урҭқәа зегьы рҳәара уажә ара иаҭаххарым акәымзар! – иҳәеит Арсана иҽаарҭынчӡаны.
Гәаџьуа дхәыдцәырххо аҭак сҳәоит ҳәа даналага:
– Шәҽаанышәкыл, уара, ҳаӷоу ламыс имоуит. Ауаҩы дгыланы дцәажәоит, иҟалозар ҳаизыӡырҩып! – иҳәан, ашырҳәа дҩагылеит Чмыт.
– Аиҳаб изыӡырҩрра акәын бзиарас иҳамаз, уи акәгәышьан иаадырӡозгьы, аха ушьҭа убриҵәҟьагьы ҳаҟәыҵзар, нас закәыхи!.. – иҭыԥ аҿы дыштәаз, даагәырҟәҟәеит Кәаҵиагьы.
– Тур ихәы адгьыл ыҟазар иҳамазкуада, аха уа сара иахьынӡаздыруа иҳахәарҭаз адгьылқәа рҿы амандарина еиҭаҳҳахьеит, уаҳа хәараҭара злоу дгьыл ҳәа егьсыздырам. Убри аҟнытә, уажә исҳәарц исҭаху, баак рыбганы баак зыргылаз ҳәа ирҳәо хәыҷык иеиԥшхашәа иҟалозаргьы, аҵәгьы мбылӡакәа акәацгьы бжьыӡаатәуп, уаҳа даҽа мҩак ҳаманы избом сара сыхәҭаахь ала.
Сыззааирц исҭаху убриоуп, шә-десҭынк ачаи лаҵарҭа адгьыл Қьарақьангьы иҟаӡам. Аха иазымхо азыҳәан абна ҳхы иаҳархәароуп. Абна анысҳәа, абнагьы егьаруала бноуп, ҳәарас иаҭахузеи абна еихиаа, абна цқьа ҳзалакьысуам. Ашәаԥыџьаԥ шыԥсҭазаароу ззымдыруа ара аӡәгьы дтәаӡам.
Иҟоуп убыс ҭыԥқәак, акәашқәеи агылҩақәеи, нас рацәак уаҩы имыхәо аҵла наџьақәеи ӷарԥшарны иахьгылоу, мҿыс ада хәарҭара злам. Убас иҟоу аҭыԥқәа ҩажәижәаба десҭын инарықәгәыӷуа ихттәуп. Ари аҳәынҭқарреи апартиеи иҳадырҵаз плануп. Абриоуп иахьа ҳаизараҿгьы зҵаара хаданы иқәгылоу. Абра шәтәоуп аџьа ус аҿы аԥышәа ду змоу ҳауаажәлар. Уаха абри ҳазҵаара
аҵыхәала шәгәаанагарақәа ҳаҳар ҳҭахуп! – иҳәан, рацәак иажәа иҽагәыламырхакәа днатәҽит Лад.
– Ажәак сҳәар сҭахуп, дад, иҟалозар! – иҳәан, иоупцәа хылԥа барбал нықәиҵан дҩагылеит Кәыкәын. – Ақыҭа зықәгәыӷуа, ақыҭа гәыӷырҭас ҳәа иамоу аҽеиқәа зегьы уаха абра шәтәоуп, шәыххь згеит. Аҳәынҭқар иҟаҵатәуп иҳәеит. Ус анакәха – иҟаҵатәуп. Ҳара иахьа ҳзеизаз убри ҟаҵашьас иамоу, изламаншәалахаша атәы аӡбаразын ауп. Ҳәарас иаҭахузеи, ҩажәижәаба десҭын адгьыл иқәгылоу абна ахтра ус имариаӡам, Лад. Уи абна ихаҳтраны иҟоу зеиԥшроу ҳәа ииҳәаз ҳаҳаит. Аха егьа илоурхаргьы-иҩаурхаргьы, аҵла иаӡаз, аҭахызаргьы иҩаз адац амоуп. Уи ақәгара, абылра мацарагьы амыхәозар акәхап, иҵыхтәхозар акәхап. Лад уххь згеит, суазҵаарц сҭахуп, убырҭ аҵлақәа ыҵызхуа амыруга ҳәа џьаракыр акыр ҳақәшәыргәыӷуама? – иҳәан Лад, диазҵааит Кәыкәын.
– Уи азыҳәангьы макьаназын рацәак ҳазхыҽхәаша акгьы ҳамам, трактор заҵәык ҳақәдыргәыӷуеит МТС-аа. Уи аҵлақәа ахьынӡаҵнахуа, мчыс иамоу ҳәа егьсыздырам, сыла иамбац, – иҳәеит Лад, – амала, тракторла аума, даҽак азхәыцтәума, зегьы акоуп, напышьашәала аҵлақәа ҵыхтәыс иҳақәшәаргьы хьаҵшьа ҳамаӡам. Еиҭасҳәахуеит, уи адҵа сара исымхәыцит, шәара шәҭаххарала иҟамлеит, Кәыкәын, ари ахьынтәаауа иудыруа ауп! – иҳәан, уаҳа иҽаламгалацәакәа, иҽааникылеит Лад.
– Сара сгәанала, макьана аҵлақәа рыҵыхрахь ҳаҟамзар ҟалап, Лад ухаҵкы. Уара гәалсыс иҟоумҵан, Бебиаа рхәы инаркны, Басариааи, Анҭиааи назлоу Ҩардан Кәҷыҷ иҟынӡа иаҵанакуа абна, лакәымҳа наак ахьгылоу исзымдыруа акгьы ыҟаӡам. Қьарақьантәи абна илгоу амҩахәасҭақәа реихаларҭақәеи-реихыҵырҭақәеи зегьы сылацәа хҩаны сырхысуеит. Убри аҟнытә исҳәарц исҭаху, уара уаха абра ажәлар урылагыланы иуҳәаз сара саӡәыкны сақәшаҳаҭым! – иҳәан, маҷк иҽааникылеит Мшәылды.
– Иарбан узқәышаҳаҭым, Мшәылды? – иҳәан, иҽырхықәымҵа, акгьы изымдырӡаҵәҟьозшәа дҵааит Мыса дахьтәаз.
– Иарбан сызқәшаҳаҭым умбои, Қьарақьан узеигӡаша, ирыцҳаушьаша аҵла гылаӡам, гылҩа-мылҩақәаки кәаш хьыԥсаақәаки роуп, аҭакәажә лхаԥыцқәа реиԥш иӷар-ԥшарӡа ахәы иқәԥсоу, – иҳәеит Мшәылды. Уи иашаӡам. Уа игылоу абна еихиаа, алаԥш цәгьа иблақәа зцәиӡаша ҵлақәоуп. Лад, уҳәан-сҳәанла акәымкәа, убырҭ агылҩақәа ахьгылоу ҳәа уахьаҿу, уцаны ула иаурбар еиҳа еиӷьуп ҳәа сыҟоуп сыхшыҩ цәгьала, мамзар абри ианакәӡам зны уарԥхашьар ҟалоит! – иҳәеит Мшәылды.
Мшәылды сахьизыӡырҩуаз, абри дахьазымдыруа џьара акәызҭгьы, изыӡырҩуа иқәшаҳаҭхаргьы ҟалон. Аха ара итәаз Мшәылды ҽеила дырдыруан аҟынтә, ииҳәаз рацәак аԥхылнадомызт.
– Қьарақьан ибзиаӡаны издыруеит ҳәа уааиуеит, Мшәылды. Уара ишуҳәаҵәҟьо уи абна удыруазҭгьы, усҟангьы ус уҟьаларымызт. Иугәалашәома Аблыра ахәаҿы арасатә быцаҿара уахьнылалаз уанҟьала, угага ушакәшоз, уангәашаха, убжьы ахьынӡацоз уаныҟаауаз?
Ҳаи, аӡәы рыцҳарак дақәшәҽит убама! – сҳәан, сыҿҟьа-ҿҟьо, убжьы ахьгоз шыҟаз сышнеиуаз, ачалт уныҵԥраазшәа ухәы улахаха уаасԥылеит. Убасҟанҵәҟьа ублуз аарҳәны ишушәызи, ухахәы еилыжәжәа, ублақәа ҭыҵны ишцози анаасгәалашәалак, аилага цқьа исахьа акәын инылукаауаз. Уимоу, иара сара схаҭаҵәҟьагьы усзымдырырц егьаасыгымхаӡеит, убриаҟара уҽеицоук-хьан. Аарла унапы уанкны аҩныҟа узгеит. Хәылбыҽ-ханӡагьы иуҳәо аҭыԥ иқәымкәа, ухы унапаҿы иузаа-гомызт.
«Иабахәа, акәиц злашәаша ари абнаҿы иахьадагьы сыламлаӡацызт. Уи сазҳәаз иҿы ада амҳәааит. Қәаранӡиаа рывараҿы, Аблыра ахәы ҳәа иахьашьҭоу, егьауҭа-хызаргьы
арасатә быца уоуеит ҳәа сеиҳәан, смааи!» ҳәа соумҳәҽи, иухамышҭыцзар. Аа, уажәы Қьарақьантәи абнара сылацәа хҩангьы сылсуеит уҳәеит. Ажәакала, иуҳәо башоуп. Қьарақьан иара убри ужәҩа ахьыҭҟьаз ахәаҿы иҟоуп ачаи еиҭаҳарҭа адгьыл. Уа иҵҳәароу уара узхыбаауа ҳәа егьыҟаӡам. Иара уара ухаҭагьы уи абна ахшьаара рацәак хьаас иумаӡам, аха ус, заа аҵәы алаҵаразы аӡәы уазыҟаиҵеит акәымзар! – иҳәеит Мажьыгә.
Мажьыгә ибзиаҵәҟьаны идыруан Мшәылдгьы Гәаџьуагьы азыҟазҵоз Мыса шиакәыз. Мажьыгә игәҩарамкәан идыруан, Мысеи Лади реизыҟазаашьа. Шәынтә адгьыл неиҩҟьаны дныҵалозаргьы, ес-инаиҵеигалалакгьы Мыса Лад иҭыԥ аҿы анеира игәы иҭазиижьҭеи акрааҵуан. Убригьы ҽеила идыруан Мажьыгә. Мыса Лад иҭыԥ дшазышәарыцоз Арсанагьы идыруан, Шьагәгьы идыруан. Рацәак инирԥшуамызт, иҽыргаӡаны днавс-аавсуан акәымзар, иара Наҩеи ихаҭагьы идыруан.
– О, Мшәылды! – иҳәан, ҿааиҭит Лад аҵыхәтәаншәа. – Уара сара Қьарақьан Аблыра ахәы сымнеиӡац ҳәа уазҳәада? Сара уа снеины ианызбоз, уара зынӡа ацәгьацәыфарақәа урмышьцылаӡацызт. Абысҭарҭеи, Ҵырҟьантоуи, Аҽхи унырҭысны Адаужра ахәыҵәҟьагьы ухамлацзар ҟаларын! Уа иҟоу ачаи лаҵарҭақәа зеиԥшроу, аҵлақәа иԥҟатәуи иԥҟатәыми уара ухаҭа ухыҵәҟьа узымдыруазар ҟалап сара заҟа издыруа аҟара. Убри акы, иҩбахаз, уара уаагылазаргьы ауаа рԥаҵа ахьынҳалара уашьцылоуп. Уахагьы ажәлар еизаз гәыҩҿыҩстәуеит ҳәа уалагеит. Абри аӡәыр иуҵеиҳәоу сыздырам, аха уҟазшьа уаазрыхуа ҟазшьам иудыруазааит! – иҳәеит Лад, игәы иалсыз игәы иҵамыргылакәа.
– Уи ҳара ԥыҭҩык иҳақәуп, ҳаацәажәар, ҳҿы шәнамҵасны иашәыркуеит, аха ҽеик шәыҵазҳәахьоу ҳәагьы аӡәгьы дсыздырам, уиоуп иҟалаз! – иҳәеит иԥаҵа лаҳәқәа иҽынарылеирхахан.
– Абз бааӡоуп ҳәа акәымкәа, аус иахәо ак шәызҳәозар аҿаашәырхеи! – иҳәеит Наҩеи, ахахьшәа дахьтәаз дҩагылан.
– Сара зҵаарак сымоуп иҟалозар! – иҳәан, Кәаҵиа дҩагылеит. – Ишьахәуп, убра Қьарақьан ачаи ҟаҳҵап, ҳара иахьа абра итәоу ҳабжеиҳараҩык ҳахьымӡаргьы, иҳахшаз ҟалап, иҳаԥшаз ҟалап, ҳаӷоу уаҵәы ҳәа дымхәыцит. Урҭ ирԥылап, аха сара сахьахәаԥшуа Қьарақьан ачаи илаҳҵо, ҳара шьоукы ҳзыҳәан ҩысҭаа чысхәрашәа збоит. Избан уҳәар, Ахуаа ахьынхои ачаирҭа ахьыҟалои рыбжьара мыш ныҟәак бжьоуп. Иаҳҳәап, Адаужра ахәы аҟынтәи Қьарақьан ҳааны, убра ачаи ҿыхны, ахәылԥаз ҩаԥхьа Адаужра ахәахьы халашьа амаӡам. Қьарақьан иазааигәоу, абра Бебиааи, Басариааи, Алашәриақәеи, нас Қәаранӡиаа уҳәа ԥыҭҩык ыҟоуп. Аха убырҭгьы хәыҷи-дуи зегьы еизугаргьы ачаи зызҿыхуа аҳәсақәа жәохәҩык иреиҳахаӡом. Ажәа мыцхә шәасыршьыр сҭахым, аха абригьы иазхәыцзар цәгьамзар ҟаларын ҳәа сыҟоуп! – иҳәеит Кәаҵиа.
– Уцәажәашьоузеи, Кәаҵиа! Бебиаа рладахьы Кәачараагьы ыҟоуп. Урҭ тәымааӡароума сеидроу! – ҳара иҳазҿымхыр, агырқәа иҿырхып! – иҳәан, аӡырлашә еиԥш ихәда нҭрыхәхәаны аҵәы налеиҵеит Гәаџьуа.
Аханатә аахысгьы ус бзиак иалацәажәо ауаа ҵәык абарыласҵари ҳәа иҟаз Гәаџьуа ииҳәаз сара оумашәа исымбаӡеит. Стәан ус сырзыӡырҩуа. Убра иаатәаз дасу иԥсхакыз, дызлаҟаз зласзымдыруаз ҳәа акгьы ыҟамызт.
– Гәаџьуа ииҳәаз згәамԥхақәаз ҟалазар ҟалап. Ара усгьы акарпыжә ҟала еиԥш зхы аҷҷаҳәа абжьы го, ахшыҩҭрақәа тәоуп. Гәаџьуеи сареи уҳәа ауаа ссақәа ҳҳәатәы рацәак аԥхылнамдозар ҟалоит, аха иаԥхылнадар еиӷьын ҳәа сыҟоуп. Мышкы-зны, «аҳәа зтәыз аҳәа амгәа даҳәон» ҳәа, ҳара ҳахьымӡаргьы шәгәы иҭаз абри жәларык рџьабаа, изтәым-измаам атәым уаа аԥшәыма-цәаханы,
ҳара ҳсасцәаны, нарцә инармышьҭыз реиԥш, ҳаҩнапык ҳгәыдкыланы ҳаадмыртәозар! – иҳәҽит Гәаџьуа.
– Избан џьушьҭ, кәтолаа зегьы ахыргоит ҳәа уаҳама? – иҳәан, ашырҳәа дҩаҵҟьеит Арсана. – Ишьахәуп, аха уажәақәа зырҵабыргуа ирымоузеи ҵаҵӷәыс? – инациҵеит ҩаԥхьа.
– Сажәақәа ҵаҵӷәыс ирымоузеи умбои, сҟәыдқәа ықәсыԥсеит! Ҵаҵӷәыс ирымахи, хәыҷык хара анаԥшышьа здыруеит, убриоуп ҵаҵӷәыс иамоу. Ачаи лаҵарҭа аҭыԥ иалырхыз ҳара иаҳҿырхасҭам, иманшәалам. Насгьы иахьа иҟоу уаҵәы иҟам. Ара иагьа уар ықәнагалап, макьана иабаҟоу! – иҳәан Гәаџьуа, сара стәы иасыргеит усгьы ҳәа днатәеит.
– Иҳашәмырҳәар шәымуазар, аҵареи амцреи ахьынӡаҟоу сыздыруам, аха ахәлҟьа-ҿылҟьақәа изларҳәо ала, абри Дӷамшь аӡиас ахықә инаркны, Қьарақьанынӡа, гыртәылантәи аҿыцынхацәа ааганы индырхарц ргәы иҭоуп рҳәоит. Акы ахьырҳәо акы ыҟазар акәхап. Ауаа ираҳаз рҳәеит, рҿы узкуам! – иҳәеит Разангьы.
– Ажәак саҳәоит, дад, иҟалозар! – иҳәан, Шьагә дҩагылеит. – Иахьа ус дук аҵыхәала абра ажәлар еизеит. Ари инықәрҩрны уҳәан-сҳәанла иузыӡбом. Ауаа зегьы ирҳәо ацныҟәара уадаҩуп. Шықәса ҩажәа рышьҭахь иҟало акәым, уаҵәы иҟало адырра уадаҩуп, дад, Гәаџьуа. Убри аҟынтә, иахьа ԥшӡала гәырҩа-гәырчыда жәлары ирызшазар, иахьатәи амш алахьынҵа ажәлар ирыӡбааит. Аҿыц нхаҩы ихы иаҭәашьаны, иитәым-имаам адгьыл аҿы сынхоит ҳәа далагарым. Аҿыцынхаҩ ааиҩы идыруеит адгьыл аԥшәма имеида имамкәа ақәынхара ашәиԥхьыӡ шацу.
Ибзиоуп, Гәаџьуа ишуҳәаз еиԥш, шьоук ықәнагаланы иҟалаӡаргьы, уи дсасуп, сасҵас ихы мҩаԥигозар акәхап.
Сара излазбо ала, уаҵәтәи шәлахьынҵа шәара шәхала заа ишәыӡбошәа збоит. Атәым уаҩ дааины, ихарҭа здым
жәлар рмал ҳара иаҳтәуп ҳәа ҳәашьас иеиҭарызеи сеидроу, зынӡа иламыс ҭагәаны имфозар! Сыззааиуа убриоуп, иахьа аҳәынҭқарра ҳқыҭа аиҳабыра ирыднаҵаз аус аҿы ҳаҷкәынцәа ирыдгылатәуп! – иҳәан, днатәеит Шьагә.
– Урҭ ҳара ҳрыдгыларгьы ҳрыдымгыларгьы иры-дырҵаз ҟарҵоит. Ара ус изакәануп ҳәа, уалбагас еизарак ҟарҵеит акәымзар! – инцәыҵеиҳәеит Машьыхә акәындхә иҽаҭаны дахьтәаз.
Сара сахьрылаԥшуаз избон заҟаҩы заҟа рҳәарц рҭахыз, аха ишәагәышьон. Убри аҟнытә урҭ аҿыцынхацәа рыӡбахә ала уаҳа аӡәгьы акгьы имҳәеит.
– Ачаи лаҵатәуп рҳәазар, иабаргәузеи, уигьы ауаа ирыхәо акы акәзар акәхап. Ҳара ҳәа узҿу, ҳаагылазаргьы усуроуп иаадыруа, уажә иаԥшьыргаз аусгьы ҳазыразуп. Ара гәаанагарақәак ҟалазаргьы, аимак-аиҿак ахьыҟоу ауп аиашагьы ахьцәырҵуа. Лад, уаха абра ҳаизараҿы ирӡбаз сара саӡәыкны сақәшаҳаҭуп, садгылаҩуп! – иҳәан, ашьшьыҳәа днатәеит Лапаӷә.
– Саргьы Лапаӷә ииҳәаз аҿы сыҟоуп, иҿыцу ҳәа егьацысҳәаӡом. Ажәлар ҿык ианеицҭацәажәа, ахаангьы хьмыӡӷ рықәлаӡом. Апартиа иҳаднаҵаз аус адгылара иаци иахьеи иҳамбеит, ҳаагылазаргьы ҳзыцныҟәо ауп. Абыржәгьы зхы ԥхьазкуа аӡәгьы дыҟам ҳәа сгәы иаана-гоит! – иҳәеит уажә аабыкьа апартиахь ирыдыркылаз Ҟаурбеи.
– Нас, уажәы шәара, Лапаӷәи Ҟаурбеии изларҳәаз ала, Гәаџьуеи сареи ҳауп аҳәынҭқарра иаԥырхагоу. Шәара зегьы шәыжәлари шәқыҭеи рзыҳәан иаҭахханы иҟалозар шәыԥсы аҵәы иахашәҵоит, ус аума? Мап, мап, аҩызцәа, ҳара ҳахгьы цқьоуп, ҳаԥсгьы цқьоуп. Ҳгәы иаанагазгьы иаразнак иаҳҳәоит. Аӡәгьы маӡала изқәа икыдаҳҳәалаӡом, ҳҵыхәагьы былӡом! – иҳәеит Мшәылды.
– Абри аҩыза агәынамӡарақәеи, гәоу-гәоу аицәа-жәарақәеи зегьы зыхҟьаз ҳәак ҩ-каканк ахьаҿыҵамӡаз ауп.
Иахьеиԥш исгәалашәоит, ҵыԥхцәа Тур ихәы амандарина аҟамҵаразы уи ахәы иқәынхоз ауаа анықәгыла, усҟан ҳкомхоз аҿы грономс иҟаз Мыса Чачанба: «Мап, Адаужра ахәы амандарина ааҟаҳамҵар ҟалом» ҳәа иса ҭыхны дықәгылан. Ишьахәуп, Адаужра ахәы амандарина ҟарҵеит. Абар, уи аахыс ушьҭа ҩышықәса ирықәуп, хынтә ашьапы иныҵакны аџьмақәеи ажәқәеи ирфахьеит. Аха зегьы акоуп, иахьагьы акомхозаа амандаринақәа рбаҳара, ауац рыҭара, аӡын рҭаҳәҳәара ишаҿыц иаҿуп. Аҳа, ушьҭа ма акы алҵыр здыруада ҳәа анааҳгәохәуа, ҩаԥхьа арахә лҭаланы иаадырӷәҵәуеит.
Абрыскьыл ирашь зыдҳәалоу ашьаҟа ааҵихырц егьигымкәа адырганҵыхәа неины ашьаҟа ахы инықә-тәоит. Абрыскьыл иԥсахы еибакны, иеихатә урала ишилшо адырганҵыхәазы имҩаниҵоит, аха адыр-ганҵыхәа наҵԥрааны ицоит. Ашьаҟа ахыцәқәанӡа ҩаԥхьа анышә иныҵеиҵоит. Иахьагьы уи абри даҿуп. Ашьаҟа аҵыхха инаҭом адырганҵыхәа. Убри Абрыскьыл ишьаҟа иаҩызахеит, Мыса уххь згеит, Адаужра ахәаҿы уқәԥаны еиҭоуҳаз умандаринагьы.
Ҳара ҳабригада иалоу акомхозаа, ҩышықәса раахыс, абас рҭәа рхны амца ацраҵара иаҿуп, Мыса. Уажә Қьарақьан ачаи алаҵарахь ҳара Тур ихәаагьы шәнеироуп шәҳәозар акәхап. Ҳәак ҩ-каканк ҳәа аԥхьан исҳәазгьы убриоуп изхысҳәааз. Ҳара уахьгьы арахьгьы хьӡашьа ҳамаӡам. Баак рбганы, даҽа баак аргылара иалаго – уи зхы зтәым иоуп.
Ақыҭа еиҳабыра абра шәтәоуп, абри шәазхәыцырц иахәҭоуп ҳәа сгәы иаанагоит! – иҳәан, Мыса Чачанба акы неихьҳәаны днатәеит Арсана.
– Сара сзыхҭоукзеи, Арсана? Иуцәымӷу иҿаҵа есымша илымҳахь игошәа убоит акәымзар. Сара сымацара сакәызма усҟан Бзанқыҭ акомхоз аҩгьы-акәаргьы зкыз, мамзаргьы, Лади, усҟан ақыҭсовет ахантәаҩыс иҟаз уашьа Ҳарази ракәзу? – иҳәан, Мыса сымӡырха ҩаԥхьа
нышәгәалк нҭаижьит.
– Ҳараз иӡбахә ала ацәажәара Мыса иуаҭәам, уара – Гәаџьуагьы. Ҳараз Мқанба уажәгьы усҟангьы иқыҭеи иуаажәлари рзыҳәан иҟаиҵахьоу атәы аҳәара уадаҩуп. Иахьа абра иҩагыланы абри ауаҩ ҳкомхоз раԥхьаӡа аиҿкаара ҳаналагоз инаркны, иахьа уажәраанӡа илшази, иуаажәлар рзыҳәан абырцкал дшыкылырххьази атәы сара сгәанала, иахьа ишахәҭоу ирзымҳәаргьы, наҟ-наҟ изҳәаша ҳҵеицәа гылап ҳәа сгәы иаанагоит. Ҵабыргуп, Мысеи, Мшәылди, Гәаџьуеи шәеиԥш иҟоу Ҳараз ибзарӡы шәаҳар рацәак гәахәас иҟашәымҵар ауеит. Аха иара ихала-иԥсала, игәала ижәлар ргәаҿы ибаҟа иргылеит, уи еицырдыруа усуп. Ҳәынҵәак иқәҭәара цәгьа изымбо аӡәыр дыҟазаргьы егьшрылымшо рдыруазааит. Сара акгьы сацәшәаӡом, схәы сфахьеит, схәы згахьеит, иреицәа-иреиҳа сышьҭахьгьы саԥхьагьы гага еиқәаҵәа сышьҭаӡам. Абриаҟара харада-барада ҟаҭ еиқәаҵәа шихигазгьы, иахьагьы иуаажәлар дрылатәоуп, рыцәгьеи рыбзиеи далахәуп. Сара стәала уи ауаҩ дызҭахугьы, ҳаҭыр иқәызҵогьы, деилызкаауагьы маҷыҩӡам. Ҳараз сара дахьынӡаздыруа ала, убри аҵкыс еиҳау насыԥгьы иҭахӡам. Анцәа иџьшьоуп иахьагьы ижәлар ргәы иманы дрылагылоуп.
– Изакәызеи, Шьагә, ауаҩ дыр ҳәа урыԥхьаӡоит. арахь уцәажәашьа маншәаламшәа збоит. Иууазеи, Ҳараз ҳаӡәк дишьхьоума? Усшәа ҳаубоит, аха ҳара аӡәи-аӡәи убриаҟара ҳаибадыруеит, аӡәы акы изыҵәахуа ҳәа иҟаӡам. Уаргьы ҽеила урдыруеит, саргьы сырдыруеит. Ҳаразгьы зеиԥшыҟам алаҵәҟьа дырдыруеит. Дасу ҳазлеибадырқәо, ҳшеибадырқәо атәы ҳҳәо ҳалагар, хәыҷык ҳаибамырԥшӡар ҟалап. Сара стәала иаҳнибачҳақәар еиҳа еиӷьуп! – иҳәеит Мыса, иҵегь иҳәарц шиҭахыз мҩашьо.
– Уаха ара дасу ҳазусҭқәоу еибаҳҳәарц, аҩсҭаацәа реиԥш ҳалибахырц акәӡам ҳзеизаз, Мыса, баба. Ҳқыҭа аиҳабацәа ҳәа шәҳаԥхьаӡоит, ҳаҭыр шәықәаҳҵар ҳҭахуп, иҳашәраӡозар! – иҳәеит Машьыхә дгәааны.
– Сара сыԥсҭазаараҿы изныкымкәа сшәахьеит, дад, Мыса, ушьҭа уаҳа ишәо агәы сызҭаӡам. Уажә уара сара сызусҭоу соуҳәахуеит! Убриалагьы сыршәаны сыбыз сҿы иҭоукырц уҭахызар, угәы уажьеит, баба. Сара сзакәу, сызусҭоу, исуаҩышьоу, исыламысу атәы цәгьа ирҳәа бзиа ирҳәа, иҳәаны иалгахьеит. Амала, сара сахаанхоу сыздырам акәымзар, уара сара уансықәлахо алабажә уҵарымԥсааити...
Дасу ҳтәқәа аҳәара ианадамха, иҟалап, Мыса убҩа қәаб иҭоу аӡы ахәараҳәа ишыргьы.
– Избан уеизгьы-уеизгьы сара сыбҩа қәаб иҭоу аӡы ахәараҳәа изшра? – иҳәеит Мыса даагәҩара-ҿҩарахан.
– Имшыроуп абзиа, аха иамхашыр ҳәа сшәоит. Уи аҵкыс еиӷьуп аҩсҭаа иеиԥш ҳалибамхыкәа, иахьынӡауа ус ҳашцәалоу ҳнеибагар! – иҳәеит Шьагә, игәы инаиҵаххыз хмыжькәа.
Мыса илахь аҿашара адашқәа ҩалпыҟҟан, Шьагә ииҳәаз аҭак ииҭарц иҿы анааихихуаз:
– Иҟоу уасҳәап, Мыса? – иҳәан, ашырҳәа дҩагылеит Наҩеи. – Шәааи ҳаиҟарауаамхап. Иԥхашьароуп уара, иаҳҳәеит ҳәа! Аӡәи-аӡәи шәыц еилаханы шәеибакит. Шьагә акы иҳәазаргьы дуеиҳабуп, уира шәынтә идыруеит, аџьа ибахьеит. Уареи сареи ҳахьтәоу аҭыԥ аҿы Шьагә ҳара ҳиаанӡагьы дтәахьан. Шьагә – Шьагә иоуп, дуртәаргьы дургыларгьы. Убри аҟнытә аҳәара ҟасҵоит, даҽаџьара ҳамцакәа, ҳаззеизаз аус ҳалашәырцәажәарц! – иҳәеит Наҩеи днақәыӷәӷәан.
– Аҩызцәа, шәақәшаҳаҭума Қьарақьан Аблыра ахәаҿы ачаи аԥашәыркра? – ҿааиҭит Лад.
– Ҳақәшаҳаҭуп, – рҳәан, зегьы аӷу ааилдыргеит.
Сара игәҩарамкәан издыруан Мыса Қьарақьан ачаи алаҵара иара акыр илшозар даԥырхагахарц шиҭахыз. Мыса иҭахын ачаи ларҵарц Адаужра ахәаҿы. Уи идыруан Адаужра ахәы амандарина аиҭаҳаразы егьшалымҵуаз.
Убри иаҷыданы амандарина иеиҭарҳаз акы алҵны иҟалаӡаргьы иҵегь ачаи лаҵарҭа ҭыԥқәа нханы иҟан. Убырҭ иҭацәыз адгьылқәа Адаужра ахәы иқәынхоз рахәҳәырҭас ирыман. Мыса зынӡа ила амса хызҵоз, саб Ҭемраз иҵакны имаз, иабду Шьаҳан иадгьылқәа ракәын. Ҵабыргыҵәҟьаны, саб уаҩы разык иакәын. Уаазидгылаз аказыҳәан мап уцәикуамызт, ауаҩы кашыр ззырҳәоз иакәын. Ҵангьы-мцынгьы дгәаауамызт. Амала, абни иабду Шьаҳан иҵакны имаз абнеи адгьыли аӡәы далакьысыр ихы ақәиҵон. Ҩынҩажәижәаба десҭын иаакәыршаны иабду ашәанцәа идиржыз ажра авганы, ажәытә кәаш аанда иқәиҵаз абна ахиаан, иахьагьы еилшәарак амаӡамкәа иҟан. Ажәа ахы умҳәакәа аҵыхәа узҳәом.
Мыса сабгьы саргьы ҳзыхирҟьоз, аханатә аахыс ҳгәаӷ зимаз, ахҭыс абас иҟалеит. Ишысҳәахьоу еиԥш, саб Ҭемраз уаҩы заҵәын. Зны-зынла ихы иақәимҵашаз ихы ианақәиҵозгьы ыҟан. «Аанда ахьылаҟәу ауп зегьы ахьхыҵуа. Сахьызаҵәу азыҳәан акәхап, шьоукы-шьоукы сатәамбашәа сабацәа рџьынџь инхыҵны, инылаларгьы цәгьа изырымбо. Аха сара сцыжәха ыҟанаҵы аӡәымзар аӡәгьы хьышьаҵәык иԥсырҟом, дааиааит дхаҵазар!» – иҳәон шықәсык ахь знык дгәааны.
Саб иҟазшьеи ииҳәози оумашәа избон. Убри убриаҟара дҭынчын, данцәажәозгьы иҿы даԥшны, дазхәыцны акәын акы иҳәозаргьы ишиҳәоз. Убас акәын сара сышишьцылахьаз. Аа, уажәы абас даалҟьаны, ичҳара иҽалхны, игәы нырханы ацәажәара даналагалак, зынӡа инымаалаӡозшәа збон. Уимоу, аҭак иасҳәомызт, аха абас имҳәандаз ҳәа анаасгәахәлоз ыҟан.
Мыса ҳзыхирҟьоз ҳәа исҳәарц исҭахызгьы убриоуп. Мыса иаб Хәыхәын Чачанба лбаа архаҟа, абри Абысҭарҭа ҳәа иахьашьҭоу бааррак дыланхон. Аха дышнымхара иҟоузеи, нымха-хымҵәак иакәын. Аусура, ахандеира аԥсра ацәа ахикаауан. «Чачан Хәыхәын иеиԥш ушыцәаз
уима абаа!» – рҳәон, ауаҩы аашьа изыҳәан.
Ҽнак, абри Хәыхәын саб дизымҵаа-дизымԥшаа ҳабнара даалалан, ишшәыр-шшәырӡа илагылаз, макьана уҩ-уаҩак ирымҟәыҵаӡоз ҳахьа-ҵла ԥшқарахқәа шԥиҟоз саб днаидгылеит.
– Бзиа ууит! – иҳәеит саб имырхааӡакәа.
– Бзиа убеит! – иҳәеит Хәыхәынгьы аиха аҟьара даҟәымҵӡакәа.
– Хәыхәын, аҵла уҭахызар, уааҵаар, аҵааразы ахә ушәомызт, аԥса ушәомызт. Арҭ аҵлақәа ақьаԥҭа иқә-гылоу џьушьома, иухьи абааԥс! – иҳәан, иҽаанкыланы даацәажәеит саб.
– Ҳанбанӡаҵаалари, Ҭемраз? Сабду Шьханыҟәа инаиркны, саб Самԥал ԥсаҭашкәакәа иҟынӡа, хәажә-быца еидарак аарҭаххар, абра иааны рыҽкажьны уабду Шьаҳан иашьапкуан. Усҟан ииааиуа-еиҵеиуа ҳәа аамҭа ыҟан. Баҩ злаз баҩ ифон. Егьырҭ рдафҭар иаԥшуа итәан. Аха ушьҭа?..
– Ушьҭа закәи? Ушьҭа аамҭа ааҳәит рҳәама, Хәы-хәын? – иажәа анагӡаха имҭакәа саб дааизцәыр-ҟьеит, аха избахьада!
– Аамҭа шааҳәыз узымдырӡои? Асауетска арахь, Адаужрахь уажәыгь ихамлаӡаци, Ҭемраз! – иҳәан, Хәыхәын амаӷ неиҿирҳәҳәеит. – Сҵаа егьиҳәа, ушьҭа ҵаара аҭахӡам, ари абна акомхоз иатәуп, акомхоз иалоу зегьы, имҵааӡакәа, ишырҭаху абна аԥҟара азин рымоуп, Ҭемраз! – иҳәан, баӷьа-баӷьа даацәажәеит Хәыхәын.
– Ауаҩ иоуп уаҩҵас изацәажәатәу. Уара ауаҩреи ала-мыси аханатә аахысгьы уус алаӡамызт, уажәы иудыз-галагәышьооз! Иуасҳәо, уаҳауама, Хәыхәын? – иҳәан, саб иеигәышә ихәда иаақәихын, иааиҵеиргылеит.
– Исмаҳакәа, макьана сдагәаӡам, амцхәгьы исаҳауеит! – иҳәеит, иеиха аҟьара дааҟәыҵын, иҽыршьаҭаӷьианы
даагылт.
– Ацәгьара угәы иҭамзар, иԥуҟаз усгьы иԥуҟеит, уԥсы иамаз, уажәы уеиха науҩыҵыршьны ашьшьыҳәа сыбна улҵны уца! – иҳәеит Ҭемраз имырхьааӡакәа.
– Уара сшуԥхьаӡо сыздырам акәымзар, саргьы схаҵоуп ҳәа аиқәа сышьоуп, ус уара ишуҳәақәо сузкамҟьар ҟалап. Сара еиҭасҳәахуеит, ажәлар рыбна, акомхоз-бна ԥысҟоит, сҿыцынхаҩуп. Абра уеизгьы-уеизгьы абна зегьы хыс-шьаарц смааит, хаҳәҵәаҳәқәак сҭахуп, усԥырхагамхан, уи егьызлымҵуа усуп! – иҳәан, Хәыхәын иеиха ҩаԥхьа аԥырҳәа имҩаниҵеит.
– Уаҟәыҵ ҳәа уасҳәеит, аиакәым сумырҟаҵан, Хәыхәын! – иҳәан, саб иаԥхьа даагылеит.
– Унаскьа, Ҭемраз, акәымзар, сеихаԥсыхә шуаҩсымго саб иныс! – иҳәан, Хәыхәын иеиха ҩышьҭихит.
– Уаб азхарамфа иашәа аԥсымҩа ылукааит уара аҳаиуан! – иҳәан, саб ибла ашьа ҩхыҵәалеит. Нас уаҳа иҽизаашьақәымкӡакәа днаимҵасит иеиха имихырц. Аиха анааимдырхха, ишакәымыз иеиха аҿы саб илахь инахыкны иаахеит. Насыԥс иҟалаз, саб ихҭырԥа ырқьақьаны ихан, аиха абз ааннакылеит. Аха егьоумҳәан, ахҭырԥа ԥҟаны, рацәак ибыргәымзаргьы, илахь хәыҷык иарсалеит. Абри ашәымҭазы, Хәыхәыни саби руаҟьан-чаҟьан бжьы заҳаз Поле даарыдыххылеит.
– Ус ҟашәымҵан, ахыкәалаа шәықәшәааит! – данаарыбжьаххуаз, саб лацәарӡасрак ахмырҵкәа Поле днаиҟәныслан, иҟама ааҭиԥааит, уиакәхеит. Поле даахахачахеит, аха дааизыбзиамхаӡакәа саб дыкшеит. Хәыхәын аҟәада неиҿашит. Иԥынҵа ахьынҿиаазҵәҟьа нҭаирффалеит. Арҭ рыбжьы назаҳаз Тур ихәы иқәынхоз ауаа рыднагалан, уаҳа еиумышьҭкәа, наԥхыцла иааиҟәыркит.
Абри ашьҭахь Хәыхәын иашьа Саԥангьы иаргьы акыраамҭа имақарқәеит-егьит, аха егьырзыҟамҵакәа
иааиуан.
– Дад, шәыбжьара напхаԥса шәеибамыргеит, уа ихьмыӡӷушьо ҳәа акгьы ыҟаӡам, уҽаанкыл Хәыхәын! – рҳәеит аиҳабацәа инаԥшуазгьы. Ажәакала, Хәыхәын еиҳа ашьа шилҵызгьы, аамҭа цацыԥхьаӡа агәаӷгьы еиҳа аҽеиқәнакит, ихьшәашәеит.
– «Ашьажә баауам иԥсуам» рҳәоит, дад, Ҭемраз. Даара хара инаԥшуа ҟәышк иҿы аус умазар, уи ҽакы иамаусуп. «Акрыздыруа дагьууандаз дагьуаӷандаз» шырҳәо еиԥш, аҟәыш иҿы, иушьашәалоу иҿы аус умазар иабаргузеи. Аха зыҟны аус уоуз дзеиԥшроу уаргьы иудыруеит, ҳаргьы даадыруеит. Абзамыҟә иоуп зыхьымӡӷ дуу.
Ҵабыргуп, шәарҭ аиӷара шәыбжьалеижьҭеи ушьҭа акрааҵуеит. Агаӡа иоуп узыцәшәаша. Агаӡа хьацәгьа-хьабзиа имаӡам. Иудыруазеи, ацәгьа ыҟоуп, абзиа ыҟоуп, иааихҭашәо. Ацәгьаҳәацәагьы заҟаҩы ыҟоу иудыруа ауп. Уареи сареи зегьы ҳарҭахым. Убри аҟынтә сгәы иаанагоит, Хәыхәынгьы Саԥангьы, аҩҽишьцәак, зынӡа ҳшырбаӡарыз ҳарбеит, ҳатәарымбеит ҳәа агәаанагара рмоурц, иааԥхьаны ҳабацәа ишырқьабзыз еиԥш рхәы рхианы пату рықәаҳҵап. Ауаа гаӡақәоу џьушьома, Хәыхәын, ахаан ихымӡаауа, иахьырбарҭаҵәҟьоу уҟамаҭыԥ ҿаҿаӡа инҵаны дтәоуп. Ашьа шидхалаз зегьы ирдыруеит. Абас, абыржәы ишысҳәаз еиԥш уныҟәар, уаргьы пату уқәнаҵап, инаԥшуагьы: «Аферым, Ҭемраз, агаӡа ифеида иҿеимҵеит, ишихәҭаз дизныҟәеит!» – рҳәап. Уҷкәын заҵәы харада-барада заҟа ддыргәаҟхьоу иудыруа ауп. Избан нас иахьагьы Хәыхәынраа, уеизгьы-уеизгьы рмацәақәа ҭҟьоит ҳәа акәым, аха абза гәырҩа ухы изоуҭара?
Иаакыдгылааит ирҭаху аӡәы даашьҭыхны. Убри алагьы лахә-лахәы шәеиҿамԥшуа шәеинаалап! – иҳәеит Шьагә.
Сабхәа Шьардыни Шьагәи саб акы еиԥшымкәа ҳаҭыр ду рықәиҵон. Урҭ акрыздыруаз уаа ҟәышқәан. Ҩбагьы, урҭ иара изыҳәан ргәы ҩбамызт аҟынтә, ирҳәоз иара изыҳәан ибылгьын.
– Ишьахәуп, Шьагә уара иуҳәан еиԥш, Хәыхәын иҳабжьалаз аҵыхәала, дааганы ҳабацәа ишырқьабзыз еиԥш, ҳаҭырк иқәсҵар, уи азы сыпату ԥҽрым. Иара итәы ҟаиҵеит рҳәап. Иҭабуп, Шьагә, аҭахы ииҳәашаз соу-ҳәеит! – иҳәан, саб Шьагә иабжьигаз дақәшаҳаҭхеит.
Абарҭ реицәажәара ашьҭахь дук мырҵыкәа, ақыҭаҿы унеишь-уааишь ҳәа зарҳәоз ҩыџьа Хәыхәын иацәажәарц изишьҭит Ҭемраз.
Кәаҵиеи Чмыти Ҭемраз иҿы ԥымҽкәа, хәылбыҽхак Хәыхәын иҿы имҩахыҵит.
Хәыхәын игәы иҭамкәа ихы иҭамкәа, абра шьахәа-шьаҿа ахьыбжьамыз рыҽқәа ирықәтәаны Кәаҵиеи Чмыти Хәыхәын иашҭа ианааҭала, оумашәагьы ибеит. Аха инмырԥшкәа днарԥылан, иааҽыжәхны аԥсшәа раҳәаны аҩныҟа инеигеит.
– Изакәызеи арҭ сгәылацәа шә-ҽышьахәарк ахьыб-жьам, еиқәаҳа-еиҵаҳауа ҽырххыла имаар ршьамхы иаанамгаӡози уҳәаргьы ҟалоит, аха ҳшаазаалакгьы ҳааит, ҳусасцәоуп! – иҳәан, днахлафаашәа дааччан, Хәыхәын ижәҩа инапы наҵихит Кәаҵиа.
– Иауазеи, шәгәы иаҭаху шәыц иагааит. Ҽыла шьапыла ҳәа ыҟоума? Шәааит, шәааира сеигәырӷьеит, бзиала шәаабеит! – иҳәеит Хәыхәын.
Ахьшәашәарагьы ҟалахьан аҟынтә, амаҵурҭаҿы акәасҭхарамца иныҽҳәатәеит.
– Хәыхәын, уххь згеит! «Ацҳаражәҳәацәа хәым-ишьым», рҳәоит. Иахьа уара ушҟа ҳамҩахзыжьыз аус аҵыхәала Кәаҵиеи сареи иҳаиԥшу ракәымкәа, иҵегь акыр збахьаз, акыр заҳахьаз хатәрақәак ушҟа имҩахыжьтәын, аха уи азын уара ҳаҟәнушьарым, ҳазлеибамдыруа акгьыҟаӡам. Жәытәнатә аахыс ешьара ҳаибаргоит. Агәра гангьы ҳаҟоуп абыржә ушҟа имҩхыҵыз ҳаҩхацәак ҳзаԥсам аҟара ҳаҭыр шҳақәуҵо! – иҳәан, Чмыт дмыццакӡакәа иажәақәа нхырбкаауа иҿынеихеит.
– Ишԥоуҳәо, Чмыт, сааукәхшеит, сара шәара шәеиԥш иҟоу абзиақәа ҟәнысшьо-егьиуа, ус аҽырхы-қәымҵара злоу среиԥшӡагәышьам. Сыцәгьагьы сыбзиагьы иалацәажәаша шәҽиԥш-зеиԥшу анцәа исыгумырхан! – иҳәеит Хәыхәынгьы даара пату рықәҵаны.
– Ажәа мыцхә уамыршьыкәан, улымҳа аҟынӡа инаагарц иаҳҭаху абри ауп: ҵабыргны, иахьатәи ҳаи-цәажәараҿы Саԥанагьы дыҟазар ҳҭахын, аха уи ҳара иаҳхароуп, заа изҵабзаҳәатәыз акакәын, иҳагхеит.
– Хәыхәын, баба, шәара Ачачанбақәа шәыламыси шәуаҩреи атәы сара рыцҳа сакәым, иҵегь ахатәрақәа ишшәыхәҭоу аҳәашьа иақәымшәар алшоит. Шәаа-гылазаргьы зхәы иаҭәҳәаны изфо, ашьацҵәҟьа иаӷрамгылаӡакәа зыԥсҭазаара иацныҟәо жәлантәуп, ари зегьы еицырдыруа былгьыҩацоуп. Нахьхьынтә аахыс абиԥарала иаажәго шәыламыс ҳақәгәыӷны ҳамҩахыҵит ҳаргьы иахьа. Ҳзымҩахыҵыз аус азы шәкалҭ ҳҿашәҟьап ҳәагьы ҳгәы иаанагом.
«Хык уаԥшны, шә-хык шаҭа!» – рҳәоит ҳабацәа, ҳара ҳаазышьҭызгьы жәларык ыҟоуп, убырҭгьы раҳаҭыр убап ҳәа ҳақәгәыӷуеит. Ишдыру еиԥш Хәыхәын ухаҵкы сцеит, ушьҭа шықәсык ҵырц егьагым Амқанбақәеи шәареи шәгәы еицәыхьшәашәаны шәыҟоуижьҭеи. Шәарҭ аҩыжәлантәык, ҳара излаадыруала, аханатә аахысгьы лымкаала пату шәықәеибаҵон. Убриаҟара шәеизааигәан, ҳаҷкәынцәеи ҳаӡӷабцәеи шеибамгара ҳәа аҭоуба ҟашәҵахьан. Сара исыздырам абри атәы, Хәыхәын уара иудыруоу, иузымдыруоу, аха сара исаҳахьаз ауп исҳәо.
Шәеинаалароуп, дад, Хәыхәын! Абри Кәаҵиеи сареи ҳамацара иӡбаны ҳамҩахымҵит. Шьагә дназлоу, Хакәыцә иҟынӡа – аԥеамбарцәа ҳәа ҳазхәаԥшуа аиҳабацәа ҿык инеицҭацәажәаны ирыӡбыз акоуп. Уеизгьы-уеизгьы еиныршәашьа змам, ахҟа зыбжьоу шәакәзар, ҳауаажәлар шәус даҽакала иалацәажәар ҟалон. Аха дара зыӡбахә
сҳәақәаз адуқәа, шәыҩхацәак напхаԥса шәҽибамыргеит, шәеиҭоуп ҳәа ақәырҵеит. Ус анакәха, убырҭ ҳаиҳабацәа ишәзырӡбазгьы шәачхнысып ҳәа сгәы иаанагом.
Ҳара иахьа ушҟа имҩахыҵыз уашьцәагьы аӡыхь ҳгәыдыршаланы ҳауушьҭрым ҳәа сахәаԥшуеит! – иҳәан, Чмыт Хәыхәын дзаԥсамыз ала, ижәлантәгьы иаргьы ажәҩан ихагаланы дихцәажәеит.
– Чмытгьы Кәаҵиагьы, шәыххь згеит! Иахьа шәара шәхы абзиараҟынтә абри аус аҵыхәала аџьабаа жәбеит акәымзар, сара Ҭемраз Мқанба дагьсуам дагьсаӷам ҳәа сгәы сырҭынчхьан. Аха абас иареи сареи гаӡарала ҳаидыслара, сара аиаша уасҳәап, иахьагьы ихьаазгоит. Избанзар, егьоумҳәан, жәлак еицаҳхымзаргьы жәытәнатә аахыс ҳаԥсреи ҳабзареи еилоуп, иахьеи-уахеи еилагылоу ауааԥсыра ус ԥсра-бзара ҳзеиламкәа ҳаилыҵра амуазар акәхап... Ишәҳәаз саҳаит. Ишәҳәаз ажәа сашьцәа рлымҳа аҟынӡагьы иназгап. Шәымҩахыҵреи шәџьабааи ҳаҭыр ду ақәсҵеит. Абжьарак, еиҭасҳәахуеит, иахьала, баба, Амқанбақәа сара егьсуам егьсаӷам, абри жәдыруазааит. Уаҳа исҳәозеи! – иҽааиқәирԥсасеит Хәыхәын.
Чмыт ажәак мҳәаӡакәан дҩагылан, Хәыхәын дахьтәаз ихы днагәӡит.
– Уара узыхшазгьы убыс акәын ишыҟаз, даҽакала ҽыԥсахшьа умамызт. Убри сацәымҩашьо издыруан, аха иахьа ҩаԥхьа агәра згеит. Иҭабуп, дад, Хәыхәын, иуеиҵбугьы иуеиҳабугьы удунеи уқәнаҵы уҿы ԥырымҽааит... Иахьа сабшоуп. Иахьшәны уара иуҭаху, дсышьашәалахап зугәахәуа аӡәы даашьҭыхны, Ҭемраз иҩны уаҳзымҩахыҵырц аҳәара ҟаҳҵоит. Абжьарак, иахьа пату иҳақәуҵаз, ахааназы хашҭра шақәым удыруаз! – иҳәан, дҩагылеит Чмыт.
Хәыхәын раԥхьашәа даалаҟлаџьеит, аха: «Сыԥсыр сзырҽеиуа сгәылацәа, сашьцәа шәызсыҳәаз мап ацәыскыртә изуазеи! Ишьахәуп, Чмыт, уххь згеит, ишәҳәаз саҳаит!» – иҳәан, уаҳагьы аӡәгьы дмырцәа-жәакәа днарылаҳәны
икит, шәҿы мырҵысыкәа шәсышьҭуам ҳәа. Аха Чмытгьы Кәаҵиагьы рҽаԥсра арҭан, ирымуит. Иааира дук згаз шьоук реиԥш, рхы-ргәы алаҟаны, Хәыхәын Чачанба иашҭа инықәҵны ицеит.
...Иааиуаз асабша аҽны, хәылбыҽхак, Елзбар ҳәа Кәакәабак, иара Хәыхәын ианшьцәа рганахьала изааигәаӡаз иҭынхак даашьҭихын, Ҭемразраахь ицеит.
Арҭ аҩыџьагьы ааилашәшәымҭазы Ҭемраз иашҭа ианынҭала, иара Ҭемраз раԥхьа днагылан, асасцәа днарԥылеит.
– Бзиала шәаабеит! Шәеибабара-шәеибаҳара есымша абзиа иатәызааит! – рҳәан, Шьардыни Шьагәи рнапқәа аарымырхит.
Сара усҟан зынӡагьы смаҷмызт. Сарԥысра ашә-гәашәҵәҟьа сныламгылацызт, аха ишԥасҳәари, нырцәи-аарцәи рыбжьара хәба-фба нымҩа аԥҳә бжьызгартә сыҟан.
Макьана сқәыԥшра ахьынсмыжьцыз акәхап, абри саби Хәыхәыни ирыбжьалаз аиӷара ҿымҭӡакәа ихьаазгон. Хәыхәын саб дишьып, дипҟап, мамзаргьы, сара схаҭа акы сзиуп-егьип ҳәа сшәаны акәмызт, аха изакәу сыздырам, абри уахгьы-ҽынгьы сҟар хҽны саман.
Хәыхәыни Елызбари ашҭа ианааҭала, ишаауазгьы здыруан, Чмыти Кәаҵиеи рцәажәара атәгьы саҳахьан, аха зегьы акакәын, саб дырԥыларц иҿанынеиха, сшәаны ҳәа акәмызт, аха сгәы ӡыӡарак ҭалан исзышьақәкуамызт. Абарҭ уажәы реиԥылареи реицәажәареи гьама амоур, ихьшәашәахар ҳәа сшәон. Аха уи аҩыза ацәанырра шәымҭақәак ракәхеит иахьсыдхалаз, нас инасхыҵны ицеит.
Рыбжьқәа нҭганы: «Уа хәлыбзиақәа!» «Бзиала шәаабеит!» ҳәа абарҭ ажәақәа анааимырда, еиҭаҳәашьа змамыз гәахәарак схы инаркны сшьапы аҟынӡа сааимнадеит.
Алеи-аԥси рыбжьара рхәы аадырхиан, саси аԥшәымеи ишрыхәҭаз инеибарԥшны рнапқәа аарыӡәӡәан, инаганы астол инахадыртәеит.
Хәыхәын иҽирххеит-егьит аха изырымуит, астол агәҭаҵәҟьа днахадыртәеит. Анцәа улыԥха ҳаҭ ҳәа фырџьанк-фырџьанк ауатка анааныркыла, ҩыла ирҭәны иқәгылаз Хакәыцә иаҵәца ԥшьыркца аақәихын дҩагылеит.
Убриаахыс акыр шықәсқәа аӡхыҵреиԥш иниакәкәа ишцахьоугьы, иахьагьы сыбла ихгылоуп Хакәыцә исахьахәра. Ажәҩан иналԥрааз аԥеамбар иеиԥш ихи иԥаҵеи аӡшәах еиԥш иҟәашккараӡа иҿаӡсон. Ушьҭа ԥшьынҩажәа шықәса дшынархыҳәҳәахьазгьы, ахәымпал еиԥш диашахәҵәаӡа дгылан, деиҩаҳаҳа, ихажәҩабжь хыӡак ҭашәон. Абыржәы ацәарҭаӷәаҿы иарӷьа жәҩа днықәиар, цгәы хәҵышк инахьымсӡакәа иӡара абжьпаара инаҵҟьап уҳәарын. Икәымжә ӡырӡ шәшәа-шәшәо, икаба ҟаԥшь ахаԥақәа ашьауардын амҵәыжәҩала ихәда ҵрыԥхааны еибаркын.
Иахьагьы сыбла ихгылоуп, иҟәашӡа, арыдш еиԥш еилшәарак рымаӡамкәа, еихаххаа изыҵагылаз, макьанагьы ици-ишәи зырԥшӡоз ихаԥыцқәа.
«Зегь сымызхыз абарҭ схаԥыцқәеи аԥҳәыс насыԥи сиҭеит!» – иҳәон, Хакәыцә дахыхәмаршәа, аха дазгәдуны ишиҳәоз ҩашьомызт.
«Хакәыцә ԥшьынҩажәижәаба шықәса ихыҵуеит, аха уажәгьы атама гәаӷьи ара кәадеи усс имкӡакәа иԥиҽуеит!» – рҳәон, инаԥшуазгьы.
«Анцәа аԥҳәыс насыԥс дсиҭеит!» ҳәа Хакәыцә изиҳәаз хынтә аҳәсақәа ахьааигахьаз азыҳәан акәын. Хакәыцә ахԥатәи аԥҳәыс данааигоз ԥшьынҩажәа шықәса ихыҵуан. Убри аҵыхәтәантәи иԥҳәыс лҟынтәи хҩык аӡӷабцәеи ҩыџьа ахацәарԥари ихшеит. Ажәакала, анцәа игәарԥханы ауаа анишоз иишаз иакәын.
Хакәыцә иаҵәца кны даныҩагыла, аӡәк иеиԥш, астол иахатәаз зегьы ҩеибаргылеит. Хакәыцә урҭ тәарц егьа дрыҳәазаргьы ирылымшеит. «Уара ушгылоу ҳара ҳтәартә иаауазеи, иара анцәа ихаҭа иахьгьы игәнааламеи!» – рҳәеит.
Хакәыцә шәымҭақәак днеиԥхьхәыцаан, ихы дааҩахан, игылаз зегьы аӡәаӡәала илаԥш нархыжьны, абас ҿааиҭит:
– Дад, иагьҳасасцәоу иагьҳашьцәоу, уаха иаҳҭоу шәхаҵкы сцеит! Аханатә аахысгьы ауаҩытәыҩса хәшәыс имоу ауаҩ иоуп, ӷас имоугьы ауаҩ иоуп. Аха ауаатәыҩса рыҩныҵҟа зегьы неибеиԥшны хшыҩлеи уаҩралеи еиҟаразҭгьы, иҟаларын абри ҳ-Аԥсны ҟьаҟьа дуӡӡа иқәынхо аԥсуа жәлар зеицнымхаргьы. Ҳара ҳҟазшьеи ҳгәыжәлеи, жәытәнатә аахыс анцәа иҳаҭәеишьаз зеиԥшроу ала, иҟаларын аӡәи-аӡәи рӷыӷеибагара аҵыхәтәы ҽеимхаргьы, аха аԥсуа жәлар анцәа агәыжәлеи ауаҩреи ахаҵареи шрылеиҵаз еиԥш, ауаа ҟәышқәагьы рылеиҵеит. Абарҭ ауаа ҟәышқәа роуп уажәраанӡагьы ҳмилаҭ мырӡкәа, аӡәи-аӡәи еибамырфакәа иахьа уажәраанӡагьы рымцахә мырцәакәа иаазго. Дад, аҟәышреи амыццакыреи, хара ахәыцреи – абарҭ роуп ауаҩытәыҩса илахьынҵа маӡас иамоу. Иӡреи, иԥсреи, иеиқәхареи цаԥхас иамоу. Абри уаха сара сцәажәара, нырцәынтәи ихацсыркит, избанзар, уахатәи ҳаиқәшәашьа ус иҟалеит. «Ауаҩԥсы даазрыхыз, ауаҩԥсы дихаҳаит!» – рҳәоит. Ачачанбақәеи Амқанбақәеи нахьхьынтә аахысгьы ешьара дибаргон. Аха аԥсуа қьабзла иахьа еиҳагьы шәеизааигәахеит. Аҽгьы жәлала иҩуеит, Хәыхәын уххь згеит. Уара узыхшазгьы уаа хатәрақәан, уаа еиқәтәа-еиқәгылақәан. Рыхшыҩ хьанҭан, уаа ҭаҟьаҭасқәамызт, иҟәышын. Дасу дзыхшаз итәы иламлар ҟалаӡом. Хәыҷык иажәа маншәаламшәа иҟазаргьы, ан лкалҭ аԥҳа илҿацәхоит, дад. Уара ишухәҭаз, уааӡара-ухьчара ишатәыз ҟәышла, ламысла уныҟәеит,
ууаҩра уқәымӡааит! – Хакәыцә ацәажәара дшаҿыз, саан дук амаха анҵаны Хәыхәын иаԥхьа иаақәдыргылеит. Хакәыцәгьы Хәыхәын имҵадыргылаз амаха инаимҩатәны днахәаԥшын, иажәа еиҭанеихеиҳаит:
– Ҳабацәа рабацәа, имашәырны, мамзаргьы ӷашақә аҩыжәлантәык ашьа анрыбжьалалак, зхымҭала ауаҩы дҭахаз иан, иаб, иашьцәа, иуа-иҭынха неигымкәа ашәӡанӡ рҽагәылаҳәаны, ахацәа рҳазырҭрақәеи раҳәа еиҵбы ҭрақәеи инадыркны ашәы рхьыссы, ах иаҿоумкуаз шәыла иҭаӡыз ацәаӷәацә рыманы, иара ауаҩы дзымпыҵаԥсыз раԥхьа днаргыланы, иҭахаз инышәынҭра иасасуан. Аԥсра иақәшәаз иан лгәыԥҳәы дарцҳаны хәԥҳас дҟарҵон. Исҳәарц исҭахыз, абарҭ ауаҩы дыздыԥсылаз, абри аԥсуа қьабз ала ашьԥса ахәԥҳа дылырхуан.
– Уажәа хьыла иԥысҟеит. Убасҵәҟьа ами Аинырбақәа ишыҟарҵаз Аинызба данрыдыԥсылаз, Хакәыцә? – иҳәан, иажәа днаԥыҩлеит Чмыт.
– Ааи-ааи, убасхаҭоуп. Ари аԥсуа иҟазшьоуп, дад, ус унаӷрагыларц уалагаргьы аҟәышқәа иуадраӡом. Изхысҳәааз убриоуп, абра итәоу сыхә гәырла изшьо шәоуп, саашәыкәхшеит. Абри хәыц наҩагьы зларшәмыз, ӡаарахымкәа, илаламкәа, ихатәы рахә иаарылихыз ашьтәа амаха ухьӡ арҳәоуп Хәыхәын, дад. Амахагьы анышәынҭра ианасасуаз, раԥхьа иргыланы инаргоз ацәгьы қьабзлеи доуҳалеи еиҩырго егьыҟаӡам, еиҳаби еиҵби роуп. Ари иаанаго ззеилымцо уакәӡам. Исыгхаз акрыҟазар саҭоумҵан. Абринахыс уара узыҳәан сцәа сызагоуп! – ҳәоуп аԥшәма абри амаха иумҵеиҵаз ала иуеиҳәарц ииҭаху... Абринахысгьы акыр шықәсақәа гәырҩа-гәырчыда аиҿцааха анцәа ишәеираӡааит, дад, Хәыхәын! – иҳәан, Хакәыцә амаха наганы Хәыхәын иаԥхьа инықәиргылеит. Убри ашьҭахь Хакәыцә иаҵәца ици-ишәи инарыҵрӡааны ашьшьыҳәа инықәиргылеит.
– Иҭабуп, шәысхаҵгылт, ишәеиҳау шәымаҵ иуааит!
– иҳәан, ашьшьыҳәа, зегь неибартәақәеит. Хакәыцә иааникылаз аҵәца зегьы ианышьҭырх, Елызбар иаҵәца аашьҭихын, даныҩагыла, егьырҭ зегьы неихаҵгылеит. Ишымтәоз шидыруазгьы, шәтәа иҟалозар иҳәеит инаимҩатәшәа.
– «Аиҳабы ииҳәо аиҵбы дазыӡырҩуанаҵы, аицәыԥхашьареи аихаҵгылареи ҳаманаҵы ауп, аԥсуа-рагьы, аԥсуа иламысгьы, иҵыхәтәгьы ахьынӡаҟоу» ҳәа сабду иашьеиҳабы ныҳәаҿак аашьҭихцыԥхьаӡа абри иҳәон. Уажә убри Алгыды иажәаҭынхақәа анаас-гәалашәалак, сцәа-сжьы ҩасхыбзаауеит. Заҟа дҟәышыз, заҟагьы диашааз, иԥсаҭа ахьы ахьыршо инеиааит. Убри сгәалазыршәаз уаха абра Хакәыцә ицәажәара ауп... Хакәыцә уххь згеит, аӡ-хьамԥш ахәараҳәа изыршуаз ажәа хатәра уҳәеит. Ҭемрази Хәыхәыни гәацәыхьажәак еимырдаз акәым, ахҟа зыбжьоу аҩыжәлантәык ракәзаргьы ахҟа рыбжьнахрын. Саргьы, нас, Хәыхәыни сареи ҳаиуара, ҳаиҭынхара атәы ззымдыруа ара аӡәгьы шәтәам, Хәыхәын ихьӡалагьы сара сыхьӡалагьы ҭабуп ҳәа уасҳәоит, уажәымҭа хҭырԥашла иажәроугааит. Уеиԥш зеиԥшу, зхацламҳәа змилаҭ рзы имылҳаму уаҵәтәи аҵеира иаҵагыло анцәа иҟаиҵааит. Уара уеиԥш иҟоу роуп абри Аԥсны ҟьаҟьа дуӡӡагьы мчысгьы доуҳасгьы иамоу, удоуҳа анцәа имырӡааит... Хәыхәыни Ҭемрази ргәааибагара аҵыхәала, Хакәыцә уеиԥш иҟоу аԥеамбар ддыргәамҵыртә ус уадаҩк ыҟамызт. Жьи-напхи еиҟәызкхьада, арҭ жәлак еицырхымзаргьы жәытәнатә аахысгьы рыцәгьеи рыбзиеи еилан, наҟ-ааҟ рхарҭақәа рзеилан, аҵыхәтәан, дара рхалагьы иааибагарын. Аха «гәык ԥсыр, ҽа гәык аауам» шырҳәо еиԥш, иудыруазеи амаҷ азыҳәан ргәы еицәыхьшәашәахаӡар шәҳәан, шәхы абзиаразы ҳааԥхьаны, ҳзыԥсамыз аҟара ҳаҭыр ҳақәшәҵеит, иҭабуп ҳәа ахысҳәаауеит.
Аҵыхәтәан сажәа аиқәҳәаламҭазы Ҭемрази Хәыхәыни схы нашәықәкны исҳәарц сҭахуп, шәара шәабацәа нырцәиаарцәи амцажәла еимыздоз ракәын. Аҳаҭыр ду рзеилан. Улахь уџьымшь ыҟоуп ҳәа еибырымҳәацызт. Шәаргьы убырҭ адуқәа рда-ршьа иалҵыз шәоуп. Шәабацәа руаҩреи рыламыси шәықәымзааит. Абыржәы уаха абра зчеиџьыка шәахызыԥхьалаз Хакәыцә, иххь згеит, раԥхьа днаргыланы, раҳаҭыр ԥышәымҽуазар, абыржәы шәҩыџьа ахацәа ажәак нахымҳәаакәа, зегьы ирбо-ираҳауа шәҩагыланы аҩеишьцәак реиԥш, шәгәыдеибакыл! – иҳәан Елызбар, Хәыхәынгьы Ҭемразгьы илакҭа инҭеикит.
Сара аҩы рзынаҳауа сахьырхагылаз, азныказы амба шьаҟақәа реиԥш, иадырсызшәа ишаанхаз збеит. Ашәымҭақәа рҭынчра ашьҭыбжь улымҳақәа ҵырхуан. Ҭемразгьы Хәыхәынгьы ргәырҽанӡамкәа Елызбар ирыдиҵаз иааикәанарҳәын, аҩыџьагьы зеиуоу рзымдыруа иааҳәалахеит. Аха иаацәырҟьаз аҭынчра гәыҭҟьара иамырхәаҽыкәа Хәыхәын астол днахыҵын, Ҭемраз дахьгылаз ахь иҿанынеиха, Ҭемразгьы днеиԥылан, аҩыџьагьы ажәак мҳәаӡакәа иаагәыдеибакылеит.
– Шәаԥсуареи шәыламыси анцәа еицоумкын, шәеигымхааит, дад! – иҳәан, Хакәыцәгьы ныҳәа-ԥхьыӡқәак нархьигӡеит.
Хәыхәынгьы Ҭемразгьы рҭыԥқәа рҿы инатәеит.
Иҟьаҟьаӡа ишаанӡа итәан. Адырҩаҽны амра ҵлакашәара ианыҩхашылоз ауп асасцәа аишәа ианахыҵыз.
Убри ашьҭахь Хәыхәынгьы сабгьы мышкгьы еи-цәымгәышит. Мшаҽны ишеибабоз еиԥш еибабо, еиҭа-неиааиуа иалагеит.
Акрааҵуеит Хәыхәын идунеи иԥсахижьҭеи. Уи аахыс заҟа ааԥынра гәылҵхьоузеи, заҟа ӡынра қәас-ӡысхьоузеи, заҟа ӡыхшьахгьы хышхыҵәахьоузеи, аха Мыса саби Хәыхәыни реидыслара иахьагьы ахыжә еиԥш сыблақәа ирхибаалоит.
«Уаб иҟама аҭыԥ ахҵаражә еиԥш саб илахь ишаныз идунеи иԥсахит, убригьы удыруазааит, Ҳараз! Уара ламыс
умазар, сара сҿы ҿаӷәӷәала уцәажәартә уҟаӡам», – иҳәеит ҵыԥхцәа Адаужра ахәаҿы амандарина аиҭаҳара еимакны ҳанааиҿахх.
Саби Хәыхәыни ргәы анааибагаз, Мысагьы саргьы Бзана ақыҭантәи ашкол аҿы ҩ-класск рҿы ҳтәан. Убри аахыс аҵәымӷ жьакца еиԥш убри ахҭыс игәы иалан. Сабгьы саргьы ҳазго аӡы ибар кәапеик азна нациҭәалон.
Саби Хәыхәыни реиӷара адагьы, инасыԥ аҿгьы сара сиԥырхагазшәа ибеит. Иахьа сыҩны иҩнагылоу, ихы ныхҵәо иаргьы длышьҭан рҳәеит. Уимоу амаҭарбагақәагьы лзааиҭихьан, аҿагьы лҳәахьан рҳәоит, аха аҵыхәтәан, мап ицәылкит, илзынеиҭиз ахәҷымаҷгьы лырхынҳәит. Аха сара урҭ рус изаҟаразаалакгьы салабзаҳәамызт. Уиакәым, аус шрымаз зынӡагьы исыздырӡомызт. Лареи сареи ҿа ҳаибарҳәара мчыбжьык ахи-аҵыхәеи рыла акәхеит ишыҟалаз. Иара иеиқәымшәара, урҭ реиразҟымхара аргамаду сара исывибон.
Убри анаҩс, сыԥсҭазаараҿгьы аӡә дсыцхраазаргьы, аӡә дсыдгылазаргьы сманшәалахо салагеит. Раԥхьа қыҭа милициас сыҟан. Убрантәи аусҳәарҭаҿы писарс сҟарҵеит. Убраҟагьы рацәак саанымхакәа сҭаршынс сыхьӡ рҳәеит. Абригьы Мыса иԥсы еиланаҵон. Иахьеи-уахеи сеизҳара уаҩы ишимбац ишьыцигон, игәаӷ даҽа гәаӷк ацнаҵон. Ажәакала, ҿымҭӡакәа сыхьӡала ахәа ижуан. Амала иахьа уажәраанӡагьы инасыҵеигалалакгьы лажәхырԥа сзиурц шиҭахыз здыруан, аха лымшара кәашаран азыҳәан ус дааиуан. Абарҭ инеиқәысыԥхьаӡаз зегьы неилалан, ԥсраҽнынӡа абри ауаҩ ӷарҭахәыс сышьҭихит.
Аа, уажәы аизараҿы ҳахьтәаз абарҭ зегьы, егьымҳәаӡакәа дыштәазгьы, ихы-иҿы ианыԥшуан. Мыса дацәымҩашьо идыруан уахатәи аизараҿы, Ахуаа рҟны бригадирс сҟарҵар шырҭахыз. Аха алаура иуан, абжьарак, дысԥырхагахарц азы исыҵеигаларыз издырамызт. Убри акы, иҩбахаз, Мыса игәҩарамкәан идыруан, уаха абра итәаз аӡәык-ҩыџьак
ракәымзар, иара ишидымгылоз. Убри аҟынтә, џьара шьапҿаршәырҭак абасоуришь ҳәа, аҳәа ду еиԥш дтәаны дӡырҩуан.
Актәи азҵаара анхдыркәша, Лад дҩагылан ажәлар ааирӡырҩит:
– Раԥхьатәи азҵаара ҳаиқәшаҳаҭны еицаҳаӡбеит ҳәа сгәы иаанагоит, сымҩашьозар. Абри азҵаара аҵыхәала уаҳа акрызҳәарц зҭаху аӡәыр уҟоума? – иҳәан, ажәлар даарылаԥшит Лад.
– Мап, мап, шәыззааиз ҳазыразуп! – рҳәан, ана-ара рыбжьқәа неиларыԥсеит.
– Ус анакәха, ҳаиасып аҩбатәи азҵаара ашҟа.
Ишыжәдыруа еиԥш, Ахуаа рбригада сынтәа аҭаҭыни агьерани аплан ирыдыз рзынамгӡеит. Пила Кәаӡба имч ақәымхеит ишахәҭаз аколнхацәа реидкылара. Ҵабыргуп, арҭ аҩышықәса иаргьы агәабзиаразы рацәак дхырлымызт. Еиҳарак, игәамбзиара иахҟьаны абригада аусура хыдахеит. Уиала сара исҳәарц сҭахӡам Пила Кәаӡба зынӡа иааилшаз акгьы ыҟаӡам ҳәа. Уи хәы-шықәса аус иуит. Хәы-шықәса рахь ԥшьы-шықәса абригада апланқәа цәгьамкәа инанагӡон. Аиаша умҳәар анцәа иахьгьы игәнаалам.
Сынтәа упланқәа еиҵахеит, аха наҟ-наҟ азыҳәан уҽеизга. Уҩызцәеи уареи иҵегь шәыжәҩа еибышәҭа. Ҳара ҳацхыраара шәҭахызаргьы ҳхы шәхаабаауам ҳҳәан, аа, абра Наҩеии Мысеи тәоуп амц сдырҳәом. Пила днартәаны ҳиацәажәеит. Аха абар иаргьы дахьтәоу – даҳзыразымхеит.
– Сахьуԥықәсыло саҭоумҵан, Лад, аха уаҳа усырҳәом. Убри аҵыхәала ажәақәак уаха абра итәоу суаажәлар рлымҳа аҟынӡа иназыгӡар сҭахуп! – иҳәан, Пила дҩагылеит. – Иахьа уажәраанӡа исылшоз ахәыҷы азы схы самеигӡеит. Аԥхьан Лад иуҳәан еиԥш, сгәабзиаразы саахшәаххеит. Абригадаҿы аусутә иҟоу ижәдыруа
ауп. Уаҟа агәабзиареи агәамч ӷәӷәеи аҭахуп. Уахгьы-ҽынгьы аус утәуп. Сара сзыԥсахуа, анцәа иџьшьоуп, аҷкәынцәа ыҟоуп. Ажәа мыцхә шәзасыршьуазеи, зегьы сарзаҳал иануп. Аҳәара еиҭаҟасҵоит сусура аҟынтәи схы сақәиҭышәтәырц. Сгәабзиара хәыҷык иадамзаргьы ишьақәгылошәа иҟалозар, сышәцәызгода, суаажәлар шәҿы сыҟоуп. Абригадирра аансыжьит ҳәа, исылшо акрыҟазар схы шәхызбаауам! – иҳәан, днатәеит.
– Шәгәы иаанагозеи? Пила ииҳәази иарзаҳали ирыхцәажәарц зҭаху аӡәыр уҟоума? – иҳәеит Лад, ҩаԥхьа итәаз даарылаԥшын.
– Сара ажәақәак сҳәар сҭахуп иҟалозар! – иҳәан, дҩагылеит Ҭарасхан, – Пилеи ҳареи иахьеи-иаци ҳаи-бамбеит. Иҟаиҵахьоугьы аадыруеит, иуаҩрагьы аадыруеит. Шәгәы иалымсын, ҳаиҳабыра, аха шәара ауаҩы пату аниқәшәҵо абжьымра ихы иҭацеиуа анышәгәалқәа ирԥԥонаҵы ауп. Ус акәымкәа, ихи-имчи еиқәымхо даналагалак – егьа ҟаиҵахьазаргьы иҵаа-ҳәахаӡом. «Зегьы еихазҳаз-еиҵазҳаз агәраҳа дәылганы икарыжьуан» ҳәа, Пила иарзаҳал ҳзырбаз... шәҳәарашәа иҟалеит. Момоу, дад, уусураҿы хәыҷык уаабыркьы-чыркьызаргьы, ҳудгылап, угәы аамҭала ирахәым-хазаргьы, абна илоу ашәарахгьы ахы ахьхьеит, уеизгьы-уеизгьы анцәа иуҟәырхуп лымгазҩак умыхьит. Џьара акы наулакьакьазаргьы, ахәшә-абыӷьшәы, ахәшәтәырҭа, ԥсшьарҭа ҩнык-егьик ҳәа акәӡамкәа, ушьҭа уаҳмыхәозар ухы уахә баба ҳәа абасҟак аџьабаа збахьоу ауаҩы изыҳәан аҳәара сара стәала иԥшӡамшәа збоит. Саргьы акомхоз салоуп. Уаха абра исҳәо акыр аԥхылнадозар, Пила Кәаӡба ибригадирра аҟынтәи иоушьҭра сақәшаҳаҭым. Пила ихы аҳаҭыр азы иара итәы иҳәазаргьы, жәашықәса раахыс аус ицызуаз ҳара иҩызцәа ҳәагьы шьоук ҳаҟоу џьысшьоит. Ҳара ҳзыҳәан зегьы акакәӡам Пила иаанхареи ицареи! – Ҭарасхан изгәамҭаӡакәа ибжьгьы наимпыҵҟьан
дцәажәеит.
– Ҭарсхан, уара хаҵа ҟәышк уоуп ҳәа сухәаԥшуан, аха абыржәы хәыҷык ҿҭамӡаралашәа уцәажәазшәа збеит. Изакәызеи, мчыла Пила иусура даҟәырхуашәа, уара уда егьырҭ зегьы абри ауаҩ длаԥшықәҵаны дҳамоушәа угәыцхә-гәышьуа! Пила уара дшубо еиԥшҵәҟьоуп, џьым, ҳаргьы дшаабо. Ихы хәыцк алшәаны икашәаргьы сҭахӡам. Аха дасу ихатәы иара идыруеит. Иахьа сгәабзиара зеиԥшроу ала, жәлар рымаҵ аура сылымшарашәа збоит, сшәыҳәоит соушәышьҭырц ҳәа арзаҳал иҩызар – доуҳашьҭып. Иара Пилагьы абригада заҟа иџьабаа аду иара идыруеит. Иахьа уажәраанӡа напхгара зиҭоз, иахьа еихьымӡа-еиԥымӡо инхар, иаргьы иҭахымзар акәхап. Иара Пила ихаҭа иҳәан еиԥш, иџьабаагьы ҳаҭыр ақәызҵаша, Ахуаагьы иаарывагылаша ҷкәынак дарҭааит, уи егьамаӡам. Ара, уеизгьы-уеизгьы, ихьмызӷшьатәу ҳәа сара сыхәҭаахь ала егьызбом! – иҳәан, днатәеит Чмыт.
– Ус анакәха, Ахуаа рыбригада иахьа иагу-иабзоу, иаҭаху Пила ихаҭа ишидыруа еиԥш, даҽаӡәгьы изымдырыр ҟалоит. Убри аҟнытә, уаха абра итәоу ауааԥсыра ишраҳауа, Ахуаа рыбригада иақәнагахаша абригадиргьы ихьӡ ҳаиҳәааит. Абас еиҳа ииашахоит ҳәа сгәы иаанагоит! – иҳәеит Мысараа рҽышькылкҩы Ҳаҭхәа.
Сара иаразнак сгәы ҩеит Ҳаҭхәа Гәаџьуараа дшазыҟарҵаз. Ҳаҭхәа аҩысҭаарала ихҩаны дцәажәаз џьишьеит, аха ара ихҩаз ҳәа акгьы ыҟамызт. Иаатәаз аӡәык-ҩыџьак ракәымзар, зегьы ирдыруан Ҳаҭхәа илагалажәа ала иҟаиҵарц ииҭахыз.
Ахьаԥарч еиԥш рцәа иҭаларгьы иҭыҵыргьы, изҿадырԥалакгьы, Мысараа иааҟарҵоз зегьы-зегьы зызкыз, убри ауха Ахуаа рҿы бригадирс сара сыҟамҵара акәын. Аха дара гха дус иҟарҵаз уиоуп, егьа рҳәаргьы Пила игәы нханы дыҟаз џьыршьон, абригадирра ахьынижьуаз. Иҩбахаз, Пила убрантәи ицара Ҳараз
даҵабзаҳәеит, зегьы еиҿызкааз иара ихаҭа иакәҵәҟьоуп ҳәа Пила игәы иаанагоз џьыршьон. Аԥсра иақәгәыӷуан акәымзар, бригадирс Ҳараз иҟамҵара Пила дацхраауеит ҳәа игәыӷуан.
Ргәы иҭамыз, рхы иҭамыз абри аҩыза азҵаара Ҳаҭхәа иаарҿеиргылаз, зназы аиҳабырагьы, арахь итәаз, аизара иалахәыз ауаагьы ааиланархан, рыхқәа неиҿакы-ааиҿакны ацәыҵацәажәара иалагеит.
– Иабаргузеи, дад, Ахуаа рҿы бригадирс иҟаҵатәу ҳәа Пила игәы иаанаго диҳәар. Хык бзиоуп, аха ҩ-хык еиҳагьы еиӷьуп. Ара уажәраанӡа ирҳәан еиԥш, ииашаҵәҟьаны арҭ ахышықәса абригадаҿы ихы аџьыка ықәиххьеит. Абригада иахьахьуа, иахьамыхьуа, аиҿыхарҭақәа зегьы ҽеишәа идыруеит... Иҳәа, дад, Пила угәаанагара, уи аус акы иамыхәозар, иаԥырхагахом! – иҳәеит аҵыхәтәан Шьагә, акы иҳәоит ҳәа аӡәгьы дшизыԥшымызгьы.
– Шьагә ииҳәаз саргьы сақәшаҳаҭуп. Ҳауаажәлар зегьы неицҿакны ус ирҭахызар, абри азҵаара мыруадаҩкәа Пила ажәа иаҳҭап.
– Сара сыдагьы шәаргьы ижәдыруеит, Ахуаа рҿы абригада аусура зеиԥшроу. Абраҟатәи ауааԥсыра аус рыцура зылшо, раԥхьаӡа иргыланы аколнхацәа рҟазшьа идыруазароуп. Ииуз – узароуп, ииҳәаз – ҳәазароуп. Ажәлар игәра ргозароуп. Убри иаҷыданы абригадаҿы иҟоу аус хкқәа зегьы рхырхарҭақәеи реиҿыхырҭақәеи идыруазароуп. Уеизгьы-уеизгьы ахаҳә еиҟәимжәозаргьы, акаландашь акышьагьы идыруазароуп. Аҵыхәтәаны, дразызароуп, ала еилыхны атәан римҭозароуп. Абригадаҿы аус зуа зегьы абригадир изы аӡәгьы дԥаԥсамзароуп, дыԥҳаԥсамзароуп, зегьы изеиԥшзароуп. Адгьыл агәбылра имазароуп... Ус шәара ианышәҭахха, ишәцәызӡом, абри абригада дақәнагоит, хыхь инеиқәсыԥхьаӡаз аҟазшьақәа зегьы змоу, Ҳараз Мқанба, ихы иаҭәеишьозар. Ари ауаҩ дтәымуаҩӡам. Ихәыҷра инаркны иарԥысра аҟынӡа
еицаадыруа иоуп. Ҵабыргуп, Ҳараз аҵыхәтәантәи аамҭазы акыр дшьацәхыслақәеит, аха зегьы акоуп ҳпартиа алаԥш дыҵнамыршәҽит, ииашара еилкааны ҩаԥхьа иқыҭауаа дрыланаргылеит… «Ҵыԥх узхысыз сынтәа уаҵыс» ҳәа, баба, сара уажәааигәа акәын ақыҭсовет ахантәаҩыс саныҟаз. Убрантәи ауп сахьыргазгьы. Ус анакәха, сҭыԥ аҿы ҩаԥхьа анеира ахәҭаны исыԥхьаӡоит иҳәаргьы гәыбӷан узиҭаӡом. Аха сара Ҳараз дызлаздыруала ус еиԥш иҟоу зхы иаҭәазшьо дреиуаӡам. Иахьа ҳабригада хәыҷык еиҵаханы иҟоу ацхырааразы ихы ҳаиӷьишьарым ҳәа сгәы иаанагоит! – иҳәеит Пила.
Сара ҿымҭӡакәа стәаны сахьрыхәаԥшуаз, Мыса раԥхьа днаргыланы, Гәаџьуа, Ҳаҭхәа, Мшәылды уҳәа, ишыцәаз зхы ԥҽны избаз реиԥш, рыбыз рыхәлашәаны иаанхеит. Абарҭ иахьеи-уахеи аԥсра иақәгәыӷуан акәымзар, Пила абри аҩыза иҿы иҭихып ҳәа ргәы иаанагомызт.
– Сара саӡәыкны Пила ииҳәаз сақәшаҳаҭуп. Ҳараз хара ихәыцуа ҷкәыноуп. Идаагалаз абригадирра ҟәыншьаны мап ҳцәикып ҳәа сгәы иаанагом! – иҳәеит Наҩеи.
– Ҳауаажәлар шәыххь згеит, шәгәы ишԥаанаго? Ҳараз Мқанба, шықәсык иадамзаргьы, цхыраарак аҳасабала Ахуаа ҳҿы бригадирс даҳзыҟалар шԥажәбари? – иҳәан, дааҩагылан ажәлар днарылаԥшит Лад.
– Зынӡа ибзиахәуп, Лад, ухаҵкы сцеит. Иара Ҳараз дақәшаҳаҭны, имеида шәиҭозар еиӷьу иахьазы дабашәыԥшаауеи! – иҳәеит Кәаҵиа.
– Ааи, ааи, ҳақәшаҳаҭуп! – рҳәан, ана-ара инеи-қәдырӷызит.
– Ус анакәха Ҳараз Мқанба абра дтәоуп, ииҳәо ҳазыӡырҩып! – иҳәеит Лад.
Сара уи сазыԥшӡамкәа саныҩагыла, итәаз зегьы сышҟа иаахьаԥшын, анапеинҟьара иалагеит. Уи ҳәашьа амамкәа сгәы ҟанаҵеит. Нас суаажәлар схы нарықәскын, абас ҿаасҭит:
– Сара саб даагылазаргьы иуаажәлар рҳәатәы дахыԥаны, ихаԥышәала џьаргьы дымҩахыҵуамызт. Саргьы сыгага сзахыԥараҳа, суаажәлар шәҳәатәы сзахыԥом. Ҵабыргуп, аҵыхәтәан зеилибамкаарақәак ҟалазаргьы, аҵыхәтәан, абра уаха ирҳәан еиԥш, ҳпартиеи ҳаиҳабыреи сдыриашеит. Суаажәлар шәыҩныҵҟа сылахь неиҵыхны сышәҿаԥшыртә аҿагьы сымоуп.
– Дад, аиашеи абзиеи рҵыхәа ахаангьы имыӡӡац. Уара ужәлар аҳаҭыр ирықәуҵаз зегьы иаадыруеит. Ужәлар рныҳәаԥхьыӡ анцәа иугимырхааит! – иҳәан, сажәа анагӡаха сымҭакәа ажәлар рыгәҭахьы аӡәы ибжьы аарылыҩҩит.
– Схы здыруа саныҟала инаркны, зыбзиареи зы-цәгьареи салагылоу Ахуаа акыр срыхәарҭахап ргәахәуазар схы рхызбаартә изуазеи! Суаажәлар рҿы абааш иҭоу сиҩызоуп. Урҭ ргәы сымазар еиҳау насыԥгьы сҭахӡам! – сҳәан снатәеит.
Абри сымҳәацкәа агәырқьҳәа итәаз зегьы рнапқәа неинырҟьеит.
Убри ауха Ахуаа рҿы бригадирс сҟарҵеит.
Исызгәамҭаӡакәа иаакылҟьаз ақәаршҩы ҳамӡырха аҩар нықәнаршхьан. Аҵырҵырҳәа амацәыс аԥҭақәа ианааргәылыҷҷоз инақәыршәаны, аҵықьҳәа ихысит. Саргьы схы-сгәы неилаԥсазшәа сааҟалан, сзыԥхьоз саҟәыҵын, еиҭанеикәаԥсаны, ҳамҭак саб идунеи уаӷеимшхара сеиҭанықәҵит.
Ахызаҵәқәа реиԥш аҩаршьҭра иҭаԥсоз ацәы-кәбарқәа срыхәаԥшуа сҽааиқәыскит. Уажә хыхь – ажәҩан, ҵаҟа – адгьыл, амшцәгьеи сареи ҳада адунеи зыԥс қәацоз аӡәгьы дыҟамызт. Шәымҭақәак ирыдамзаргьы абыржәы, абанҭ амахәқәа ирхьыӡсоз ажәҩан агәырҩа лабжышқәеи, ҳашҭа иқәшыз аҩари рыда уаҳа даҽакы схы-сгәаҿы
иҟамызт. Сыблақәа ааихмырсыӷьӡакәа, аттаҳәа зыԥсы назхышәшәоз сцәыкәбарқәа срыхәаԥшуан. Стәан ус, зуасиаҭ аҳәаха змаӡакәа зынарцә мҩа инықәгылаз, зыԥсхы злашәахьаз аԥспҟа исахьа нылкааны.
Схы сааҩахар инадԥыххааларашәа ажәҩан аҽыларҟәӡаны адгьыл иқәыӷәӷәон.
«Уара уаб, аџьынџьтәылатә еибашьра аан, пленра дшыҟаз узымдырӡози? Уимоу, анемец фицар имаҭәақәагьы ишәын ҳәоуп ишырҳәаз. Уажә уаб инекролог иԥсырӡы зҳәо наганы агазеҭқәа ирнаҳҵар, уаргьы уарԥхашьоит, иара ҳара ҳхаҭақәагьы ҭабуп ҳәа ҳарым-ҳәозар акәхап», – иаалырҟьаны абарҭ Алхас Хабыгә-иԥа иажәақәа слымҳа нҭыршьааит. Схы инаркны сшьапаҟынӡа амаҭаԥшь аҵыхәа снаӷрагылазшәа, схәы-сжьы ҩеибаргылеит.
«Ааи, уара аламысда! Уара уеиԥш иҟоу хара имхәыцуа амхәыцчацәа роуп амилаҭ рлахьынҵа зырцәгьо!» – сҳәеит сыбжьгьы нҭганы. Аха усҟан Алхас Хабыгә-иԥа дабаҟаз, сара сабаҟаз... Сгәыԥжәара иахҟьаз сажәақәа, наҟ сгәаҵахь џьара мчыла инҭахысит.
Аҵыхәтәан еиҳа сҽаасырҭынчшәа зун, абри ауаҩ иҵегь иааигәаӡаны сыблақәа даарыхсыргылан, цқьа сеиҭанаизхәыцит. Аӡәыр алаҳәажә еиԥш шәышықәса дцозар иара дцон.
«Агәы ацымхәрас аупцәарҳәы изҭоума иана-џьалбеит!» – рҳәон шьоукы. «Уара Москва ҵарак иҵеит ҳәа, аҽада ашьха иушьҭыр ирашьханы ихынҳәуама!» – рҳәон даҽа шьоукгьы.
– Абри, ала аҳәа зымкуа еиԥш, дагьҩымкәа дагьӡымкәа угәы ззыбылуа уџьмақәа игәра ганы дрыцуҵарым, нас абри жәларык рлахьынҵа аӡбырҭаҿы дахазыргылада? – иҳәеит аӡәы, уажәы аабыкьа гәыԥҩык аҷкәынцәа «ахьынеидашшылоз».
– Дназгада умбои – нахьхьитәиқәа. Урҭ гаӡақәоу џьушьома, игәаҵәа иҭаԥшны дара ртәы днаргеит, ирҳәо ауп иҟаиҵо! – иҳәеит даҽаӡәы.
– Аҳәра шифоз дырны ауп дышнаргаз, акәымзар, егьи даарымгози! – иҳәеит ааскьашәа итәазгьы.
– Егьи дарбан?
– Егьи дарбан умбои, Архьып Лабахәуа. Уи арантәи уахь дызгазеи угәахәуа? Ара дызԥырхагадаз, сукәыхшеит? Арупап еиԥш дара ирҳәоз рыцимҳәеит. Ижәлари иԥсадгьыли ихыхьхеит. Дшыԥсышаз идырит. Шьоукы ишырҭахыз инадырҳәы-аадырҳәуа ианалага, уи иара имуит. Даарзымҵааӡакәа иара итәы ҟаиҵо далагеит. Ажәакала, аҩгьы-акәаргьы зегьы иара икызшәа анырба: «Оп, ари ҳажәымҭа ирцәгьоит», – рҳәан, дганы «иахьеиҳаз» ддыртәеит. Уи ушьҭа иԥсхаку ҽеила ирдыруеит аҟынтә, аҽада архәасҭа иқәлараҳа арахь ддырхынҳәраны дыҟаӡам! – иҳәеит, еиҭа раԥхьа ицәажәаз дынхышхыҵәан.
– Ҳара ҳауаажәлар Алхас иҩызцәа егьаҩ раҩырххьеит, иагьаҩгьы ҳарцәынхахьеит. Иаарласны егьырҭ рымҩа шимҩахо убахра уҟоуп.
– Зегь акоуп, ламыс змоу, зыжәлар зхьаау аҽеи уа днаргаӡом, нахьхьитәиқәа ыҟанаҵы! – иҳәеит аҩбатәи.
– Уара ишәҳәогьы саҳауеит, аха исзеилымкаауа гаӡарак сазҵаауеит. Сара абыржәы ҳақалақь аҿы хьирург хадас уцароуп ҳәа сарҳәар, есыҽны ҟәџьалк азна ахьы шсырҭо здыруазаргьы сцап угәахәуама? – иҽырҟәыш-ҽыргыз-малшәа даацәажәеит уажәраанӡа ҿымҭӡакәа аҵыхә-тәаншәа игылаз хаҵак.
– Уахьцарагьы убарым, ҟәџьалк азна акәым, мацәазк азна урҭозаргьы уцоит. Усҟан уара аԥҟара улшоу иулымшоу, ачымазаҩ думпыҵаԥсуоу думпыҵабзахоу агәхьаа укӡом, уи зынӡаскгьы уазхәыцӡом. Ахьы шуоуа удыруеит азыҳәан, уаҳәызба иахьаауқәнакуа имҩануҵоит. Атәым уаҩ иакәым, уашьа гәакьаҵәҟьа дԥысҟоит ҳәа уалагаргьы ҟалап. Уи оумашәа иумбан, усоуп ауаҩ рыцҳа анцәа дшәины дшишаз! – иҳәеит ани ҽаӡәгьы, анцәа ихаҭыԥуаҩыс дыҟазшәаҵәҟьа агәра ганы.
– Ишәҳәо сақәшаҳаҭым, иҿаҳәатәы шыҟалаҵәҟьо идыруазаргьы, ламыс имазар иара иахьитәым-иахьимаам аҭыԥ аҿы снеиуеит ҳәа даламгароуп, уи амаҳагьара аҵкысгьы еицәоуп! – иҳәеит раԥхьа ицәажәаз.
– Уара иуҭаху ҳәала, Алхас Хабыгә-иԥа днеит! – инеицырҳәеит.
Зегьы зхырҳәаауаз Алхас иакәын. Сара усҟан саб ишәаџь агазеҭ ианысҵарц саннеиз, ԥшьҩык рышьҭахь дгылан. Аха уажә днаганы хҩык рышьҭахь ддыргылеит. Ушьҭа ихамыжәгьы игәаламшәозар акәхап. Игәаламшәозар акәхап аредақциаҿы аус аниуаз, статиа еицаҟьак ахи-аҵыхәеи анизеиқәымҳәалоз. Уи усҟан акәын. Уажәы калам ԥынҵа зырҵысуа ҳәа аӡәыр дыҟазар, зегьы иара инапы аҵаҟа иҟоуп, зегьы аҩышьа дирҵоит.
«Саб иҵыхәала иуҳәаз аниашамха, уара ухаҭа уҿы аус шсымоу удыруазааит!» – сҳәан, деихьыс-еиԥыс дышсышьҭаз, ишә ныдҵаны сындәылҵит усҟан. Усҟан иара иаасеиҳәаз аамҷыдахаз, саб иҵыхәала акымзарак сыздырӡомызт.
«Акәтаӷьцәа сылкәкәааны сзааӡаз саб гәрамгарҭахәыс дсиҭеит...
Уԥсаҭа ахьы ахьыршо инеиааит саб рыцҳа. Уԥсы анҭазгьы сара сзы нцәахәык уиҩызан. Уара уакәын аԥсҭазаара иаҵаз ахаареи ашареи ргьама сзырбаз. Уара уакәын ауаатәыҩсеи аԥсадгьыли рыбзиабареи ргәыбылреи сыцызҵаз. Аа, иахьа уареи сареи адамра шҳабжьазгьы, Алхас аҟама аҿеиԥш иаасҿеиргылаз, аӡреи аԥсреи сҭазыргылаз азҵаара хьанҭа самырхәаҽыкәа самухит. Удунеигьы ухраҭгьы, аӡәы цәгьа ҵыхәала узласаҽԥникылаша хамышҭыхәк сзынумыжьӡеит.
Мышкызны, ашьха ӡыхь еиԥш уабиԥазаҵәны уныҵхәраан, алаӷырӡ еиԥш ушыцқьаз унарцәымҩа унықәлеит. Арыцҳа аиҭарыцҳа, идунеи дықәнаҵ дыз-зықәыз изымдырӡо, ахәымгареи аԥсахреи раамҷыдахаз
зажәра ҽеик ҭазымгалаз, идунеи аниԥсахгьы, зыгага зцымԥсӡакәа ишьаҳиҭханы инкыдыгәгәало адунеи иқәхаз иоуп», – сҳәан, схәыцрақәа рхы неидыскылон еиԥш аамҭазы, исаҳахьаз, сзышьцылахьаз, зегьы збарҭаз зегь заҳарҭаз, аԥшырҭа иқәтәаз ибжьы ҿаанаҭит абас:
«...Уара уиашаӡам, Адгәыр. Ауаҩы ԥсраҽнынӡа дышуаҩу даанхоит. Ауаҩы игага ицӡам. Амала агагагьы ауаҩы исахьа анаанахәо ҟалоит. Ауаҩы есымша ицу игагаҵәҟьа акәзар, дахыԥар замуазеи, изыцәшәозеи агага? Изтәу иара иоуп, дахыԥар адунеи хәашома?
Иудыруаз, Адгәыр, ауаҩытәыҩса иааицрымшәаӡакәа ицу иԥсцәаҳа иоуп. Уи аԥсцәаҳа мрагылара дацгылоит, мраҭашәра дацҭашәоит. Уахынла ауаҩытәыҩса иԥсцәаҳа дхылҩԥсылҩхоит. Уаха дахьыцәоу иаашаанӡа игәы иқәтәоуп. Ашара адәы инықәлоны, амра абз ашьхақәа ианаарывҵнахуа, уи ахылҩԥсылҩ ҩаԥхьа игагаханы ауаҩытәыҩса инаицлоит. Абас мацара ауаҩы иԥсы неихыҵаанӡа иҵыхәа далаҳәуп, дахьынеиҭаҵлакгьы днеицакуа, иааҟаиҵо зегьы ицҟазҵо ауаҩытәыҩса исахьа змоу аԥсцәаҳа. Акада уаҳа егьыззымдыруа, зыбла иабо зегьы рыгәра зго, машәыршәа абри адунеи иқәнагалаз ауаа рыцҳа, иахьатәи ашара иааицрымшәо ицу аԥсцәаҳа, игага акәу џьишьоит. Гагоу џьишьоит азыҳәан ауп, уи ауаҩ рыцҳа адунеи дақәлахо зџьишьогьы. Аҩысҭаа иеиԥш иқьақьо есымша ибла ихгылоу иԥсцәаҳа шиакәу идырыр, иҟалап ауаҩытәыҩса иахьатәи мраҭашәара иԥсы ацҭашәаргьы. Иҟалап акәым, иԥсы ацҭашәаҵәҟьоит. Иацҭашәоит, избанзар игәыӷра ицәыӡуеит ахәаша. Згәыӷра зцәыӡыз инасыԥгьы ицәыӡит, илахьынҵагьы аҟәарашра инылашәоит, игәыӷырҭагьы иԥсырҭахоит.
Ауаҩытәыҩса аҳаҭарч даҩызоуп, дад, Адгәыр! Иԥсҭазаара далҵырц азыҳәан хәыҷӡак ауп ииҭаху. Аха ауаҩытәыҩса анцәагьы дихылаԥшуеит, аԥсабарагьы
алаԥш дыҵнаршәом. Аԥсабарагьы анцәагьы ауаҩы насыԥда джьажьо мацара, имырбаӡакәа, еиҳа игәы аналаҟоу, еиҳа дангәыӷуа мшы ссирк аҽны, ахраҭ ашә-гәашә дныланаргылоит.
Ауаҩытәыҩса иира амш инаркны, иԥсра ахҭа аҟынӡа джьоуп, Адгәыр! Джьоуп зегь зымчу рыла ауаҩытәыҩса. Убри азыҳәан ауп, ихы идыруа даныҟала инаркны ицу иԥсцәаҳа сыгага ҳәа дзашьҭоу.
Абас ауп, Адгәыр, гәаҟ-ҵәаҟра згым ари адунеи лахьышәышә еижьага шеибарку.
Ауаҩытәыҩса дины данынкашәа инаркны ихы-иԥсы дақәиҭӡам. Иара ихала-иԥсала изгәаҭом, иара иимбо-имаҳауа аӡәы иҿаҳәатәала дыҟоуп. Иахьиҭаху дигоит, иахьиҭаху дааигоит. Убас иҟамзар адунеигьы хаарадахон. Ауаҩытәыҩсеи, адгьыли, анасыԥи, алахьынҵеи еидкылашьа роуамызт. Урҭ анеидкыламха, дгьыли-жәҩани ауаатәыҩса рыдлаԥса иуадышххырахон.
Даагылазар, ачеиԥш акәараҵашьа издырӡомызт, Адгәыр уаб Ҳараз. Ауаа рыгәра игон. Ауаа бзиа ибон. Ауаҩы дрыцҳаишьон. Уи ус «насыԥдарас» иман ихы идыруа даныҟала нахысгьы. Издырӡомызт, агәра игарцгьы иҭахӡамызт зуаҩра зцәыӡыз ауаҩытәыҩса агыгшәыг аҵкыс дшеицәаз. Аханатә аахысгьы Ҳараз иԥырхагаз иразра акәын.
Ҳараз ҽеила идыруан Мыса аԥаҵа ҟаԥшь иара данааибалак ихасбжьы илымҳа ишаҳауаз. Идыруан, аха зегьы-зегьы ианеижьуан. Избанзар, уаҳа илшомызт, уи ус уаҩышьас иман.
Ааи, абри Ҳараз иҟазшьа аҵыхәтәан иара изыҳәан насыԥдарахеит...
Нахьхьынтә инаркны Мыса Ҳараз ӷарҭахәыс дышьҭихит. Убри инаркны инарцә мҩа днықәлаанӡа, уи уаб изыҳәан дыԥсцәаҳаханы даақәгылеит.
Умыццакын, Адгәыр! Уаб Ҳарази иара иԥсҭа-заараҿы Мыса аԥаҵа ҟаԥшь ихҟьаны ихигаз ауаӷеи-мшхарақәеи
наҟ-наҟ уаԥхьаҟа зегьы-зегьы уԥылараны уҟоуп. Амала, сызлауҳәо, умыццакын. Уаб Ҳараз иеиԥш уҳалалцәамхан. Ҳараз иҩызцәа ушьҭа уаҳа ииӡом. Иахьа ауаа гәылагьы, шьамхылагьы, шәагаалагьы иссахо иалагеит. Иахьа ушьҭа ауаҩы уиқәгәыӷны аӡхыҵра аҽаҭара уадаҩхеит. Умыццакыкәа еихгала ушьаҿақәа. Уаԥхьаҟа аӡәы ацәҟьа иҳахьазар алшоит. Ахара уԥшла. Усҟан игәоуҭап абзацәа ԥсны аԥсцәа абзахара ишалагаз».
…Агәашә ахь инеиқәырццак-неиқәырццакны аҽышьҭыбжь анаага, ишәаз аԥсы еиԥш, ицәажәоз абжьы неиԥхьбеит.
– Уа, Хәыхәа, уа, Хәыхәа! – агәашә ҟьаҟьаӡа иныдҵаны, дыхәҟьа-ԥсҟьаха, иԥсы игәы икылахо дыш-захәоз ҳгәыла ҳашҭа дааҭалеит.
Уажәраанӡа аԥхыӡ цәгьеиԥш сҳанто сызлаз зегьы ӡшәахшәа инасхаӡыҭит. Иҟалаз сзымдыруа, сшьамхқәа сыҵамгыло сҩагылеит. Аха рыцҳарак шыҟалаз сцәа ианырын, саацәеицәыԥсит.
– Иҟалазеи, нан, иҟала, уааишьа цәгьоуп! – лҳәан, сан ҳмаҵурҭа еергьҳәа даадәылҵит.
– Ааи, абааԥс, ауааԥсыра рхахәс ицааит, аха зыцкы шәхаҳаша Хьаԥшь ашьха иахьыҟаз ахра иагеит ҳәа аарыцҳаит, – иҳәан, гәакьаӡак иԥсӡы ааигазшәа, адунеи азна игәы иалырсӡаны сан дналыдышшылеит ҳгәыла.
Сан ажәак аалыхәлмыршәаӡакәа, акыраамҭа ҳашҭа днықәхаҳәхеит. Ашьҭахь, лхы лнапаҿы иаалган, даашаҵәы-шаҵәит...
– Ҳаи, нанхеит, иҽы акәым иара ихаҭагьы ҳилаӡеит. Уи иҽгьы иаргьы иахьа иааибамбар рзычҳаӡомызт. Иара иццеит, нан, иара иццеит! Иаанижьуа дыҟахызма, иԥсы аҿҳәаран, ихәылеикааит! – лҳәан, илыцәхыҵыз лылабжышқәа ҳцәыҵәахуа ашьшьыҳәа даахынҳәит.
Схы-сгәы еилаԥсо сахьгылаз, мшаҽнеиԥш аеҵәа кыднаԥаартә Хьаԥшь акьыркьырбжьы агәырӷьаҿҳәашеиԥш, слымҳа инҭаҩит. Сцәа-сжьы ҩасхибаҳәан, иаразнак агәашә ахь снаԥшит. Аха ҭынчран, адамра лашьца-илашьцан.
Ҳамҭак сыблақәа снапы нарԥыраскын, акыраамҭа схы ларҟәны стәан.
Алхас Хабыгә-иԥеи саб иҽы аҭахашьеи, зыԥс ахра аҵалашә иҭамгылаз Хьаԥшь акьыркьырбжьи шәымҭақәак сеиҭанарызхәыцит. Алхас Хабыгә-иԥа гәаныла шәиԥхьыӡқәак наишьҭасҵан, уаҳа рацәак сгәаҿы даанымкылакәа аԥхыӡ саашьа еиԥш днасԥырысцеит. Аха саб иҽы аҭахара аиҳагьы иаалырҟьаны аргама Хьаԥшь акьыркьырбжьы ахьгаз мыцхәы ихьаазгеит.
Сара зны-зынла сарма бла анааԥырԥырлак, џьара рыцҳарак иазҳәоу џьысшьоит. Схәыҷы аахысгьы сцәалашәара усоуп ишыҟоу. Аа, уажәы абни аҽы акьыркьырбжьы иаасаҳазгьы бзиарак иатәымзар ҟалап ҳәа ақәсҵеит. Заҟа неидысхәыцлаз аҩысҭаагьы издырам. Аха схы зынӡа исхыӷәасааӡозшәа исыхьуа ианалага, схы ааласырҟәын, аӡаӡаш зхьыҳәҳәы ииаҵәҟаҟараӡа ҳашҭа хызҟьоз ашьацра снылаԥшит.
Ҳамҭак ашьҭахь слаԥшҵашәарақәеи сгәалашәарақәеи сышрылҵра санаарылҵ, ҩаԥхьа саб иҩымҭа аартны аԥхьара сналагеит.
Аҭаацәара саланагалеижьҭеи акыр ҵит, Адгәыр, уара ушьҭа уда дызмам дуқәгәыӷыртә уҟан. Иаазыхҟьалакгьы, уани сареи ҭынч ҳнеидтәаланы жәа гәыбзыӷк ааибыҳәаха ҳмаӡаӡеит. Уан дҭацаны ҳаҩны данааҩнанагала инаркны аԥсра мыжда ҳацрымҵит. Зыҽны иналшәылҵаз ашәы аалзылшәымхит. Сара усгьы ӡыбларак сналҵыр – даҽа ӡыбларак сналашәон. Уаҩҵас сгәы-сыԥсы рҭынчны, сҽынеиҵыхны сиарҭа снылаианы смыцәеижьҭеи
ианакәызгьы сгәалашәомызт.
Ирҳәоит: «Уԥҳәыс дуаӷахар аасҭа, Абжьуаа зегьы ҳәаҭыхла иуҿагылазар шәыџьара еиӷьуп» ҳәа.
Зегьы-зегьы сымызхыз насыԥс исиҭеит уан лычҳара. Аихатәы шәандыҟәра зыԥсы ҭахәаҽуаз диҩызан уан. Сан рыцҳа дыҟанаҵы уи дмыхәҿараан, абааш иҭаз диҩызан. Сара санҭаркгьы азаҵәра лхьылмыгӡаӡеит. Адгәыр, уара абжааӡара узааӡаз уанду лоуп. Усҟан уан гәырҩас илымаз сара аӡәзаҵәык сакәын. Аха анцәа игәамԥхар, иуҭаххеит ҳәа уара умацара ухы узшом. Сан хәашабга, аԥсы гәырҩеи абза гәырҩеи дрыбжьахан, илызхымгеит.
Иахьатәи амш анцәа иааигаз, лыӡӷаб заҵәы Хьмур қәрахьшәа лзыҳәан амыткәма шылҳәоз, инеихашәы-еиҵашәы иааилахәлон. Уахатәи аҵых сара сзын лгәы дышҭыхоз ашара лыԥсы нахьылгӡон. Илзымчҳаит сан рыцҳа.
Саб иҿы уан дцәажәаӡомызт. Саб дыштәаз, ҳаӷеимшхара, ҳаҩны амца ацраланы ибылуазаргьы ажәак иҩашьангьы илыхәлшәомызт. Уара ушьҭахь хара имгакәа иҵегь аишьцәа уоуит, Адгәыр! Уи сабгьы саргьы ҿымҭӡакәа ҳабӷа арӷәӷәеит. Сара сабиԥа-заҵәын, аха шәара хәҩык аишьцәа шәаныҟала, нас еиҳа сгәыӷра ҿыцхеит. Уаҵәтәи амш гәырӷьаҿҳәашак сзаанагарашәа збо салагеит. Ушьҭақәа ԥыхьеиԥш акәымкәа исымгәаӷьышазгьы згәаӷьуан. Ани анцәа злыԥха ҳаурагьы, ҩба умихыргьы акы шуиҭо агәра згеит. «Бзиа нагӡа шыҟам еиԥш, цәгьа нагӡагьы ыҟамзаап!» – сҳәалон зны-зынла, еиҳа сгәы алаҟаны санаатәалоз.
Абацәа зегьы ирымоуп. Абацәа зегьы ирыхшази рмаҭацәеи рзыҳәан рыԥсы ҭыхны ишырку ззымдыруада, аха сара саб зынӡа акалашәа дыҟан. Џьара-џьара гәы ҳәа изҭаӡамызт, зынӡак иԥшқаӡан. Саби уани еицәа-жәаӡомызт, аха уан лыбла аҵыхәа ахьынаауаз саб идыруан. Илгәаԥхази илгәамԥхази ибжьы мыргаӡакәа зегьы ибон,
зегьы еиликаауан. Саб иԥсҭазаараҿы мыцхәы дахьгәаҟхьаз акәу здырхуада, шәара имаҭацәа цәгьала дшәыхӡыӡаауан. Шәара шәманшәалахарц ишәызҳарц, шәыҿиарц, хыхьи-гәыхьи шәыҟәгазарц азыҳәан, шықәсыкахь анцәа ихьӡала, Елырныха ахьӡала, ԥшь-шьапык зҵаз ишьуан. Иахьа уажәраанӡагьы ҳмаҵурҭа ашә аҩбаҟәкгьы умацәа аҭыԥ узымԥшаауа ацәашьқәа рҭыԥ кыдыблаа-кыдыблааны иҟоуп.
Саб дангылозгьы данышьҭалозгьы анцәа диҳәон: «Смаҭацәа рыԥсы ацымхәрас сара сыҟоуп, зхьы шьаргәыҵа сакәыхшоу! Убырҭ рыцәгьара сымбакәа сымҩа сықәуҵарц суҳәоит зегьы зымчу!» – абас анцәа ду диашьапкны, илахьи-иџьымшьи ӡатәны дышьҭалон есуаха. Саб абарҭ зегьы уани сареи иҳазгәамҭоз џьишьон, аха зегьы ҳбарҭан, зегьы ҳаҳарҭан.
Адгәыр, уан ҟазшьа ҷыдас илымаз, ашәира лдыруан. Уи илҭахны акәмызт, аха шәара зегьы шәлеишәақәа цәгьан. Сара схаҵан, ахаҵа ус сагон. Сабгьы дзышьцылаз акәын, дынцәыҵасуа адәы дықәын. Лареи шәареи шәанеизынхалак, лгәы анԥыжәжәалак, дамхашәиуан.
– Ашәира аҵкыс ибыпҟалар еиҳа еиӷьуп. Аҳҭы-ԥҳәыс леиԥш, ибыхшаз рзы абас бышԥашәиуеи! – ҳәа сгәы анлыдаазгалалак:
– Ан лышәи лхәыҷқәа ирԥырхагахаӡом, аб ишәи ауп ицәгьоу. Ан дшәицыԥхьаӡа: «Анцәа иумҳәан!» – аҳәоит агәыԥҳәы. Сара сышәи аӡәгьы иԥырхагам, уара уиаҟара хьаас иҟоумҵан! – лҳәон уан.
Ирҳәоит: «Аб игәбылра аҵкыс, абду имаҭацәа рзы еиҳа игәбылра ӷәӷәоуп» ҳәа. Саб изныкымкәа уан дшышәиуаз иаҳақәахьан, аха алаҿиҭуамызт. Ҽнак, саб аҵәамҵаҿы дтәаны аткьац ширшьоз, саб ааигәа дшыҟаз лызгәаамыгӡакәа, ахыҭҟьара-ажәаҭҟьара ҳәа уан дамхашәиит. Саб алаҿимҭит. Уажәраанӡа егьарааны ичҳахьазаргьы, уажәык изымычҳазт, ишьамх иқәыз,
зыбжаранӡа аткьац зхиххьаз, арасатә ҷын нкаиршәын дҩагылеит.
Уангьы акы еиԥшымкәа илцәымыӷхеит, лышәира аҵкысгьы лыбжьы саб иахьиаҳаз. Аха иҟалҵахуааз, иҟалашаз ҟалахьан.
Саб ирасатә ҷын нкаршәны дшыҩагылаз гәалҭеит уан. Аха игылашьа лгәамԥхазт днаизхьаԥшит. Саб абарҵа данааҵала:
– Баба азамбалдақьа сзыҟоумҵаӡо? – ҳәа унеи-ԥыххылазаап, Адгәыр.
– Уаха уара ухьӡала ахәылԥазтәи ашәаԥшь иналалҳәаз уан лышәи анцәа шанагӡара аумҭан, сара сшамкәан сызшаз! – иҳәан, иҩуаҩак даарҩахан, ҳбарҵа аҭуан инаҵеикит. Ашьҭахь уара дааухәаԥшын:
– Иузыҟасҵоит, дад, иузыҟасҵоит, иузыҟасымҵакәа, ишԥаузыҟасымҵо азамбалдақьа! – иҳәан, иҽааларҟәны ухы днагәӡит. Нас уара угәырӷьаҵәа уҩны амӡырха унықәлеит.
Саб даалаган ачықьмаџьа ҳәа дзышьҭаз, ауадыхәқәа зкәыршаз ашәандыҟәра хәыҷы ааиртын, хәба-фба рагыды аура змаз цаха шкәакәаки, ракәадак иаадҩылоз, иҩежьккараӡа цәарҭәаки ааҭигеит. Нас дмыццакӡакәа ачықьмаџьа наиркын, ҩаԥхьа акаруаҭ иныҵаиргылеит.
Саб дҳәырԥсыруа амаҵурҭа дахьыҩназ, дызҿыз аӡәы ибарҭоуп ҳәа дыҟаӡамызт, аха иааҟеиҵоз зегьы уан илбозаарын.
Абри аура уоуразароуп ҳәа зигәахәуаз, ушәара ацәашьы ҟаиҵеит. Иааиҩырҿаны инеикәеиԥса-неи-кәеиԥсан, имаӷра иныҵакны дындәылҵит. Дышиашаз, Анцәа изкызи, Елыр-ныха иазкызи аҳаԥшьақәа ахьжыз аҩцара ашҟа иҿынеихеит.
Уангьы абри ламхацәгьахан, лыԥҳал аашьҭылхын, Грышьа иӡыхь ҳәа дзышьҭаз ашҟа лҿыналхеит. Ҳаҩцара иахагылаз ал ду амҵаҿы даннеи, дааҭгылеит. Аҩцара
аҩныҵҟа иныҵакны саб ицәажәабжь лаҳаит. Аҟаб быӷьқәеи, ахақәа ирықәыз аҟәыд быӷьқәеи лҽынарываӡаны, хәажә быцала ишышыз аҩцара аҭӡывара дынкылԥшит.
Саб ицәашьы ххаӡа иаркны аҩцара агәҭаҵәҟьа иҵаз анцәа рҳаԥшьа ду дахагылан.
– Уа, зегьы збарҭоу, зегь заҳарҭоу, ага иқәԥсоу аԥслымӡ ахыԥхьаӡара здыруа, аԥшырҭа иқәтәоу! Уара иудыруеит, рыцҳара дук сыхәда иқәымкәа сҿареи сажәреи рыбжьара ауаҩԥс ила заҟа сгәаҟхьоу. Исызхазааит, исзыӷьааит убри зегьы абринахыс. Суҳәоит, зхьы шьаргәыҵа сакәыхшоу слахьынҵа иануҵаз сыхәҩы маҭацәа улыԥха рыҭ, угәаԥха рыҭ. Ақәра ду иахумбаан. Рдунеи иахьынӡақәу ӷраҭшала иумблын. Суҳәоит, зегь зымчу, гәы зҵам, хы зҵам ан лышәи раҩугарц. Абар, смаҭа хәыҷы ихьӡала ишәара ацәашьы ԥшӡа збылуеит, иахьатәи ан лышәи ихурԥарц уи асаби, зыбзада зыхәлам. Суҳәоит, злыԥха ҳаура, ачҳара луҭарц ԥсҵәуаҩысгьы бзабаҩысгьы исымоу сҭаца заҵәы! – иҳәан, ацәашьы хынтә арыӷьала иааиргьыжь-ааирхынҳәын, инаганы аҩцара абаҟә инадирҷаблеит. Иаргьы хынтә даагьыжьын, аҳаԥшьа днеихырхәан, илахь-иџьымшьи ӡатәны даахынҳәын, ивараҿы игылаз аҟәардә днықәтәеит.
Уан аӡахьы дышцашазгьы лхашҭын, илбаз илаҳаз зегьы лзымбатәбараханы аҩныҟа дхынҳәит. Убри аҽны ахәылбыҽха, саб ииуз ииҳәаз акы ааиламырскәа зегьы уан исалҳәеит. Уи иагьылҳәон, дагьҵәуон.
Абри зегьы зхысҳәааз убри аҽны инаркны шәан ашәира даҟәыҵит. Уи аахыс иҵӡозеи, аха иахьагьы саб иҟаиҵаз уан ианаалгәалашәалак, лгәи-лылаӷырӡи неилаҵәоит. Зегьы зхысҳәааз саб иоуп. Ишысҳәахьоу еиԥш, уи инамыцхәны дразцәан. Саб иҟазшьа уан ибзианы илдыруан аҟнытә, есиныҟалалакгьы игәы изырхьша акы лҳәомызт, акгьы ҟалҵомызт. Иахьынӡауаз, иахьынӡа-лылшоз имаҵ лурц лҭахын.
Уаха аҭаацәа анааилатәалак, абҩа лагьан ала аӡы
наимҵалыргылон. Ишьапқәа сыӡәӡәоит ҳәа даналагалак, саб аԥсра ааиҩнҵәаразгьы иуӡомызт.
«Иҟабымҵан, дад, иҟабымҵан. Ибеиҳау бымаҵ иуааит. Макьана схы сымч ақәхартә сыҟоуп. Сшьапы ҟараахқәа бсырӡәӡәартә изуазеи! Пату сықәбҵозар даҽакала исықәҵа!» – наҳәаны, ишьапқәа рыӡәӡәара дналагон. Аха зегь акакәын уан саб ишьапқәа иӡәӡәаанӡа ишьапы рбага ашуқьаҭ мпахьшьы ду лмахәар иахаршәны дихагылан.
Аԥхьан ишысҳәахьаз еиԥш, уара ашкол ахь аныҟәара уалагартә уҟалахьан, аха убысҟангьы уан саб иҿы ацәажәара даламгаӡацызт. Оумашәа иубаша, иара сабгьы уан диацәажәар иҭахӡамызт. «Амцәажәара уи ҳаҭырқәҵароуп. Ҳабацәа ари аҩыза ақьабз иаци иахьеи иалагаз џьушьома. Уи ҳабацәа рабацәа, урҭ рабацәа рҟынтәи иааицамкӡакәа иааргоит. Ари аҵас ҳаҭыр ақәмызҭгьы, акы иазҳәамызҭгьы ҳабацәа иаԥырҵа-рымызт.
Гәык ԥсыр, даҽа гәык аауам, дад! Аԥҳәыс, егьаумҳәан, дыԥҳәысуп, дамхаццакцәоит. Иудыруазеи зны даагәамҵны жәа ҭынхак наугәыдылҵар, ахәра ӷьаргьы абз ҭыԥ ӷьаӡом рҳәоит. Ахаан азы ауаҩы игәы ԥсыр алшоит, зегьы ҟазшьала еиԥшым! – иҳәон саб, иҩызцәа ашлақәеи иареи еидтәаланы иахьеицәажәоз.
Уажәы, убри абхәеи ҭацеи рымеицәажәара атәы саналага, иаасгәалашәеит даҽакгьы. Ҽнак, шьыб-жьышьҭахьк амра ахьашымҭазыҵәҟьа акәын. Инеи-ԥынкыланы акәымкәа, уарла-шәарла иаахәыҵԥрааны, иԥсҭаҵагаха аҵысхә еиԥш иласӡа, ԥшаласк ҳамӡырха ашьац кашьшьыра инылашәшәон. Хараӡа абна агәантәи «крры-крры-крры» ҳәа иааҩуаз агылҩа зхы анызҟьоз амышзырҳага абжьы акәымзар, егьырахь зыԥсы қәацо акы ашьҭыбжь уаҳауамызт. Амра иарӷьазкын, дгьыли-жәҩани рыбжьара аӡеиԥш иҭынчран.
«Аамҭа еижьага шәамжьааит! Иахьатәи амшгьы егьшәзацәымгаӡакәа амра нҭагьалеит, лассы аԥсхыхра
иқәнакуеит. Шәҿыха, ауаатәыҩса, шәҿыха! Адунеи шәақәлахо џьышәымшьан! – еибарӷызы-ӷызуан, иахьа-тәи амш ушьҭа дук нарха шамамыз здыруаз уазҳәоз, амшын аганахь инхыхәахьаз ҳашҭа иқәгылаз ашәыр ҵлақәа рыгагақәа.
Сыздырам саб игәырҩашәа зыхҟьоз, аха, ибжьы ныҵакӡаны ашәа хьанҭак нхиҵон. Иҟаларын уи ашәа ччаԥшь лашак налымԥхаӡакәа, аԥхыӡ цәгьа еиԥш иниаҟьаз иҿара амышқәа ирцырҟьахазаргьы.
Саргьы аҽны аҩны сыҟан. Хыхь акәасқьаҿы стәаны акы сыҩуашәа саҿын. Уангьы, саб аҵәа амҵаҿы дтәаны амҵәышә ахьыҟаиҵоз дицәыхарамкәа, аӡәӡәара даҿын.
Иаалырҟьаны абри аҭынчра ԥыххааса ицеит. Адәахьы акәтқәа ҟар-ҟарит. Акәҷарақәа неибархьу-сууит. Убри инақәырццакны акәты аҟыжбжьгьы геит. Ашә ааимԥааны сындәылҟьазар, ҩбаҟа уаргиа аиҳа бжьамкәа, уан лаԥхьаҵәҟьа ахьшь кәтҿыск аҽнақәнажьын, аӡәгьы игәхьаа мкӡакәан аибарбылгьара иаҿын. Акәтҿыс ахьшь иақәԥон, ахьшьгьы иара ишаҭахыз еиԥш амч ақәымхеит, шәымҭак аҟара аибарххара иаҿын. Уан дахьгылаз лмахәарқәа асапын-шәах рыхьшы аҟьара даҿын. Саргьы сҽаазгеиаанӡа уан лыкәты шыҿаа-ҿаауаз иаамҵԥааны ахьшь иаманы ицеит. Иҟалаша аныҟала: «Ашьашә улақәа ҭырхааит, уабаанагоз...» – иҳәеит саб.
Амардуан албааха сымҭакәа уан даахалеит, лылахь еиқәшьшьы.
– Ибыхьи, бара, была шааԥшуаз инабымпыҵԥааны быкәты ахьшь ишԥагеи! «Ҳааи!» ҳәагьы бзымҳәеитеи, баргьы ахьшь бацәшәама?! – сҳәан, сааччеит.
– Баба аҵәамҵаҿы дтәамзар, уахыччеит, аха сыкәтыӷра ахьшь иацрысҟьаргьы ҟаларын! – лҳәеит, даара лгәы иалырсӡаны.
– Баба ихарагәышьоузеи бара бызҿымҭзар! – сҳәеит, сазымхәыцӡакәа.
– Иуҳәо закәи, уара! Баба дыштәаз кәтык акәым
ҳкәытқәа зегьы агозаргьы шԥаҿысҭуаз, уаргьы аҵәы сылоуҵарц уаҿуп акәымзар! – лҳәеит днацрамлацәакәа.
– Ааи, аиеиҵәҟьа, саб бшимацәажәоз зынӡа схахьы иҟаӡамызт… – сҳәеит.
– Сара шҿысымҭыз, изҿысымҭыз зегьы баба изеилымкаауа џьушьома? Уасҟацәа еиликаауеит, аха иԥшнимҵеит умҳәозар! – лҳәеит, акәты ахьшь ианагоз иахьҿылымҭыз лхы иаџьашьо.
«Уажәтәи аҿар, уажәтәи аҭацацәа амцәажәара акәым, ранхәеи рабхәеи ишырбо рхацәа ршьамхы иқәымтәондаз уаҳа акыр рҭахгәышьазма, аха, иааг… Аамҭа ҿыц, аҟазшьа ҿыц цәырнагозар акәхап!» – уан лахь имырзакәа, абри сгәаҵа инҭысҳәааит.
Абригьы уажәы исгәалазыршәаз саб иоуп. Адунеи иақәлахаша, иҿара иҭигаз иҟазшьа аамԥсахӡакәа иажәра инҭеигалеит.
Ҳҵәамҵа ашәшьыраҿы соупа нкаршәны, смарҭақ схы инаҵасҵан, сҽеиҵыхны ҩ-ԥсҭҳәа црышқәак аӡыжь еиԥш инарыбжьаҵәаз жәҩангәы иаҵәара сшаҵаԥшуаз, амаалықь имҵәыжәҩа насҿаирԥрызшәа, исызгәамҭа-ӡакәа сышьҭыԥраан, жәҩангәашәԥхьара сыхьтәы цаԥ-хала ашә аасыртын, аԥеамбарцәа раҳҭынра ашҭа сынҭалеит.
Зегьынџьара ибырлашԥсараха ақаруасақәа гылахын. Арҩашқәа разнышха ахрақәа ирҿхәрааны илеиуан. Сшьамхы инаҵасуа ииаҵәҟаҟараӡа аҳаскьын гылан. Ахаан исымбаӡацыз шьоукы рыххьа уарҳалқәа ирылатәаны, ахәхәаҳәа аԥшалас зҵасуаз аҵла ашә-шьырақәа ирыҵатәан. Иагьҵәуомызт, иагьыччомызт, ус ҿымҭӡакәа итәан ауаа. Урҭ рлакҭеи рҿымҭреи сдыршәан, аҟәараҳәа сеиҵасуа салагеит.
«Урцәымшәан, уара ауаатәыҩса. Урҭ рдунеи иа-нықәыз, бзиарамзар рыцҳарак ҟазымҵацыз роуп. Урҭ ԥсыцқьақәоуп! Хыхь, жәҩангәашәԥхьараҿы ахааназы рҭыԥи-рҭышәи ылхуп!» – абас аӡәы слымҳа инҭеиҳәан, нас аӡшәах еиԥш дныҵаба дцеит.
Саргьы ажәак аасҿамыршәӡакәа, урҭ снараҩсын сҿынасхеит. Хәыҷык сахьынаскьаз, сылаԥш нақәшәеит аӡ нырцә ииаҵәаӡа ашыцламшә ӡлачӡа изқәышьшьы игылаз бааш ҩны хыжәжәарак. Уи аҩны акыр шәышықәса зхыҵхьаз аҳаҭгәынажә еиԥшын, хаҳәырҟәарала еихажьын уи абааш.
Убри абааш акәша-мыкәша адгьыл цәыббылӡа ишьҭан. Абааш иакәыршаз аихатә гәара ажьакца шаҿхысра иаҿхысхьан. Аихатә гәашә ду иаҿажьыз азынџьыр даҷ зыҵдаз х-цаԥхак аҿан. Абааш ахыцқәа иалиааз аҵла аиқәаҵәара зхыҩлоз шәшьыла иҭалаҳан. Уи аҵла анаҩысшәа х-лаҳәа еиқәаҵәак ықәтәан. Ауаҩытәыҩса иан дшаалыхшаз дҟьантазӡа алаҳәақәа дрымҵан. Рԥынҵа еиқәырхәақәа рыла ижьқәа ҭыжәжәаны афара иаҿын. Аҟәада зыхьшы алаҳәақәа ирымҵаҿаҳәаз ауаҩы ишилшоз аҳәҳәара даҿын, аха иааигәа-сигәа дара убырҭ алаҳәақәа рыда ԥсы зхаз аӡәгьы дыҟаӡамызт.
«Уи ауаҩ уара дрыцҳаумшьан, ауаҩытәыҩса. Уи идунеи данықәыз цәгьарамзар бзиак ҟаимҵаӡацызт. Идунҽи аниԥсах, араҟа џьаҳаным ҭыԥхәрас иоуит!» – ҳәа еиҭа бжьык аагеит.
Сызҭоу сзымдыруа убри абаа хыжәжәара сшахәаԥ-шуаз, уаҩы ицәа изҭамыгӡашаз бжьы цәгьак аагеит. Санаахьаԥш, абааш агәашә иҿаз аҿҿаҳәа иаатын, ахаҳәгәара инадҳалеит.
Иҩнапыкгьы ҿаҳәаны, ишьапқәагьы ашьамҭлаҳә ашьаҵаны, иԥаҵа ҟаԥшь игәы инықәсуа аӡәы агәашә дааҭаргалеит. «Абри ишыԥсышаз ззымдыруаз, идунеи данықәыз рыцҳара гәарҭак зыхәда иқәыз иоуп, цқьа уихәаԥш!» – иҳәан, ихахәы данкны ихы данааҩаха, соура-зоуроу аӡыршы насҿарҟьазшәа сааҭрысит. Мыса иакәын. Аха ажәак аҳәаха самраӡакәа, Мыса рыцҳа деимырхха дыкны даазгоз, абнауаа рсахьа змаз ҩыџьа хра бааԥсык дынхықәдыргылан:
«Уара уҭыԥ убрахь ауп џьаҳаным уҭыԥхааит!» – рҳәан,
инеигәыҵасын, дыкәкәаӡа аҵалашә хланҵы данынҭала, ала амгәа аԥа ҭызшьаауаз аҳәҳәабжь сарҿыхеит.
Сгәы аҭыԥ иҭагыломызт «Ашьашәы абжьныха уцқәа ыҵырхааит уабасхаҭахәхеи! Аргамагьы ԥхыӡлагьы ушԥасыӷрымӡаауеи!» – сҳәеит снацыҵҟьашәа. Избаз ԥхыӡзу лаԥшҵашәаразу изқәысҵара сзымдыруа, ҩаԥхьа жәҩангәы снаҵаԥшит. Амра аԥҭақәа ихырҩахьан. Ахьҭа сакуама сҳәо ԥша хьшәашәак аҿаанахеит.
Аизара ашьҭахь ҩымыш ааҵуаны аҳәҳәаҩ дҳаларҵеит. Араион аҟынтәи аиҳабы дааит, Аразаҵәы аизара ыҟоуп ҳәа. Ари заҳаз ҭыԥҳа лԥа дагымкәа ажәлар еибарсны Аразаҵәы икылсит.
Аразаҵәы ашҭа аӡы рылымкәо кәапеишәа идырҭәит. Араион аиҳабы раԥхьа дыргыланы Ладгьы Наҩҽигьы рҿаархеит. Ҩыџьа иргәыдымӡалоз ахьаца еихиаа амҵа ҩ-столк еиҿаԥшьны, адима ҟаԥшь иалхыз астол-қәыршәқәа рықәыршәны игылан. Рыгәҭа араиком амаӡаныҟәгаҩ днадыртәан, дара наҟ-ааҟ инаиватәеит. Аҵыхәтәаншәа Мыса аԥаҵа ҟаԥшь деиҩыхә-еиҩыхәуа днеин, рҵыхәахьшәа днатәеит.
– Уажәааигәоуп ҳқыҭаҿы ажәлар адгаланы, Қьарақьан адгьыл ҿыц аҿы ачаи лаҳҵарц азы аиҳабыреи апартиеи ақәҵара иҟарҵаз аҵыхәала инарҭбааны аицәажәара анҳамаз. Ҳаицәажәараҿы анхара-анҵыраҿы аԥышәа ду змаз аколнхара аԥхьагылаҩцәа гыланы ицәажәеит. Урҭ ирҳәеит аиҳабыра иаҭахуп ҳәа еиҵырхаз аус – шус бзиоу, ишадгылатәу. Аха убри анаҩсгьы, ирыҵарымкит Қьарақьан абна ҿыц ахтра иӷәӷәаны ауадаҩрақәа шамоу. Раԥхьаӡа иргыланы аҵлақәа рыҵыхреи, аужәра ацәаӷәареи иақәнаго амыруга шаҭаху. Напышьашәала мацара уи аус хьанҭа хьымӡӷ ҳнаргар шалшо. Иҟоуп, ҳәарас иаҭахузеи, Қьарақьантәи абнақәа ачаи азы ахшьаара
зынӡа иақәшаҳаҭқәамгьы.
Қьарақьан ачаи алаҵара аҵыхәала ицәырҵыз азҵаарақәа, ақыҭа еиҳабыреи аколнхара аправлениеи, активи рымацара аҳасабра рымч анақәымха, абри азҵаара араион еиҳабыра рҿаԥхьа иқәҳаргылеит.
– Ажәа иаҳҭап араионтә комитет ахԥатәи ама-ӡаныҟәгаҩ аҩыза Кьасоу Абаӷба! – иҳәан, Лад даахьа-ԥшын Кьасоу днаихәаԥшит.
Кьасоу ихы қьан нақәҵашәа, иҟәбас-маҟа ҟьаҟьа зқәыз ицхаԥштәала блуз џьыбарч ааирҽеин дҩагылеит.
Сара Кьасоу ҽеила дыздыруан. Иара аӡәзаҵәык иакәын араионтә комитет аҿы аԥсуас инханы иҟаз. Ҭарас Аҵанба уахык игәиҽанӡмкәа, аҵых агәы анааиҩнашоз иҩны инкылсын, иг-иҿы амырҳәаӡакәа, аҟаԥшьқәа даадәыл-ганы дыргеит. Уиакәхеит. Уи ауаҩ уаҳа дзыхнымҳәит. Уи иӡырҭеи иԥсырҭеи, ибаҩҷа ахьҵыҭәахаз, иарбан дгьылу иахьамадоу ҳәа иахьагьы аӡәгьы акымзарак издырӡом. Аҳәахәда еиԥш дныбжьаӡ дцеит, аарла ҿыц аҭаацәара иаланагалаз ҩажәифба шықәса ирҭагылаз, уаҵәтәи амш зтәыз арԥыс.
Кьасоу убра аусура даладыргеит Ҭарас ишьҭахь хара имгакәа. Уаанӡа иара араиком аҿы ақыҭанхамҩа аҟәша деиҳабын. Дқәыԥшӡан, макьана аҭаацәара даланамгалацызт. Сара ақыҭаҿы сҭаршынс саныҟарҵоз, иара араиком аҿы аусура далагахьан.
Ирҳа-шәҳауа, иахьцо азымдыруа, ихҭы-шәҭуа абна еиқәара илахаз асыс еиԥшҵәҟьа дгәыҭҟьа-ԥсыҭҟьаха, ииҳәарц ииҭахыз рацәак иҿы ианымуало, ҳамҭак дҟьаш-ҟьашо астол даахахеит. Нас иҟәбас-маҟа инацәхырҟәара навҵаҵаны иҽааириашан, ажәлар днарылаԥшит.
«Ааи, уара рыцҳа, макьанагьы алыцәҳа урцәынханы уҟагәышьоума? Аринахысгьы узларбараны иҟоу рбаблақәа акакаҷ рыҵашәеит, уара уеибга-уеизҩыда!» – абри сгәы иааҭысҳәаан, снеизҿлымҳахеит.
– Ажәлар шәхаҵкы! Иахьатәи шәареи ҳареи ҳаи-ԥылара даара пату ақәсҵеит, сагьеигәырӷьеит. Бзана ақыҭа иаланхо ауаажәлар шәзыҳәан, ҿырԥшӡагас акәымкәа, гәыкала ишәасҳәоит, шәуаҩреи шәыламыси рҵыхәала акырынтә шәыбзарӡы саҳахьеит. Иахьа убри зегьы аргама сыла иахьабаз, агәра ахьызгаз даара игәадураны исыԥхьаӡоит... Уаха абра шәтәоуп жәытәнатә аахыс Аԥсны ахи-аҵыхәеи еицырдыруа, ацәгьеи абзиеи иадыргало ауаа дырқәа, ауаа хатәрақәа. Сара шәара шәышҟа сымҩахзыжьыз азҵаара шәымчи шәымеидеи сымамкәа, сымацара акымзарак сзыӡбаӡом. Уажә аакьыскьатәи шәколнхара еизараҿы шәызлацәажәоз азҵаароуп, иахьагьы абра ҳазлацәажәараны ҳаҟоу. Еицәааӡар акгьы иаԥсам, Ҳсовет ҳәынҭқарраҿы иахьа аус дуқәа имҩаԥысуа ижәбо ауп, ижәдыруа ауп. Ажәлари апартиеи раӷацәа аҩысҭаацәа реиԥш илхны ирыхәҭоу рақәыршәара иаҿуп. Абри аганахь алагьы аирак рҿы хәахәак далымҵыр аушам, шәгәышәҽанызар сҭахуп... Ишыжәдыруа еиԥш, Қьарақьан аҳаблаҿы шә-гектарк инарықәгәыӷуа ачаи лаҵатәыс иҳамоуп. Абри аус аҿы Бзана ақыҭантәи аколнхара «Бзана» иалоу аколнхацәа даҽа қыҭак аҟынтәи иааны аӡәгьы дышшәыцымхыраауа жәдыруазааит, шәҳаи-шәҷышьеи неиԥшьны, шәхи-шәыԥси шәеихәароуп. Убри аҟынтә аколнхара иазыразу дарбанзаалак, цәума, камбашьума, ҽума, уардынума имоу акы деигӡап, иавеикып ҳәа сгәы иаанагом нап злашәкыз аус ду аҿы, – иҳәеит Кьасоу.
– Иуҳәаз ҳаҳаит, аӡәгьы иҳамоу ҳаигӡарым, аха Қьарақьан аџьра ықәхны ачаи лаҵатәуп рҳәеит. Угәы ишԥаанаго, кәаҭанла егьа иҵланаџьазаргьы иаҳзыҵхып угәахәуама? Мамзаргьы, атракторқәа рзыҳәан ҳзықәгәыӷуа ҳәа џьаракыр акрыҟоу? – иҳәан, Кьасоу иԥаҵа днахьынҳалеит Мшәылды.
– Саргьы убри азҵаара акәын сыззааиуаз, аха уара иузымычҳакәа усԥыҩлеит акәымзар. Еицәааӡар, ҳаибажьар
акгьы иаԥсам, атехника азыҳәан иахьала даараӡа ҳмаџьаноуп. Ишыжәдыруа еиԥш, ара ҳара ҳҿы мацара акәымкәа, ҳҳәынҭқарра зегь аҿы аколнхарақәа реиҿкаара иахьагьы иахьынӡахәҭоу аҭыԥ иқәрымҵацт. Аколнхарақәа имаҷымкәа ирҭаххеит аҵла ҵхыга, ацәаӷәага уҳәа, еиуеиԥшым атракторқәа, ача рыц ҭазгало акомбаинқәа. Уажә макьана ҳара ҳамацара ҳҟны акәӡам, зегьынџьара атехниказы аиҵахара рымоуп. Убри аҟынтә ҳара ҳа-МТС аҟынтәи ҩ-тракторк шәаҳҭоит. Акы – аҵла ыҵызхуа, даҽакы – ацәаӷәага. Аха ҩ-тракторк шәара шәколнхара гәларшәысгьы иахәаӡом, уигьы аадыруеит. Убри аҟынтә, егьа иҳаргьыжьыргьы иҳархынҳәыргьы, ажәлар шәымч ауп ҳзықәгәыӷуа! – иҳәан, иԥсы анааиҭеикуаз, иҽыныбжьаршәны Арсана дҩагылеит.
– Уажәа хьыла иԥысҟеит, Кьасоу ухаҵкы! Упату схы инықәҵаны жәақәак науԥызгаларц сҭахуп, мамзар сыгәхашҭра злаҟоу ала, уара уажәа уаналго сара исҳәарц исҭаху схашҭыр ҟалоит. Абри уажәааигәа, ачаи лаҵара аҵыхәала аизара анҳамазгьы ицәырызгарц снеикәанарԥха-неикәанарԥхан, сқьышәгьы иаақәыххит, аха сыци-сышәи исызрыҵымгеит... Ачаи лаҵарҭа адгьыл азыҳәан, шәышықәсала еиҵагылоз абна хаҳамшьаар ада ԥсыхәа ыҟам рҳәеит. Ҵабыргуп, ара абна атәы ҽеила издыруа шьоукы, уи зыԥсы злоу, уаҩ дзеиҷаҳаша бнам, заҵә-маҵәқәак, ҵыҟәшәарахқәак гылоуп, убырҭ роуп иҵаҳхуа рҳәеит. Сара саӡәыкны, наҟ-наҟ ишыҟало сыздырам, аха иахьа макьана бна ҵыҟәшәарах ыҟаӡам. Ара шьоукы ҳаҽҳаргаӡан ҿаҳамҭқәеит акәымзар, Қьарақьан абна аахшәах ыҟаӡам, еиҳарак аџьраҿы... «Ахыдара ашьамхы арааԥсоит» ҳәа иаҭахӡам убри абна алакьысра. Иаԥсаны исыԥхьаӡом сара, адгьыл ду шыҟоу, ҳацәқәеи ҳкамбашьқәеи рыххо, шеи-шықәсеи еилиаахьоу абна алалара.
– Уара излоуҳәо ала ҳара аџьабаа ҳазыԥсуеит, усоума, Арсана? Иабыкәу ҳара иаҳзымдыруа уара абриаҟара
адгьыл ҵәахны иахьумоу, Адаужраҟа ҳхоумгалозар! – иҳәан, Мыса ибжьы акәаха налрыкәкәаны ҿааиҭит.
– Уаангыл, Мыса, уҟәышхар ҳәа умшәозар, зны сыг-сҿы арҳәа. Џьара ссирк сҳәозаргьы узымдыртеи. Иҟоуп десҭынк акәым, ҩышә десҭынгьы, Мыса. Дӷамшь уахьныруа инаркны Қьарақьанынӡа еиҵҳәаны ишьҭоу дгьылымкәан изакәызеи? Ма уи аҩыза адгьыл цәашьыркыла уашьҭазар иубома.
– Ишԥа уара, урҭ адгьылқәа зтәу хҵәеит ҳәа уаҳама? – ибжьы ӷарыӷаҭәаӡа ҿааиҭит Гәаџьуа.
– Изтәыда, Гәаџьуа, урҭ адгьылқәа? Уабду Едгьагә иқьаԥҭақәа ракәымзар уара убриаҟара изухыхьхазеи урҭ адгьылқәа? Изтәу ҳәа аӡәыр дыҟазар имҳәари! – инеиҿеикшеит Арсана.
Арсана Гәаџьуа ихәдапара дықәсызшәа дааҵҟьеит, аха аҭак аҳәаха имҭакәа:
– Шәеиҟарауаамхан, дад, шәеиҟарауаамхан! Ара иахьа асас даҳҭоуп. Аиҳабыра рыхьӡала дааит, ма уи ихы шәаԥшы!
– Гәаџьуа, ҳара макьана ахашшааҩ даҳҭахӡам. Ҵабыргуп, урҭ адгьылқәа ажәытә Қәаранӡиаа иртә-гәышьан, аха иахьа акомхоз иаҳҭахьеит. Ҳара ҳазхара адгьылқәа афаха-агаха анцәа иҳаиҭозар иҳамоу ҳазхоит. Уара уи азы ухы ацәгьара аумырган, дад! – иҳәеит, Ақәаранӡиақәа рашьеиҳаб Базала.
Ҳамҭак зехьынџьара ааҭынчрахеит. Абриаҟара ажәлар итәаз аӡәы ажәак ихәлымшәо ианааҭынчраӡаха, ауаҩы игәы иаацәымыӷхаратәы иааҟалеит. Шәымҭақәак, Кьасоу ҿымҭӡакәа истол даахахеит. Нас ихы аалеирҟәын, Лад Кьасоу илымҳа дынҭахәыҭхәыҭит.
– Ара уаха ҳара маӡа ҳамаӡам! – иҳәан, ацәажәара дналагеит Кьасоу. – Арсана, уаха зыӡбахә уҳәаз адгьылқәа ҭацәуп иашоуп. Ачаи алаҵаразы иамбар иԥсуеит, аха убырҭ адгьылқәа даҽакы иазкуп. Ачаи алаҵаразын макьана азин ҳамам, – иҳәҽит, иажәа аҵыхәтәанӡа
инамыгӡакәа.
– Уеизгьы-уеизгьы зынӡа имаӡамзар, убырҭ адгьылқәа зышәҭаху ҳлымҳа аҟынӡа иаажәга, Кьасоу, дад! – иҳәеит Шьагә дҩагылан. Кьасоугьы, егьырҭ, Наҩеи дназлаз, иватәақәазгьы ааиҵанарӷәӷәеит. Макьана иҟалаҵәҟьо рзымдыруа акы ажәлар ирыларыжьуеит, аха иасахьахәырахара рыздыруамызт. Насгьы, абри адгьыл аҵыхәала ацәажәара ҟалап ҳәа игәыӷуамызт. Аха аҟама аҿыҵәҟьа ианынаҿарк, уаҳа царҭа анырмоу, уи амаӡа Кьасоу ихимтыр амуит.
– Ушьҭа шықәсык инаԥынҵаны иҵуеит, Қарҭ ЦК-еи, Аԥснытәи аиҳабыреи убырҭ адгьылқәа рҵыхәала ақәҵара ҟарҵеижьҭеи, аколнхараҿы, аарыхразы урҭ адгьылқәа ахархәара мап ацәкызарц. Ус анакәха, уажәазы уаҟа ачаи алаҵара ҳалшом, – иҳәан, уаҳа далам-лацәакәа уа иаазирхарц иҭаххеит Кьасоу.
– Ааи, аха ҳадгьылқәа рҿы қарҭааи, Аԥсны аиҳабыреи иҟарҵарц ирҭаху еилыскаарц сҭахуп иҟалозар? – иҳәеит Чмыт, иаармысҭашәаӡаны.
Сара иҟаз зегьы здыруан. Нахьхьигьы-аахьхьигьы еиқәышаҳаҭны, аԥсуа милаҭ реиԥш, адгьылқәа рлахьын-ҵагьы рыӡбахьан. Амала, ҳауаажәлар аԥсра иақәгәыӷуан акәымзар, убриҵәҟьа ҟалап ҳәа аӡәгьы игәы иаанагомызт. Адунеи аҿы џьара ламыск, иашарак ыҟаз џьыршьон. Ана-ара қыҭақәак рҿы шьоукы абахҭақәа инарҭадырсзаргьы, риашара еилыркаар ихынҳәып ҳәа иахәаԥшуан. Аха аҽны убри аизараҿы иалатәаз ауаа рыҩныҵҟагьы, хаҿ-ԥшралагьы ишеиԥшымыз еиԥш, ҟазшьалагьы, уаҩышьалагьы, разышьалагьы еиԥшымызт. Аӡәы еиҳа ихы ԥхьеикуан, ачҳара иман. Шәыџьара ишәаны-изаны, иҳәар иалҵуа ҽҽила дазхәыцны, иҿы даԥшны акәын дышцәажәоз. Џьара хәыҷӡак иадамзаргьы исԥырхагахап ахьигәахәуаз зынӡагьы алаҿиҭӡомызт. Алаҿиҭуамызт избанзар, ибон аамҭа зеиԥшраз.
Иҟан даҽа шьоукых, уаха акнаҳарҭахь ишырго рдыруазаргьы, аиаша баны иавымсуаз. Убырҭ иреиуан Арсанагьы, Шьагәгьы, Чмытгьы. Аха иҟан аҵәгьы мбылӡакәа акәацгьы бжьызӡаауаз, ашша ахьызшьуаз шьоукгьы.
Уажә сара абарҭ реицәажәара сахьазыӡырҩуаз сыбаҩ ԥыххаа сцәа иҭаԥсон. Адгьыл аҵыхәала баша амала аӡы иҭахысны, ацәгьара шыргоз збон. Избанзар сара издыруан ҳауаажәлар рыҩныҵҟагьы ишыҟаз Мыса иҩызцәа аахәацәа аҭиҩцәа. Убри аҟынтә Арсанеи, Шьагәи, Чмыти иаӷьцәаны ицәажәар ҳәа сшәон. Убри азыҳәан акәын Кьасоугьы адгьыл аҵыхәала иҟаз-ианыз зегьы далаланы иҳәар зиҭахымыз. Аха ушьҭа ӡашьа амамызт, ҳәашьак азыԥшааны иреиҳәарц иақәикит. «Амшә иакыз дад иҳәеит». Кьасоу уаҳа даҽа мҩак имамызт.
– Апартиеи аиҳабыреи иҟарҵаз ақәҵара, ҳажәларгьы адгылароуп. Ҳаиҳабыра ҳауаажәлар ирыхәо ауп аханатә аахысгьы ирҭаху! Амилаҭқәа реиҩызара, рыжәҩахыр арҭбаара ауп иааиҵырхыз аус дуӡӡа зызку.
Жәыргьыҭи, Банӡеи, Чубурхьынџьи, Ҭорџьолеи уҳәа Гыртәыла араионқәа рҟынтәи хышә ҭӡы хырҵәаны, убырҭ зыӡбахә шәымоу Дӷамшь аԥшаҳәа иавоу, Бзана ақыҭантәи адгьылқәа рҿы индырхарц ргәы иҭоуп. Ҳара ҳауаажәлар аханатә аахысгьы ачҳареи аразреи рылан, хара иԥшуан. Аԥсуа хаҵа иаӷа иеишәа дахеишьуамызт. Сусасуп ҳәа иааиз узиҵаҟьом, уи ҳара иаҳтәышьҭрам. Иааганы ҳадгьылқәа рҿы индырхарц ҳаиҳабыра ирыӡбазар, бзиала иаабеит, иҳасасцәоуп, сасцәаҵасгьы рхы мҩаԥыргозар акәхап. Ҳара абри аус аҿы даҽакала цәажәашьа ҳамам џьысшьоит, – иҳәан, деишәара-еиҵараха днатәҽит Кьасоу.
Кьасоу уахьынеиҿаԥшуаз: «Сеилышәкаа абааԥсы, сара уаҳа даҽакала ҳәашьа сымам, шәара шәҽиԥш саргьы снапқәагьы сшьапқәагьы неиларшәны иҿаҳәоуп!» – абас аҳәон Кьасоу ихы-иҿы иаҳәоз. Кьасоу иажәахә ҳәаны дантәагьы, еилақь ажәлар итәаз акыраамҭа рҟытбжьы
гаӡомызт. Раԥхьа ажәак зҳәоз иԥсы шынаихшәоз идыруазшәа, зегьы еиқәба-еиқәԥсы иааилахеит.
– Агырқәа хырҵәаны иааргоит уҳәама, дад, Кьасоу? – иҳәан, аҭынчра аӡхыҵра ԥыххааса ибжьы наирган, илабашьа иҽанҵаны дҩагылеит Шьагә.
– Ааи, ихырҵәаны иааргоит! – иҳәеит Кьасоу.
– Дара ақәшаҳаҭу, мчыла ихдырҵәоу? – деиҭаҵааит Шьагә.
– Уиаҟарақәа сзымдырыр ҟалоит, Шьагә уххь згеит, урҭ рҿы сара сыҟамызт! – иҳәеит Кьасоу даахәацы-хәаԥшьхан.
– Уара ҳаҷкәын уоуп, угәы ишԥаанаго, дад, Кьасоу, ҳара иаҳзеиӷьума, нас, ҳаиҳабыра иҟарҵаз ақәҵара? – иҳәан, ахызаҵәқәа реиԥш еиҭанеиҿеиԥсеит абарҭ ажәақәа.
Сара сахьтәаз иаасгәалашәеит «ахәԥҳаи абзыцәашьеи» рлакә. Уахык шәарыцарантәи ахәԥҳаи абзыцәашьеи шааиуаз, ахәлара рыхьӡан, ԥсҭак аҿы ԥса дук амҵан рыԥхьара наргеит. Ауха ахәԥҳа иуапа наиқәыршәны дахьнықәиаз, иаразнак ацәа дынҭаҳәахаа дагеит. Абзыцәашьа егьа иундазгьы ацәа илақәа ирхымло дшыгәаҭеиуаз, аҵых агәы ааиҩнашоны еиԥш, алашьцара иналԥраан, ихәԥҳаи иареи зҵаиаз ихаҿы аԥса амахә иаақәтәеит х-ҵыск. Урҭ аҵарақәа шацәазаарын.
Аҵарақәа руак ауаҩытәыҩса ибызшәала иаацәажәан, ус аҳәеит:
«Абра уаха аԥса иамҵаианы ицәоу ахәԥҳа инасыԥ шаӡам. Абри уаха илахьынҵа ҳшароуп! – аҳәеит. Амала ахәԥҳа уаха лахьынҵас иаҳҭо, аӡәыр иаҳаны иҳәарызар дҳашҳаҭәарахааит!» – рҳәан, ахҵыскгьы неиқәшаҳаҭхан, ахәԥҳа илахьынҵа шаны, инықәԥрааны ицеит аҵарақәа. Ахәԥҳа х-лахьынҵак ирҭеит: акы дахыԥар, аҩбатәи илахьынҵа даго, аҩбатәи илахьынҵа дахыԥар – ахԥатәи илахьынҵа хырԥашьа амоурц.
Абарҭ зегьы иаҳаит абзыцәашьа, аха ашацәа абзыцәашьа ихәԥҳа изы ирҳәаз иаҳәашьа имамызт.
Иҳәар, алеи-ԥси рыбжьара дхаҳәхон. Имҳәар – ихәԥҳа амаҭ ицҳаны дҭахар акәын.
Абзыцәашьа абри иааигәахоз арыцҳара уаҳа ԥсыхәа анизамҭа, уи ауха ихәԥҳа ашацәа иааизыршаз ахлахьынҵак иаҳәара далагеит. Актәи илахьынҵа аниҳәа, имаҟҿаҳәара аҟынӡа дхаҳәхеит. Ахԥатәи илахьынҵа аниҳәа, абзыцәашьа ихы инаркны ишьап аҟынӡа дхаҳәыршәырахан амӡырха даақәхеит. Ирҳәоит ахәԥҳа ибзыцәашьа иԥсы ҭазҵаша ахәшә аԥшааразын адунеи дшакәшоз дгагахан, иахьагьы игага гәаҟуа адгьыл иқәуп, ибзыцәашьа ихәшә дашьҭоуп ҳәа.
Кьасоу иҟаз зегьы идыруан, аха ҳәашьа имамызт. Иҳәар, жәларык ахьеилатәаз, аӡәы димҭиргьы даҽаӡәы диҭиуан. Имҳәаргьы ԥсхаԥсжьыфараны иԥхьаӡеит. Аҵыхәтәан Шьагә ииҭаз азҵаара Кьасоу иблақәа амцабз ныхдырслан, иҟаиҵара ииҳәара изымдыруа днаганы ҩ-мцак рыбжьара даабжьадыргылеит.
Кьасоу ци-шәи рыбжьара дшыбжьахаз гәазҭаз Наҩеи ашырҳәа дҩагылеит.
– Шьагә ухаҵкы сцеит, уара ацәгьеи абзиеи иа-дыргалахьоу, ацә тәыҩа еиԥш ақыҭа иалагылоу, жәларык зықәгәыӷуа ҟәышк уоуп. Дгьыли-жәҩани реиҿыхырҭақәа зегьы Кьасоу изымдырыр алшоит. Иҟалозар, ажәала даҳхәаҽрым. Уаха хықәкыла ҳаззеизаз азҵаара ҳацәхьамҵкәа ҳалацәажәап, ушьҭа аамҭагьы такәы цахьеит! – иҳәан, ацәажәара даҽаџьара имҩахигарц иақәикит Наҩеи.
– Наҩеи, Шьагә ииҭииз азҵаара уара уиаҟара ужәҩахыр иаҵаӷәӷәартә еиԥш ииҳәазеи уеизгьы-уеизгьы? Ҳадгьылқәа агырқәа рықәндырхарц ргәы иҭоуп шәҳәеит. Уи ҳара ҳзыҳәан зегьы ак шакәым жәдыруазароуп. Ҳара акы ҳзымдырӡо, ажә еиԥш, ҳала шааԥшуа ҳхәы еиҩшаны иаҳҿарҵар ҳҭахым. Ишьахәуп, ҳхәы еиҩшаны иаҳҿарымҵар ада хәшәы-быӷьшәы амамзаргьы, убырҭ зегьы змааноу, изыхҟьаз, насгьы шьоукы иаагылазар ҳаԥсадгьыл ҳәа
ирыԥхьаӡо, рыԥсцәа зегьы рызқәаҭыԥ ахьамадоу, ана акәым, ара акәым, рҭыӡҭыԥқәа кажьны, иртәым-ирымаам атәым дгьыл аҿы иаартә еиԥш гәаҟрас ирзыҟалазеи? Убри зегьыҵәҟьа акәымзаргьы, ҳара ажәлар, абри адгьыл иашьагәыҭу иаадыруазар ами сеидроу?! – иҳәан, днатәеит Арсана.
– Иаауазар, бзиала иаабеит. Урҭгьы иаҳцәыхароу шьоук ракәым, дала-шьала еилахәу ҳауп. Сара сгәанала ари уиаҟара арххара аҭаххарым ҳәа сыҟоуп, Арсана! – иҳәан, итәарҭа аҟәардә инаҟәиҭхеит Мыса аԥаҵа ҟаԥшь абгархәы ишьҭатата.
Убри ауха аизараҿы итәаз ажәлар ргәы ашьа ҭыкәкәон, аха аӡәи-аӡәи еицәшәаны, аӡәык-ҩыџьак ракәымзар, зегьы рҽеиқәҳәаланы итәан. Сара ԥсраҽнынӡа исхашҭраны сыҟаӡам убри аухатәи ажәлар рҿымҭра иахылҵуаз аҳәҳәабжь. Дасу зегьы ахьтәаз хамыцха адгьыл неиҩжәаны быжьра-быжьҵәа иныҵабгарашәа иԥшын. Урҭ азыԥшын аԥсы гәырҩа аҵкыс еицәаз бза-гәырҩа саашьак. Итәан зегьы ргәаҵақәа ашәиԥхьыӡ рҭыҩҩуа. Рцәа ианыруан уаӷеимшхарак шырԥеиԥшыз, аха хыла изакәыз рыздырамызт.
Еиҳабырагьы еиҵбырагьы шәымҭақәак ҿымҭӡакәа еиқәшәы-еиқәԥаласа иштәаз:
– Кьасоу, иахьа уара уда ҳгәы здаҳҟычлаша ҳәа уаҩ даабом аҟынтә, рацәак инамцхәны ҳҵаа-ԥшаауа ҳудхалацәазаргьы ҳаҭоумҵан. Иуҳәаз еилкаауп. Уеиҳа зымчу иҟаиҵо зегьы қырбыҷуп. Амала, убырҭ агырқәа аҿыцынхацәа ихырҵәаны иаарго ҳәа узҿу, ҳара Ҳабзана ақыҭаҿы мацара акәу, иахьаарго мамзар, даҽаџьарагьы индырхарц ргәы иҭоу? – иҳәеит Елызбар, абансшәа дахьтәаз ашьшьыҳәа иҟәардә иҽынаҟәиҭхан.
– Урҭ ахьаарго ақыҭақәа зегьы уажәы исзеиқәым-ԥхьаӡаргьы, еилкааны издыруеит, егьырҭ ҳара ҳраион аҿтәи ақыҭақәа рҿгьы аҿыцнхацәа шаарго! – иҳәеит
Кьасоу.
– Иласхомашь урҭ раагара здыруада? – агәҭахьшәа итәаз шьоукы иааицырҳәеит.
– Уи иахысҳәаара ҳәа макьана егьсыздырам, шәсызжьом! – иҳәеит Кьасоу, дымтәаӡакәа астол дахьахагылаз.
Ахыҵра зҭахны изхымҵкәа, ацаҟьа иадӷьазкылоз ацәқәырԥақәа реиԥш, еихаԥсы-еиҵаԥсы адгьыл иқәҟацаны итәан ишьхынԥсылаз ажәлар.
«Акызаҵәык шәара шәзықәгәыӷша – аԥсуа идоуҳаи ичҳареи заҵәык роуп, уаҳа даҽа гәыӷырҭак ҳамаӡам!» ҳәа сҩагыланы сыбжьы ахьынӡацо срылаҳәҳәап ҳәа инақәск-нақәскит. Аха иаарласны уи зегьы шгаӡараз, ишӡҭахысраз еилыскаан, инхыжжыз сычҳара сҽамҭакәа, сыбыз схаԥыц нақәсыргылан, сҽааиқәыскит.
– Сара уахатәи ҳаицәажәараҿы исзеилымкааз акыҟоуп. Дӷамшь нырцә инаркны, Қьарақьан аҵыхәанӡа ишьҭоу адгьылқәа ирықәншәырхарц ишәҭаху аҿыцынхацәа ртәы саҳаит. Урҭ адгьылқәа шхуаадам, урҭ зыхьӡ аху, џьынџьла изтәу-измаау ҳәа шьоук ыҟазар акәхап. Убра ауаа нҳархоит ҳәа агәгәаҳәа ҳнықәлар, изтәышьҭроу ирзычҳап шәгәахәуама? Уара, шәара шәызҿу адгьылқәа рҿы ақьаԥҭақәеи ажәытә ҳаҭгәынқәеи иахьагьы рышьҭа-мышьҭа мыӡӡац. Иахьагьы анышәынҭрақәа рхаҳәгәарақәа ажыци ашыцламшәи рхиааны игылоуп.
Урҭ азқәа ҭыԥқәа зтәу ауаа иахьа уа инахганы, инаскьагашәа инхозаргьы, азқәаҭыԥ ахьыҟазаалакгьы зқәаҭыԥуп. Шьоук рабацәеи рабдуцәеи рыбаҩ ахьҵы-ҭәахахьоу адгьыл аҿы, дуамкәа дҭынхамкәа шьоук рыҵәҩан шьап нарсны, ахаан азыҳәан ҳәа рымцахә еиҿаркырц иалагар, урҭ зқьаԥҭажә-цуҭажәхахьоу ажә-лантә иахьагьы рабиԥарақәа анцәа иџьшьаны иӷӷаӡа инхоит, ус иақәтәарым.
Абри акы. Иҩбахаз, макьана урҭ аҿыцынхацәа ҳәа шәызҿу, рыԥсцәа, рыбзацәа, рџьынџь зегьы
кажьны, уҳәан-сҳәанк иақәгәыӷны иаауоу имаауоу аиаша аилкаа шәзымдырӡакәа, еихҳәа-еиҵҳәа ишьҭоу ҳжәытә дгьыл чашәқәа макьана иҟам-иным шьоукы ирызшәырԥшуеит.
Адунеи ахҭырԥажә еиԥш иақәиҭу аӡәгьы дыҟаӡам. Аира зшаз аԥсрагьы ишеит. Ҳара ҳаныҟам иҳаҵагыло абиԥара мышк-ахамышк аҵыхәа абри азыҳәан ҳаԥсаҭа шырыцәҳауа жәдыруазааит. Сымҩашьозар, уаха абра итәоу абыржәы исҳәаз иақәшаҳаҭхо џьысшьоит. Ус анакәха, жәытәнатә аахыс хьӡи-ԥшеи змоу, еицырдыруа ақыҭаҿы ҳауаажәлар еигәышә ԥынҵала илырхыз адгьылқәа атәым уаа рықәгалара иашам, рыцҳароуп, гәнаҳароуп, иааиуагьы дықәӷьацом ҳәа сыԥхьаӡоит.
Ихԥахаз, сара саӡәыкны сақәшаҳаҭым Қьарақьан жәлар рыбна ақәхра. Ачаи лаҳҵозар алаҵарҭа ҳамоуп, ҳадгьылқәа рҿы илаҳҵап! – иҳәан, – иԥси-иԥси еихьымӡо днатәеит Арсана.
– Уара иуҭаху ҳәала. Уара уаагылазаргьы убз уақәиҭуп. Аха жәларык ргәаанагара уара ухәда иқәумҵан. Сара сыхәҭаахь ала уара уаха абра иуҳәаз, уаҩралагьы политикалагьы уиашам ҳәа исыԥхьаӡоит. Уи ус шакәу абра итәоу зегьы сықәшаҳаҭхап ҳәа сгәы иаанагоит.
Зегь рылымкаа уара угәы былуашәа, абра итәоу сасгьы аԥшәымагьы реиҳа уара уҟәышушәа, зегьы уара иудыруашәа уцәажәашьа иагьыԥшӡам, иагьыманшәалам. Апартиеи аиҳабыреи ақәҵара иҟарҵаз, ҵаҵӷәык умаӡамкәа абас иаартны аҿагылара аӡәгьы иуанаижьуам, убри удыруазааит! – иҳәеит Мыса иҽынхыршәааны.
– Иууазеи, Мыса бзиа! Исанармыжькәа ауаҩы дысшьыма сеидроу?! Сара сакәым, аха уара ухаҭаҵәҟьа уоуп ҿҭамӡарыла ицәажәо. Саргьы абаақәа хысмыжәжәозар ҟалап, аха уаргьы узеиԥшроу ҽеила ауаа ирдыруеит. Суаажәлар аҳәынҵәа инылажьны, снарықәгыла-аарықәгыло, сшьап ԥынца мҟьышьӡакәа сцап ҳәа згәы иҭоу
уара ухаҭаҵәҟьа уоуп. Уи макьана иаартыҵәҟьаны аӡыршы еиԥш инауҿарымҟьацзаргьы, зны иноуҿаԥырыххаараны иҟоуп, убригьы ҽеила агәра ганы уҟаз.
Анышә ужыр анышә аауеит ҳәа иԥхьаӡаны иҳа-неибажьқәоит акәымзар, ҳара ҳшьаԥхыц инаркны, иреицәоу ҳхыцәхәыц аҟынӡа ҳазлеибамдыруа ҳәа акгьы ыҟаӡам! – зегьы нҭиҳәацәан днатәеит Арсана.
– Уара акомхоз иалоу ауаа ԥсыцқьақәа еилазго провокаторуп. Ажәа шьышьа амаӡам, Арсана. Еиҭасҳәахуеит, иахьа ажәлар рыгәҭа инҭуҳәацәаз уажәа ҭынхақәа уара иуанасыжьуазар, сара усҟан сыжәлар рҿы снаԥхоуп! – иҳәеит иҟаԥшьыра ҟаԥшьыра нацҵаны Мыса дахьтәаз.
– Апровокатгьы дырдыруеит, анаԥхаҩгьы дыр-дыруеит, Мыса бзиа. Уареи сареи ҳзыхшазгьы ҳаргьы ажәлар иаци иахьеи ҳрымбеит! – абарҭ ажәақәа ныбжьырҟьаны Мыса инеихьигӡеит Арсана.
– Ҳауаажәлар, шәхаҵкы сцеит! Пату ҳақәеибаҵаны ҳааизыӡырҩқәап иҟалозар. Хәыҷык ҳамхарацәахошәа збоит. Ари иаҳҭоу ҳасас иҟынтәгьы рацәак иԥшӡам. Зҵаара дук ӡбатәыс иҳамоуп, ҳҽаанаҳкылақәап. Ҳаизараҿы дтәоуп акомхози ажәлари рҿы аџьабаа збахьоу, аԥышәа ду змоу, иахьа Ахуаа рҿы аус зуа Ҳараз Мқанба. Макьана иажәашьҭыбжь ҳмаҳаӡац. Ҳараз, уххь згеит, иҟалозар иахьатәи ҳазҵаара аҵыхәала угәы иаанаго ҳауҳәарц аҳәара ҟаҳҵоит! – иҳәан, пату сықәҵаны даацәажәеит Лад.
Сара абри сазыԥшымызт. Ацәажәара шсықәшәоз здыруазҭгьы, иҵегь сназызхәыцқәашаз ыҟан. Аха уажәы Лад, схы иҭамкәа сгәы иҭамкәа, сыхьӡ аниҳәа, саргьы схы қьан сзақәымҵеит. Аха убри иаҷыданы ҽеила издыруан ацәажәарагьы шуадаҩыз. Аҵәгьы мбылӡакәа акәацгьы абжьыӡаашьа сара исыздырамызт, ибжьызӡаауеит ҳәа салагазаргьы, уи са сҟазшьа ишатәымыз рдыруан
суаажәлар аҟынтә, ишсаҭәарымшьоз сгәы ҩон. Убри азы сара истәымыз-исымаамыз исҟазшьахәрамыз сзаламгеит. Издыруаз ахәыҷы џьаргьы инадымцәылакәа исҳәап сҳәан, сҩагылеит.
– Ацәгьагьы абзиагьы збахьоу, зыжәлар аханатә аахысгьы изхыхьу-изгәыхьу, сашьцәа саашәыкәыхшеит! Иахьа мацара акәымкәа, изныкымкәа шәызла-цәажәахьоу абри азҵаара, ҳәарас иаҭахузеи, ҽеила изызхәыцтәу зҵаара дууп. Знык ахан ргыланы иалгаз, даналгалак ашьҭахь иагхаз гәеиҭеит ҳәа, игәы ԥнажәоит, игәы канажьуеит, абжьарак ҩаԥхьа уи ахан рбганы аҿыц сыргылоит ҳәа дзалагом. Изхысҳәаауа аиҳабыра азҵаара иқәдыргылаз, иаамҭаны иҟәышны иқәдыргылеит. Ҳара ҳқыҭанхамҩаҿы аԥши, амандаринеи, аҭаҭыни реиԥш, ачаигьы ауаатәыҩса рыԥсҭазаара иабжоуп, аекономика иарӷьажәҩоуп.
Иашоуп, аиҳабыра ачаи лаҵатәуп рҳәеит. Аха сара иахьынӡаздыруа, иахьынӡеилыскаауа ала, араион еиҳабыра абра Қьарақьан абна хтны, аџьра ықәхны ачаи еиҭашәҳа ҳәа мацәақәкыла адҵа ҟарымҵаз џьысшьоит.
Сара сақәшаҳаҭым ҳабацәеи ҳабдуцәеи акәасқьа ашьапқәаҵәҟьа рзыҳәан аиха зыдмыркуаз аџь-ҵлақәа ықәхны ачаи алаҵара. Иазгәасҭарц сҭахуп даҽакгьы. Уаха абра аӡәгьы иҿыҵеимыршәаӡеит ҳәа сыҟоуп, Қьарақьантәи аџьра ыҵхны изцәаӷәо атехникагьы ҳара макьана ишҳамам. Убри аҟынтә иашахоит ҳәа исыԥхьаӡоит, уажәраанӡа зыӡбахә рҳәоз ҳадгьылқәа рҿы ачаи лаҳҵар. Убри ала урҭ адгьылқәа зџьынџьу, иахьагьы иарӷьажәҩаны аколнхара иалагылоу ауааԥсырагьы ҳаҭыр рықәаҳҵоит, убра игылоу, ашыцламшә зқәиаахьоу ҳабдуцәа рнышәынҭрақәагьы ҳшаҭоит, дара рхаҭақәагьы ргәы цәаҳҟьом.
Аҿыцнхацәа ҳәа шәызҿу аауазар, иааит. Урҭ раашьҭреи раамышьҭреи аҵыхәала, ҳара аӡәгьы даҳмазҵаауазар акәхап. Уахазны абра аиҳабыра ирҳәан еиԥш, уи азҵаара азыҳәан иахьеиҳау иалацәажәаны, иахьынӡаԥырхагоу,
иахьынӡахырҳагоу еилкааны ирымазар акәхап. Абжьарак, ачаи алаҵара сақәшаҳаҭуп! – сҳәан, ашьшьыҳәа снатәеит.
– «Асас шә-насыԥк ицуп» ҳәа рҳәоит. Сара ис-зеилкаауам ауаатәыҩса ргәы иқәжәпахо абри адгьылажә изеигӡо уаха абра шьоукы. Алаҳәагәаџа зқәымиаауа удгьыл малаҷырра рхы иаҭәашьаны, Ҷубурхьынџьынтәи агырқәа нхара иаауазар, изахырбаарызеи баба. Ана-ара аҵысҭрақәа реиԥш Қьарақьан аӷдара шәылаԥсоуп. Уаха алашәага шәықәларгьы иаашәҟәызцо гәылацәақәакгьы шәмоури шәанаџьалбеит, шәмацараха шәагьжьамуеитеи! – иҳәеит, иаагылазаргьы зегьы ззеиԥшыз Гәаџьуа.
– Уара уда рзымдыруа анцәа иҟаиҵааит сара издыруа зегьы! Избан уара, угаӡара узалымӡааит акәымзар, уа аӷдара илаԥсоу ҳәа узхыччо анхацәа, есуаха аӡәаӡәа ақәыџьмақәа ҳарфоит ҳәа уарҳәама? Уара аӷдара узхысамырҟәылуа ауаа, ухә гәырла ишьаны, ашьха уганы аӡы умыржәӡакәа уаазго роуп. Урҭ уара агәаҟразы ауп акәымзар, ҽышькылкҩысгьы урҭахӡам. Уара зымгәажә ада хәыцырҭа змам иалудыраауазеи урҭ ихырҵәаны иаарго ауаа раагара змааноу. Уара уҿы рҟьоуп, утәарҭа ырхәыхәуп – уҟоуп. Иахьа узхара уфар, уаҵәы амла уакыц уҟаӡам.
Аӷдара иланхо ауаа ҳәа уааиуеит. Убырҭ аӷдара иланхо ауаа роуп, мышкызны уара укәыба ахы иаҵагыло. Анҭ ухы ԥыҵәҵәа изқәуҵо угырқәа ракәӡам. Сара шәсызҵаауазар, уаа гәарҭак дара ирҭахӡамкәа иҿаа-ҿаауа еидҳәаланы, мчыла ҿыцынхара ҳәа иаҳзааргарц ргәы иҭоу, сажәа акыр аԥхылнадозар срықәшаҳаҭым. Урҭ зшаз исасуп, уа рҭыԥ аҿы иакыртә иҟоуп, ԥшӡала инхааит-инҵааит, иқәӷьацааит сырзыразуп.
Уара, Гәаџьуа уҩызцәеи уареи ҳауаажәлар рҿахәы ҳҳәоит ҳәа шәаламган. Жәлар рҿахәы рҳәозар, изҳәаша,
изыхәҭоу ахатәрақәа абраҟа итәоуп! – иҳәан, ахәагьы-аҿашагьы Гәаџьуа инеиҿеиҳәацәан, игәы рда иԥсы рда иҭыԥ аҿы днатәеит Чмыт.
– Ишаабо ала уахатәи ҳаизараҿы иқәгылоу азҵаараҿы зегьы ргәаанагарақәа еиқәымшәеит. Убри аҟынтә абра уаха итәоу зегьы, сааҭки ҩ-сааҭки ирылагӡаны, ирҭаху зегьы рызҳәарым. Еиӷьхап ҳәа сгәы иаанагоит напҩахарала ҳазҵаара ҳаӡбар, шәгәы ишԥаанаго? – иҳәан, ажәлар ихы нарықәикит Кьасоу.
Убри азҵаара аӡәгьы дзаҿамгылеит – ишәон. Инцәы-ҵак-аацәыҵакны знапы иҩахақәазгьы ҟалеит, аха рыҽрызцәырымгеит.
Ишыжәбо еиԥш, аколнхара актив реиҳараҩык абна ықәхны ачаи алаҵара иазыразхеит. Сгәы иаанагоит, ари азҵаара аҵыхәала уаҳа ацәажәара аҭаххарым ҳәа! – иҳәан, Кьасоу уаҳа иҽаламгалацәакәа днатәеит.
Сара иаразнак игәасҭеит аҿыцынхацәа рҵыхәала иаарҳәаз зегьы рзы Кьасоу илымҳацәқәа шиқәиԥсаз. Ицәгьаны ибзианы изаҟаразаалак рысаҟала ажәак ааиҿеимыршәит. Ҳәарас иаҭахыыз, уи сара сыдагьы игәазҭақәаз рацәаҩызар акәхарын, аха абри акгьы захырымҳәаазеи ҳәа аӡәгьы аҳәара изымгәаӷьит.
Ишылашьцара ианааилалашьцоз, аизара хдыркәшеит. Уаҵәы иаашар асиа ҟаҵаны абригадирцәа аусҳәарҭаҿы инаргон анхацәа абна ахтразыҳәан еиқәдыршәаз амыр-угақәа...
...Ермана иқьаԥҭа ашымҳа хәыҷы ахьықәгылаз санаакылшәа, ҳхәышҭаара алҩа хаакәакәараӡа иаас-ҿашәшәеит. Ҳмаҵурҭа идәылԥхоз ҳкәаҷаб алашара хәылԥы еҵәа еиԥш сыблақәа ианаархыҷҷала, сааԥсарақәа зегьы аӡшәах еиԥш инасхаӡыҭит.
Саб Ҭемраз даазқәылаз еиҳа-еиҳа иҟазшьа иԥсахуа, ԥыхьа еиԥш акәымкәа, илаӡарагьы маҷхо далагеит. Ҳаҩны снаԥыршәаны ҳамҭак џьара сынкыдхалар, ҳаӷеимшхара, уаҳа аҩныҟа сзымхынҳәрашәа ибо далагеит. Абри аартны иҳәомызт, иахьынӡаилшоз ицәа иҭаигӡарц даҿын, аха зны-зынла иааилыжжуан:
– Атлареиԥш уамацаӡеитеи иаҳҳәеит ҳәа! Уеибга-уеизҩыда ухынҳәыма, уара? – иҳәон, ибжьыҵәҟьагьы шәарак шаныԥшуаз гәоуҭартә иҵыс-ҵысуа.
– Сыхнымҳәкәа, саб, исыхьуааз, еибашьра сыҟа-зма сеидру! – сҳәон, игәы иахәап ҳәа ччаԥшь лашарак насҿықәҵашәа.
– Еибашьранда, узшьуеи иушьуеи, зыҟны аус умоу, узеибашьуа дудыруазар иубаргәузеи, уи хаҵа усми џьушьҭ. Ицәыҵагыланы, маӡала ицҳауа алеиԥш, цәгьаҳәарала, шәақь ҭмырҟьаӡакәа изга-иаазга рзымдырӡо ҳаҷкәынцәа рықәгара иаҿуп. Абри ауп хгашьа змам акәымзар, абжьарак... – саб иажәа намыгӡаӡакәа лоунатә даақәԥсычҳаит.
Издыруан уи абриаҟара деицазкыз сара шсакәыз. Абахҭа аҟынтәи саныхынҳә инаркны сыгагаҵәҟьагьы дацәшәон.
– Ирҳәозеи нас усҟангьы? – иҳәеит ихы насықәкшәа.
– Аизара ҳаман, – сҳәеит.
– Аа, уи аума унзырха? – иҳәан, хәыҷык даалах-ҿыххазшәагьы збеит. – Еизаразааит, џьушьҭ. Ԥсҭбарак ҟамлакәа иҳахьхьаз ҳзыӷьондаз, егьырахь ауаҩԥсы гәырҩада ихи-иԥси дақәиҭны дыҟазар, адунеи аҿы зегьы имоуп, ихароузеи! – иҳәан, аҽнынтәарак хәыцра хьанҭас инеидихәыцлахьаз зегьы неиԥхьатәан, игәы ааирҭынчит.
– Иахьа шьыбжьон Аразаҵәы аизара иналагаз, абыржәы еергьҳәа ҳааиԥырҵит! – сҳәеит.
– Ишәыӡбазеи, дад, жәлары ирыхәаша акыр шәалацәажәама? – даасызҿлымҳахеит.
– Исыздырам уи иахьынӡа ҳзеиӷьу, аха Қьарақьан шә-десҭынк ачаи лаҳамҵар ҟалом рҳәеит.
– Изҳәада, Ладраа роума?
– Ладраагьы ирҳәеит, аха иахьа убри аҵыхәала Очамчырантәи ахылаԥшҩы аизара мҩаԥигон, – сҳәеит.
– Аиҳабацәа ирҳәазар иҟаҵатәгәышьазар акәхап, акыр зоуҳәода, уабашшуеи? Уи егьоурым, џьушьҭ, ауаатәыҩса дмырӡааит! – иҳәан, ҩаԥхьа ихы ларҟәны даатәеит.
– Ауп, аха убригьы шьауӷахеит. Ауаа ирылымшо рыдуҵеит ҳәа, уигьы рыцҳарами. Ҭӡыцыԥхьаӡа ацә, ауардын, аҽы, ажәкамбашьқәаҵәҟьа инадыркны анхацәа ирымоу зегьы ҳхы иаҳмырхәар ҟалом рҳәеит, – сҳәан, ҳаизараҿы ирыӡбаз саб илымҳа аҟынӡа иназгеит.
– Ирҳәазар, ирҳәеит. Уҩызцәа иҟарҵо уаргьы анцәа уалимхааит. Аа, абар ҳацәуӷәи ҳкәаҭани ахьыҟоу, рхы иадырхәааит. Уи усума, џьушьҭ. Ацәуӷә акәым иара Хьаԥшь ахаҭагьы ргааит мап сҳәо сыҟоума! – иҳәеит.
Саб исҳәаз ганкахьалагьы деигәырӷьеит. «Уара уеибга-уеизҩыда ухәыҷқәеи уареи аибааӡаха анцәа ишәиҭааит, егьырахь исымоу-исыхӡу зегьы ухахәс ицааит, акы сеигӡо сыҟоума!» – абри акәын, иҿы иеимырҳәеит, аха саб ихы-иҿы ианызбаалоз.
– Уаҵәыҵәҟьа ҳацәуӷә неиҵакны, акәаҭангьы на-рыцраҳәаны ирыҭ, дад, убри даҽазнык ҳәатәыс ирумҭан, суҳәоит! – иҳәеит.
Ҳацәуӷә акәаҭан нарыцраҳәаны инараҳҭар, убри инаркны саргьы еиҳа нап сыдыркылап, сыгәра ргап, еиҳа исхылаԥшып ҳәа иԥхьаӡон.
Убри ауха саби сареи уаҳа ҳмеицәажәаӡеит. Инапқәа неихданы инеигәыҵаԥсашәа, акыраамҭа акәасҭхарамца дыҽҳәаԥшуа дтәан. Ҳгаз қәыргылага иқәгылаз ацәашьы ахәда ныхшәа-аахшәо аарла аблақәа ҭаауан. Аҽҳәа ахахьы ҵыззыҳәа иааихмырсыӷьӡакәа арҵу абжьы гон. Зны-зынла аттаҳәа иҭҟәацуаз ахьаца мҿқәа аҭынчра еиларгон.
Еихьымӡа-еиԥымӡо аеҵәақәа реиԥш рҽеишьклаԥсаны ахәблы иаҵаԥсон акәазҭхақәа ирхылҵуаз ацыԥхьқәа.
Саб дыҽҳәатәанаҵы уани сареи ҳаицәажәаӡомызт, Адгәыр. Зны-зынла акы уҭахны убжьы рдуны уан даныхҭоукӡалак, умахәар уанкны, акҿаҩра аҟны унаганы, лыбжьы ныҵакӡаны иуҭахузеи уара ҳәа дузҵаауан. Лыбжьы саб имаҳарц азы лара лыбжьы ныҵакӡаны дуацәажәон, аха уара убжьы рдуӡӡаны акәын ушцәажәоз. Уи зегьы саб иаҳауан, аха ҽырмаҳа ҟаиҵон.
Акыраамҭа ҿымҭӡакәа дтәан саб. Иччабжьи иҵәуабжьи зныршаз иԥсҭазаара амҩақәа уаха заҟантә дырнысхьаз иара заҵәык иакәын издыруаз, уаҳа аӡәгьы шаҳаҭ дрымамызт. Изгәамҭаӡакәа ладагьы-ҩадагьы амца зыҿхысхьаз сакарак днықәнагалон. Убысҟан иԥсацара цәгьахон, аҟәараҳәа деиҵасуа ихәыцрақәа даарылҵуан.
Амца шеибакыц еибакуан, нас иныҵакшәа зегьы дааҳалаԥшуан. Ихьыз аахьымӡӷшьаны ашьшьыҳәа иҽеиқәикуан. Зныкыршәа дҩагыланы ииарҭа ахьеиҵыхыз ацәарҭаӷәы днықәтәон.
– Еиқәашьыхҩы! – ҳәа ибжьы наиргон.
Еиқәашьыхҩы ҳәа дзышьҭаз уара уакәын, Адгәыр. Есуаха саб дышьҭалацыԥхьаӡа, еиқәашьыхҩы ҳәа узҿиҭуан. Уаргьы аԥхьа аӡәы дуцәнеир ҳәа ушәозшәа:
– Аа, ара сыҟоуп, бабаду! – уҩны унаидыххылон.
– Сеиқәа сышьых, бабаду дукәыхшоуп! – ҳәа ишьапы наумҵеикуан. Уаргьы укәкәы-цыкәуа, ес-иааҟоуҵалакгьы иеиқәа ааишьухуан. Нас даара фырхаҵара дук ҟазҵаз аӡә иеиԥш ухы ԥхьаӡаны иаԥхьа уанаагылалак, саб уааигәыҵакны ухы днагәӡны, абас уиныҳәон:
– Иҭабуп, дад, уеиҳа зымчу умаҵ иуааит. Жәлар рҵәыцәгьа анцәа иуқәимыршәааит удунеи уқәнаҵ. Аамысҭа иԥшра узҭаз аамсҭа игәра анцәа иуиҭааит. Хьмыӡӷ анцәа иуқәимҵааит абри адгьыл уаҭәашьанаҵы сара абас сзыршкәакәаз! – иҳәан, иҩуаҩак дырҩаханы ҳҭуан инаҵеикуан.
Саб дныҳәонаҵы умҵысӡакәа уимҵагылан. Уныҳәа-ныԥхьаны даналгалак, уаргьы ажәҩан аеҵәа нкыдызԥааз аӡә иеиԥш, угәырӷьаҵәа уаахынҳәуан.
Уабду иеиқәа ишьхра уашьцылахьан, Адгәыр.
– Еиқәашьыхҩы! – саб ибжьы анаагалак, узҿы-заалакгьы зегьы ааныжьны, аа, ара сыҟоуп, бабаду ҳәа уҩны уааидыххылон. Бабаду уаниныҳәоз бзиа иубон аҟынтә, уԥсы ӡаны уизыӡырҩуан. Урҭқәа зегьы сара исымҳәаргьы иугәалашәозар ҟалап, избанзар, усҟан уда дызмамыз дуқәгәыӷыртә уҟалахьан. Фышықәса еихшәа-еиӡшәа уҭагылахьан, Адгәыр.
Саб ҿыварала иԥсыԥгара даналагалак акәын дшыцәаз дыргас иҳамаз.
– Ди, ди, бӡырҩи, бабаду амца дшаҭәҳәо баҳауама? – ҿаауҭуан. Амца даҭәҳәаҵәҟьошәа акәын саб ҿыварала иԥсыԥ шоуишьҭуаз.
Арбаӷьқәа аккаҳәа ианааиларԥса сҩагылан, амца аҿаҳәара салагеит. Уи ауха бабаду алакә иҳәоит ҳәа акыраамҭагьы уидҽырбалеит, аха саб игәалаҟара рацәак иҽеимызт, насгьы ушьҭақәа, ҳгәылацәа имшәа-имырҳа цәажәара ҳәа иаалозгьы, изакәу сыздырам, аӡәгьы дмааӡеит. Сабгьы агәылацәа анеизалак акәын алакәҳәарагьы игәаҳәо даныҟалоз, убри аҟынтә уара умацара узыҳәан алакәҳәара дзаламгеит.
Аҩны алакә анырымҳәоз лассы ушьҭалон, Адгәыр, аха уи ауха ушгәыӷуаз уаанхеит. Исгәалашәоит бабаду уаха ушьҭа алакәҳәара дшаламгоз агәра ануга, угәалаҟара бжьысын, ҿымҭӡакәа ахәшҭаара уныҽҳәатәеит.
Акәицқәа ныԥхьаҳәаны акәазҭха хыблааха нышь-ҭасҵан, аԥырӷы ақәҳәҳәара саналага, амахә ашәыб зҿаҵааз еиԥш, акәицқәа ахәшҭаара исзықәымхуа инадҷаблеит. Иаалырҟьаны акәицқәа улақәа еицыр-тәырны узрыхәамԥшуа иааилаарцырын, инеицралеит. Ишызбоз, Адгәыр ублақәа унапы нарԥыроукит. Нас унаҵҟьашәа:
– Баба, анҭ акәицқәа анс изыҟалеи?! – уҳәан, иџьашьаны усазҵааит.
– Ас ду анауша абас ахәшҭаара ахәарчыч ықәлоит! – сҳәеит, ахәарчыч лабала иқәхны ихәыҵасыҳәҳәаз акәазҭха иақәԥсо.
– Ахәачыч ахьӡума ани? – уҳәан, унацәкьыс еицраланы ахәшҭаара иқәлашоз акәицқәа инарықәукит.
– Ааи, ахәарчыч ахьӡуп. Уара анбан «р» агурхеит! – сҳәеит акәазҭха хәыҵыҳәҳәо.
– Нас ирласны ас ду ауама, ианбауеи?! – уҳәан, уоура-зоуроу угәырӷьаҵәа уааҟалеит.
– Лассы-лассы иаураны иҟоуп ас ду! Ас ду аурада уаҳа хьаа-баа анцәа иаҳзааумган! – сҳәан, иара сара схаҭагьы исызгәамҭаӡакәа, схы сааҩахан ҳхәыблы снаҵаԥшит.
Уангьы саргьы уҳаманы шьҭалара акәасқьахь ҳхаларц ҳанындәылҵ:
– Баба, баба! – уҳәан, смахәар уналаҳәит.
– Иҟалеи, Адгәыр? – сҳәан, сгәы ааҭрысын, сааҭ-гылеит.
– Аеҵәа џьарсахьа, аеҵәа џьарсахьа! Иубома, иубома, ее, ее, нахьхьи, нахьхьи! – уҳәан, ажәҩан шьыбжь-хыҵырҭаҿы еихык-еиҵык икыдлашалоз аеҵәа џьарсахьа снахәаурԥшит.
– Иаразнак уиеҵәахә ула ишԥааҵашәеи, уара адгьыл иақәлахаша! Избоит, Адгәыр, избоит. Убырҭ аеҵәақәа убонаҵы ахаангьы уԥсӡом! – сҳәан, ухы аасшьышьит.
– Исымбар иҟалои, баба? – уҳәан, абри азҵаара насҿаурххит.
– Ишԥоумбои, ажәҩани аеҵәақәеи ыҟанаҵы, урҭ аеҵәақәа есуажәааны абыржәы иахьубаз икыдлоит. Ишԥоумбои, иубоит ԥшӡала, шәышықәса анцәа улаԥш иҵимыршәааит! – сҳәан, унапы рыӷәӷәаны иааныскылан, усыманы амардуан ҳанхалеит.
Акәасқьа ашә аҿы ҳамнаӡацкәа, уеиҭааҭгылан, уаахьаԥшын, ҩаԥхьа жәҩангәы унаҵаԥшит.
– Ее, иахькыду! – уҳәеит, уаагәырӷьаны.
Аеҵәа џьарсахьа, ауахәама аџьар еиԥш, еилаарцыруа ажәҩан хымаа иаҵаԥхон.
Ашьыжьымҭан сангыла саб амца еиқәиҵахьан. Адәахьы иаҩымцакәа қәаԥсатак кыдышьшь алеира иаҿын.
Ашҭа аҵыхәахь агәашә абжьы аагеит. Саб иакәын. Уи акәахьча аҵыхәақәа наҟ-ааҟ икылҵәаны, ашашәақәа рыҵданы изқәа икыдын. Ақәа анауаз убри акәахьча есымша изқәа икыдиҵон.
«Узқәа цәаакыр еиҳа ухы бааӡар еиҳа еиӷьуп. Узқәа хәыҷӡак иадамзаргьы ианыцәаак, егьа афрахьы уааиуазаргьы ахьҭа уламлар ҟалаӡом», – иҳәон. Уажә урҭ саб иажәақәа еихьымӡа-еиԥымӡо иаасԥыххылеит, акәахьча изқәа икыдҵаны ашҭа данааҭала.
– Ашьыбжьышьҭахь Қәаса даасыцырхырааны, ҳацәқәагьы ҳкәаҭангьы наагап. Акәаҭан ауардын иа-қәргыланы, ацәқәагьы наҵаҳҳәар, иахҳарҵуазеи... Қьарақьан уажә иаабама! – иҳәеит саб аҩны данааҩнала.
– Аиеи нас, зегьы иҟарҵо акәгәышьоуп. Зегь раԥхьа ҳала ҳазҭыхуам! – сҳәеит, саргьы саб рацәак ицымҳәакәа. – Қәасагьы дманшәаланы дуқәшәома, акраадыруоу? – сҳәеит аҵыхәтәашәа.
– Дабаушьҭуеи, иаргьы иҩызцәа ахьцо дцозар акәхап! – иҳәеит саб.
– Аиеиҵәҟьа, Қәаса Қьарақьанҟа дымцар ҟалома! – сҳәеит раԥхьа иахьсызгәаамыгӡаз хьымӡӷшьашәа.
– Амышгьы еиласызшәа збоит, аха нарха аурым ҳәа сыҟоуп. Егьаумҳәан иаха ахәылԥазтәи ашәаԥшь сақәгәыӷуеит. Насгьы ари ҳамзагьы еиҭасхьеит. Амыш еиӷьхара џьысшьоит сара стәала! – иҳәеит саб.
Какалк аакны сдәықәлаанӡа саб џьаргьы дымцаӡеит.
Аҿаԥараҿы акы иҭахушәа, абарҵаҿы ақдыхсаха ианыз амақьаҿы иеиха арахәыц аҿихуашәа, акәты ҵарҭа змоуз еиԥш, дынкыдгыла-аакыдгыло аҩны иҽыҩнеирхеит.
– Уҟәышыз, дад, уҟәышыз! – ибжьы насхьигӡеит абарҵа санныҵыҵуаз.
«Уарамыжда ушԥасыхӡыӡаацәо, егьҵасмеи!» – абри сгәаҵа инҭысҳәаан, агәашә сынҭыҵит.
Адаужра ахәы анаӡараҿы дынхон Ларкәаӷь-иԥа Ӡаӷьала ҳәа изышьҭаз, Канбак. «Уара абри Ӡаӷьала ихьӡ хьӡы еиԥшымкәа, ижәла жәлак еиԥшымкәа, иара ихаҭаҵәҟьагьы ауаа аныршоз дрымшаӡакәа, дабаана-геи?» – рҳәон. Анцәа цәгьара зқәиҵаз ауаа ҳаӷоу дыбзыргааит. Знык аӡәы длаԥшықәҵаны дыхҭаркыр, аԥсцәа дрымго акы дазнарцаанӡа иааицрыҵраны иҟазамызт.
Абри ашықәс азы Адаужра иқәынхоз инадыркны, Ахуаагьы нарыдҟьаланы, Бзана ақыҭа зегьы ауаа хьыӡдыртәуан. Абри лымга зҩа ҳәа чмазара бааԥсны иҿкны ирылан убри ахьӡыртәра.
Зыбз хны изҿаз амерҭа ҳәацәа, Ӡаӷьала рыцҳа даанрыжьуа иҟахызма, уигьы иаразнак ицәа алаҳарҭ еиԥш иааихырхит. Адаужра иныдкыланы, Ахуаа зегьы хьӡыртәуа ишааиуаз, зыбз ада кәац зҿамшәаша Ҭазлыҟ: «Ҽада какаҷ Ӡаӷьала!» – иҳәеит иаалырҟьаны. Аҳыҳ, убри ашьҭахь, Ӡаӷьала деимша-еимыта ажәлар днарылалеит. «Ҽада какаҷ Ӡаӷьала иоума узҿу», – рҳәо иалагеит. Нас ишнеи-шнеиуаз: «Ҽада какаҷ абан дахьаауа!» – рҳәо мацара, Ӡаӷьала ихьӡ аҭыԥ аҿы Ҽада какаҷ ихьӡхалеит.
Уажә аҳа сшықәыз аҵәа сықәлеит, аха ари аҟалаа уаҳа всышьа амамызт.
Абри Ҽада какаҷ инхшәарҭаҿы игылан: «Ҳабахә ҳәачхәын дықәлан, аилашәшәымҭазы иҟәыбаны дылбааит!» ҳәа изхысамарҟәылуаз ара ду. Убри ара ду амахә аҿы икнаҳан тракторыжәк ацламҳәа шеибгаз. Аиха чанҭа ду иаҵдаз адаҷ ара махә иалапахьан. Уи зегьы ирбон, аха «Аԥсы ҽеила дырзымжит» ҳәа агәхьаа
аӡәгьы икӡамызт. «Акакан акомхоз иагахьеит, иаҭахызар акомхоз икыннахааит. Хымҳа-џьамшьа мгьалырхаара ҳазцарызеи!» – рҳәон, уи акакан амахә адаҷ ишахәыруаз збоз ԥыҭҩыкгьы.
Убри атрактор ацламҳәа гьала-мало, еиқәжьакца убра икнаҳаижьҭеи ушьҭа быжьбаҟа шықәса ҵуан.
Быжь-шықәса рышьҭахь, раԥхьаӡа аихахҵәахала аихаӡа иасны акомхоз ахь ауаа еизызгоз Хәаршьыҭ иакәын. Аха «раԥхьа акәыкәу ҿызҭыз ԥсит» ҳәа, Хәаршьыҭ шьыбжьышьҭахьк алаҳа дахьнықәлаз, иаџьал алаҳәазар акәхарын, длалыҩрын ихәда наикәаҵәиит. Иҵыхәтәы ажәаҵәҟьа изымҳәаӡакәа инарцәымҩа днықәлеит.
Убри аахыс хҩык абригадирцәа аҭаны иамырххьан. Амала, аҵыхәтәаны Мыза бригадирс иҟарҵаз итәык аҳәара уадаҩуп. Мыза Џьакьба идунеи иԥсахиижьҭеи ианбыкәу, аха иахьагьы иԥсаҭа рыцәҳауеит, дыҵырхуеит, дыҵарҵоит, иахьагьы адамра дҭадыргылом.
Аиаша уасҳәап, Мыза рыцҳа саргьы ҽеила дыздыруан. Адунеи хифаауаз џьишьон анасыԥцәгьа. Ашара адәы иаақәлаанӡа, аҵых ишалаз аҳәҳәабжь еиԥш Мыза исаркьал абжьы Адаужра ахәы инықәҩуан. Ма днас-ҩасны дааҟәыҵып ҳәа уҟазу, днаҿгәыӷьааны имахәар наицрыԥсаанӡа асаркьал дасуан. Иара ашьашәы иԥыржәашагьы изакәу еихажәлаз здырхуада, аԥсӡы еиԥш изакә бжьы цәаҭарӡыӡагааз иахылыҩруаз.
Ажәлар аӡы рыҵалазшәа, алаԥан аблаам зхы еиланагаз аԥсыӡқәа реиԥш, риарҭақәа иргәылҟьаны акәын рымӡырхақәа ишрықәлоз. Асаркьал абжьгьы абжьы акәын, аха асаркьал иасуаз Мыза шиакәыз анааргәалашәалак, ҳаӷеиҭа зынӡа аларқача рыхьуан.
Асаркьал асра азирхо џьушьоу! Ахәы днықәгыланы азу-зу ихга аҿыҭра далагон. Ма абжьы ҳәа инеихылҵуааз, улымҳа умацәа уҭаиркрын. Агәара икылахазшәа ибӷьааны ахылаӷьара инҭалон.
– Уа, Асҭамыр, уаа, Самсон! Шәыхҵәама уара, шәара ихҵәаша! Саркьал бжьы шәмаҳауа, ҿыҭ бжьы шәмаҳауа, шәахыргама шәара, зура-зҳәара иаламчаша.
– Аау! – ҳәа ҵаҟа ҩ-кәарак ирҭысны, аҵыхәтәаншәа аӡәы ибжьы ҳақь-ԥсықьуа Мыза инеихьынԥашалон.
– Уеҳ! Акомхоз шәхашҭма, уара акомхоз? Акомхоз ушьацәа хаххала уалыргааитеи! Ҳаи, гәыԥжәара-хыԥжәара шәыгымхааит! Есышьжьымҭан ахәы сықәыргыланы сышԥашәырҳәҳәо, ишәхаҳәҳәо шәықәырҵааитеи! – ибжьы ихацаланы, даӷьуа-дыԥсуа ахәы дықәланы иҿынеихон.
Мыза асаркьал дызласуаз убысҟантәи аиха хҵәаха, иахьагьы убри атрактор ацламҳәа ажәҩахыр иқәуп.
Снапы нарыгӡаны уи аиха хҵәаха аақәсхит, аха иаразнак аҵааԥс еиԥш снапы ҿнаршәааит. Иааидыс-хәыцлаз абригадирцәа ракәу, есышьыжь ацәа сналызкәкәаалоз, иахьагьы схы-сгәы иҭахаз усҟантәи асаркьал абжьы цәгьа акәу здырхуада, абыржәы абри аиха хҵәахала ажьакца зҿысны икнаҳаз атрактор ацламҳәа снасыр, дгьыли-жәҩани ҵыцхашәа ицарашәа сааҟалеит. Шәымҭақәакгьы асаркьал асра аԥсра ацәа ахкаауа сгылан. Уи аиха хҵәаха сарӷьа напы аныҿнаршәааӡа, иааԥсахны сарма напы инасыркит.
Схы сааҩахан, уаа гәарҭак заҩызххьаз, ашәақьхаҳа еиԥш схаҿы икнаҳаз асаркьал ҿаҩлакь сеиҭанаҵаԥшит. «Ҳаи, иабыхәа, иабасыднагалеи, абри амышьҭа ахаҳә еиҟәнажәозар ҟалап!» – сгәы инҭысҳәаан, акы иалаҳәаӡамкәа схәы-сжьы ҩеилагылеит.
«Уас, аҷкәын, уас, узымгац узгозеи!» – ахаан исмаҳацыз аӡәы ибжьы хәылашьӡа слымҳа инҭаҩит. Саргьы иаразнак сҽааизызган, сеиха хҵәахала ишсылшоз уи атрактор ацламҳәа сасит. Быжь-цаԥхак рҿаҵаны, быжь-баашк ирҭацаԥхаз абгыӡ абжьеиԥш, аҭынчра агәы нкылжәаны, аӡхыҵреиԥш ашьыжь шара иналаҽҽеит. Ашәаԥыџьаԥ рхәы-ржьы ргыло, ашьаԥхыцқәа наҟ-ааҟ ахәқәа инарыланарҟацеит.
Макьанагьы зсыԥсақәа еилаарцыруаз нахьхьиӡатәи ашьхақәа рызқәа нкылблааны, аарлаҳәа амра абзгьы аавҵнахит. Араш амахә иахаршәыз сҽы аӷәра аахысхын снақәтәаны сҿынасхеит.
Қьарақьан саннеи, ажәлар зеиуоу рзымдыруа аилагьыжьра иаҿын.
– Уа бзиа жәуқәеит! Зымаа шәкыз алыԥха-агәыԥха анцәа ишәиҭааит! Аа, абаақәа, «Ар маҷ хьӡы ргеит!» ҳәа ус дук напы аҳаркит, аха арҭ зегьы шәымч ала хьымӡӷ аагарым ҳәа сгәы иаанагоит! – сҳәан, аҽыжәҵра саналага, ҷкәынцәақәак насыҵеибаҳәан, сҽышькыл аанкыланы сааҽыжәырхит.
– Бзиа убааит, бзиала уаабеит! Сара сгәы излаанагоз ала, иахьа уара ашара инамакны, зегь ҳаԥхьа уаауеит ҳәа акәын сшыҟаз! – иҳәан, даахьаҳәын, аҽыҩҳәагьы шьоукы днаралацәҟәысит Еқәыԥ.
Алацәҟәыс-шьацәҟәысра уи даагылазаргьы иҟаз-шьхәраз акәын. Аԥшфара иашьцылаз ала ақьышә хублааргьы ишзаҟәымҵуа еиԥш, иаргьы уи аҟазшьа дахьынаҵыслакгьы ицын. Уи сара ҽеила издыруан аҟынтә, ицҳәа сымҳәакәа, сыфеидагьы иҿамҵакәа сивсырц иақәскит.
– Иашоуп, Еқәыԥ иуҳәаз. Саргьы ашамҭаз сгылагәышьеит, аха џьарак-ҩыџьарак скыдымгылар сыхәомызт! – сҳәан, рацәак саламцәажәакәа сҵыхәтәажәа снаҿыӷызааит.
Еқәыԥ идагьы аҵәы сылазҵарц зҭахқәазгьы збон, аха убырҭгьы иахьынӡазалшоз сырҿамдоуарц сырмеиканырц сыӡбеит.
Бзана ақыҭантәи аколнхара иаҵанакуаз жәеиза бригадак рҟынтәи шәҩык инарықәгәыӷуа аколнхацәа ааины иҟан. Урҭ зегьыҵәҟьа ракәымзаргьы дасу ирымаз кылыргеит. Ишаҳҳәахьаз еиԥш, сара сназлаз жәеизаҩык абригадирцәеи, ҳауаажәлар акамбашьқәеи, ацәқәеи,
ауардынқәеи, аҟиар ҭгага аҳәагәыжьқәеи уҳәа дасу иааигази иаазгази рсиа ҟасҵеит.
Ачаи лаҵарҭа абна иҳамаз жәеизаџьара инықәҵаны иаҳшеит. Дасу анхацәа икылыргаз амыругақәа раамҷыдахаз, ааигәа аиҳабыра ҳзықәдыргәыӷыз атракторқәа макьана рхабар ыҟамызт.
Зуалԥшьа назыгӡахьаз, зцәа еиҟәжәаны игылаз аџь еихажәаа ижәҩахыр надҵашәа, иеигәышә иҩыҵыршьны дынкахәыцуа дгылан Шьагә.
– Изакәызеи, Шьагә, улымҳа кыдҵаны адгьыл уазыӡырҩуа угылоуп. Быжьра-быжьҵәа ҩ-шышкамск еисуа зхибарҟьо еилукаарц уҭахума? – иҳәан, Чмыт Шьагә дааидгылеит.
– Уара алаф уҳәоит, Чмыт, аха ауаҩытәыҩса ак ҟаиҵарц иҭахны, аҟаҵашьа дақәымшәо, инапы намӡо ишьапы намӡо данықәхалак аҵкыс еицәоу рыцҳара ыҟамзаап! – иҳәеит Шьагә иҽынеиҵыхны.
– Изхуҳәаазеи, Шьагә? – иҽыргәыҩ-ҿыҩшәа диазҵааит Чмыт.
– Изхысҳәааз убриоуп, уаа гәарҭак ҳаарган, абна тоура ҳныладыргылеит. Арҭ аџь еихиаа дуқәа игылоу ыҵыхтәуп рҳәеит. Аха сара егьа сазхәыцзаргьы, арҭ адауаԥшьқәа реиԥш еилагылоу аџьқәа ҵхышьас ироура схаҿы исзаагом! – иҳәеит Шьагә дгәамк-хамкха.
– Ҵыркант гәарҭак аарган, амҿырҟәареиԥш абни хә-ҿык зҭыҵуа аџь игылоу амҵа еилажьуп. Адацқәа аарԥшны, нас еихала иҵаԥҟатәхар ҟалап. Акрыздыруоу, аума уақәшәар, аума уӡбуазар акәхап. Аџьқәа рдацқәа ҵыркантла иаарԥшны, нас ашахақәа рыкәыршаны аҟиар архатәхар акәхоит! – иҳәеит Чмыт, игәы иҭаз цқьа иҿы изамырҳәо.
– Аҵлақәа ыҵҟааны ршьапқәа абылтәы рықәҭәаны иблызар шԥаҟалари? – сажәа нарыласҵеит саргьы.
– Абзиа убар иудырп. Иамуӡозар ус ҟаҳҵароуп, егьыс ҟаҳҵароуп, уаҳа даҽа мҩак ҳамам! – иҳәеит Шьагә
деиҭанеиԥхьхәыцын.
– Ааи, абзиаҵәҟьа аусымдырхуа, аха иабаҟоу акәымзар! – иҳәеит Разан, ихы ааирҵысын.
– Уи арбан, Разан? – иҳәан, дҵааит Чмыт.
– Иарбан умбои, абомба! – иҳәеит Разан, иблақәа ааирцәҟәыншьан.
– Ҳаи, абомба уқәҳааит сҳәар урыцҳауп. Уи сҳәеит ҳәа, абомба уара узыҳәан иԥхасҭазтәуада! – Разан ииҳәаз дахысамарҟәылшәа даацәажәеит Кәаҵиа.
– Мап, мап, сара сыхәмаруа џьумшьан, Кәаҵиа, шәкҟа лаӷәым ҳарымҭар ишыԥсра рдыруандаз, аха иааг! – иҳәеит Разан дҩагылан.
– Ишьахәуп шә-лаӷәымк урҭеит. Ирылухуааз, Разан, урҭ алаӷәымқәа? – иҳәан, Еқәыԥ даахьаԥшын, сара даасалацәҟәит.
– Ишԥалсымхуаз, Еқәыԥ, шә-лаӷәымк ракәым ҩынҩажәи жәабагьы ракәындаз, усҟан уцәқәагьы ҳҭахымызт уарҭ укамбашьқәагьы, дара уҽы надиқәагьы налаҵаны.
– Иҳәа иуҳәозар алаӷәымқәа злаҳахәо? Ҳаумыр-гәашан! – иҳәан, ибжьгьы днақәыӷәӷәеит Еқәыԥгьы.
– Абни ҩыџьа иргәыдымӡало игылоу аџь хауара умбои? Снадгыланы ашьапы ааҵжааны, убырҭ абомбақәа ҳәа сзышьҭоу руак наҵаҵаны афҭил амца нықәсырсуеит. Цә-с-с-ы-ҳәа ибылуа ишнеиуа, алаӷәым иҭоу ахәшә ианаалагылалак иааԥжәоит. Ани ҩыџьа иргәыдымӡало ҳәа сызҿу уџьажәгьы ахи-аҵыхәеи узеидымкыло иԥыххааса иузышьҭанаҵап, иабыкәыз абри аџь ахьгылаз ҳәа уҵаа-ԥшаауа. Аҵыхәтәантәи адац инаркны, ашьапы шеибгоу иҵҳәаны иааканажьуеит. Убри ашьҭахь уареи сареи иаҳзынхо адаҷ нацраҳәаны иқәганы акажьра заҵәык акәхоит. Ус акәымкәан ҵыркантлеи ҟиарлеи аџьқәа ыҵаҳхуеит ҳәа ҳаналага, акымзарак шалымҵуа удыруазааит. Шықәсы наҟьак убри ҳадхалоит. Шықәсык
ухы иқәукрын, ҳауаажәларгьы ԥыҭҩык рлакҭажә ҳамырхыр ҳәа сшәоит. Ҿыла аҳәара мариоуп, аха арҭ адоумбеиқәа напышьашәала рыҵыхра шшьашәароу удыруазааит! – иҳәеит Разан.
– Уара, Разан, ара игылоу аџьқәа рыцыԥхьаӡа алаӷәым зауад Адаужра ахәаҿы иҳазгылазаргьы иауарацәоуп. Уара уҳәашьа, иабаҳаԥшаауеи ариаҟара бомба? – сҳәеит саргьы, Разан ииҳәаз сахымыччакәа.
– Иабыхәа, ҵыс ахьзымнеиуаз Дәаб ахрақәа рхаҩаӡараҿы алу-хаҳәқәа лаԥшыла иҿырҩрны илазышьҭыз Разан, уара улаӷәым ччиақәа изымԥшаауа дыҟоума иҭаххар! – иҳәеит Шьагә аганахьшәа дахьгылаз.
– Хәырџьанк азна аԥара уманы Аҟармара узцар, ари абна рыцҳа акәым, Ҷаҷал игылоу ашә ҟьантазқәа зегьы ыҵҳәаны иказыжьша алаӷәым ааугоит. Уи алаԥшгьы аҭахым, уарҭ амышьҭагьы! — иҳәеит Чмыт.
– Аҟармаранӡа анеира баҩ алоума, аҟәрышь мыжда ауп ҳҿы зкуа акәымзар! – иҳәеит Еқәыԥ.
«Ааи, иумоу ушьҭахь ицәырыргааит, уара ахьажь ахы ҵааны аҭамҳа еиҿазыжьуа, аџьабарҟьыл!» – сҳәеит гәаныла сахьгылаз.
– Аԥара ҳәа уеизгьы-уеизгьы заҟа аҭаххарызеи, сеидроу. Аб хәҭаак аҭахымхозар, ҳара ҳабригада азхара алаӷәымқәа аагап ҳәа сыҟоуп! – иҳәеит Чмыт.
– Уара абри ажәа раԥхьа ицәырызгазгьы, иҳа-бжьызгазгьы уара уоуп. Сдинаныс, Разан, абри аус уара уашьҭалар, зеиҿырцаақәа бзиоу аӡә уоуп, ҳашурманшәало здыруеит. Уџьабааԥсагьы ҳарӡрым!.. – иажәа намыгӡакәа, амҩабжара иҽааникылеит Шьагә.
– Дәаб ахаҿы хә-ԥуҭк алаҭаҷаҷа ҳәа алуқәа ҳзы-лашьҭуазар, Аҟармара уцареи уаареи рзыҳәан аби-ԥеи рыбжьара хә-мааҭк аԥараҩа кәаҷаламӡа уарӷьа маҿа инаҳаркуеит, имаҷушьома, Разан? Унапы сыркы! – иҳәан, дааиҿахахеит, уажәраанӡа ҿымҭӡакәа, иҵыҩрны икажьыз аџь ду адақәа ирықәтәаз Қәаса.
– Аиеиҵәҟьа, Гәаџьуеи, уареи, Мысеи шәыхәԥҳа Аҟармара ашахҭа дыҵаҵәҟьами. Уи аҩысҭаа алаӷәымқәа изымԥшаауа дыҟоума. Иаргьы, «Абгахәыҷы акәтыжь уҭахума ҳәа ианазҵаа ақьышә ачча иакуан» ҳәа, ани жәаба ицо аҟаԥшь аиуа цәыҵырҳәҳәаны ишәырбар, уигьы иблақәа ааҭнаргәаџьып! – иҳәеит Ӷаӷа дахьгылаз.
– Разан, уақәшаҳаҭума исҳәаз? – Разан иблақәа днархыԥалеит Қәаса.
Разан ииҳәара изымдыруа дахьгылаз, сышҟа даахьаԥшын:
– Арҭ ирҳәо уара иахуҳәаауазеи, Ҳараз? – иҳәан, ихы насықәикит Разан.
Ари еиԥш иҟаз азҵаара Разан исыдигалоит ҳәа сыҟамызт аҟынтә, раԥхьашәа сааҳәалахеит. Разан аларҳәоу зҳәоз сиқәгәыӷны аӡы сызлаҭаларыыз, аха иаазгәаӷьын:
– Исылшап угәахәуазар лаӷәымқәак ҳамазаргьы цәгьамзар ҟаларын, иалҵуаз гәаҳҭарын! – сҳәеит.
– Алаӷәымқәа ааганы Қьарақьан аџьраҿы аԥжәара шәалагоит, аха алагәым аԥжәара иаманшәалоу ҳәа аӡәыр дшәымоума? Анцәа иаҳҟәырхуп, аха аҵла иаҵасҵоит ҳәа дшаҿу аӡәы инеимпыҵаԥжәар акы дымцеи! – иҳәеит Мшәылды аҵларкәыкә еиԥш аџь ашьапы дахьадтәалаз.
– Заџьал ааихьоу зегь акоуп абааш дҭоукыргьы дыԥсуеит. Иӡуа иԥсуа аӡәгьы дизынкылаӡом. Абра аџьраҿы уеизгьы-уеизгьы аӡәы алаӷәым импыҵаԥжәаны диасааит ҳәа лахьынҵас изоурыда, џьушьҭ! Уаргьы наҟ убз уацҳа. Аҽнышьыбжьон ҽеик уҿашәар уҿаҳәатәы ҟалозаргьы узымдыртеи, Мшәылдхеит! – иҳәеит Кәаҵиа иааркәамԥашәа.
– Сара сгәанала ушьҭа иазҳархар еиӷьхара џьысшьоит. Лассы иҳаршоит ҳәа аӡын ҵхы ага дуӡӡа ахәа еиҿазыԥсоз ауаа агақәа реиԥш, баша акгьы злымҵуа азыҳәан алдым аимдара ҳаҿуп.
– Разан акыр ҳзааигозар ара дыҟоуп, абжьарак ҳалахьи ҳаџьымшьи ааӡатәны ҳаззааиз аус нап аҳаркып.
Иудыруазеи ҳзықәдыргәыӷыз тракторқәакгьы ҳазкылсыр! – иҳәан, Шьагә дахьтәаз иеигәышә ааиҵар-гәаны дааҩагылеит.
Иахьеиԥш исгәалашәоит насҭхашәа игылаз аџь ҿыс иаакәшаны иаагылеит Қәаса дназлаз, ԥшьҩык егьызеиӷьымыз арԥарцәа. Дук мырҵыкәа, аԥшьҩыкгьы рҵыркантқәа еихык-еиҵыкны аҟьара иалагеит.
Сааҭк ахи-аҵыхәеи ала, иахьынӡарылшоз аџь ашьап дугьы ҵыржааит. Уажәраанӡа еиқәыԥшьыхаа адгьыл иалаз адацқәа, алашәага ицәырҳаҳаз аҽы маҟа аваҵарақәа реиԥш, аџь адацқәа хаххала адәы иаақәхеит.
– Аҳа, ушьҭа еиха ҽеи змоу аӡәыр уҟазар, адақәа хышәыҵәҵәа! – иҳәан, иарӷьа махәар неиҿиҳәан, иԥхӡы неиҿеирбеит Расим.
– Аихақәа акыр иҳахәозар, Абаа-иԥа иӡрыжәымҭақәа аԥхаҳәқәа рыхьшьны иаҳкыми! – иҳәан, иеиха ҩышьҭԥааны иҿынеихеит Арсана. Даҽа ҩыџьагьы уи инеишьҭалеит.
Аџь ԥсҭазаарас иамаз, гәыс шьамхыс иаҵаз адацқәа алеи-аԥси рыбжьара иԥыргганы инышьҭарҵеит. Зегь акакәын аџь каҳарц агәы иҭаӡамызт. Ҩыџьаҟа надгылан, ишрылшоз инагәҭасит. Аџь аахызазеит, аха икаҳауамызт.
– Агәҭатәи адац ауп иказмыжьуа! – иҳәеит Чмыт.
– Нас иаԥсыхәоузеи? Агәҭатәи ада аԥшаара ҳалагома? – иҳәеит, Мшәылды иӡарақәа кны дахьгылаз.
– Иԥшаатәхар иуԥшаароуп, Мшәылды! Амала, зыбаҩ зцәыласу ҷкәынак дықәланы иааирҵысыр шԥаҟалари? – иҳәеит Гәаџьуа.
– Аа, маладец, Гәаџьуа бзиа! Уи акыр иахәозар ара сыҟами! – иҳәан, афырҳәа дҩаҵҟьеит Қәаса. Уаҳагьы аӡәгьы дааизыбзиамхаӡакәа, дҩаԥан амахә дҩахьынҳалан, абри сҳәонаҵы аџь абжара аҟынӡа дҩеиит.
– Уаҳа ухамлан, дад уаҳа, убра иаарҵысы иҟанаҵо аабап. Шәаргьы ҵаҟантәи шәнагәҭас, аҷкәынцәа! – иҳәеит Шьагә.
– Уара аџь каҳажьуеит ҳәа ҳшаҿу Қәаса даҳцәаҵахар
ауп ассир! Ма уи аџь иаҵахо баша-машак иакәындаз! – иҳәеит Мшәылды дахьгылаз.
– Убз уацҳа уара ашьапызаҵә! – Қәаса хыхьынтәи ибжьы аагеит. – Убзгьы уаргьы сытәӷәы ухшьуп. Уныҳәа саанагазар, ушәигьы сагап! – иҳәан, ишилшоз аџь ааирхыџ-хыџит Қәаса.
Ԥшьҩык аџь иадгылазгьы, хыхь иқәызгьы ҿык инеицҭацәажәаны ишрылшоз аџь ианагәҭас, ҳау уҳәартә инхызазеит.
– Қәаса, уара улбаа ушьҭа, ҵаҟа иҟоу ҳамч ақәхоит! – рҳәеит, аха Қәаса имуит.
– Ашьа ицаша ада иалагылом, саб иныс абри аҷкәын иахьа акы дшаршуа! – иҟоуҵаз бзиоуп, ушьҭа улбаа, Қәаса! – иҳәан, Разан ибжьы еиҭанаиргеит, аха уаҳа умԥсит. Уи ауаҩ иҽаԥсреиҭеит...
– Иумуӡозар, шәгәышәҽанҵаны шәеиҭанагәҭас! – иҳәеит Чмыт. Хыхь иқәызгьы ҵаҟа иҟазгьы, аҵыхәтәантәи рымч еизганы ианагәҭас, аџь аҽазнымкылазт, ихбыкьны аҿынанахеит.
– Ушьҭа ухы уахәаны уԥ, уԥ, уԥ! – зегь ҵаҟа иахьгылаз инеибарҳәҳәеит. Қәаса амаамын еиԥш аттаҳәа амахәқәа дырхьынҳало албаара даҿын. Аџьгьы ашьшьыҳәа ихиаало инеиуанаҵ, Қәасагьы такәы дацәылбааит. Адгьыли иареи ҩбаҟа метра шрыбжьаз, амахә иҽынанырсланы дҩаԥан ҵаҟа дынкаԥеит. Убри инашьҭарххны аџьгьы аӷьараҳәа инкаҳаит.
– Удырҩатә еиӷьхааит, Қәаса! Амала ари аџь ҟатак акәын, уқәлазаргьы рацәак ишәарҭамызт. Аха ушьҭа ҩаԥхьа егьырҭ аџь еихажәаақәа рықәлара аԥсам. Иамуӡозар, инаҳаракны ашаха акәыршаны, аҟиар архазар даҽакы иамусуп, шәгәы ишԥаанаго? – игылаз ихы нарықәикит Шьагә.
– «Аиҳабы дызмам анцәагьы димам!» – рҳәоит.
Убома рыцҳа еиҭа аҟәыш! Уажәымҭа шкәакәахааит, Шьагә! Ирҳәахьоу инеиҭарҳәахьоу абри реиӷьуп. Разан ибомбагьы еиԥшым, уарҭ илаӷәымгьы! – иҳәеит Чмыт дахьгылаз.
Цәгьаԥсышьа азаацаны здацқәа ҿырыҟҟааз аџь абаҩ ԥсеиԥш иахькажьыз, иӡарақәа кны дахагыланы дахәаԥшуан Кәаҵиа.
– Узахәаԥшуазеи, Кәаҵиа, ақьарасҭа алҵып угәахәуама? – иҳәеит Разан.
– Уара иааг ада усҭ ззымдырӡо, уара узызхәыцуа акәӡам сара уажәы сгәы иаанагаз. Абри зықәра иахьымӡаз аџь аҭахашьа ауп сзызхәыцуа. Дунеи иаақәыршаз ауаҩытәыҩса инаиркны, ԥсы зхоугьы ԥсы зхамгьы зегьы лахьынҵак-лахьынҵак рымоуп. Аа, уажәы иреицәа-иреиҳа акымзарак зхараӡамыз, уаҵәы ма уара, ма сара, мамзаргьы даҽаӡәы, акәасқьа ашьапи ақьарасҭеи злихшаз аҵла ашәиҳәаҩ ишиҳәара еизыххаа икажьуп. Зегь лахьынҵоуп, қәнагала аԥсра ыҟаӡам акәымзар, абри аџь ҟата макьана раԥхьа аԥсра зақәнагахарыыз, зхәы зфахьаз, зхәы згахьаз, зызхара аԥсабара иқәԥшхьаз аџь еихажәаақәа шгылаз. Аха умбои, абригьы макьана иҿыцуп, иҟатоуп ҳәа акә-ӡамкәа, иахьатәи амш уаџьал алаҳәазааит ҳәа азиҳәахьазаарын рыцҳа! – иҳәан, иҽааларҟәны, макьана ашыцламшәҵәҟьа зқәымиаацыз, акәтаӷь агәеиԥш ишьҭаз аџь инапы нахьишьит Кәаҵиа.
– Уа Кәаҵиа, абри аҩыза алахьынҵацәгьара аџь иазҭаз анцәа иоума? – иҳәан, дааскьаны Кәаҵиа днаидгылт Арсана.
– Анцәа иакәӡам, уареи сареи ҳауп. Уара ухы иазумуа уаӷа иузиуӡом. Уареи сареи, аа, абра еилагылоу ҳауп зегьы зхароу, мамзар абри аџь шәышықәсагьы абра игылазаауан. Уи ауаа ҳзыҳәан анцәа ишагәышьеит, аха ҳара ауаа мыждақәа иҳамуит, аԥсынҵры ҳаркьаҿит! – иҳәеит Разан.
– Убас ауп хәыҷы-хәыҷла ани акаамеҭ ҳәа изышьҭоугьы шааигәахо. Игәоуҭахьоу сыздырам, аха дара ауаатәыҩсаҵәҟьагьы гәылагьы, ҭеиҭԥшлагьы нырҳаралагьы иссахо иалагеит. Аҳы ухаҵоуп, абри Шьагә иҩызцәа ауаҩреи, аламыси, аҟәышреи ртәы ҳҳәарым, ижәҩахыр ҩ-рагыдык ҭашәо, абас еихых-еиҵыхк дысурбозар? Иахьатәи аҿар Шьагә игылара згылароу, иҭеиҭԥш-зҭеиҭԥшу, шамахаӡак акәымзар, рыԥшаара уадаҩуп. Иаҳмырбаӡакәан ауп злыԥхаҳаура зегьы-зегьы ааҳамхны аӷәыцәҳәы ҳшықәиртәо. Аха адунеи иақәлахо џьызшьо ҳара ахәашабгақәа уи ҳазгәаҭаӡом. Иахьеи-уахеи гәыӷра еижьагак ҳаблақәа хнакуеит. Уаҳа царҭа аныҟамгьы дгәыӷуеит анцәа ирыцҳау ауаҩытәыҩса шарамша насыԥда! – иҳәан, зыԥсхы злашәахьаз ауаҩы исахьа ныликаан, агәараҳәа даақәԥсычҳаит Баӷәаза.
– Баӷәаза, ушьҭа ушлеи уеиқәеи анеилаҩҩ ауп уаргьы уҟәышхо уаналага. Шықәсқәак рышьҭахь, умч гарҭа анумамыз, аԥсра захьӡу џьара акы ыҟоуп ҳәа угәы иаанагахьазу? – иҳәан, иҽырдагәаны ҿааиҭит Гәаџьуа.
– Ақәра акәгәышьами зегьы рҭыԥқәа рҿы иназго. Убри ауп саргьы аԥхьан сажәа изаласҵаз агәыӷра еижьага ҳәа, – уаҳа ацымҵакәа иҿаԥшыларагьы ааицеикын, игәалаҟара аабжьнахит Баӷәаза.
– Акы шәацәымшәан, даҽа ҩынҩажәа шықәса рыла, ани хыхь иқәтәоу аӷоронҭ зегьы ҳирҭынчуеит! – иҳәеит, ихәы дылахаха Мшәылды аганахьшәа дахьгылаз. – Уи уара иабоудыруеи ҳәа шәҵаа-ԥшаауа шәалагоит аҟынтә, заа ишәасҳәоит. Ҩынҩажәа шықәса рышьҭахь акаамеҭ шыҟало атәы зҳәо анцәа ишәҟәы имоуп ахәаџьа Ҟазырхан. Абыржә аабыкьа уи анцәа ишәҟәы иҩызцәа дахьырзыԥшуаз иҳәоны саҳаит! – иҳәеит Мшәылды.
– Уара узыҳәан акаамеҭ ҟаланы иалгеижьҭеи акрааҵуеит, Мшәылды, уара иузгәаҭом акәымзар! – иҳәеит, Арсана дахьтәаз, ччаԥшь аҩысҭаак илакыҵа
иныҵмыршәакәа.
– Ус ҿҭамӡарыла усмацәажәан, Арсана. Аиа-кәымҳәацәа ирхылаԥшуа ҳәагьы аӡә дыҟоуп. Арҭ шҿоу акәамԥа кашәоит ҳәа, акаамеҭ сара ишысзыҟоуҵо акәымкәа, ушымгәыӷӡо уара ухы инақәҳаны уна-ҵаҟьаҟьаргьы ҟалоит! – иҳәеит Мшәылды.
– Ус иҟаларгьы ҟалоит. Уахьгьы аҽеиқәа роуп ирҭаху. Уара уеиԥш иҟоу аарцәгьы ирҭахым, нарцәгьы дабарҭаху аԥсы дыргәаҟуа абза дыргәаҟуа! – иҳәеит Арсанагьы.
– Иҟоузеи, ашаха зхаҳҵаша аџьқәа рдацқәа ры-ҵаԥыҟҟома? – ҿааиҭит, арҭ реицәажәара змаҳауаз Чмыт.
– Ихиоуп, ихиоуп – шәыҟиарқәа шәаарых! – Қәаса уабаҟоу, Қәаса? Уҩықәԥаланы аџьқәа рыгәҭақәа иахьеизеиҟароу ашахақәа рыкәырша, дад, дукәхшоуп! – Еқәыԥ ибжьы ааиргеит.
– Ҳаит, амарџьа аҳаҳаи! Ана Қәаса, ара Қәаса!.. – иҳәан, ашаха аашьҭиԥаан, азхык имахәар инакәыршаны, иҵҩааны игылаз аџь дынхашәкәалеит. Ацыӷ еиԥш амахәқәа днарықәԥала-аарықәԥало абжаранӡа даннеи, аџь неигәыдигӡалан, ашаха накәыршаны иааихәдхаиршәит.
Рацәак мырҵыкәа хы-ҵлакы ашаха рыкәыршаны даалбааит Қәаса. Аџьқәа роура ыҟазаргьы абриаҟара ҟалап ҳәа ахьынӡаргәахәуаз аҟара, инахараны ашахақәа акамбашь угәқәа инарыцрарҳәеит.
– Цқьа ишәшәа-ижәза, уара! Убырҭ аџь мыждақәа иугазгьы ааумгеит ҳәа, ҳкамбашь заҵәқәа аҵамхааит! – иҳәеит Баӷәаза.
– Мамоу ҳәа сыҟоуп, ҳаӷоу иаџьал цәгьахеит. Урҭ аџьқәа каҳаргьы ҳацәқәеи ҳкамбашьқәеи рҟынӡа изынамӡара џьысшьоит! – иҳәеит, Чмыт, даҽазнык аҵ-лақәа днарыҵаԥшын.
– Ҽеила аҟиарқәа идыркуама? – ҿааиҭит Еқәыԥ.
– Иахьынӡаҳалшоз еиқәҳаршәеит, анцәа ҳахьу-мырхәын! – иҳәеит Гәаџьуа акамбашьқәа раԥхьа дахь-гылаз.
– Ус акәзар, ушьҭа шәмыццакыкәа шәнарыҵаҟьа! – иҳәеит Кәаҵиа.
Акамбашьқәа рыхәда цәнамҟьарц наҟ-ааҟ злымҳа шьаҭақәа ҭыблааны иҟаҵаз ажатә уӷә зқәыз ҩ-камбашьк ашаха нарыцраҳәаны иадырхеит. Иахьынӡазалшоз здацқәа ԥыҟҟаны, иҵжааны игылаз аџь ду ашьапы иқәгылаӡамызшәа ихбыкьны идәықәлеит. Ари збаз Гәаџьуа икамбашьқәа кажьны дышзахәоз дыҩны афасара днылалеит.
Аџь еихажәаа ду шәышықәса зхыҵуаз, адауажә иеиԥш еизыххаа инкаҳаит.
– Ааи уара ашәикәагә, аҳ иԥсы уӷроума, уԥсы угатәха ушԥаҩи! Уанаџьалбеит, Гәаџьуа бзиа, ар еиқәаҵәа ушьҭазаргьы иауарацәан, убыс акәын уцашьа шыҟаз! – иҳәеит Арсана. Гәаџьуеи Арсанеи «ашьажә баауам иԥсуам» шырҳәо еиԥш, урҭ Адаужра ахәаҿы амандарина еиҭарҳаижьҭеигьы Ҳәасаԥшь иқәаҵа иҵеибаргыломызт, ишынаргәыдеибаҵара акәын ишеидтәалаз, аха макьана аргама еидымсылацкәа иааиуан. Арсана уи зынӡа Гәаџьуагьы, Мшәылдгьы, Мыса ихаҭагьы ибаны ҳәа даақәгыломызт. Џьара ҵәылаҵарҭак ибар, акы рхьимҳәакәа драҩсырц игәы иҭамызт. Гәаџьуараагьы ирдыруан уи, Арсана дырзышьҭыхуамызт, ивсуан.
– Уара аҳ имаҵуҩы иԥсы уӷразар акәхап сара иԥсыша! Уиаҟара ухаҵазар, абан акамбашьқәа ахьгылоу, унеины раԥхьа умгыло! – иҳәеит Гәаџьуа рацәак имырӷыӷккәа.
– Уиҟәаҵ уара, абри. Алаба ҟьашь ахы укыргьы уаҟьышьуеит, аҵыхәа укыргьы! – сҳәан, Арсана сивс-уашәа, иныҵакны инаивасҳәеит.
Арсана акгьы имҳәаӡеит.
– Ҳаи, Шьагә, есымша абзиа уҿыҵашәалааит, ҳурманшәалеит! – иҳәан, илақәа ныҵыркәырны сара даасыхәаԥшын, днасалацәҟәысит Еқәыԥ.
Уи уажәы дызхылацәҟәысуаз ҳәа акымзарак ыҟамызт, аха даагылазаргьы дзышьцылахьаз акәын аҟынтә иҽизеиқәымкит.
Қәаса уаҳа аџьқәа дрықәымлаӡеит. Уи аџь ҵхышьа аасҭа, Шьагә ирабжьигаз хара-џьара еиӷьын аҟынтә, аҵлақәа ашахақәа рхаҵаны аҟиар адырхо иалагеит. Абас хԥа-ԥшьба уӷә ацәқәеи акамбашьқәеи аџьқәа идырханы икарыжьуа рҿаархеит...
Аџьқәа иҵырхуаз, ыҵырхуан, иаанхаз, реигәышәқәеи рыҽбыгақәеи рхы иаанҟьо ажыци ақәыци рыхҿара иаҿын. Егьырҭ аколнхара «Бзана» иаҵанакуаз абригадақәа зегьы рыҽшаны, рыбжьы адунеи амҽхакны абна атоура илан. Абри араион иатәымыз, харантә иааз, зхаҟны зыхшыҩ ыҟаз тәымуаҩык дрыхәаԥшыр, ауаатәыҩса еилагеит ҳәа ада даҽакы ихәыцуамызт. Рахәи уааи ашәи-қашьи реиԥш еилыхон. Шьоукы аҵлақәа ршьапы иҵаԥҟаны, иаанхаз аҵла шьапқәа абылтәы рықәҭәаны ирбылуан, иццышәыртәуан.
Иҟан шьоукы-шьоукы зынӡа имцәажәаӡоз. Игәамк-хамкха акәын аус шыруаз. Ргәалаҟамызт, рхалаҟамызт. Раб дышьны рыхәда дахшьызшәа акәын ишыҟаз. Дасу дара ртәала ихәыцуан, дара ртәала иахәаԥшуан абри арыцҳара ду рнапала иҟарҵоз. Урҭ ирбон аҩысҭаа иҭәа рхны амца шацреиҵоз. Урҭ ирдыруан мышк-ахамышк аҵыхәа зны дара рыбаҩ анҵыҭәахоз аамҭазы, еиҵагылоз абиԥара рыԥсаҭа шырыцәҳауаз, аха ирымчыз, акы зарҳәодаз.
Ауаа ҟәышқәа ргәы иҭаз неибырҳәар, ргәы абаагәышьон, аха дасу рцәа иҭагӡаны имаӡа иԥсы иа-хирзомызт, аӡәи-аӡәи еицәшәон, рыгәра еибагомызт.
Шьыбжьонла абри аџьра уныҵалар, аҭынчра
дыдбжьушәа иахьуаҳауаз, аҵлақәа рымахәқәа рыбжьада ӷәи-ҵи бжьык ахьымгоз, уажә иаразнак аԥсы нахаҳаит. Уажәраанӡа аҵар рашәабжь игараҵаны иамаз абнара, аҵлақәа рыԥсы ҭазшәаҵәҟьа ашәеиқәаҵәа нархьыссит.
«Есуажәааны адоуцәа реиԥш еилагылаз аҵлақәа, ԥша шәышәык нарылашәшәар рытәӷәы еихиаақәа аҿҿа-ҿҿа рылгон. Иҟаларын урҭ аџь ҵлақәа дара ртәала, дара рбызшәала ргәаҟрақәа еибырҳәозаргьы. Абри аҟалаа шырԥеиԥшыз заа рцәа ианыруазҭгьы мыткәмахарын ирҳәоз», – абас еиԥш иҟаз хәыцра еиқәарақәак сызцәырнагон абни снаҩысшәа игылаз аџь махәажә-шьахәажә иааҟәымҵӡакәа, зегь рылымкаа зымахәқәа аҿҿа рылго «аҵәуара» иаҿыз сахьахәаԥшуаз.
«Адунеи аҿы дгьыли-жәҩани ирыбжьаркыз аеҵәақәа инадыркны, адгьыл иналхәрааз аӡыхь аҟынӡа – зегьы аамҭалоуп. Адунеи иақәлахо ҳәа акымзарак ыҟаӡам. Аеҵәақәагьы ажәҩан иалабоит, аӡыхьқәагьы адгьыл иалабоит. Зегьы-зегьы шԥауаароу, злыԥхаҳаура!» – сцәа сааҭаӡыӡеит, ашыцламҭә зқәышьшьы игылаз аџь сыжәҩахыр надҵаны сахьгылаз.
Изакәу здырхуада, иаалырҟьаны иара сара схаҭа схы снахӡыӡааит. Убри аамҭазы аӡәгьы ишьҭыбжь саҳаӡомызт, еихашьҭыбжьыкгьы слымҳа иҭаҩуамызт, сара схаҭа еиҭанасхәыцыз дунеи цәыршәагак сықәын.
Аԥсҭазаара шынасыԥдараз, ишгәыӷрацырҟьахаз, саргьы уажәымзар-уажәы абни аџь кыдзыблааз акәиц инахшәаз аццышә еиԥш аҳауа сышналаӡҩоз, адунеи аҿы зегьы-зегьы шеижьагаз ашәымҭак агәра згеит. Саахьаԥшын ашхырцәаӷь реиԥш абнара агәы зрыӷӷоз ауаа санаарылаԥш, схәы-сжьы қақаӡа еиҭа ҩеибаргылан, дгьыли-жәҩани адырдхеиԥш инасыҵагьежьит.
Адунеи иақәлахоз џьызшьоз ауаатәыҩса санаа-рылаԥш, аамҭак азы аҭырас иқәланы иказҿоз аҵанцәа
ираҟараны сыблақәа иаарыхгылеит. Урҭ сыблақәа аархымгаӡакәа сышрыхәаԥшуаз, еиҳа-еиҳа еиҵало мацара, ҳаӷеимшхара адгьыл иналаӡ ицеит. Убысҟан уаҳа царҭа змамкәа атыша ҵҩада инхықәгылаз агыгшәыг еиԥш аԥсырҭа алакҭа санааҭаха, «ҳа-ҳа-ҳа!» – сыччаԥшь инҭысцаз насхыҵәан, ани схала ашәымҭак ахи-аҵыхәеи рыла инеидысхәыцлаз сдунеи уаӷеимшхара нцыцхашәан, саазхьынҳалоз ҳәа акгьы ыҟаӡамкәа, сыкәкәаӡа аҵалашә санааҭала ауп иҟьаҟьаӡа ианаасықәша.
Исызгәамҭаӡакәа сыблақәа инархышәшәыз ҩ-гәырҩа лабжышк слакыҵақәа наҟ-ааҟ инарыҵаԥсахьан. Снапы насыгӡан, ашьшьыҳәа снацәкьарақәа инарыҵасырбеит.
– Уа Ҳараз, Ҳараз! Аума ҳзиуит ари Разан амы-шьҭацәгьа! – иҳәан, аҽааизгаха сымҭакәа Қәаса даа-сыдыххылеит.
– Иҟалазеи уара? – сааҭрысит.
– Иабыхәа, ҳацәқәа иреиӷьыз хацлакык аҵла иа-ҵаирхеит ари аилымга! – иҳәеит Қәаса иԥси-иԥси еи-хьымӡо.
Акы еиԥшымкәа иаасцәымыӷхан, ажәак мҳәаӡакәа иаарццакны сҿынасхеит. Ҳабригада мацара акәымкәа, егьырҭ абригадақәа рҟынтәи ауаа еибарҩны уахь ацара иаҿын.
– Ҳаи, абааԥс сара схаҭа саҵахар еиҳа еиӷьын абри смыхькәа! – иҳәан, Разан дӷьаҵәы-ӷьаҵәуа даасԥыххы-леит.
– Ауаҩытәыҩса иеиԥш иӷызуа, атәыҩақәа аха-ԥыххаа ишьҭан ахы иаҿоумкуаз ацә. Убра иаагылаз зегьы аӡәы ажәак ихәлшәомызт, ус игыланы иахәаԥшуан. Ацә ӷызуан, иӷызуан ауаҩытәыҩса иеиԥш «шәсыцхраа, шәарамыжда!» аҳәозшәа аблақәа ҭырхаха иаҳҿаԥшуан. Иӷызы-ӷызуан ацә, ала амгәа аԥа ҭнашьаауан.
– Игәнаҳауп абааԥс ишәмыргәаҟын, иԥсхамшькәа ахәда
ԥышәҟа! – иҳәеит Еқәыԥ дахьгылаз.
– Ишԥа, ахәда ԥуҟар еиҳа игәнаҳамхаӡои? Иԥсуазар ус ахала иԥсааит, ари ҿааӡагоуп, ахәда аҳәызба аҵакра сақәшаҳаҭым! – иҳәеит Чмыт.
– Шәаамыццакыни, ахәда аԥҟара зегь реиҳа имариоу усуп. Да ус ҳнацхраа-ҩацхраапи, егьамыхьыргьы ҳаздырамеи. Шәааи, уара, иаашьҭыхны ашьапқәа ирықәшәыргыли, иалшалак жәбап! – иҳәан, Кәаҵиа ацә ахь иҿанынеиха, аҷкәынцәа наидыххылан, алеи-аԥси рыбжьара ацә аашьҭԥааны ашьшьыҳәа ашьапы инықәдыргылашәа руит, аха башахеит. Ацә аҽазным-кылакәа еизыххаа инкаҳаит. Даҽазынзаҵәык ауаҩытәыҩса иеиԥш игәыҭшьаагаха иааӷызы-ӷызын, аблақәа ааршаҟь-шаҟьан, дыды-мацәысшәа агәырқьҳәа иаақәыԥсычҳан, аҽааиҵнахит.
– Абри арра иҟоу аҷкәын изыҳәан, кәырбанс ҳәа алымҳа хҵәаны иоусышьҭхьан. Зыхьӡала уқәсыргылаз акыр ихьшазар зегьы уара ухы-уԥсы акәхааит! – иҳәан, илабжышқәа ҩхаҟәҟәалан, днагьежьны иҿынеихеит Елызбар.
– Ауааԥсыра рхаҵкы ицааит. Дад, Елызбар, иҟалаша хырԥашьа амаӡам. Ацкы ухаҳааит! – иҳәеит Шьагә, игәы иналырсны.
– Ҵлак каҳажьцыԥхьаӡа ас цәык-цәык аҵлақәа ирыҵаҳархо ҳалагар... – инхәыҵеиҳәеит Мшәылды, дыцәгьахәыцуа дахьгылаз.
– Иҟаҳҵарызеи, Разангьы цас имуит. «Амашәыр уамеихсын», – рҳәоит. Машәыруп. Ари ӷашақә иҟаҵам! – иҳәеит Чмыт.
– Иахәа, ма изтәыз ажьы ихәандаз! – иҳәеит Гәаџьуа деихала-еихыҵуа аганахь дахьцәыҵагылаз игәы иналырсӡаны.
– Изыҟаларыыз ҳәоуп акәымзар, Елызбар амла дагар ҳәа уара умшәан. Цәык алашәагагьы
ирфахьеит, Елызбар цәык деинасым. Уара баша агәырҩа уҽоумырган! – иҳәан, Гәаџьуа ҩаԥхьа акы наишьклаижьит Арсана.
Гәаџьуа ибзианы идыруан Арсана есымша иԥаҵа дзахьынҳалоз, убри аҟынтә уаанӡеиԥш имырӷыӷккәа, ицҳәа мҳәацәакәа ганха иҿынеихеит.
Аҽны хәлаанӡа шәышықәсала аԥсабара еиҵанааӡаз абна ақәӡаара иаҿын. Аҽнынтәарак ауаатәыҩса зықәтәаз аԥсҭазаара амахә аԥҟара иаҿын.
Сара ҵангьы-мцынгьы ацәажәара саҟәыҵхьан. Абахҭа аҟынтәи схынҳәижьҭеи сгәы ыртланы аҟыр-ҟырҳәа смыччаӡацызт. Смыччаӡацызт избанзар, ашьыжь исыцгылоз ауаӷеимшхарақәа зегьы амаҭаԥшь еиԥш сыхәда инахалакьуан. Убри аԥхыӡ мамеиқәара еиԥш сгәахы ишакәшоз, инеихашәы-еиҵашәы иаахәлон. Уахатәи аҵых анцәа иааигаз убри абзагәырҩа ахҭыс амцабз еиԥш ишсыкәшоз, ишсыкәҵәишоз иаашарккон.
Сара иџьасшьон сыԥсы аҟьыҵәыра шҭаз ақәыџьмақәа рҟырҟы сызлакылсыз. Иахьагьы исзеилкаауамызт сыԥсы еиуа шҭаз абга ҟырҟы скылжьны, ҩаԥхьа адунеи ахь сзырхынҳәыз анасыԥ.
Ҭаха снаҭомызт уаҵәтәи сԥеиԥш. Есымша сызҵаара сгәырҩон. Амаакыра змамыз ацҳаҵәры ихыз саҩызан. Снықәҟьар, искуаз-исышьҭуаз ҳәа акымзарак ыҟамызт, сышиашаз аӡыблара сналахәашон.
– Мчыла анцәа имухыз итәы цәгьоуп. Анцәа су-мыҵкәан, анцәа сумырҟьашҟьашан. Шьац зырҟьацуа ҳәа ԥсҵәуаҩыс, сымцахә еиҿазкыша ҳәа абри аӡәзаҵәык исуҭаз дысхумбаан, анцәа ду, аԥшырҭа иқәтәоу! – лылахьи-лыџьымшьи ӡатәуа абас анцәа диашьапкуан сан днышьҭалацыԥхьаӡа. Сара уи здыруан, исаҳахьан. Аха уажәы убырҭқәа зегьы анаасгәалашәалак, еиҳагьы сызаҵәра сахӡыӡаауа, уаҵәтәи слахьынҵа сацәшәо салагон.
Саазқәылаз саазықәгәыӷуаз анцәа исаҭәеимшьаз
саҳәшьа заҵәы лакәын. Уи лареи сареи ахаҳәымҿыхә шҳабжьажьызгьы нцәахәык иеиԥш слықәгәыӷуан. Слы-қәгәыӷуан Хьмур избанзар, сара сацәымҩашьо игәас-ҭахьан ацәгьара санақәшәаша, сахьыҟазаалакгьы адамра дааҭыҵны дшаасԥылоз. Сахьцалакгьы лынаур ԥсуаҭлас исыцын. Ааи, ацәгьара санақәшәаша, еиҳа аԥсреи абзареи санырҭагылаша саҳәшьа адырра сылҭон.
Ушьҭа акрааҵуан саҳәшьа рыцҳа лынаур абахҭа аҭӡамц инкыдбаланы ицеижьҭеи. Уи сара иснаҭон агәыӷреи амчи. Издыруан, агәрагьы згон саҳәшьа дшысхылаԥшуаз, убри аҟынтә, уаҵәтәи сԥеиԥш азы макьаназы сгәы ҭынчын.
«Уаҵәтәи сԥеиԥш азы макьаназы сгәы ҭынчын». Абас иаанҵәеит абри ацәаҳәа абӷьыц абжараҿы. Уи абӷьыц аҿы уаҳа ҩӡамызт. Иаанхаз, иҭацәны иҟаз абгьыц бжаҿы Ҳараз инапала иҭихыз акәыба асахьа анын.
Сгәысҽанӡамкәа акәыба еихаххаа сыбла ианаахгыла, снеилууааит. «Ҳаи, саб, уарамыжда, абри ануҩуазгьы уԥсхы шулашәахьаз удыруазма? Аԥсра уҽазыҟоуҵозма мамзар, избан ҳаӷеиҭа уԥсы шҭаз унапала укәыба зурхиаз?» – иныҵакӡаны абас аасҳәан, сылабжышқәа рҿаархеит.
Сгәы неиқәысҳәалан, убри акәыба аҵаҟа ианыз аҩыра саԥхьо сҿаасхеит:
«Аҩынҩажәатәи ааԥынра уаџьал алаҳәазаарын, Ҳараз, дад. Ҳабдуцәа ртәала иаҳҳәозар, макьана аарла уарԥыс цәыцәымҭа унҭагылон. Уиеҵәахә цқьа аԥхаха амоукәа уашәақәлацәа урыхьшәеит. Уаҳәшьа Хьмур хәашабга заа лдунеи лыԥсаххьан. Уан уара аӡәзаҵәык уакәын ахәшәыц еиԥш, уан лыԥсҭазаара хаарас иаҵаз. Уара
аӡәзаҵәык уакәын, уаб еиҿеикыз амцахара змырцәаша ҳәа сызхәаԥшуаз, Ҳараз, дад. Аха аҩысҭаа ихы-иԥсы ифеит. Цәыкьаӡа умҩа уқәлеит.
Узықәрахьымӡахарыыз ҳәа ауп акәымзар, жәаҩԥацәа нзыжьыз иаҵкысгьы ахааназы ӡра-ԥсра ақәымкәа, ужәлар ргәаҿы убаҟа ургылеит. Ужәлар рынасыԥ азы, ужәлар рлахьынҵазы, ууаажәлар зегьы рыԥсы ацымхәрас уара угылеит. Ужәлар ухы рықәуҵеит ҳәа ауп ишаҳаԥхьаӡо, иахьа абра игәырҩашаха аҵыхәтәантәи умҩахь унаскьазго ууаажәлар зегьы.
Аешьа иашьа даниҭиуаз, Аԥсны жәлар ауаӷеимшхара ианҭагылаз, ҩажәижәибыжьтәи ашықәс азы уара уадгылеит уқыҭа, уаҵалеит уқыҭа ауаажәлар ршьауӷа.
Жәышә-ҭӡы Бзана ақыҭаҿы инхо ҳауаажәлар, ҩажәижәибыжьтәи амҟәыл рхугеит. Убырҭ рыхьӡала ухы шасыс иҿоуҵеит.
Ҩ-мҩак ракәын уара иумаз, Ҳараз. Акы, ууаажәлар ҿааҳәыра рмоуа иурӡыр акәын. Аҩбатәи амҩала – уара ухы рықәуҵар акәын.
Аханатә аахысгьы хьмыӡӷ зқәымлацыз, рыцҳарак иаҵамлацыз уабацәа рыламыс узеицамкит, узаӷрам-гылеит, дад, Ҳараз. Аԥсра аԥсра ианадамха, ууаажәлар рхахәс аԥсра уаԥылеит. Аха аԥсраҵәҟьагьы ахы аламлеит. Абар иахьа уажәраанӡа амаӡақәа рышәцаԥхак зҿаз, ҵыси ҳәыҳәи ирзымдыруаз, иахьа уажәраанӡа ацәашьаршь илаҳәаны укәымжәы аҳазырҭра иҭаз, иҭымҟьаз ахызаҵә! – абри аҩбатәи амш акәын. Уаҳа даҽа мҩак умамызт аҟынтә, ашамҭазы ухы укьарахә адукылт, аха аԥсра аиҳа, аиашеи аразреи ииааиит, дад, Ҳараз.
Ахызаҵә уазымгәаӷьит, аха убри ашьҭахь уааӡаб ула иадырбеит. Ауаҩытәыҩса џьалда дыԥсӡом акәымзар, уԥсы шҭаз ашәгәы-аԥсгәы уҭырхит. Аӡлагара алу машәыршәа иахәлшәаз аԥшыц ахаҭаԥсаҭа уакәхеит,
Ҳараз.
Ҳара иаадыруеит ухьӡҵәҟьа угәаламшәо, аԥсра аихац уҭганы уанааргоз. Иҟалап урҭ узлашәаз аламуаа аҵыхәтәантәи ушьыга ахызаҵәыҵәҟьа уаԥсаны ирымԥхьаӡазар. Аразра ашәырҵаа илауршәыргьы иԥхоуп, дад, Ҳараз. Ушьҭахь инхаз есиша ихәлацыԥхьаӡа уԥсаҭа рныҳәалап. Унышәнап инавсуа зегьы ааҭгыланы ашәымҭак иргәаладыршәалап ууаҩра, уламыс, уцқьара, ухаҵара.
Умҩа бзиахааит! Узмардо удгьыл гәакьаҿы узқәаҭыԥ узышьалҭахааит. Ушьҭахьҟа ухьамԥшааит, дад, Ҳараз!» – абас иаанҵәеит саб иԥсы шҭаз ихы иазиҳәаз аҳалал.
Схы инаркны сшьапаҟынӡа амацәыс насгәылҟьазшәа соуразоуроу саӡаны саанхеит. Стәан ус зыԥсы шҭаз ихаҳәхаз алакә уаҩ иеиԥш сымаха-шьаха схымхәыцуа.
«Сара сдунеи сыԥсахаанӡа уаламкьысын. Са саниаслак ашьҭахь, уаԥхьа счықьмаџьа иҭоу снапҩымҭа!» – ашымҳа амҵа дтәаны ишәахсҭақәа ансирбоз ииҳәаз иуасиаҭ ажәақәа абыржәыҵәҟьа акәушәа слымҳақәа ааҭырблааит.
Схы сааҩахан ҳкәасқьеи ҳмаҵурҭеи ирыбжьагылаз ҳшымҳахь снаԥшит. Убысҟангьы абыржәыҵәҟьа еиԥш ҳшымҳа амахәқәа ашәыб рҿанаҳәазшәа ибыбышӡа ишышәҭра ишәҭхьан.
Саб имаркан еиқәеи, ишьамхы инахысуаз ихарԥ шкәакәеи рыла, мшаҽны убри ашымҳа дышнаҵызбааз, дымҩашьахуа сыбла даахгылеит. Сылаԥш дныҵшәар ҳәа сшәаны, сыблақәа ааихмырсыӷьӡакәа сихәаԥшуан. Саб зыци-зышәи неихырԥхьаны ианакәызгьы-ианакәымызгьы аччара зцәаҩамыз, уажәы ихы-иҿы ихалашо ихаԥыцқәа арыдш еиԥш иҟәашккараӡа, дхаччо, еиҳа-еиҳа дысзааигәахон. Дааскьо-дааскьо данысзааигәаӡаха, сыҩнапыкгьы неиҵысхит, аха аӡшәах еиԥш днасымпыҵаба дцахьан.
Исзырҟаҵаз иара сара схаҭагьы исыздырӡом,
сгәы гәырӷьарак нҭалан, сылахьи-сыџьымшьи аасӡатәит. Акыраамҭа стәан ус, иреицәа-иреиҳа акгьы сеиуаӡамкәа. Ашьҭахь, сзыԥхьоз саб иуасиаҭ ахәбатәи атетрад жәпа насыркын, сывараҿы аҟәардә еиҭанықәсҵеит.
«Ари Санӡаа Самсон иҵәажәла ауп. Абра раԥхьаӡа сыҵәҩаншьап анасырс, абри аӡынҵәа амахә иҵыхны иаазгаз абна ҵәаҷҷа нахаҳаны, иаразнак абраҵәҟьа инеиҭасҳаит. Иаанхоит ҳәа сыҟаӡамызт, аха имԥсыша аҟәараҩа илоуршәыргьы акгьы ахьӡом. Ибзахан, аа, абыржәы ишубо иҟалеит!» – ҳәа аҵәа ашәшьыраҿ дтәаны иҩызцәа аҭаҳмадцәа ианреиҳәоз аасгәалашәеит.
Усҟан 37-тәи ашықәс аанҵәаны, ҩажәи жәаа рахь ианҭалоз акәын, сымҩашьозар. Саргьы ушьҭа аҽы акәараҿы иганы, аӡы аржәны иаазгартә сҟалахьан, аҟынтә, саб дызлаз ахынҭа-ҩынҭарақәа зегьыҵәҟьа сзышьҭымкаазаргьы, ахыԥхьрак усгьы исгәалашәон.
Хәыҷык иадамзаргьы абарҭ схәыцра цәаҭарӡы-ӡагақәа снарылҵырц сыӡбан, сҩагылан ҳашҭа сынҭыҵит. Ҭемраз иҟәыдырҭа ҳәа иахьашьҭаз ҳкәара нырцә ишьҭаз анкьатәи сабду имхырҭа ашҟа сҿынасхеит.
Сара ергьҳәа исгәалашәон уа амхы анылаз. Амала иахьагьы исыздырам убри амхырҭа ҳәа акәымкәа, Ҭемраз иҟәыдырҭа ҳәа изашьҭаз. Иҟаларын уи абраҟа еиҳарак аҟәыд леиҵозаргьы. Ишакәхалакгьы, изыхҟьалакгьы, ушьҭа аиҳарак ажыци амыӷи шахыҵәахьоугьы иахьагьы Ҭемраз иҟәыдырҭа ҳәа иашьҭоуп.
Ҳкәара ихыз аџьҵла-цҳа снықәсын, ана-ара дәҳәыԥшла еилыӷраахахьаз аҟәыдырҭаҿы сынкыл-шәеит. Оумашәа иубаша, аихатә уреи асали, афымца хәархьи ирцәынханы хәбаҟа хьацаҵла рымахәқәа еилашьшьы абри аҟәыдырҭа иахагылан.
«Аламуаа шәызларцәынхазеи шәара рыцҳақәа?» – шыцламҭәык еиуаны иназқәымҳәҳәыцыз иҟәашккараӡа
игылаз ахьаца ашьапы аасгәыдыҳәҳәаланы саагылеит. Ахьаца мҿы афҩы лаҳа-лаҳауа иаразнак инхышхыҵәеит. Ааԥынтәи ашәахәа еиԥш иныҵхахан, ӡшәахҵас инкабахьаз схәыҷра амышқәа ҩаԥхьа иҿыцҳҳараӡа иаахынҳәит. Снапқәа зкәыршаны исгәыдыҳәҳәаланы искыз ахьаца ааусышьҭын, сааҳәны сызқәа надҵаны саагылеит. Сылаԥш нақәшәеит ҽышьахәар ҩажәа реиҳа набжьамкәа акәара ахықә аҿы игылаз, ажәҩан хыла иҵзыԥссоз, ашә ҟьантаз ду.
Уи ашә гәыдымӡала џьарак-ҩыџьара абаҩ ԥсы еиԥш иналҩаахьаз махәқәак ракәымзар, мшаҽны ишызбаз еиԥш, акәара зегьы амҽхакны адоумыжьха иеиԥш игылан. Исаҩсхьаз схәыҷра мышқәа ргәалашәара саамҽханакит.
– Уаа, Адгәыр! – абыржәыҵәҟьа, убри аҽны шьы-бжьышьҭахь амра анынҭагьалоз еиԥшҵәҟьа, нырцә-аарцә ахәқәа неимырҟьаны, абӷьыхәа зҿашьшьы игылаз аҵлақәа рымахәқәа иргәылхәхәа, сан лҿыҭбжьы аргама слымҳа иааҭасит. Уаҳа аҽааиҭакха самраӡакәа:
– Уа, у-у-у-и! – сҳәан, сыбжьы ахьынӡацоз ҿысҭит. Аҭҳарцәҳәа ԥхыӡ цәгьак салазшәа сааҭрысын, иҟьаҟьаӡа иаасықәшәеит. Иаасыкәыршаны ԥша шәышәыкгьы асуамызт, нырцә-аарцә ахәы ԥшӡақәа ӡырҩуан.
Саанаԥш-ааԥшит, аха аӡәымзар-аӡәгьы дыҟамызт, зехьынџьара ҭынчран. Схала заҵәык ахьаца самҵагылан. Азныказы иаахьмыӡӷысшьеит исыхьыз. Аха абри Ҭемраз иҟәыдырҭеи убри иахагылаз ахьацаҵлақәеи рыда сҿыҭбжьы уаҳа шаҳаҭ дахьамамыз сгәы аланыскылеит.
Сани сареи цәалашәарала инеиқәҳаргаз ҳабжьи, абни акәара ахықә аҿы игылаз ашә ҟьантази иаасгәа-ладыршәеит сқәыԥшра аӡырҩаш ихнаҵахьаз хҭыск.
Сабду сара лымкаала бзиа сибон, аха иеиха-ԥсыхәқәа аҭӡамц агәыҵаҳәа иахьавҵаз срылакьысыр иуӡомызт.
– Фархь аагара уцозар, абан иахькаршәу! – ҳаигәышә ҟагәа ахькажьыз ахь сынхьеирԥшуан. Егьырҭ иара ианикуаз икуан, абжьарак аҿаԥараҿы аҭӡывара иадчаԥалаз агәыҵаҳәа иавҵаҵаны иман. Иеихаԥсыхәқәа рызегьы ахәыц еиҩырхуан, ахәгабз иаҩызан. Џьара машәырк ҟасҵар ҳәа дшәон, убри азакәхарын иеихаԥсыхәқәа срылакьысыр зиҭахымыз.
Сабду исып мақьа ҳаҩны ашьҭахь икажьыз ақды-хсаха иаласан. Иеиха ахәы аффаҳәа иагозаргьы, абнахь мҿԥҟара дцарц ианақәиклак, аирыӡ азна аӡы наиваргыланы, ҿыц ахра дналагон. Сабду Ҭемраз есымша ус ҟаиҵон. Ажәакала, икымҭа-ишьҭымҭа есымша иԥшӡазар, ицқьазар иҭахын. Еихаԥсыхәқәа еигәышәыз еихаз рыхәқәа апхаҳә ахьымшькәа икӡомызт, иманшәалахом, иԥшӡахом иҳәон.
Ҽнак, ишыҟаиҵалацыз еиԥш, иеиха аҭӡамц иадчаԥалаз агәыҵаҳәа иаавҵихын, имақьа зынсалаз акды днықәтәан иеиха ахра дналагеит. Ари ацуҭеи ықәеибагозаргьы иара игәы ишақәшәо ихаанӡа даҟәыҵӡомызт. Зны-зынла иеиха ахра дааҟәыҵны, инацәа ду наҿишь-ҩаҿишьуан. Иаразнак иарӷьарахьтәи иԥаҵа аҵыхәа ааирҵысуан. Уи иаанагоз, аиха макьана арбызтәра агуп ҳәа акәын. Нас, уанӡа ашыҩ-шыҩҳәа аиха амақьа ишықәишьуаз еиԥш акәымкәа, ашьшьыҳәа мацқьа-шьацқьа иеиха абз амақьа иқәкьысуазу иқәымкьысуазу узымдыруа, аҿы нарҳә-аарҳәуа амақьа ақәшьра далагон. Уи сара сзыҳәан акы еиԥшымкәан игәырҿыӷьган. Аха исурҳәооз, ичҳаны ашымҳа ашьапаҿы ишьҭаз асаҟәа сықәтәаны сихәаԥшуан.
– Уаха ушьҭа аԥҟара ҳахьӡом, аха уаҵәы абри ахьаца лаҳашьҭроуп! – иҳәеит сабду иацы ахәылбыҽха. Абар уажәы убри ахьацаҵла сыбла иаахгылеит. Сабду аҵла
ианирԥоз аҵәаҟьа жәпа мҳаҳарақәа иеиха иаҿыҟьҟьаны хар-бӷьар ахәажәра илаԥсоит. Ушьҭа егьагым икаҳарц. Даҽа хәыҷык иааҵиҩаар, нас ихбыкьны идәықәлоит. Ус, иаахызазан, «аҿаҩ» аргеит. Адгьыл рҵысны, аӷьӷьа-гәгәаҳәа ахәажәра инылаҳаит.
«Уалга, баба, уалга!» – сҳәыҵәы-ҳәыҵәуан. Аха иара акы данаҿыз ацәажәара бзиа ибаӡомызт.
– Бабаду, абри аҵла шеибгоу ҳкамбашьқәа ирызгару? – аҵла аԥҟара дшаҿыз санизҵаа:
– Усҭыҳәшь, уара ианакәым-ҭаҷкәым ҳәа! – иҳәан даасықәгәамҵит. Уажә уи здыруан аҟынтә, агәыр саха-тәазшәа алоура уа стәан, аха илаҿысҭӡомызт.
Сабду игәы ақәкӡаны, ашьшьыҳәа инарҳә-аарҳәуа иеиха арбызтәра даҿын. Зныкыр даналгалак акәын абнахь симаны данцоз. Сара уажәы абарҭ зегьы акакала исгәаларшәо сабду иеиха сыжәҩахыр иқәҵаны, сых ду беиа ибо, амҩахәасҭа саныланы снеиуан. Иаасы-кәыршаны, акәтаӷь агәеиԥш, аҵлақәа кала-калаӡа ажәҩан хыла иҵырԥссон.
Схы сҩахан снарыҵаԥшит. Аҵлақәа рымахәқәа ахьааимҟьоз, дәҳәыԥшк-дәҳәыԥшк иаҟараны аӡыхь иаҵәҟаҟарақәа реиԥш ажәҩан ҽыҭқәа рылызбаауан. Аԥҭа хьышьашқәа еицрыхәхәа аҵла хауара дуқәа рымахәқәа ирхьынҳалозшәа ирхибаҳәаны ашьха хаҩаӡарақәа рахь ицон. Ахәхәа-хәхәаҳәа шьыбжьонтәи аԥшалас аҵла ирыласуаз, ахьхьаҳәа рыбӷьқәа рҿышәшәаны ацәарҭәеиԥш иҩежьккараӡа ҵаҟа икаԥсон. Иразнышха аҵлара иҵашьшь аԥаҩқәа ирхәыҵаҵәо инеиуан акәара. Аха урҭ зегьы уажә исымаз агәырҩеи схәыцрақәеи ирызрыҵарӡуамызт.
Уажә сабду заҵәык иакәын хәыцырҭас исымаз. Уи иеихаԥсыхәқәа рзы илеишәа зеиԥшраз шыздыруазгьы, аҽны еимҟьарак шаазбаз, напы мыӡәӡәа иимкуаз аҳәаццышә еиԥш ихны аҭӡамц агәыҵаҳәа ибжьаз иеиха ӡаны изгеит. Абыржә сабду заҟа сизхәыцуаз
заҟа сицәшәоз аҟара, убри аиха аналысхуаз абас зегьы сызгәаагӡазҭгьы, аиха агәҵаҳәа авҵыхра акәым ааигәа анеираҵәҟьагьы сзыгәаӷьуамызт. Аха усҟанҵәҟьа сзызхәыцуаз, аӡәгьы имырбакәа аиха аҩны адәылгара заҵәык акәын. Аха уажәшьҭа иҟасҵаша аныҟасҵа, мҩабжара санааи ауп ианысцәымыӷха, аха иааг... Азныказы, схынҳәны, аӡәгьы схы имырбакәа сеиха аҭыԥ аҿы иҟасҵап ҳәа нақәскит. Аха акы еиԥшымкәа ишшәарҭазгьы, абри сабду иеиха адәылгара сзыргәаӷьыз сыгәҭыха ахынҳәра сылнаршомызт. Уи сыгәҭыха уажәазы сабду ицәшәарагьы, уаха сангәарлалак исзыԥшызгьы зегьы ириааиуан. Схы самырхәаӡакәа саманы ицон, нахьхьи, Ҭемраз иҟәыдырҭа аҵаҟа акәара ихықәгылоу ашә ҟьантаз ду ашҟа. Уи ашәҵла ҳара ҳабна ахьынӡаздыруаз игылаз аҵлақәа зегьы иреиҳан. Убри акаҿара акәын уажәраанӡа зегьы зҵазырӡуа зегьы ириааиуа сыгәҭыха ҳәа сызҿыз.
Сыцәазар сыԥхыӡ иалаз, есшар сгәы иҭаз абри сыгәҭыха сыззырҵысыз нырцә-аарцә инхоз сҩызцәа ракәын. Зегь реиҳа Нури иакәын сызҵашьыцуаз. Абарҭ сҩызцәа ҳәа сызҿу зегьы еикәаӷак еикәаӷак рыман. Ҵабыргуп урҭ сара саҵкыс идуқәан, аха ҳаиқәԥар срызкажьӡомызт. Ҳаисыргьы напхаԥса ҳаибаргомызт. Аха урҭ аҵла иқәларгьы рҭаацәа егьрарҳәаӡомызт. Даргьы зажә-зажәӡа: «Икаҳҿаз аҵлақәа заҟароу убома?!» – ҳәа ҳанааиԥылалак снарԥшны исдырбон, срыҵадыршьыцуан. Изакәу сыздырам убысҟан сҩызцәеи сареи ҳакәым, иҵегь инеиҳақәазгьы реиҳа аҵла дуқәа казҿо ҳәа еисон. Раԥхьақәа сҩызцәа икарҿоз изхыҽхәоз аҵлақәа сара рацәак срызхәыцуамызт. Аха ҽнак Нурии сареи ҳаиқәшәеит.
– Иахьа ҵлак касҿеит, аха уи иаҟароу акәым, иааваҟәыло иҟоугьы макьана аӡәгьы икеимҿац. Иусырбап уҭахызаргьы? – иҳәеит, акан зқәыҳәҳәыз иԥынҵа хыҟаԥшьаа аԥхӡы алыҭҭа. – Амала уи знык
Қарбеираа ианырба, оумашәа ишаҵашьыцуа здыруеит, избанзар, убриаҟара идуӡӡоуп, насгьы ихыжәжәа-ҿыжәжәаны акәымкәа, амахәқәа ахьынҿиааз иҿысыҟҟааит. Унаҵаԥшыр ухылԥа ухшәаны икашәоит. Қарбеирааи Уаликәарааи ртәқәа сара сышәҵла аасҭа рагыдык иҟамшәа убоит инеидкыланы цқьа унарыхәаԥшыр. Иумбаӡаци Қарбеираа икарҿақәаз аҵлақәа?
– Мамоу! – сҳәеит, аха ианысҳәа ашьҭахь ауп сыбжьы ансаҳа, убриаҟара Нури дызхыҽхәоз икеиҿаз аҵла шьыцганы сазхәыцуан.
– Абри ала аума излакоуҿаз? – сҳәан, иҩыҵршьны иикыз иеикәаӷа снацәа нақәскит.
Нури иеикәаӷа ахәы шкәакәаӡа, апхаҳә ахьшьны ааигәа ишахарҵаз ҩашьомызт. Сгәы иамузт, ахәы снапы нахьысшьит. Уаҩытәыҩса инапы иамкыцыз ссирк икызшәа сааҟалеит. Усҟан сабду иеихагьы аасгәалашәеит, аха уи уажәазы сара сзыҳәан ҩысҭаа чысхәын. Сабду иеиха сара салакьысыр шыҟамлоз ҩаԥхьа агәра анызга, еиҭаҳәашьа змамыз хьаак хьу-хьууа сгәы иааҵалеит.
– Абни ауп икасҿаз аҵла! – иҳәан, ааигәа ҳаннеи снарԥшны исирбеит. Иара даҵасӡаны иахьынӡаирҽхәоз аҟынӡа иҟамызт, аха ҵла ҳаракын.
– Ани ахыцәқәа иахагылоу зԥумҟеи, изаанужьи? Уанӡа узхамлаӡеи? Ушәама? – сҳәеит, аҵла икахәхәа иахагылаз аҵыхәтәантәи амызгәыҭ снацәа нақәскын.
– Ишԥасызԥымҟоз, уара! – иааџьашьаны даасҿаԥшит.
– Нас изынужьи, изԥумҟеи? – сиҟәаҵуамызт.
– Ыы, изынсыжьыз узымдырӡои?
– Ҟаи, исыздырӡом.
– Мамоу, мамоу, ахәмарра аҷыдахазгьы, иузым-дырӡаҵәҟьои?
– Иалздыраауазеи изынужьыз!
– Уқәи да ишысзымдыруа ҳәа?
– Санду илымаҿоуп! – сҳәеит.
– Аҵла анкоуҿо ахыцәқәа иаанхо заҟа иԥшӡаны, иҿырффаны иаанужьуа аҟара убриаҟара иаауго уԥҳәыс лыхцәгьы духоит иагьыԥшӡахоит. Убри азыҳәан ауп саргьы изынсыжьыз! – иҳәеит, инасыԥ дкахәхәа дивагылазшәа иааиԥшынҵаӡаны.
Нурии сареи ҳанеиԥырҵ инаркны, «иԥҳәыс лсахьа» сыбла ихгылан. Убри иахҟьаны убысҟантәи схәыцреи сцәанырреи шыҟаҵәҟьаз ҿыки-бзыки ирызҳәом. Убри инаркны, мышкызны саргьы ҵла дук сызкаҿар, аҵыхәтәантәи амызгәыҭ инсыжьуа «Сынасыԥ лыхцәы» ахьӡысҵарц сыӡбеит. Заҟантә иақәскхьааз сабду иеиха ӡаны абри ҳкәара ахықә аҿы игылоу ашәҵла ду касҿарц, аха исзеиԥштәуамызт. Азеиԥштәра адагьы, еиҭасҳәахуеит, сабду сицәшәаҵәҟьон.
Схы зықәкны сцоз аҵла аҟны снаӡаанӡа, абарҭ зегьы набжьырҟьаны иаасгәаласыршәан, урҭ ахҭыс сахьақәа зегьы сылаԥш иныҵызгеит.
Аҵла снаҵагылт. Ашәҵла амахә-жәпа ҟәашқәа рҽеилышьны игылан. Ашә амахәқәа ирҿышәшәаны икаԥсаз ашәаӷьқәа ргәы ҭырхьахьа, ихырҩаԥшьааны иамҵаԥсан. Шьоукы ашәаӷьқәа ргәылышәшәахьан, даҽа шьоукых, ашәаӷьқәа рцәақәа рҿы ахьааимхьахьаз ибжьаханы икаԥсан. Ахьӡеиԥш ахаҳәқәа ирхыхәашоз акәареи, аҩадахьшәа ахьаца амахә иқәтәаны акылкәыҷыҳәа зыбжьы хҵаны ашәа зҳәоз аҟармаҵыс заҵәыки ракәын абна аҭынчра еилазгоз.
Схылԥа ҩаза абз слахан, иаасхарӷәӷәаны сышәҵла сеиҭанаҵаԥшит. Уажәы сыҵла ауреи аҭбаареи ракәмызт сзышьҭаз. Ақәлара зламаншәалахаша амахәқәа ракәын исҭахыз. Аха сара сгәы ишаанагоз изыҟамлеит. Ашәҵла егьа саҵагьыжьызаргьы, иреицәа-иреиҳа сымаха-шьаха ахьынӡанаӡоз махәы хәахәакгьы сзадымбааит. Уи сара
акыр ихьаазгеит. Аҵла аӡәы дацәықәлар ҳәа ишәозшәа, иахьныҵиааз инаркны хәба-фба уаргьиа иара усгьы махәык аалымҵит. Иаакәыршаны акәтаӷь еиԥш игылан. Ашәҵла ашәпара хҩык иргәыдӡаломызт.
Амахәқәа рҟынӡа халашьас иҟаз саазхәыцит. Сеиха сышьҭахь смаҟа-па инавҵаҵаны, амахәқәа рҟынӡа сыҽшԥасзышьҭымхри ҳәа сыӡбеит. Аха уигьы башахеит. Ашәҵла ашьапы убриаҟара ишәпан, исгәыдсыгӡалартә иҟамызт. Сгәыӷрақәа зегьы гәыӷырҭадахан схы зқәыскуа сзымдыруа, саанаԥш-ааԥшит. Сҩадахьшәа ишшәыр-шшәырӡа акәара ахықә аҿы игылаз абыца шьапыҵиаақәа сылаԥш иааҵашәеит. Убырҭ абыцақәа хәба-фба метра еиҵаз егьыҟамызт. Зегьы абна иарцәыцәын, аҵәраса реиԥш еилагылан.
Саԥхьа ииасуаз акәара снырын, абыцара снылагылеит. Зегьы иреиҳаз, зегьы иреиӷьыз ҳәа сгәы иззаанагоз быцак снацәкьарақәа накәсыршан, ианаасырҵысы, ахы инаркны ашьапаҟынӡа адаҷ еихарҳә еиԥш илеихатыр-тырит. Абыца ҩбашәа еидиааны иҟан. Аха руак рацәак аҽазымгеиазт, метраки бжаки еиҳамкәа иадиааны иавагылан.
Иаарыцҳасшьеит, «Еициит рыцҳа, дгьылк еицалҵит, аха ари азӡыбӷьык еиҳа адацқәа рацәаны иоунажьзар акәхап. Егьи ахы азныҟәымго ианалага акәхап, иара адацқәа рымчгьы еиҳа зымчыз абыца-ша, абыца бзааи инацҵаны иаргьы ахы заднакылаз. Ҵабыргуп, иаднакылазаргьы иацәтәымым, кьатеик еицеиҩырҵәеит, еишьцәоуп. Аха егьоумҳәан, ихьыԥшуп, идыԥшы-лагәышьоуп рыцҳа».
«Зегьы хи-ԥсиуп!» – абри сабду иажәаԥҟагьы аасгәалашәеит. Абас бнак аҿы шамахамзар иуԥылом быца шшәырыки быца хьыԥсааки еидиааны ишыҟалаз еиԥш. Убри ауп иаразнак сылаԥш изыҵашәазгьы.
Ашьапы иныҵакны иаахысҵәеит. Абыца ахаҭа џьара
исцәымыҵкәартә, амаршәа кны, амахә сса иаҿаԥсаз еихала иаабӷьсырԥссеит. Нас, иҩышьҭысхын, реиҳа излашәа иҟаз махәык инаҿасыршәит. Рацәак агәра сымгазт снахьынҳала-ҩахьынҳалеит, аха сааннакылеит.
Сеикәаӷа, сеикәаӷа сҳәаргьы сиашахом, избанзар сеиха аикәаӷа аҵкыс хәыҷык инаԥынҵан. Абри сеиха ахәы сышьҭахь смаҟа инавҵасҵан, снапқәа неиҭныԥсахло, абыца сыҩшьапык ирыбжьарӷәӷәо, сахьынҳаланы сҿыҩасхеит. Аамҭацк иналагӡаны, схы сааҩахан амахә иаҿаршәыз авҵиаа-ҵәаҳә хьыԥсаа сназыԥшит. Иззакәу сыздырам, убри авҵиаа иазызуз азы иаргьы ашьа аурашәа сгәы иабеит. Абыржәымзар-абыржәы абыца ду инадҟьаны хланҵы сынҭаларашәа сцәа-сжьы ҩас-хыбзааит. Аха, абри уажәы-уажәы саазымҿхазкуаз ашәара аҵкыс сгәыӷра иааиуан. «Ани ашьыпыҵиаа уара уакәым, даҽаӡә дахьынҳаларгьы иачҳауеит, уи уазымхәыцкәа лассы амахәқәа рҟынӡа ушынаӡара аҳасаб кны, умч зегьы еизга!» – иаалырҟьаны абас сгәы исыҵанаҳәеит. Саргьы сшәареи сыгәыҩ-ҿыҩрақәеи ӡшәахҵас инасхаӡыҭит.
Амахә снахәаԥшит, «Абар уажәшьҭа егьсыгым!» – сгәы аасырӷәӷәеит. Снапқәа еиҭныԥсахло, абыца сшьапқәа инарҿаршәуа, сҿыҩасхеит. Амахә ааигәахацыԥхьаӡа смахәҿақәа исмырбаӡакәа схаргалозшәа збон.
Ашәҵла иамаз аканҵыҵыра снахәаԥшит. «Смахәҿақәеи сшьапқәеи сыцырхырааны абнанӡа схалар, сыԥсы ааиҭаскып!» – сшааԥсаӡахьазгьы абас анаасхәыц, смахәҿақәа сырцәыласхазшәа збеит. Уи аканҵыҵыра аҟынӡа акәым, сагьаҩсит. Сбыца сҽаларԥсны иааскын, хыхь сеиҭаҩаԥшит. Метрак аиҳа бжьамкәа, бӷьыц хәыҷык ахала ихҩежьааӡа ашәҵла агәҭаҵәҟьа иаҿаршәын. Абыржә убранӡа сызнеир, нас амахәқәа рҟынза рагыдык еиҳа бжьамызт.
Ԥша хьшәашәак насын, ипҟыш-пҟышӡа аԥхӡы хьшәашәа слаԥықәшәа ишаақәыжжыз гәасҭеит. Урҭ
аԥхӡы пҟышқәа руак аҽазнымкылазт, сқьышәқәа рыб-жьара иныбжьаҵәеит. Убриаҟарагьы сарчыхәчыхәит, абыца сызнапык ала иаанкыланы, лацәарӡасрак аиҳа ахмырҵкәа, ирласӡаны снапы насҿшьны, ҩаԥхьа абыца самҵасып ҳәа сыӡбеит. Аха ус ҟаҵашьа сымамызт. Сызнапык сшазнымкылоз здыруан. Уи аԥхӡы цәыкәбар хәыҷы сыԥсы анеиланаҵаӡа, сыбз аакылсырҳәҳәан сқьышәқәа инарықәшьны, слаԥықәшәа аҟынӡа аарла инасыгӡеит. Сахьафаҵәҟьоз аҟынӡа исзынамыгӡазаргьы, иҩхнабӷаа-ҿнабӷааит. Аԥхӡы цәыкәбар ҵаахәахәараӡа сыци-сышәи инарыҵалеит аха уи схы иқәыскрын...
Аԥша еиҳа-еиҳа схы-сҿы ԥхьанашьшьаауан. Схы аарла сеиҭаҩахан, сбыца сҽадырԥсыланы аҩада сҩаԥшит. Сыбӷьыц ҩежь аԥша иҿнаршәар ҳәа ишәозу, иара аҟынӡа схаларц ԥсыӡак ада ахьсыгмыз азы игәырӷьозу здырхуадаз, аха аҵла ҟьантаз агәҭаҵәҟьа аҿаԥырԥырра иаҿын. Сгәы нҭӡыӡааит. Абри абӷьыц нҿшәар, хымԥада, саргьы хланҵы сынҭаларашәа сгәы иабеит. Еиҭаҳәашьа змам мыч ҷыдак снаҭон абни ахәыҷӡаҵәҟьагьы. Рахәыцӡак иаҟараз махә хәыҷык аԥсы аҿакны икнаҳан.
Абгьыц аҟынӡа снаӡеит. Ҩаԥхьа снапқәагьы сшьапқәагьы абыца инадырԥсыланы сҽааныскылеит. Ушьҭа уаҳа аҩада сзыԥшӡомызт, сымч сшәахьан. Искыз абыца схы адҵаны, схахьы иҿаз абӷьыц ҩежьи сареи ҳаиҿаԥшуан.
Уажәы уи абӷьыц хәыҷы ҵысӡомызт. Иҟаларын аԥшахьы иасуаз сара иааныскылазар. Абгьыц сшахәаԥшуаз ауаҩытәыҩса ибжьы нахалан: «Уеиха абааԥс, уеиха абааԥс!» – аҳәозшәа саҳаит. Саргьы аҵыхәтәанӡатәи сымч зегьы ааизызган, – знык, ҩынтә, хынтә, ԥшь-ы-ынтә – снапқәа неиҭнысыԥсахлеит. Схы акы инаҵакьысит. Уи сызхьынҳалаз абыца иадиааз авҵиаа нашԥа хьыԥсаа аԥынҵа акәын. «Ухалеит, ухалеит!» ҳәа раԥхьатәи агәырӷьаҿҳәаша снаҭозшәа сыԥхьаӡеит. Сгәы нҭгәырӷьаан,
снацыҵҟьан, схы сааҩахеит. Раԥхьатәи ашәҵла амахә снаҵагылахьан. Смахәар иаразнак иаасырҵәаҳәын, убри амахә инаҿасыршәит. Нас ишсылшоз сарма напы аҿынасырхеит. Схалеит! Ашыцламшә зқәышьшьы иҟаз ашә махә ду сытәӷәы нахысшьын, саақәыԥсычҳаит. Зых иақәиҭхаз сҵәаҳә кәалкәало амахә иаакынхалеит.
Ҵаҟа сынкаԥшит. Акы еиԥшымкәа схы-сгәы ҟанаҵеит исылшаз. Амала, сабду данаасгәалашәа, ҩаԥхьа схәыцрақәа наикәҟьашеит. Аха сгәы маҷк аҟара изырҭынчуаз, сабду хәылбыҽханӡа аҩныҟа дшыхнымҳәуаз здыруан. Дхынҳәуамызт избанзар, аҽны мҽышан.
Сабду анхаразы зыԥсы цәгьаз аӡә иакәын. Иахьатәи анцәа амш иааигаз изымхакәа уахынлагьы аус иуан. Аха амҽышаҽны ҳаӷеиҭа ихы амца аркызар исырцәоит ҳәа далагомызт. Амҽыша имшшьаран. Убри аҽны ахәгабзҵәҟьа ихәы аиркуамызт аҟынтә, асабшаҽны иԥаҵа карфаҷа исон, иҽикәабон. Хьышьаш захьӡыз иҽыхәа иҳәҳәа-икәаба икәадырны иаақәиргылон. Икәымжәы, икаба, ихҭырԥа. Аџьам Уасман ихҵара зну ҳәа дызхыҽхәоз, напы мыӡәӡәа иимкуаз иҟама чаԥа наиҟәниҵон.
Сан сабду иҽеилаҳәара даналагалак, ибла аҵыхәа абаҵысри ҳәа дидгьыжьылон. Сабду икаба аҳәынҵәрақәа есымша сан лакәын еибазыркуаз. Шьацмак-шьацмак иаҟараны, икаба ахәда ыҵрыԥхааны иаҿаԥсаз аҳәынҵәра еилаҵақәа, ус ишабалак изабалак изеибаркуамызт. Есымша сабду иҽеилаҳәа-иҽеилаца, акалам еиԥш дышәшәа-шәшәо данаақәгылалак, сан сабду ихәда дныҵагыланы ашәишәи амҵәыжәҩа хырҟа нарҭаргьыжьуа аҳәынҵәра еилаҵақәа ҳәа изышьҭаз ахаԥақәа аттаҳәа инархалыԥсон. Аҵәцеиԥш сабду ихәда ыҵарбаҟа иааибалыркуан.
– Ибзиоуп, дад, ибзиоуп, бнапала бгәырӷьааит! – сан
дныҳәа-ныԥхьаны дцон сабду.
Аҽынтәи амш зегьы ҳхы ҳақәиҭын. Иаргьы иа-нааилалашәшәуаз, мамзаргьы аҭаацәа анааилатәоз аԥны еиԥш даауан. Иахьагьы ус шыҟаиҵоз сацәымҩашьо издыруан аҟынтә, данаасгәалашәалак рацәак шәарҭас дымкыкәа днасхасыршҭуан. Сан усгьы слыцәшәаӡомызт. Нурираахь сцоит хәылбыҽханӡа сааӡом ҳәа лаҳәаны ауп сышдәылҵыз. Саб Ҳараз иаашар Қьарақьанҟа акәын имҩа ахьгаз. «Ҳаи, џьушьҭ, аҩысҭаа иҭәа рхны амца ацреиҵон!» – ҳәа уи ҳчаи ҳара ҳахьынӡаркьаҭо сыздырам, аха шәышықәсала еиҵагылаз ҳабна лашьҭа-ҳәашьҭахеит. Ҳажәларгьы ҳнырхага рахәгьы адынҵәалт!» – иҳәон саб игәы кыдгылаӡаны. Ажәакала саб иахь сгәы ҭынчын.
Амахә шәпа сықәтәаны сахьынахәыц-аахәыцуаз, иахьазы исԥырхагаз ҳәа изаҟаразаалак егьызбомызт.
Аҳаҷаҳәа иаасгәалашәеит сабду иажәақәа: «Аҵла иқәлаз ауаҩы дмыццакыроуп, имахәызааит, аҭахызаргьы иара аҵла ашьапы анԥуҟо акәзааит, есымша иахькаҳаша аганахь ала иҵҩаатәуп, мамзар аҵла ҿӷьырны ицар алшоит». Саргьы смыццакыкәа сеиха сҟьаларц сыӡбеит. Сзықәгылаз амахә уажәазы сааигәа-сигәа иҟаз амахәқәа раасҭа ишәпан, насгьы иманшәалан. Убри сықәгыланы, сеиха аԥынҵа ахьынӡанаӡоз амахәқәа акыр рыԥҟара сылшон. Сызқәа иара ашәҵла ахаҭа инадҵаны, раԥхьатәи амахә аԥҟара салагеит. Сеиха ашьҭыбжь аккара зегьы еимырҟьа-еимырсуа аҿынанахеит. «Иҟалап ари сеихашьҭыбжь Нурираа ахьынхо, нырцәтәи ахәы аҟынӡа инаҩыргьы!» – абас анаасхәыц, сгәы нҭгәырӷьааит.
Сабду ишиҳәахьаз еиԥш ашәҵла амахәқәа ахькаҳашаз ала иааҵҩааны саныргәықәслак, амахәқәа нҿахжәаны ҵаҟа аӷьеҩ аашьҭдыргон. Иԥхаӡа цәаныррак сааимнадан, ушьҭа зегь зылшоз арԥыс наӡак иаҟара
амч сылазшәа сгәы иснарбеит. Нас, ҩаԥхьа сабду снаизхәыцит. «Избан сабду иеиха скыр зиҭахым? Ушьҭа схәыҷума? Схәыҷни-шьалозар, ари аҵла сшықәлази, амахә џьабаа адым-балаӡакәа, хәынтә-фынтә ҟьарала ишыласышьҭзи ибар, дышиашам агәра игара дыҟан. Аха зегьы акакәын сабду рацәак сизгәаауамызт. Егьа иҳәаргьы абриаҟара сылшоит ҳәа дауҟахыз.
«Уажәоуп угараҟәҟәақәа анкоуԥсаз, ашышкамс аидара анаго еиԥш, уара иуаҟароу аиха уаҵазза!.. Даҽазны исумырҳан. Иулшартә уҟаҵәҟьазаргьы укәаҷалакрын. Уиаҵкыс умч зықәхо ҟоуҵалар еиҳа иузеиӷьуп!» – иҳәон, ҳамҭак уеиха сыркы анысҳәалак.
Зынӡа даҽакала дыҟан, даҽаҟазшьак иман саб. Уигьы аиха скыр иҭахӡамызт, машәыр ҟасҵар ҳәа дшәон аҟынтә, раԥхьашәа дааҟьаԥ-чаԥуан, аха дансыргәыбзыӷлак ҽмырба ҟаҵаны илымҳацәқәа наиқәиԥсон. Аиха ҟьашьа ҳәа акрыздыруазар, излаздыруаз саб ибзоурала акәын.
«Абри аиха шуку уабду ҳаибар, уаргьы саргьы ҳашлахә шԥиххаауа удыруазааит!» – иҳәон саб Ҳараз, аха уаҩ гәыԥскьак иакәын, исанаижьуан. Ҵабыргны сабдугьы сабгьы аҩыџьагьы идмырбаӡакәа сабду иеихеи иеигәышәи скқәахьан. Аха урҭ аныскуаз, машәыршәа зны-зынла иеихеи иеигәышәи ихашҭны амҿырҟәараҿы иани-цәынхалоз акәын. Ус, абжьарак, иара аҩны даныҟазгьы даныҟамызгьы иеиха аҭӡамц агәыҵаҳәа иналхны агараҵәҟьа сзыгәаӷьуамызт.
Ашә ду амахәқәа акыр кыдсыҟҟаахьан. Ашыцламшә зқәышьшьы сзықәгылаз амахә дугьы хырԥаны иласышьҭын, уи ахыхьтәи еиҳагьы ишәпаз амахә снықәтәеит. «Абарҭ сызԥымыҟҟакәа «Сынасыԥ лыхцәы» аҟынӡа сзымнеикәа схьагәгәа албаара сықәшәар ишԥаҟасҵо?» – абри сназхәыцит.
Ахьымӡӷ, аиҭахьымӡӷ?! Ус ансыхь нас закәыхи, Нури
иааиаҳар, ҳхәы иаақәынхоз зегьы ираҳәаны дырхысуан. Нас, егьараангьы аҳәатәы роуан, саадырцәажәарц иҟазма! «Уара аҵла иқәланы, изызкамҿакәан илбааз ашәаргәында!» – рҳәарын. Урҭ зегьы егьрурымызт, аӡаӡ еиԥш сгәы иалакьакьоз. «Сынасыԥ лыхцәы» аҟынӡа сзымнаӡакәа сахьылбаауаз акәын. Нури итәы кахәхәа аҵла ахыцәқәа иахьахагылоу хыҷ-мыҷк аазгоит ҳәа ари абна саалалацыԥхьаӡа, сыбла амыӷ еиԥш иаахгылаларын.
Ҵаҟа сеиҭанкаԥшит. Сыблахаҵ ааилагьежьызшәагьы збеит. Убри аамҭазы: «Умшәан, ишәаз инасыԥгьы цеит!» – ҩаԥхьа слымҳа иҭаҩит абжьы. Уиакәхеит. Схәыцра гәкажьгақәа насхибаҳәа ицеит. Сгәы аархаҵаны, саԥхьатәи амахә ҿиаа ду сасит. Абжьааԥны еиԥш, еиҳагьы сеиха ашәҵла атәӷәы иналалеит. «Аиха арахәыц аҿыхтәуп, мамзар иаразнак ицагәуеит!» – сабду иажәақәа слымҳа инҭахәыҭхәыҭызшәа саҳаит.
Сеиха арахәыц сабду ишаҿихыз, ушьҭа ишымцагәуаз здыруан, уигьы сгәы ааҟанаҵеит. Иааԥсахны: знык, ҩынтә, хынтә!.. – амахә аҿҿа ҩахгеит. Сеиха ахьшәҭҳәа амахә иналасҵан, сыҩнапык рыла сыварахьтәи амахә скит. Ианаахбыкь, ашә ду атәӷәы нықәҟьан, аӷьараҳәа ҵаҟа инкаҳаит. Сзықәтәаз иара ашәҵәҟьа ахаҭагьы аазаза-мазеит.
Сарӷьа напсыргәыҵа аабызбызит. Снаҵаԥшит. Снацәкьарақәа рыбжьараҵәҟьа аӡаӷьа пҟышӡа иныҵа-гылахьан. «Уара аиха аԥсахшьаҵәҟьагьы уздырам. Есымша зымҩатәирахьк ала иукуеит. Аиха уармарахьгьы уарӷьарахьгьы аҟьашьа удыруазароуп!» – сабду зны ҳгәыла ҷкәын иеиҳәаз аасгәалашәеит. Саргьы арыӷьала мацара адагьы аихаԥсыхә сызҟьаӡомызт. Аха уи уажәы рацәак хьаас исымамызт.
Ишсылшоз егьи амахә сасит. Убригьы имыруадаҩкәа иласышьҭит. Сеиха ҩаԥхьа смаҟа иҩавҵасҵан, хәыҷык
инаҳаракыз амахә снахьынҳалан, сыҽҩышьҭыхны, сывараҿы амахә сарӷьа шьап наҿаршәны саақәтәеит.
Аԥхьан еиԥш акәымкәа, сыблахаҵ еиҭааилагьыжьын, сыблақәа акакаҷ нарыҵашәеит. Ихьшәашәаӡа аԥхӡгьы насықәнаҭәеит.
«Сара сышәҵла ду анкасҿоз, заҟантә ҵаҟа сыԥшызеи, аха ашәара захьӡыз зынӡа сааигәагьы имааиӡеит. Уара аҵла уацәшәооу, Адгәыр?» – иаалырҟьаны иԥынҵа аԥхӡы ықәыжж сыблақәа даарыхгылан, абарҭ иажәа зажәқәа ҩаԥхьа слымҳа инҭеиҳәеит. Сыԥсы ахы ҩеин сыхәцә иныҵагылан, аҭҳарцәҳәа сыблақәа аахы-стит.
«Адгәыр, уара аҵла уацәшәооу? Уара аҵла уа-цә-шә-ооу?» – ицо-иаауа абарҭ ажәақәа слымҳақәа ҵырхуан.
«Мамоу, мамоу, зынӡакгьы сацәшәаӡом!» – гәаныла сыбжьы ахьынӡанаӡоз еиҵыхны ҿысҭит. Нас зынӡа сҽаасырӷәӷәан, ҩаԥхьа ҵаҟа сеиҭанкаԥшит, аха изаҟаразаалак сыблахаҵгьы аамқәацеит. Сгәы нҭгәырӷьааит. Егьызеиӷьым арԥыс наӡааӡак иеиԥш схы збо салагеит.
«Нури уцасгьы, Қарбеи уцасгьы, зегьы-зегьы шәцасгьы сшәаӡом!» – абарҭ ажәақәа рыгәра гаҵәҟьаны сгәаҵа иҭысҳәаан, сымч зегьы ааизганы, уаҭәашәпара иҟаз ашә ду амахә ашҟа сеиха аҿынасырхеит. Уажә сеиха еиҳагьы ицҳауазшәа збеит. Атта-ттаҳәа аҵла адарҟьҟьақәа сеиха абз иҵыҟьҟьаны, нахьхьи џьара ахәачара алаԥсара иаҿын. Рацәак ахмырҵкәа уи амахәгьы хбыкьны ахуҳәа ашә ду амҵа инкаҳаит.
Схы сҩахан, сызқәа аҵла инадҵаны сеиҭаҩаҵаԥшит. Ашә амахәқәа иккаӡа ирылызбааит абриаҟара зегьы ззыҟасҵоз, сыҵла икахәхәа иахагылаз алакәмахә. Уи зынӡа сгәы сыҵнарԥрааит. Абар, уажәшьҭа жьазар аҵыхәа скыртә сааихьан.
«Ааит, абааԥс, ишәаз инасыԥгьы цеит!» «Баҩ злаз баҩ ифеит!» – абас сабду иажәаԥҟақәа уажәы аккаҳәа
слымҳа инҭаҩит. Зымала аҵла хауара иқәланы амҩабжара иааихьоу, иарбан ушьҭа шәарҭас исымоу!» – саргьы сҽырхаҵаӡаны сгәы сынҭацәажәеит.
Ҩаԥхьа схы сааҩахан ашә-ҟьантаз игылаз снаҵаԥшит. «Сынасыԥ лыхцәы» шәшәа-шәшәо аҽырхықәымҵа инхыхәа-аахыхәон.
Схәыцрақәа рыцәқәырԥақәа ргәы ааимҟьан, уажәыҵәҟьа сгәы дҭамкәа, схы дҭамкәа уи сара дшызбахьаз акәӡамкәа, анцәахша ҳәа ззырҳәоз алакә-ҭыԥҳа дырҩа-дырҵәаҵәа саԥхьаҵәҟьа аҳауа дналагылеит. Уи Мака лакәын. Мака сара фба рҿы дсыцтәан. Лара аԥхьатәи апартаҿы дтәан, сара лышьҭахьҵәҟьа схы сааҩахар лызқәа скыдыԥшылон.
Акырҵуан сара Мака бзиа дызбозиижьҭеи. Есымша џьара лгәы иахәаша акы ҟасҵар сҭахын, аха изакәу сыздырам, иааҟасҵоз зегьы сыцәгьамдахон. Ҽнак, Мака аурок ҳәаны данынатәа, лыхцәԥарақәа аҩбагьы цас ируазшәа, спарта иаақәлакьын, рҽааикәарҳәны саԥхьаҵәҟьа иаақәтәеит. Аҽны сҩызагьы дыҟаӡамызт, схала заҵәык сакәын апарта иахатәаз. Изура сзымдыруа саакәанызанит. Азныказы Мака лыхцәԥарақәа ашьшьыҳәа снапсыргәыҵа инықәҵаны, лызқәа инкы-дысҵап ҟасҵеит. Аха аеҵәақәа знацәкьарақәа зызрыламкыз иеиԥш, акыраамҭа исзыгәаӷьуамызт. Нас, сгәы аасыԥсахын, ашьшьыҳәа снацәкьарақәа нарыҵаҵаны лызқәахь ианназгоз аамҭазы:
– Изакәызеи, Адгәыр, уа уҳәар-ԥсаруа узҿу? – лҳәан, ажәаҭҟьареи ахыҭҟьареи ҳәа сгәысҽанӡамкәа ҳарҵаҩы днанынасықәцәҟьа сааҭрысит. Сыхцәԥарақәагьы насымпыҵкәраан, Мака лызқәа инкыдхәмарлеит. Ларгьы ахьышәҭҳәа даахьаԥшит. Саргьы сҳәалахан сҽаасыз-мырҽеиӡакәа снапы апарта иахырҳәҳәаны ишыскыз снақәылкит.
Мака даасыхәаԥшын ажәак мҳәаӡакәа ауеимада ҳәа
инеималҭәан, аҵәуара далагеит.
– Бара ус акәым, егьим... – сҳәан, издыруаз ахәыҷала схы сырқьиарц салагеит, аха ахәгьы-аҿгьы сықәыл-мыргылеит. Саргьы сажәа сагәылахан, рацәак исҳәаз ҳәа егьыҟам. Убри инаркны акыраамҭа дсацәа-жәаӡомызт Мака. Аҵыхәтәан аицәажәара ҳшалагазгьы абас ауп:
Ҽнак, Мака ҵәа ҟәаз ҟаԥшь дук кны акласс данаадәылҵ, ҷкәынак дналымпыҵасын, аҵәа анынкашәа иаамҵарсны дыҩит. Мака егьлымҳәеит, аха даахәацыхәаԥшьхан, лылабжышқәа нхибаҳәалеит.
Уаҳа ажәак мҳәаӡакәа уи аҷкәын снаихьӡан, хаала иансимҭа мчыла имхны Мака сналыдххылан лнапы инасыркит. Саргьы ажәҩан аеҵәа кыдԥааны инал-сыркызшәа, схы-сгәы нақәбзиатәны снахынҳәит.
Уажәы ларгьы саргьы арҵаҩы партак аҿы ҳаид-лыртәалеит. Уи аахыс иҵӡозеи, мышкымзар-мышкы лыхцәқәа рыӡбахә аацәырганы схы сырқьиоит ҳәа саламгац. Аха лара ибзианы илдыруеит усҟан сара егьшысхарамыз. Аҽны иҟалаз-шыҟалаз зегьы сҩыза илеиҳәахьан. Уи саргьы издыруан аҟынтә уаҳа сала-цәажәаӡомызт. Убырҭқәа зегьы уажәы аҵла ахаҩаӡара сахьықәыз исгәалашәеит. Исгәалашәеит моу, абри ахҭыс зегьы акакала схы-сгәы иҭсыжьаанӡа ларгьы сыблақәа даарыҵшәомызт.
Амахәқәа иккаӡа ирылызбаауаз аҵыхәтәантәи амызгәыҭ, уажәы-уажәы исгәаланаршәон икахәхәа-кахәхәа Мака лызқәа икыдыз лыхцәԥарақәа. Ус сгәы изаанагоз уажәы ҳәашьа сзаҭом. Амала, знык убри «Сынасыԥ лыхцәы» ҳәа сзышьҭаз сара ишысҭаху еицыркаҿааны, ирԥшӡаны ашә ахыцәқәа исзахаргылар, Мака лыхцәқәа раҟара рыцларашәа сгәы иснарбон. Уаҳа даҽаӡәы илыдыскыломызт. Ааԥсареи шәареи схаршҭны, адгьыл сықәԥрааны иара ашҟа схазгалоз
адоуҳатә мчы ду злаз алакә махә.
Еиҳа-еиҳа сгәы гәӷәахон. Аԥхӡы зықәшыз, еиқәаҵәаӡа амра иабылхьаз смахәарқәа снарыхәаԥшит. Сиеҵәа жьышә хәыҷқәа рцәа инҭасырҵәиит. «Ушьҭа схаҵахеит!» – сгәы инҭысҳәаан, сҽааибыҭаны ҩаԥхьа сеиха нымҩанысҵеит.
...Ашьыбжь агәы анаахыҳәҳәоз «Сынасыԥ лыхцәы» аҟынӡа метрак аиҳа бжьамкәа схалахьан. Ушьҭа уи шысҭахыз избон. Уи ҽага хәык аҟара акәын иахьышәпаз. Аурагьы аҩцамызт, аха абра схалар скаҳап, амахә хәыҷы сазынкыларым-егьим ҳәа иара усгьы шәарак иахылаҳәаны схахьы иҟамызт. Гәҭыхас исымаз, убри зегь зылшоз алакә махә, амахә ссақәа амырффаны, иԥшӡаӡа анахаргылара акәын.
Махәык аасгәыдыскылан саанаԥш-ааԥшит. Нырцә Нурираа ахьынхоз ахәы казказра снықәԥшит. Ҳаҩны ахыб ауаџьаҟ иныдкыланы зегьы-зегьы збарҭан. Сыҵаҟа ахьхьа-хьхьаҳәа ахаҳәқәа ирхыхәашаны илеиуаз акәара абжьы сса заҵәык акәын слымҳа иҭахәмаруаз. Уажәраанӡа ани ашәа ссирқәа зҿыҵҳәацәоз аҟармаҵысгьы аҽарҭынчхьан. Даҽазнык Нурираа рышьхагәара снахыԥшын, рашҭа каххаа снықәԥшит. Убасҟан Нури ихаҭа ашҭа днықәызбаар:
«Е-и-и, иубома сахьықәу! Иубома сымшәаӡакәа икасҿаз аҵла заҟароу?! Уареи сареи ҳаӡӷабцәа рыхцәқәа иреиӷьу-зеи?!» – ҳәа сыбжьы ахьынӡацоз ихҵаны изҿысҭыргьы ҟаларын, убриаҟара сгәырӷьара ҵҩадаха ихышхыҵәон. Абыржәыҵәҟьа даасыхәаԥшыр сҭахын. Аха ардәынак-ардәынак иаҟараны ҩ-кәтык еибарқәач-мачуа рымӡырха иқәыз раамҷыдахаз, уаҳа уа аӡәгьы дықәызбаауамызт.
Аттаҳәа амахәқәа аахысҵәҵәеит. Аҵыхәтәантәи ашә амызгәыҭ махә цырак аԥыраршәымкәа, икахәхәа жәҩан-гәы иаҵәара инадызбалеит. Ар
рҵыхәа ҭызгаз афырхаҵа ибираҟ аакамыршәӡакәа ишикыз мацара аԥсырҭа абааш иахазыргылаз иеиԥш, «Сынасыԥ лыхцәы» снапы накәсыршеит. Ашьшьыҳәа смыццакӡакәа сеиха аԥынҵала амахә ссақәа ааҿыршәшәаны, иԥшӡакәакәараӡа инахасыргылеит. Аӡара ҭкәыцәаа иахьыскыз, иоумышьҭӡакәа амахә сахьықәтәаз сызхара исзымбо сахәаԥшуан. Ахәхәаҳәа аԥшалас ахьасуаз, искыз аҵыхә-тәантәи аҵла амызгәыҭ нхыхәа-аахыхәо аҳауа иалаӡсон.
Хьыӡрацарантәи ихынҳәыз фырхаҵак иеиԥш, схашәа хы мбо, ашьшьыҳәа сҵәаҳә аҟынӡа снаӡан, снахьынҳаланы сынкаԥеит.
Сеиха аашьҭыхны схы сааҩахан ишшәырӡа ашә ахыцәқәа иахагылаз алакә махә сназыԥшит. Лыԥшӡара ублақәа еицыртәырны узахәамԥшуа, аеҵәыш еиԥш лыхцәы лыгәчама аӡыршәрақәа ирықәкәашо, аҵла ахыцәқәаҵәҟьа днықәызбааит Мака. Сылацәа неихаҟәысыр дысцәықәԥраар ҳәа сшәаны: «Быԥ, Мака, убрантәи быԥ! Бымшәан, бымшәан, сара ҵаҟа сгылоуп, акымзарак бмырхьӡакәа снабыҵаххны бааныскылоит!» – аттаҳәа бжьыда-шьҭада абарҭ ажәақәа сгәаҵа инҭышәшәеит.
Сыблақәа ааихмырҟәысӡакәа ажәҩан иалаӡсоз сгәыӷырҭазаҵә лыхцәы сахәаԥшуан. Еиҭаҳәашьак змамыз гәырӷьарак насыҵасын, сырҩышьны, ԥхыӡ ссирк еиԥш саамҵанарсит. Дгьыли-жәҩани агьаргьаласа еиԥш инасыҵагьежьит!..
...Сҭыԥ саахымҵысӡакәа, ауаҩытәыҩса ԥсымҭә рыцҳа, насыԥшәа иеиха иацәынхаз, зыӡбахә сымоу убысҟантәи сышәҵла ду сылаԥш ааихмырсыӷьӡакәа сшахәаԥшуаз, исзеилымкаауаз сахьахәырак нылнакаан:
– Ҩынҩажәи хәба шықәса рышьҭахь сказҿаз уара, Адгәыр хәыҷы уоума? – аҳәан, ҿаанаҭыхт.
– Ааи, сара соуп! – сҳәеит, исаҳаз ааџьшьаны.
– Макьана аиха акыха умаӡаӡакәа ушԥажәи уара-мыжда?! Аԥсҭазаара еижьагоуп, Адгәыр, иудыруаз. Зегьы-зегьы аамҭалоуп. Аԥшӡарагьы аамҭалоуп, аҿарагьы, ақәыԥшрагьы, абзиабарагьы – зегьы аамҭалоуп. Адгьыл иақәлахоз џьызшьоз иара сара схаҭаҵәҟьагьы суахҭа ааигәахо иалагеит. Иубома, Адгәыр сшеилҩааз! – ашәҵла дуӡӡа аргама, ауаҩытәыҩса иеиԥш иаасацәажәеит.
Макьана ауаҩытәыҩса рыцҳа иԥхыӡгьы иаламшәац егьа маӡа цәыҵаҵәахны иамоуп аԥсабара! Ашәҵла абжьы лаԥшҵашәароу, аргама ицәажәаҵәҟьоу ҳәа изқәысҵара сзымдыруа сыбжьажьо саақәхеит.
«Иааҟало зегьы баша иҟалаӡом, зегьы акака иазҳәоуп, Адгәыр!» – ҩаԥхьа бжьык слымҳа иааҭасит.
«Ауаҩытәыҩса рыцҳа заҟагьы ицыԥсуазеи, заҟагьы изеилымкааӡакәа дымҩасуазеи!» – абри сгәы инҭысҳәаан, мацәысеимҟьаран инасҿамацәысыз слаԥшҵашәара сеиҭаназхәыцит, аха убригьы еилкаашьа змамкәа исыцыԥсуаз маӡан. Схәыҷра амышқәа зегьы зыдҳәалаз ашәҵла сыблақәа адхаланы сахәаԥшуан. Мышкызны, иԥшӡаӡа, слакә гәыӷрақәа нахьыршаны, сыԥсы назхасҭәҳәаз «Сынасыԥ лыхцәы» еихажәаан баҩԥсык алашәахьан.
«Зегьы аамҭалоуп. Еиҭасҳәахуеит аҿарагьы, аԥшӡарагьы аамҭалоуп, Адгәыр!» – сгәы инҭыԥрааз сыбжьы аҽынеиҵыхны нырцә-аарцә ахәқәа инарықәҩит.
Схала заҵәык сгәалашәарақәа сырӡаны ахьаца амҵа сгылан.
Аҩны санааи, сан саб иншьан ахаҿы ацәашьы алыркхьан. Лара сара санылбоз лгәырҩа лыԥш-нымҵаӡакәа, мчыла ччаԥшьк налҿықәлырххлон, аха уажәы амаҵурҭаҿы афархьымца ахьеибакуаз
лхы ларҟәны дыҽҳәатәан. Сара сшааиз лбеит, аха абжьааԥнеиԥш дысԥымлаӡеит. Саб даныԥсыз аҽны еиԥшҵәҟьа лылахь ааиҵымхӡакәа дтәан.
– Уажәааны уаб иҽы кьыркьыруа агәашә иаадгылон. Ҟалаас иамоу сыздырам, аха макьанагьы ахабар ыҟаӡам! – лҳәеит сан, лгәы дынҭаӷызын.
– Иабоушьҭуеи, сан, амрагьы цқьа иҭамшәаӡац, иааи-уазар акәхап! – сҳәеит, аха иара сара схаҭагьы иаас-цәымыӷхеит.
– Уаб днаԥырҵиижьҭеи игәаҭаны исыман, амра шкыдыз икьыркьыруа агәашә иаадгылон, дыгәхьаа-нагозар акәхап, ихәыланакит, – лҳәан, дҩагылан акҿаҩра дныкҿалеит. Сара исцәылӡоз џьылшьон, аха лԥыраҳәа сан лыблақәа ишынархылшьылоз гәасҭеит.
Сара уаҳа лыцымҳәакәа стәан. Ашьҭахь сааҩагылан:
– Сан сара анышәынҭра аҟынӡа сцоит! – сҳәҽит.
– Ҵасым, нан, ушьҭа амрагь ҭашәоит. Мраҭашәамҭаз анышәынҭрахь ицаӡом, аԥсы духьыԥшуеит! – рҳәоит лҳәеит сышҟа лҿааханы.
– Ибдыруеи Хьаԥшь анышәынҭрахь ицазаргьы ҟалоит, ари абжьарак знык-ҩынтә ус ҟанаҵақәахьеит! – сҳәеит.
Сан уаҳа сыцлымҳәаӡеит.
Ашҭа сынҭыҵын, агәашә ныдысҵеит. Анышәынҭра аҟынӡагьы рацәак бжьамызт. Смыццакӡакәа саб сизхәыцуа амҩа саныланы снеиуан.
«Уара зҿы мцәажәо амҩахәасҭа, заҟа гәырҩеи гәырӷьеи унигахьааз саб рыцҳа. Уи иҿара мышқәеи, уара уда шаҳаҭ дызмам ихҭыс мышқәеи иахьагьы ахаҳә еиԥш иҿаҳа-дагәоуп. Урҭ зегьы аӡәгьы идымхалаӡакәа бжьабиԥарак ирыцԥсуазар акәхап. Аха анцәа иҳамҭоуп сара сызхаанугьы ахьмаҷым.
Уара, амҩа, сабдугьы дунысхьан сабду иабдугьы дунысхьан, аха урҭ зегьы ниаӡаа ицахьеит. Саргьы ушьҭа рацәак сызнымхазар акәхап. Мышкызны абарҭ
сышьҭақәа ахәылԥазтәи аԥшалас абӷьыжә нарықәна-ҳәҳәозар акәхап.
Сара, иахьа уара сышузгәаҟуа еиԥш, уара уқәра аҟынӡа анаӡаха саӡаргьы, саныҟам аҽны гәырҩала саазгәалашәо дсоурымашь? Сыԥс иахылҵыз сыҷкәыни сыӡӷаби макьана исабицәоуп. Урҭ ирҳәаша роуртә сызларгәалашәара џьара акы аансыжьыртә аҟынӡа даҽа хәыҷык сзынаскьарыма? Раԥхьатәи анцәа дсаҭәҽишьазҭгьы, асҵәҟьа сҽыргәыҩ-ҿыҩны, сгәы кажьны сцәажәомызт. Уи дыҟазҭгьы ушьҭа дарԥысхахьазаарын, аха»...
– Дарбан, Адгәыр, зыӡбахә умоу?
– Раԥхьатәи сылацәа анхыстыз избаз схәыҷы, Баҭал! Сымҩахәасҭа, уара зегьы урхаануп схәыҷрагьы сдурагьы, сылабжышгьы, сыччаԥшьгьы. Уара иугәалашәома, амҩа, саб имаҭа хәыҷы Баҭал икәыба ахы даҵагыланы, дунысны ахәыҷ изқәаҭыԥ ахь даннеиуаз. Убысҟантәи ахәылԥазгьы уахатәигьы аҩашәхак ракәын. Абас амра аҭашәара еихахәышәарак акәын иагыз усҟангьы. Схәыҷы иԥсыжра хьшәахеит, избанзар, иан илуамызт, иан дрылҭомызт, ахәашабга. Исгәалашәоит абарҭ зегьы збоз саб, жәа мҳәаӡакәа ахаҳәыршәыра ишәыраханы ахәыҷы данааихагыла илҳәагәышьооз иан рыцҳа уи иаанагоз еилылкаан, лкасы еиқәаҵәа лыблақәа инарҭалыҳәҳәан, лысаби днеихыҵит. Ҳҭынхацәагьы Баҭал рнапы дықәыргыланы рҿынархеит.
Схәыҷы дрыманы ашҭа ианаақәла, зынӡа сеихаӡ-ԥштәалахозшәа аниба: «Ҳаит абааԥсы, ухаҵами, уҽырӷәӷәа!» – ибжьы ныҵакӡаны инасывеиҳәеит саб. Аха усҟан сзыӷәӷәамхеит сара избанзар, сабду инаҩыс уаҳа аԥсра захьӡыз сыздырӡомызт. Абасҵәҟьа ӷраҭшала сгәы мбылӡацызт. Насгьы иара сара схаҭагьы сынасыԥ ашәеиқәа иахьалаз, аԥсҭазаара сахьарҟьаш-ҟьашоз
иахҟьаны заа аҭаацәара сзаламлеит.
Сарԥысра сынҭысхьан сара хазыс-ԥсазыс ҳәа сымцахара анеиҿаскыз. Аха раԥхьа анцәа аҵеи сылахь дананиҵа, сызҭахыз ааигәырӷьеит. «Ҳаи рыцҳа, илахьынҵа дкыднаҟьахьан, аха итәара изымышрахеит, иҵыхәтәы бзиахеит, иҵәҩан шьап имырӡит злыԥхаҳаура!» – рҳәон сызгәыблыз.
Ҿымҭӡакәа саргьы сгәы сҭагәырӷьон. «Анцәа ду акы сымихзаргьы даҽак сиҭеит. Снықәсхьан, аха сахьимырхәит иаҳхылаԥшхәу, сымцахә мыцәарц ла-хьынҵас исиҭахьазаарын!» ҳәа гәаныла мҵәыжәҩада ажәҩан ахь схалон. Аха усҟан аҩысҭаа дысхыччозаарын. Сара исҳәоз анцәа исыцимҳәеит. Иаалырҟьаны раԥхьатәи сыԥсы иахылҵыз данысгәыҵшәа, исызхымгара џьысшьеит.
Уара иузымдыруа, узхааным иуасҳәозеи, сымҩахәасҭа. Уара ҽеила иугәалашәоит, уаха аҵых агәы ааиҩнашаанӡа сани саби ирыцәӡаны, заҟа лаӷырӡаша унысыԥсалахьаз.
Иугәалашәома схәыҷра иақәлоу, сымҩахәасҭа, ахәыҷы анышә данаҳҭа, аҵхыбжьон сгыланы схәыҷы инышәынҭрахь сцеит. «Асаби имаша агәы аҳаскьын иаҵәа ықәурҳәҳәыр, иԥсы амаалақьцәа ртәарҭаҿы инеиуеит» ҳәа саҳахьан. Сара усҟан сыԥсы ахац арахәыц иахьын-сырҳалон. Иааздыруаз, исаҳахьаз зегьы ҟасҵон. Убырҭқәа зегьы схәыҷы анарцә иԥылоз џьысшьон, сгәы алас-ҟычгәышьон. Сахьцалакгьы Баҭал раԥхьатәи иччаԥшь сыбла иаахгылон.
Аххаҳәа амца сыцраланы сбылуан. Сыԥсы ацара цәгьаханы снышәынҭра агәы схы нықәсҵеит. Убри анышә хьшәашәаҵәҟьа схәыҷы иԥсыԥ налсны, иԥхаҵәаҵәараӡа схы-сҿы ԥхьанашьшьаауазшәа збон.
Аҵхыбжьон амза ашәахәа злаԥхоз ахәылԥ ӡаӡа назлаԥсахьаз аҳаскьын татара аасԥын, инаганы Баҭал игәы инықәсыԥсеит. «Анцәа дыҟазар, уара
иухарааз, узсымихи зыбзада зыхәламыз. Избан аҩысҭаа ихы-иԥсы зифаз? Избан уара знызаҵәык ада аԥышәырччаха зумаӡаз. Аразреи аҳалалреи мыч рымазар, уан лаҟарагьы иразыдаз. Саби сабдуи раҟара абзиара ҟазҵахьадаз. Избан, Баҭал, убырҭ зегьы уара акгьы изумыхәаз?» – абарҭ суаз ажәақәа сылаӷырӡ иналакны аҳәара саҿын. Схәыҷы иԥсра аҽны лабжышк исыҿсмыршәаз уажә аӡхыҵреиԥш сгәы зегьы ԥыххаса инҭыкьасан, аҵх ҵәца ада шаҳаҭ дызмамыз сылаӷырӡқәа аҵх иналаҭәон.
Саныӷьазк, исгәыҵаҳәҳәаны искыз схәыҷы ины-шәынҭра агәы ааусышьҭын, сҩеихан, амаша ахаҿы игылаз аҟәардә снықәтәеит.
Уажәраанӡа исыцуалуашоз дгьыли-жәҩани, иаалырҟьаны аԥсреиԥш аҽааиқәнакит. Ҵууҳәа слымҳақәа рышьҭыбжь заҵәык акәын сгәы аҭыԥ иҭазмыргылоз. Изаҟаразаалак лаӷырӡы цәыкәбарк насҿымшәацшәа, сылаӷырӡқәа насҿабан, сҳашҳатәараха сыштәаз, еихаԥсы-еиҵаԥсы исхагылаз аҵых ҵааԥс абас налыҩҩит:
«...Ушьҭа сара уаасзыӡырҩ, Адгәыр!» – уи абжьы сара иаразнак издырит. Зегьы збарҭаз, зегь заҳарҭаз, аԥшырҭа иқәтәаз ибжьы акәын.
Сыцхахә еихамгыло аҟәараҳәа срыхьҭшьит. Убри зышьҭа-мышьҭа зҳарҭа-сырҭа умбо, арахь есымша исыцыз, есымша исхылаԥшуаз, сгәысҽанӡамкәа игаз абжьы маӡа аасцәымыӷхеит.
– Иугәалашәозар акәхап, Адгәыр, Баҭал анышә данамарда ашьҭахь, есыхәылбыҽха Кәҷыҷ даауан шәара шәҿы. Уи дуаҩ дырын, дҟәышын. Насгьы иара ихаҭагьы ихшара рыла дгәаҟхьан. Ахшара итәы, ахшара игәырҩа закәыз идырхьан. Убри аҟынтә есыхәылбыҽха дааны дуабжьон. Акыраамҭа дудтәаланы ажәытә-аҿатә
ауаӷеимшхарақәа ирықәшәақәахьаз ауаа ртәы уеиҳәон. Идыруан уи уара угәы шажьжьоз. Мчыла акәзаргьы Кәҷыҷ дануацәажәоз, уаргьы зынӡак уҽоумҭарц, уԥхашьаны уқьышә ччаԥшьк анаақәххлак, уаб Ҳараз рыцҳа днеихалашон. Хәыҷӡак иадамзаргьы ухы-угәы ухашҭыр иҭахгәышьан.
Кәҷыҷ иацәажәаны даазгоз уаб иакәын, Адгәыр. Уара уаха угыланы, аӡәгьы сибаӡом ҳәа угәы рҭынчны анышәынҭрахь уандәықәлалак, уаха шаанӡа ишажәжәо хәыцрашәк еимдырххоз Ҳараз ашьшьыҳәа днаушьҭалон. Машәырк ухы иазуур ҳәа дшәон уаб, Адгәыр. Уара иубарҭамызт, аха ухәыҷы уиацәажәо ууаз ажәақәа ануҳәоз иара архәараҿы иҽыҵәахны дузааигәаӡаны дузыӡырҩуан. Уаргьы уара уакәын, аха убысҟан уаб знык ԥсыра дыԥсуан, ацәашь еиԥш дбылуан. Аҵых заҵәык ада шаҳаҭ дызмамыз Ҳараз илаӷырӡқәа, аԥырӷқәа реиԥш игәаҵа иҭаԥсон. Аха убырҭ зегьы уара иуирбаӡомызт, иуцәиӡон. Ҳаӷоу ицәа иҭаӡара ицәа иҭагӡаны акәын уара уахь дышцәырҵуаз. Уара уанибоз, алоура иуан. Аҵыс ашьапы ахьыԥҵәаз здыруаз ауаҩы, уара иблақәа уанаархыԥшылалак, иидыруаз зегьы ихашҭуан. Угәы аазыжьжьаша акы иҳәарц иҭаххон, аха илабжышқәа ихәлаҵәон.
Иугәалашәома, Адгәыр, уахык ааԥынқәагьы кыдышьшьы илеиуан. Кәҷыҷи Ҳарази итәаны ицәажәон, уаргьы урзыӡырҩгәышьон. Урҭ аҩыџьагьы иаарҳәоз зегьы уара уакәын изызкыз. Уара хәыҷык иадамзаргьы ухы-угәы ухадыршҭырц рҭахын.
Уаб Ҳараз рыцҳа, еиҭасҳәахуеит, уара узықәшәаз агәаҟра узхымгар ҳәа дшәон. Аб дабыми ахәаша, иааидимхәыцлоз ҳәа акрыҟазма. Зны-зынла, дыштәоу, дҩаҭрысны, амцабз ҩаихҟьон. Зегь реиҳа, еиҭасҳәахуеит, дзыцәшәоз ухы машәырк азуур ҳәа акәын.
«Аб ихшара изын алаӷырӡ алашьҭра ҵасӡам, асаби изыҳәан алаӷырӡ рыцҳароуп ҳәа ирыԥхьаӡоит. Аб
илаӷырӡ ихшаз анарцә иӡы-мшынха дыхнаҵоит рҳәоит. Зыӷраҭша изыҳәан иззымычҳакәа зҽызшьыз абацәа рыхшареи дареи анарцә еибабаӡом, ахааназы еицәыӡуеит. Ус еиԥш ҟазҵахьоу ыҟоуп, аха уи адунеи аҿы ихшаз дшицәыӡыз еиԥш, уахьгьы дицәыӡуеит. Убри ауп изырҳәо «Арыцҳарагьы амаҵ аушьа уақәшәозароуп!» ҳәа. Жәлар иуаҭәарымшьаша ухгьы иаҭәоумшьароуп. Анцәа иузааиго зегьы бзиоуп», – абас дцәажәон убри ауха Кәҷыҷ.
Убырҭ зегьы уара узыҳәан акәын изырҳәоз. Сыззааирц исҭаху убысҟантәи уаб игәаҟра ауп, Адгәыр!
Аҵх алу иахазшәа хыла-гәыла еилаҩынтуаз, ани зегьы збарҭаз, зегь заҳарҭаз ибжьы анааиқәтәа, сзықәгылаз адгьыл сныҵабгазшәа, алаба заҵә еиԥш, аҵх ҿаҳадагәа саагәылахеит. Абжьы маӡа игоз анааиқәтәа ауп амба шьаҟа еиԥш амҩа сшангылаз ангәасҭаз.
Сцәа сынҭаӡыӡан, соура-зоуроу сымаха-шьаха насҟәыԥсаазшәа збеит. Заҟантә аҽшьра иақәскхьааз, аха ҵабыргыҵәҟьаны саанызкылоз анарцә схәыҷи сареи ҳаибамбар ҳәа сшәон. Усҟан Кәҷыҷ ииҳәоз ззиҳәоз зегьы сара сеиқәырхаразын шакәыз сазхәыцӡомызт. Аха абыржәы, зегьы збарҭаз, зегь заҳарҭаз данцәажәа ашьҭахь ауп, Кәҷыҷ уи аӡбахә аниҳәозтәи аҵхгьы анаасгәалашәа, ииҳәоз ззиҳәозгьы сара шсакәыз анеилыскааз.
Сшьаҿақәа шеихызгоз иара сара схаҭагьы исызгәамҭо акәын амҩахәасҭа саныланы сышнеиуаз.
Хьаԥшь ақәырқәырбжьы сгәы нҭнарԥсаан, схәы-црақәа зегьы насхырбӷьыжәааны снадырсызшәа саа-гылеит.
Аҵх уацәшәартә аҟара ҭынчран. Аеҵәақәа еилаа-рцыруа алабжышқәа реиԥш ажәҩан агәы ҵырблаауан. Уаҩы ибарҭамыз арҵу аҵым-ҵым ахга, арашәыга еиԥш абжьы алашьцара ахышә инкылыршәаны аҵых ҵәцара
иналанаҵон.
Уаха сара аӡәзаҵәык сыда дгьыли-жәҩани рыбжьара, адунеи ахи аҵыхәҽи реиқәҳәаларҭаҿы уаҳа ԥсы зхоу аӡәгьы дықәымшәа сааҟалеит. Сышьеи-сышьеи неиқәысҵан, ашьшьыҳәа Хьаԥшь снадгылеит, аха алымҳацәқәагьы мырҵысӡакәа ауаҩытәыҩса иеиԥш ахы ларҟәны игылан.
Ахәдеи алахь аҿашареи аасшьышьын, ахы насгәы-ҵаҳәҳәаны саагылеит.
Хьаԥшьгьы саргьы акыраамҭа анышәынҭра ҳахагылан. Ишылашьцара илашьцахьан.
– Уаала, Хьаԥшь, ушьҭа аҩныҟа, џьара акрыҟаӡазар саб изхара уибеит! – сҳәан, аԥырцәқәа аанкыланы сҿынасхеит.
Саб инышәынҭра агәашә алыкә нылаҵаны ҳанааҭыҵ, Хьаԥшь ахы аасымнахын, иаахьаԥшын, ҩаԥхьа иныҵакӡаны иаақәырқәырын, ауаҩытәыҩса иеиԥш иаақәыԥсычҳаит.
– Иазхоит, Хьаԥшь, уахьынӡагәырҩаз. Дцеит саб рыцҳа, ушьҭа иареи уареи ахаангьы шәеибабараны шәыҟаӡам, – сҳәан, алахь еиҭаасшьышьын, ҩаԥхьа ахаԥҷаҷар ааныскылан исыманы сҿаасхеит.
Аҩны агәашә ҳанаадгыла, иаалырҟьаны аеҵәа кыднаԥаартә иаакьыркьырит. Сан иаразнак абарҵа дныҵыҵын, ҳашҟа лҿаалхеит.
– Иабаҟаз, иабоубеи, нан, ари? – сан лыԥси-лыԥси еихьымӡо дшааҳадгылазҵәҟьа дсазҵааит.
– Анышәынҭраҿы иҟан сан! – сҳәеит.
– Ари дыгәхьааугама, Хьаԥшь, уарамыжда? – лҳәан, ишызбоз сан лыбжьы ааиҭалкит. Нас ахәда лнапы нахьылшьын, даахынҳәит. Хьаԥшьгьы, аҩны ашьҭахь, амхырҭаҿы, анахәҭа назган, ахәда инахаршәны инықә-ҿасҳәеит. Иааныжьны сцошәа анаба шьаҿақәак сышҟа иааихнаган, инасышьҭаларц цәгьа иамбакәа, аблақәа
ҭраа инасыхәаԥшит. Аха уаҳа сҽаанымкылакәа, сгәыԥ-шаа-хыԥшаауа аҩныҟа сҿаасхеит.
Ҳҭаацәа зегьы шьҭалахьан. Уарла-шәарла аҵх агәы нкылҵәаны сан лыӷызбжьы галон, абжьарак ҭынчран. Саб иншьан еиԥхьышьшьаа еиҵыхны иқәын. Аншьан ахаҿы игылаз астол гьыжь аҿы иаркыз ацәацәашь ыцәахьан. Аха ацәаӡыӡ афҩы уажәыгьы амаалықь иԥсеиԥш ирҩышьыгаха игон.
Афымца лашара шыҟазгьы иасмыркӡеит. Саԥхьа иқәгылаз ҳгаз лампа аарла абла ҭаауан. Убри алашареи сареи заҵәык ҳакәын уахатәи аҵх хаҳәраҳатә аԥхыӡ еиԥш иагәыларшәыз.
Саб итетрад аасыртын, аԥхьара сналагеит.
...Ашара макьана акыр шагыз ҳахьатә кәасқьа ашә асбжьы геит! – дналагеит саб. Сыцәоушәа-сааԥшуашәа инымҵәаӡоз хәыцрақәак сгәахы ишакәшоз, ашә асбжьы ахызаҵәқәа реиԥш сгәы ианааҭапыҟҟа аҳәа ахы зықә-шәаз еиԥш, сиарҭа сҩылҟьан, узусҭада-егьи ҳәа сымҵаа-мԥшааӡакәа аҩныҵҟала асақь илаз аалысхын, ашә аасыртит.
Иаразнак алашьцара сналаӡҩазшәа сыблахаҵ ааилагьежьит, сыбаҩ-сышаҩ ԥыххааса сцәа иааҭаԥсеит Қәаса данаасҿагыла.
Ҳамҭак сыбз сыхәлашәан, исҳәо сҿамшәо, наҟ-ааҟ Қәасеи сареи ҳааиҿахеит.
– Цәгьароума-бзиароума, уара, уаазгазеи аҵхыбжьон? – сҳәеит, аарла сҿы ҩеихыԥхьан.
– Цәгьароуп, Ҳараз, цәгьароуп! – иҳәан, аҽырҳәа инеимеиҭәеит Қәаса. – Аӡәгьы дымԥсӡац макьана ԥсҭбара ыҟаӡам, аха анҭ аҟаԥшьқәа ҩыџьа аакылсын Арсана дрыманы ицеит! – иҳәеит Қәаса иԥси-иԥси еихьымӡо.
Иҟасҵахуааз, ажәжәаҳәа сҽааибысҭан, сани сҭаацәеи иҟалаз рамҳәаӡакәа, лассы схынҳәуеит ҳәа нараҳәаны сындәылҵит.
Қәасеи сареи Арсанарааҿы ҳанааи, уаӷеимшхара Арсана иан Ҟрамсада аккаҳәа амыткәма ҳәо, ала амгәа аԥа ҭылшьаауан. Ԥхыӡ илбар илызхамҵоз ашәиҳәаҩ ишиҳәоз акаамеҭ лзыҟалан, лыҩнапык лгәыҵаԥсаны, дуазыруа лыӷра ажәжәа дҭыхо амӡырха дықәын.
– Аа, нан, нан, Ҳараз, аԥсра иацәынханы исзынханы исымаз абри аӡәзаҵәык иакәын, абригьы дысцәырфеит умбои. Иашьцәа ахҩык рарԥысра ишҭагылаз рдунеи рыԥсахит. Шеи-шықәсеи иаасзымԥсахӡоз сышәӡанӡ еиҭасмырҿыцыр амуит, нан, Ҳараз. Сара цәгьамга санымԥсӡа ус шсыхьуаз ҩашьозма.
Уан, Арсана, уан. Уара зегьы уреиҵбын. Мчыла анцәа имсхыз уакәын аҟынтә есымша уара узыҳәан сгәы ҭагыломызт, суцәшәон. Сызқәа икыдгылаз акәхарын, уан, сзыршаҟьоз! – аеҵәа кыдылхуан Ҟрамсада. – Иеиқәеи икьаҿи ирҷыдахаз егьырҭ ирԥхага маҭәақәа имаз акы шьҭихыр рмуӡеит. «Ҳаи, шәанаџьалбеит, ан шәылхымшаӡеи абааԥс, ма иҽызлеиԥсахша иҵаҟатәи маҭәақәа ргара азин ишәҭ!» – сҳәан, ани ахылԥа ԥраал зхаз ахаҵа ҟараахшәа иҟаз сшьамхнышланы ишьамхы сагәӡырц салагеит, аха зынӡа аҳәагәаҵәа иӷреиҵан, дааҳәынгьы дсыхәамԥшит, анра аԥара ззымгаша.
– Баагыл, сан, џьара залымдарак ыҟазар акәхап. Еилыркаар схынҳәып! – иҳәан, смахәар кны сааиргылеит.
– Иаҭахӡам, акымзарак аҭахӡам, зегьы акоуп, уаҵәы аҩныҟа дхынҳәуеит! – абриак ауп егьи аҿахы еиқәаҵәа инеиҳәаӡазгьы. Арсана ушьҭа иҩны ичамахә ҟалараҳа шәаргьы шәчамҩахә анцәа иҟаимҵааит! – уаҳа лзымҳәакәа лыԥсы анаалылышәшәа, деимакы-еиҿакны днаганы ацәарҭаӷәы днықәаҳҵеит.
Зыҽны Арсана иашҭа данҭыргаз инаркны, иан
ажәымҭацәгьа ишылҳәаз еиԥш, уаҳа ичамҩахә иҩны изыҟамлеит.
Мызкы наҟьак Ҵҟыбын, уажә Дранда захьӡырҵаз абахҭа аҟны дҭакын. Сара исылшагәышьооз, сыԥшьмахак ҿаҳәаны, уажәымзар-уажәы схырԥаны санбакарыжьри ҳәа сыҵҩааны сдыргылахьан. Аххаҳәа ацәацәашь еиԥш сӡыҭуан. Арсана заҵәык иакәын ҳажәлантә рахь ахымҩас иузаҿамкуаз, шәара зқәымыз ахаҵа еибага ҳәа зегь ҳазхәаԥшуаз. Ҵоуп, ҵара дук имамызт, аха илеишәа ахьыцәгьаз, аиаша игәы иахьҭеимҵәахуаз, абыржәыҵәҟьа дшынеиҩырҵәо идыруазаргьы аказы дахьаанымгылоз азы ицәшәоз рацәаҩын. Уахаҵәҟьа дышьны дрымазар цәгьа изымбақәозгьы ыҟан, аха дырзыгәыӷьуамызт, дшыр-меигӡоз рдыруан.
Арсана абас ҟазшьахәырас иахьимаз, иара ихаҭа иакәым, иара иабду иашьцәагьы инаҳавслон, иаарҭахызҵәҟьа рызҳалакӡомызт. Ажәакала, ишәшьыра ҳаҵанакуан, аха иааумго, аӡәы иԥсы деиҭеит. Гәҩарақәак шсымазгьы, абри дызҭиз абри иакәҵәҟьоуп ҳәа изқәысҵашаз дсыздырамызт. Аха ацәгьа ахаангьы ҽӡашьа амоуӡац, мышк-ахымшк аҵыхәа, џьара ишԥацәырымҵри, ашьажә баауам иԥсуам…
«Сара егьсылымшаргьы, ҩыџьа ахацәарԥар иҭынхеит. Иахьа иҟоу уаҵәы иҟам. Иудыруазеи урҭ ахәыҷқәа раԥхьаҟа мшы ссирк аҽны хәҵыш аамҭак рзыԥшызар!» – абарҭ анааидысхәыцлалак, гәыӷра мрак ашәахәацқәа цәырҟьа-цәырасуа сгәаҵа инҭаԥхон.
Сара еиҳа ҵарақәак сымашәа сыҟан. Насгьы уи аганахьала алажьы сфахьан аҟынтә, Арсана снаишьҭаҵаарц иақәскит. Амала, сацәымҩашьо издыруан уи сара сзы ишшәарҭа дууз.
«Иацоуп иара ихаҭа жәлар раӷа ҳәа дҭаркын, аарла иԥсыцәгьа иманы иҩныҟа даныхынҳә, абар уажәы ихы ныхҵәо, атроцкист ҳәа иҭаркыз иашьа дҿихырц
дишьҭоуп!» – абас шырҳәоз здыруан шьоукы-шьоукы. Аҳәараҟынгьы иаагыломызт, уажәы ирбазма Мысараа рҩызцәа ашәҟәы ҩны ишысзаларҵоз агәра ганы сыҟан.
Ҽнак ҳазҭахыз ҳауацәақәак ҳаҩны имҩахыҵит. Ушьҭа амши аҵхи шеилыҵра иааилыҵын, ишеилашәшәра иааилашәшәхьан. Ҳасасцәеи ҳареи акыр ҳанааи-цәажәақәа ашьҭахь, иаалырҟьаны ҳамҭак иааҭынчрахеит.
Сара абарҭ ауаа ус қьафшақә, мамзаргьы, ҳарбақәарц ишымҩахымҵыз збон. Ашҭа ианааҭала нахысгьы гәҩарас ишьҭысхит урҭ уск аҵыхәала ишымҩахыҵыз, аха изқәысҵарыз сыздырамызт. Абас сгәыҩ-ҿыҩха сгәы сышҭахәыцуаз, еицыз руаӡәк, Ҟача захьӡыз абас ҿааиҭит:
– Дад, Ҭемрази Ҳарази, шәхаҵкы сцеит! «Ауа гәакьа уҩнаҭа данааиуа, аԥшьҭӡамцк ҵысуеит!» –рҳәоит. Ҳара, ишыжәдыруа еиԥш, дала-шьала ҳаилахәуп. Аӡәы адәахьы изырҳәо иара иаҳаӡом. Уи зегьы збарҭоу, изаҳарҭоу аганахь игылоу роуп. Абри зегьы зхысҳәаауа, аамҭа хьанҭак ҳҭаханы ҳаҟоуп. Абри аамҭа зхахәы хәыцк алнамыршәазгьы маҷҩӡам, аха даара зыхәда иқәыӷәӷәазгьы рацәаҩуп. Ари зӡыхкыра ԥжәаз аӡыблара зашҭа иҭалаз шәреиуоуп шәаргьы. Уи иԥсахымкәа ҽеила иаадыруеит. Ҭемраз иҷкәын дхынҳәит. Аҳы ушьҭа иҷкәын заҵә изыҳәан гәырҩа-гәырчыда саатәап анигәахәуаз аамҭазы, хыхь – ажәҩан, ҵаҟа – адгьыл акымзарак зхараӡамыз шәашьа Арсана дыргеит ҳәа ҳаҳаит. Аиаша уасҳәап, абри арыцҳара ҳагьамкит ҳагьамышьҭит. Ауаа знык аҳәатәы анроугәышьа, зегьы шәара шәаурҭахыху, иҟам-инымс иҟоу зегьы рҳәоит.
Ҳараз, дад, уара узыҳәангьы ирҳәо маҷӡам. Уфеида рҿоумҵан, дад дукәыхшоуп. Арсана дыргагәышьеит, ешьа-еҳәшьала уаҩ дыхәмаруам,
уи уара иахьынӡахьаауго еилыскаауеит. Иахьатәи ала шьоук ргәырԥса уқәумыршәарц азыҳәан агәы ацымхәрас аупцәарҳәы узҭоуҵароуп. Мамзар, уахьынӡалаԥшықәҵоу уара иудыруеит сара сҳәара уҭахӡам. Аӡы алеимҭа уеиҭалашәар ҟалоит.
Арсана уишьҭамҵаан, дад. Иҩны ичамҩахә ҟаларц лахьынҵас имазар, дхынҳәып. Зегьы акоуп ушьҭа уи уара акгьы узихәом, ухы иқәуҵар заԥсагәышьоузеи. Ауаа хәымгақәа аҳәатәы румҭан. Абри улымҳа аҟынӡа инаагап ҳәа ауп иахьа шәышҟа ҳзымҩахыҵыз, – иҳәан, иҵыхәтәажәа неиқәиҳәалеит Ҟача.
– Иашоуп, Ҟача иуҳәаз. Амшә иакыз дад иҳәароуп. Умч анымхо уҽургаӡароуп, иумычҳашагьы учҳароуп. Ишԥоуури иуиааиуа иаанда уалеишышуазар. Иҭабуп, шәхаҵкы сцеит, аҭынха ииҳәоз шәҳәеит. Аригьы ааӡаб еиқәаҵәа зхызгахьоу аӡә иоуп. Аӡыршы дҭаԥалеит ҳәа инаҭагәышьозеи. Аҵәгьы мбылӡакәа акәацгьы ӡышьа амазар уаҩы ибап, абжьарак иҳалшо ҳәа егьызбом иахьазы. Иудыруазеи, уара иушьуа анцәа дишьуам. Арсана рыцҳагьы иразра даҵанакыр ҟалоит. Ҳаԥшлап, ишыдыдуа қәа амур ауеит. Ҳара Амқанбақәа ҳзыҳәан амҟәыл камҳауазар, цәгьа нагӡа ыҟам рҳәоит, иаабап, анцәа ду иҳаҭәеишьо зегьы бзиоуп! — иҳәеит саб.
Сара абарҭ ирҳәаз ицәгьаны ибзианы ажәакгьы ацсымҳәеит, избанзар, зегь саб ҽеила иҳәахьан, ашьҭрақәлара аҭахны исымԥхьаӡеит… Абас, абри аус аҵыхәала имҩахыҵыз ҳҭынхацәагьы ҳашҭа инҭыҵны ицеит.
Сара игәҩарамкәа издыруан Арсана дзырӡыз Мыса аԥаҵа ҟаԥшьи, Гәаџьуеи, Мшәылди ишрыхгамыз. Аха зегь реиҳагьы Мыса иакәын изықәҵаны исымаз.
Мысараа Адаужра ахәаҿы амандарина аиҭаҳара анеиҵырха нахысгьы Арсанеи иареи цәи-мҵи реиԥш еишьҭалахьан. Сара игәҩарамкәан издыруан, Мыса
Арсана имариа аниоу дшимеигӡоз, аха макьана џьаргьы шьапҿаршә изурҭа иоуамызт. Днеиуан ус иҽцәы-рымгаӡакәа. Аҵыхәтәан Қьарақьан ачаи лаҵара азҵаара цәырҵит. Уброуп Мыса иҩызцәеи иареи Арсана ҿааҳәыра изымҭашаз аус ахьизыҟарҵаз.
Қьарақьан абна хҿаны ачаи алаҵареи, аҿыц нхацәа ааганы рнырхареи рҵыхәала, Арсана аизараҿы иаартны даҿагылеит. Мысагьы убри акәын ииҭахыз, зегьы ирбо ираҳауа иҽҭыхны дагьиқәмақарит. Ажәакала, аамҭа цәгьа ихы иархәаны, ауаа рыҭиреи раахәареи уажәы изымбацыз, Арсанагьы шәҟәы бӷьыц хәыҷык неизалеиҵазҭгьы, аҟаԥшьқәа ирҭахызгьы убри акәын, дрыманы илтышахәашеит.
Абарҭқәа зегьы здыруан, аха сцәа иҭагӡаны исычҳауан. Исычҳауан аӷа игәырԥса ҳақәымшәарц азыҳәан. Издыруан мышкы иадамзаргьы Арсана снаишьҭаҵаауеит ҳәа сналагар, шәытгьы шсыхдмырҵуаз. Ушьҭа даҽазнык аҿахәҿыхҩы иҟны снаргар, уаҳа шьҭахьҟа хынҳәышьа сымамызт.
Арсана дҭаркиижьҭеи ҩымз ҵхьан. Иԥшәма лымацара Ҵҟыбынтәи абахҭа акыр дадгәаҟлеит, аха лыҳәара-чареи лылабжыши акымзарак илмыхәеит. Зыҽны днықәганы дыргаз аҽны инаркны, уаҳа ила аҭаԥшырҭа лмоуит.
Аҩны лгәы анылзыҩнамкӡа: «Иудыруазеи, зыԥсаҭа иаԥшуа аӡә дсықәшәаргьы!» – лҳәан, днасыԥцәгьаха, ихәы-иԥхь анцәа илирбаз зегьы аашьҭыхны ҩаԥхьа Ҵҟыбынҟа ддәықәлеит. Убри аҽны заҵәык лара Қәаса аулица аҟынӡа леидара лыцылбааиган, имҩасуаз машьынак днаҭаны, дшәаԥырҳаԥуа аҩныҟа дхынҳәит.
Арсана иԥшәма Сашьа лгәы ԥызҵәахьаз, ахаҳә еиԥш еиқәыхьшәашәа иҿажьыз аихатә гәашә жьакца днадгылеит. Аха зшәақь аԥса ахарсны аԥшырҭа иқәтәаз аҟарул данлықәҳәҳәа, лышьҭахьҟа даахынҳәын, ԥыҭк
днаскьаны даагылт. Адамра иҭоу аԥсы хьшәашәа иеиԥш акыраамҭа дгыланы ашәибжьы зхыҩуаз, ихаҳәраҳатәха абахҭа игылаз дахәаԥшуан. Ушьҭа изаҟаразаалак Арсана дызбап ҳәа гәыӷырҭак лымамызт. Дгылан дыԥшуан ус… Хыхь – ажәҩан, ҵаҟа – адгьыл, измаз зегьы зцәынҵәаны, зышьҭахьгьы заԥхьагьы аӡы ықәыршоу аӡә иеиԥш дгылан. Маӡеи ргамеи икалԥсоз лылабжышқәа усгьы инҵәахьан. Дгылан ус ишгылаз ихаҳәхаз исахьахәра нылкааны.
Жәлар рылабжыш иарҵәыӷьахьаз абааш бахҭа дадыԥшылон. Машәыршәа аӡәы даадәылҵыргьы лгәы нҭыԥсаауан. Аха уи ахаан илымбаӡацыз аӡә шиакәыз анеилылкаалак, ҩаԥхьа лгәы аҵалашә ҵҩада инҭаҳауан. Ҩаԥхьа дыԥсымкәа дыбзамкәа адгьыл днықәҟацон.
Абжьымра лхы иҭацеиуа амба шьаҟа еиԥш амра дшыцәгылаз ашьыбжь агәы нхыҳәҳәеит. Абри аамҭазы лыварахьшәа аҳәақәа еибарҿыжит. Сашьа данаахьаԥш, Арсана ихәы зҭаз, ԥырчала иԥаны иҟаз ларҭмаҟ аҳәақәа еимакны, аимырххара ишаҿыз лбеит. Арсана даагылазар фатәык иалеимырҩашьоз, иахатәи ашара дыгәӡасуа илӡыз ацха мгьал, асаба илажьны аҳәақәа ацәаҳаҳара иаҿын.
«Уҿаҵахәы шцахьоу аҳәақәаҵәҟьа ирдыруама, уарамыжда?» – лҳәан, аҳәиҵәҳәа инеималҭәеит. Лыҩнапыкгьы лыблақәа инарԥыракны, аихац аанда иаджьылаз ахаҳә хьшәашәа днықәтәан, деиҵақьны аҵәуара далагеит.
Аҳәақәа шеибарҿыҿыц еибарҿыҿуан. Арсана ихәқәа ҳәа аԥырча хәырџьан инҭалҵаз зегьы ԥыххаа, аҳәақәа рԥынҵақәа ирхатата ацҟьара иаҿын. Аха Сашьа урҭ аҳәақәа дагьрыҵамҟьеит. Лара лзыҳәан ушьҭа зегь дараракән. Лыблақәа лнапқәа аарԥырылхын, лхы данааҩаха, амилициа маҭәа зшәыз зуаҩыбжарахь инеихьаз хаҵа еиқәышлаҳәак ҿымҭӡакәа дгыланы, аҳәақәеи
лареи еимданы дышрыхәаԥшуаз гәалҭеит. Ашырҳәа дааҩагылан, ауаҩы дылшьырц лгәы ишҭаз дақәикызшәа, дцәышҟҟараӡа лҽеиқәырԥсаса даагылеит.
– Ани бкарзинка иҭазгьы иаргьы аҳәақәа иԥыры-ххааит бымбаӡои?! – иҳәан, ҿааиҭит.
– Иԥырыххаагәышьааит, иззаазгаз иҿаҵахәы усгьы иалаӡам! – лҳәеит Сашьа, лылабжыш хаҟәҟәала.
– Зхәы аабгаз дызусҭада? – иҳәан, длазҵааит хәыҷык игәы дшаблыз еилукаартә.
– Сыԥшәма иакәгәышьан, сукәыхшоуп, аха илабарҭа сырҭом, ухаҵкы сцеит! – лҳәеит Сашьа, аҭынхадара азыҳәан амба шьаҟа гәыдызкылоз.
– Ижәлоузеи быԥшәма? – дҵааит ҩаԥхьа.
– Дымқанбоуп, Арсана ихьӡуп, саҭоумҵан, нан, ихьӡгьы сҳәагәышьар акәхеит, – лҳәан, даалаҟлаџьеит Сашьа.
Сашьа илацәажәоз иҟазшьа злаҟаз ала, дшаԥсуаз аҟара гәҩарас иҟалҵеит, аха аԥсышәала дахьылмацәажәоз даргәыҩ-ҿыҩуан. Иара урыс бызшәала длацәажәон, лара аԥсышәала аҭак ҟалҵон. Убасҟан ауп аргамаду агәра анылга дшаԥсуаҵәҟьаз. Аха уаԥсуоума ҳәа иазҵаара лзымгәаӷьит.
– Дҭакиижьҭеи иҵуазеи бхаҵа? – дҵааит.
– Ушьҭа ҩымыз ирықәуп сукәхшеит! – лҳәеит Сашьа.
– Ижәлоузеи зыбҳәа? – деиҭаҵааит ахҭыгәлаҩ.
– Арсана ихьӡуп, Мқанбоуп сукәхшеит! – лҳәеит Сашьа.
– Арсана Мқанба, Арсана Мқанба! – иҳәан, инацәкьыс иқьышә инадкыланы ҩынтә ихьӡгьы ижәлагьы еиҭеиҳәеит. – Бҭыԥ бахымҵысӡакәа шәымҭақәак абра баасзыԥшы! – аԥсышәала абарҭ ажәақәа ныҵакшәа иааиҳәан, дхынҳәны ҩаԥхьа абахҭахь иҿынеихеит.
Сашьа дгәырӷьацәан, дзықәгылаз адгьыл агьаргьаласа еиԥш иналыҵагьежьит. Ларгьы даагазҽазит, аха лыҽкамыжькәа лҽаанылкылеит.
«Анцәа дысзааигазаргьы иудыруазеи!» – абарҭ ажәақәа лқьышә инықәырххны, ани аҳәақәа еимдырххоз лԥырча хәырџьан ашҟа дынхьаԥшит. Аха Арсана ихәы аҳәақәа ирыԥсхшьны иагьырхашҭхьан.
Сашьа лгәы аҭра иҭамгыло, ашьра зықәҵаны аԥсреи абзареи ирыбжьагылаз аӡә иеиԥш, анцәа илзааишьҭыз ауаҩы дизыԥшын. Лылаԥш аахмырԥаӡакәа абахҭа дызлаҩналаз ашә дылаԥшуан.
Сашьа лгәы-лыԥсы ахьцаз ицаны, лылаԥш ааихмырсыӷьӡакәа абни амилициа маҭәа зшәыз, амшразы илызкашәаз аԥсуа дахьыныҩналаз азынџьыр-шәы зҿажьыз аҩналарҭахь дшыԥшуаз, зныкыр даадәылҵын лара лышҟа иҿааихеит. Уаҳагьы даанымгылаӡакәа агәашә дааҭыҵын, Сашьа дахьгылаз данылзааигәаха, дааҭгылан, ибжьы ныҵакӡаны абас ҿааиҭит:
– Арсанеи, Кәынта захьӡыз Абыхәбаки, иацы ашамҭазы аетаԥ иарҭеит! – иҳәеит еиҭа ибжьы ныҵак-ӡаны. Уаҳагьы даанымгылаӡакәа, ихы иқәыршәны иҿынеихеит.
Сашьа аҵыхәтәантәи лгәыӷрақәа зегьы уадышххыраха аҭлаҩа инылаԥсеит. Уаҳагьы лыҽлызнымкылаӡакәа днеизҟәыҿын, иаарҳәны аҭел аанда иаважьыз аҳәақәа рхәыҭага аеҳәа днықәҳаит. Уаҳа акымзарак лгәалашәом.
– Гражданка, гражданка! – ҳәа лмахәар данкны аӡәы дышлыхоз аҟара еилылкааит аҵыхәтәан. Аарла лыблақәа аартны днеиҵаԥшит. Уаҩаԥшь хахәы ҟаԥшьык дылхагылан.
– Ара атәара ҟалаӡом, аԥҳәыс, наҟ бнаскьароуп! – урыс бызшәала абас ааиҳәан, ҩаԥхьа лмахәар ааикит.
Сашьа уи ииҳәаз ҽеишәа ишылзгәнымкылазгьы, иҿаԥшылара злацәгьаз ала, бзиак шимҳәоз аҟара лдырын, аԥхӡы хьшәашәа шлықәнаҭәоз дҩагылеит. Илхагылаз абри абахҭаҿы ахылаԥшцәа аӡәы дышиеиуаз аҟара лгәы анҩа, уаҳа ажәак мҳәаӡакәа, жәымҭацәгьа ҳәа лышьҭахьҟа даахынҳәит.
Данааз лымбаӡакәа Очамчыраҟа игаз амҩа ду аҿы даакылсит.
Ашьыбжьышьҭахь амра анынҭагьалоз аамҭазы, алыцәҳа рыц иҵырхызшәа, еидара шьҭыхга машьына еицрыжәжәак шаауаз анылба, лыҩнапыкгьы рхаханы днаԥылеит. Иара амашьынаныҟәцаҩгьы ишыԥсыша здыруаз ҽеик иакәымкәа дыҟамызт. Абри аԥҳәыс данаалывала, даарыцҳаишьан амашьына ааникылеит.
– Нан, ето машьына Тамшь идиот? – лҳәан, зхы акабина ахышә иаакылзырҳәҳәаз амашьынаныҟәцаҩ диазҵааит. Амашьынаныҟәцаҩ аҭак ҟамҵаӡакәа дааҭыҵит. Иара ибызшәа лара ишылмаҳауаз еиликаан. Игыршәеи иоурыс бызшәеи неилаԥсо напышьашәала илеилиркааит, амашьына Ҭоумышь аганахь ишцоз, аха акабина шҭацәымыз. Акабина ԥҳәыск лхәыҷы дыкны дҭатәан. Уи лхәыҷы мыждагьы ибжьы ахьынӡацоз аҳәҳәара даҿын, егьалундазгьы иан дылзыршәыкьуамызт.
– Аиеи, нан, ибзиоуп, хыхь сақәтәап! – лҳәеит Сашьа амашьынаныҟәцаҩ ииҳәаз анеилылкаа.
Аҩыџьагьы неицхыраан, Сашьа амашьына ачарҭ днақәиртәеит.
– Спасиба, нан, балшои! – лҳәан, амашьананыҟәцаҩ иахь даахьаҳәын, лыхгьы лнапгьы ааицлырҵысит.
Амашьынаныҟәцаҩ дандәықәла, Сашьа лыхәда иқәыршәыз акасы еиқәаҵәала лӡыга касы шкәакәа зхаз лхы-лҿы ааҭалыҳәҳәеит.
Аԥшадааз ҵәыҵәы лӡамҩақәа шыҿнаршәаауаз, Тамшь ахаҵәирҭаҿы даннеи, Сашьа дҩеихан, акабина ахы днықәс-нықәсит. Амашьынаныҟәцаҩ абзиара зԥеиԥшхаша, иаразнак амашьына ааникылан, иаргьы дааҭыҵит. Сашьа ара дшылбаауаз анидыр, ҩаԥхьа длыцхраан дылбааигеит.
Сашьа зыгәҭаҵәҟьа еиларшәны иҿаҳәаз чабра шкәакәак лџьыба иааҭылган, артлара даналага, амашьынаныҟәцаҩ
лнапқәа ааникылан:
– Ма, ԥара нехоч! – дааччан, икабинахь ддәықәлеит.
– Ус ҟоумҵан, нан, ҟәрышьк иадамзаргьы!.. – аха уаҳа аҳәаха лымҭакәа, икабина дынҭалан иҿынеихеит.
– Ухәыҷқәеи уареи аибааӡаха анцәа ишәиҭааит, нан, срыцҳауп! – лҳәан, лыбжьы неиҵыхны инаишьҭалҳәеит, аха амашьына абӷа еиҵыхны идәықәлахьан.
…Иааилашәшәхьан Сашьа Адаужра ахәы данаахала.
Сашьа абахҭа аҟынтәи дааит ҳәа заҳаз аиашьара аӡәи-аӡәи рҽеицәӡаны Арсанарааҿы иааит. Иҟаз-иныз Сашьа ажәабжь анралҳәа, иамкит-иамшьҭит, аха ирымч-гәышьази, рхы рымагәыхьха рыҩныҟақәа рахь ихынҳәит.
Арсана иан Ҟрамсада аккаҳәа амыткәма зҿаалырхаз, ала амгәа аԥа ҭшьаауа ашҭа инықәҩит.
Арсана иҩнаҭа уара абри иаԥхьо қәшәиҩы-ҵашәиҩы думазар ишынеилалаша хыла-гәыла инеилалеит.
Сышықәс нҵәарц егьагмызт абахҭа аҟынтәи схын-ҳәиижьҭеи, аха аҟаԥшьқәа рганахьала (ГПУ аҟаԥшьқәа ҳәа акәын зегьы ахьӡ шыршьоз изаҟаразаалак аӡәгьы сигәалаиршәомызт. Иԥсхьаз иӡхьаз аӡә иеиԥш сыԥхьаӡан.
Арсана данҭарк ашьҭахь, ҳаиашьара ахьынӡанаӡааӡоз рыҳаиди маҷхеит, ргәы каҳаит. Уахгьы-ҽынгьы гәырҩала рыҩнқәа ирыҩнан. Уахатәи аҵых аӡәы игәы рҭынч, иԥсы рҭынч, иҽынеиҵыхны ииарҭа днылаианы дзыцәомызт. Адәахьы лак шыцыԥхьаӡа ргәы ахьцашаз ицон. Уимоу, имыччакәа, џьара лафк мҳәакәа зҽыззышьақәымкуаз Қәасаҵәҟьагьы дхьасаҟәан, ихы-иҿы ҭакәаҳа иҟар хҽны акәын дшыҟаз.
Қәаса иччеи ихәмари ихылԥахасрақәеи убриаҟара
срышьцылахьан, иаб дышьны ихәда дахшьызшәа деихаӡԥшшәалаха ҳашә данаахыҵлак сныҵыкка сцон. Адунеи акаамеҭ шыҟалоз Қәаса иаҳаны изымҳәозшәа арацәа ҟәаҟәа иҿатәаны, нырцә акәасҭхарамца иҽҳәа-гылаз ҳрымӡ хәхәа днықәтәон. Иззакәу сыздырам абри Қәаса абас ҟазшьахәыраны иахьиоуз сгәы-сшьамхы сыҵнахуан. Егьырҭ ҳашьцәа зегьы ашә-ӡанӡ рхьыкәкәа ҿымҭӡакәа иантәаз хьаасгьы искӡомызт. Қәаса егьҟамлаӡазшәа ицәа дынҭас-ааҭасуа исамарҟәыл анаацәыригалак, хәыҷгьы-дугьы ҳааирлахҿыхуан. Аа, уажәы Арсана дҭаркиижьҭеи иубахьоу-иуаҳахьоу Қәаса қамса иакәӡамкәа зынӡак иҽиԥсахит.
Ҭәи млашьи анбеибадырхьоу. Аӡәы игәаҟра, аӡәы игәырҩа даҽаӡәы ианбеидырхьоу. Зегь акакәын ҳшыҟамзаара иҟааз, аха аӷа игәырԥса ҳәа адунеи ҳақәын.
Ашара снаҵагыланы ани асаркьал ахькнаҳаз сынхалон. Асаркьал аҵаҟа икаршәыз аиха хҵәаха аашьҭыхны санаслак, ашьыжь шара агәы нҭырӡыӡааны, амаӷ зҿыҳәҳәоз асаркьал абжьы ҵары-ҵаруа нырцә-аарцә аҳәҳәабжь еиԥш ахәқәа инарықәыҩуан. Макьана зиарҭа ԥха илымҵыцыз ауаагьы, ссаркьал абжьы аҵәымӷ жьакца еиԥш ргәы ианналакьакьалак, егьа шәиԥхьыӡ сышьҭарҵон. Аха анцәа заҵәык иакәын гәыӷырҭахлаҳәас исымаз. Избанзар, злыԥха ҳаура ибон сара акгьы шысхарамыз. Ус анакәха урҭ ашәиԥхьыӡқәагьы анцәа исызхыдеитәуазар акәхарын.
Аҩхәык нырцә-аарцә иқәынхоз ауаа неигәнырҩны Адаужра ахәы сналбаауан. Сышиашаз Кәыкәыр иҳәысҭа сынҭысны Шьагә ибагьыр шыҟоу иааихҵәаны, схы шхаз Қьарақьанҟа сҿынасхон.
Қьарақьан аџьраҿы саннеи, ҳабригада зегьы аӡә дагымкәа еизахьан.
– Агәырӷьаҿҳәаша сҭахуп, Ҳараз, агәырӷьаҿҳәаша! –
иҳәан, Разан даасԥылеит.
– Агәырӷьаҿҳәаша Ҳараз имацара иакәӡам, зегьы иуаҳҭарц ҳахәҭоуп! – рҳәеит ԥыҭҩык рыбжьқәа неи-ларԥсан.
– Иҟои, Разан, уаҩ дзыргәырӷьаша иҳауҳәозеи? – сҳәеит саргьы ииҳәаз сназҿлымҳахан.
– Разан алаӷәымқәа ааигеит! – иҳәеит Қәаса иаразнак, игәы иааизыҵамыргылазт.
Сара уи сагьамеигәырӷьеит, уимоу, иззакәу сыздырам, аха иаасҭахымхаӡеит. Иџьызааит ихьацазааит изакә ҵлажәлазаалакгьы алаӷәымқәаҵәҟьа рыҵаҵаны рыԥжәара саназхәыц, сыблақәа акакаҷ нарыҵашәеит. Аҵлақәа еихала иԥуҟаргьы ҟиарла иҵухыргьы, алаӷәым рыҵаҵаны иԥыххаа икаужьыргьы зегьы акакәымшәа. Аҵла анушь, иушьит ишушьлакгьы. Амала, алаӷәымҵәҟьа рыҵаҵара, аиаша уасҳәап, акыр иаасцәымыӷхеит, аха исынсмырԥшӡеит.
– Ахра ахаҿы напыда-шьапыда лаԥшыла ацаҟьа-луқәа аҿызхыз Разан алаӷәым аԥшаара рацәак ишицәуагарамыз здыруан. Хьымӡӷ ақәумгааит, Разан! Ҳаибгазар агәырӷьаҿҳәашагьы зны уаҿа ианаҳҵап, уи баҩ алам! – сҳәеит иаарӡыхь-ԥсыхьшәа.
Аџьқәа рдацқәеи, ауааԥсыреи, аҟиарқәеи напышьашәала еилан. Џьара аџь хауара дуқәеи, рымахәқәеи, рыбӷь ҩежьқәеи ирыцраланы рхыцәқәақәа амцабз рылҟьон. Даҽаџьара цәгьабза мыждарыла ҵыркантлеи баҳалеи иҵыржааз аҵлақәа инаҳаракны, уаа ҩажәаҩык ашаха рҽанҵаны иахон. Аҵыхәтәан, зныкыр, уи аџьгьы аақыџь-қыџьны, ахы азнымкылаӡакәа ихбыкьны аҿынанахон. Ирыԥхны ашаха иахаԥсаз ауаагьы рыԥсы ргатәха, дасу рхы ахьынахаз ӷәара-пара аҵла рҽамыркыкәа иаҵҟьаны ицон.
Разан раԥхьатәи илаӷәым ԥыршәеит, хҩык иргәыдымӡалоз, ашәышықәсақәа ирхааныз, зегьы иреиҳаз аџь еихиаа ду аҿы. Убри аџь лымкаала иахьагьы
имҩашьахуа сыбла ихгылоуп. Аҩысҭаа ихәыцымҭоу уи алаӷәым аҵамаҵакәа, уаҩҵас иааԥҟаны хәархьла еихырссаны ӷәыс ихызҭгьы, мамзаргьы агәаԥшь аҩны шьапқәа алхны, ахьатә кәасқьа иаҵаргылазар, аб-иаб ихаангьы ашьаб еиԥш игылазаарын, аха иааг!.. Ари акомхоз ҳәа иаагәараргалаз еиҳарак адгьыли ашәаԥыџьаԥи рзы идышьманхеит.
Сара иагьа сҳәаргьы, уи ашьашәы иԥыржәаша алаӷәым, усҵәҟьа аума арҿиоит ҳәа сыҟамызт.
«Шәнаскьа-ааскьа амарџьа, Разан аџь алаӷәым аҵеиҵоит!» – анырҳәа, ашәымҭак иналагӡаны ажәлар еибарсны аҵлақәа рыҽрывадыршәаҟьеит. Абри сымҳәацкәа алҩаҵә хәхәаӡа аҿаанахеит. Сыԥшызар, Разан даауеит аҳәа ахы зықәшәаз иеиԥш ихы иқәыршәны.
Разан дӡәашҳәаха аџь еихажәаа сахьавагылаз агәаԥҳәа иҽаасываижьит.
– Аа, ухы ларҟәы, ухы ларҟәы! – иҳәан, алашәарыца еиԥш адгьыл иҽеиуеитәын, дыхәхәаӡа днышьҭалт. Саргьы схы аларҟәыха сымҭакәа, дгьыли-жәҩани насхаӷәасазшәа алаӷәым аԥжәабжьы аагеит. Сызвагылаз аџь саавҵын, саагылт. Разан уажәыгьы ихы адгьыл иаларԥсны икын.
– Угыл, Разан, угыл! Ушьҭа шәарҭа ыҟам, улаӷәым ԥжәахьеит! – сҳәан, сыбжьы наиқәсыргеит.
– Разан ибз ауп еимаа ҵыршьык иаҟароу акәымзар, сара дааздыриижьҭеигьы аҳ иԥсы иӷран! – иҳәеит Мшәылды насҭхашәа ауахәа дахьаважьыз.
– Ус гәеинҭеи убааит, уара амахәалахьа! Аҳ иԥсы сыӷра егьыҳәа, уара ашәуа қьақәашәа ар еилоуцалоит, сара иԥсыша! Уара ахәырҭлаӷьҵәҟьагьы сара стәы уҳәахуеит! – иҳәеит Разан, дгәааны иҳәозу, дихлафаашәа иҳәозу узеилымкаауа.
– Абааԥс шәара шәеиҟабыцха ҳамаӡам. Шәҿынашәхеи уи аџь ашҟа, иасахьахәырахаз аабап! – иҳәан, сышь-ҭахьала Кәаҵиа ибжьы нарықәиргеит.
Уажәраанӡа зҽыҵәахны итәаз ауаа, еихьымӡа-еиԥымӡо алаӷәым ахьыԥжәаз ашҟа рҿынархеит.
Сара исиааиуа мчык адунеи аҟны иҟам ҳәа, фи-фарҭыни ирцәымшәаӡакәа адоумыжьха иеиԥш, шәы-шықәсала адгьыл здац-ԥашә аларԥсны игылаз аџь-ду маҵәа-маҵәа иуадышххыраха, хьышьаҵәык узалымхуа, иԥыххааса икаԥсан.
Аҽны убра усура ҳәа икылсыз ажәлар ажәак аӡәы ихәлымшәо еихаԥсы-еиҵаԥсы, иԥыххаа-жьыххаа икаԥсаз аџь иакәшаны игылан. Унҭагылар маҟҿаҳәара иузааиртә, аџь ашьапаҿы алаӷәым иԥжәаз ажра алҩаҵә ахыззы, абылфҩы ҭышәшәо ишьҭан.
– Ааит, иқәақәрахааит, маладец, Разан, бзиа! Иԥыххаа-са инықәнаҵеит аԥсцәа ирымго, гьаауроӷәлеи гьааур! – иҳәан, игәарԥхаӡаны аҟырҟырҳәа дааччеит Гәаџьуа. Зегьы аахьаԥшны, Гәаџьуа инаихәаԥшын, ажәак наицымҳәаӡакәа алаҵырҟәҿы дныҵыргеит. Гәаџьуагьы аԥсраҿы аҭацаагарашәа цәырызгаз аӡә иеиԥш, длеихаткачын, иҵыхәа наиаҳәҭарҽыланы ганха даагылеит.
– Ари ақыҭа рықәӡаара ауп измааноу, дад! – иҳәан, иршьшьаны иаԥхьа икаршәыз аџь аҟәырҷаха аашьҭихын, иаалеирха-ҩеирхеит Шьагә. «Хы-ԥсыргьы жәа ԥсуам», – рҳәоит, сара сахьымӡаргьы шәара шәгәы иҭаз. Абри иахьа ҳара иҟаҳҵо ахыдара, мышк-ахымшк аҵыхәа иҳахшази ҳмаҭацәеи иҳанарыжьуам! – иаӡәк деиҵыхны иаԥхьа дышьҭазшәа, илабжыш хаҟәҟәала, аӡыхшьах злыхәхәа ицҟьа-шәҟьа иаԥхьа икажьыз аџь агәаԥшь дахәаԥшуа дгылан Шьагә.
Аџьқәа уажәраанӡагьы иҵырххьан. Акымкәа-ҩбамкәа еихышь-еиҵышь еилараа ишьҭарҵахьан, аха абасҵәҟьа имҿыхацызт, абасҵәҟьа еилырымкаацызт абри шкаамеҭыз, дара рнапала рыҵәҩаншьап шԥырҟоз. Аа, абыржәыҵәҟьа абри аџь маха-маха еимыхны ианаарымҵала ауп аџь
аҳәҳәабжь рлымҳа анҵнахыз. Убысҟан ауп уаҵәашьҭахьтәи рԥеиԥш азы аџь шәаџьҳәара шауаз анеилыркааз.
Акаамеҭ ҳәа изҿу иҳәҳәо-иҟаауа ажәҩан иалҩрны икаҳауа џьушьома, аа, абас ауп акаамеҭ ҩацаҵәҟьагьы ишалаго. Уи зегьы ҳзеилымкаауа ҳауҟаху, аха иҳамчгәышьоузеи, лымшара кәашарахеит, Шьагә, уххь згеит! – иҳәеит Чмыт, аҵанӡа даақәԥсычҳан.
– Ҳара иҳазгәаҭом акәымзар, ҳара ишаабоз ҳара ҳнапалаҵәҟьа дунеик ҭаҳархеит. Мышкызны абарҭқәа зегьы рзы аԥсабара ашьа аураны иҟоуп. Усҟан ауаҩытәыҩсагьы имаха ажьы дацҳарц иҭаххашт, аха иааг, иҟалаша ҟаланы иалгахьеит! – иҳәеит, аганахьшәа игылаз ҷкәынак иҽааирзажәын.
– Суаажәлар шәыххь згеит! Ашәақь иахьаԥхылнамдо ухысит ҳәа иунаҭозеи. Уажә абра инеибаҳҳәо зегьы акы иҳахәо, акы иҳаԥшьуа ҳәа иҟаӡам. Ҳазҿу зегьы баша уснырхагоуп. Ари абза гәырҩа шәызлацәажәо ҳара аӡәгьы акымзарак ҳхараӡам. Уи зегьы зхароу иахьатәи аамҭа лахьышәышә ауп! – иҳәеит Кәаҵиа.
– Аиеи, аҿыцынхацәа аауеит ҳәа, ҳабџьынџь ҳнапала амца ацраҳҵар акәхеит. Ачаи лаҵарҭақәа ҳара ҳаҟара измада, аха урҭ ҳадгьылқәа рҿы «Ҳасасцәа дахьқәа» ндырхароуп. Убри азоуп ҳабнақәа зхаҳшьаауа. Еи, анаџьалбеит, амилаҭ маҷ рзыҳәан ишан ишԥахәлеи! – иҳәеит Хәаршьыҭ ихарҵәыжә ԥаҵа кыдышьшь дахьтәаз.
Сара Хәаршьыҭ ҽеила дыздыруан. Игәы дынҭаӷызшәа дцәажәон, аха иааиҳәоз зегьы гәаҵамызт, хаҵамызт. Игәра ганы ашә аҟынӡа иузнагомызт. Уи ус дшыҟаз зегьы деицырдыруан. Убарҭқәа ирҷыданы ацәгьаҳәара азыҳәангьы уа дыҟан. Днауҿагәыбзыӷшәа, иҽыргаӡа-ҽырразшәа угәы иҭоу ааурҳәаны, нас иаауҳәаз зегьы аамҵарсны, инаганы изаҳәатәыз иеиҳәон. Хәаршьыҭ абри аҟазшьа бааԥс лымгазҩаны ихьуан. Амала, хәышәтәышьа змамыз ичымазарақәа акы еиԥшымызт икаџьбеира.
Ишырҳәо еиԥш, амҵ кнаҳаны ацәа ахихуан. «Хәаршьыҭ ахьажь ахы ҵааны аҭамҳа еиҿазыжьуа иоума узҿу?» – рҳәон иӡбахә анаацәырыргалак.
Уажә Хәаршьыҭ итәы саналацәажәа, аамҭа снаԥыҩлашәа исҳәозаргьы, Леуарса Џьакьбеи Хәар-шьыҭи ирзеибауз сгәаласыршәар сҭахуп. Леуарсараа рыжәлаҵәҟьа Хсалбақәан, аха иззакәу сыздырам, Аџьакьбақәа ҳәагьы зҳәоз ыҟан.
Аибашьра амца анакуаз аамҭазыҵәҟьа акәын. Шәақь ззышьҭыхуаз зегьы афронт ахь ицахьан. Аҭаҳмадацәеи, ахәыҷқәеи, аҳәсақәеи раамҷыдахаз, лак инаҵаҟьара хаҵажәла дыҟамызт. Убри ашықәс азы амлакра бааԥсӡагьы ҟалеит.
Леуарса иашьцәа аибашьра ицахьан. Зықәра зфахьаз иани иаби, аӡҟы дызҵаз иҭацеи, иашьа хәыҷи, зхы иамыхәоз ҭаацәа гәарҭак ааилахеит. Иара Леуарса ихаҭа дартистын. Ажәакала, уаа гәарҭак ида ԥсыхәа рымамкәа, акы анбаҳзааигаришь ҳәа ажәҵарақәа реиԥш иҿы иҭаԥшуан.
Ҽнак, сҭаацәа рыфатә нҵәахьазаргь инҵәахьеит анигәахәуаз аамҭазы, Леуарса дықәланы аҩны дааит. Иҭаацәа уахҭаԥса ада рымамкәа еилатәан. Ахьмыӡӷ-аиҭахьмыӡӷ ҳәа, иҭаацәа аргама амла ишакуаз ибеит. Дахьынахәыц-аахәыцлакгьы дааздыбзиалахаша ҳәа аӡәгьы диздырамызт. Ашьҭахь, дхәыц-бӷьыцуа дыштәаз, абри Хәаршьыҭ дааигәалашәеит. Хәаршьыҭ аԥш шимаз Леуарса дацәымҩашьо идыруан. Усҟантәи аԥара ҩ-нызқь мааҭ иџьыба инҭаҵаны, днықәлан Хәаршьыҭ иахь дцеит.
Иара Хәаршьыҭгьы даҽа қыҭак датәын умҳәозар, дахьынхоз хараӡамызт. Леуарсараа ахәы алагамҭаҿы инхозар, Хәаршьыҭраа ахәы аҵыхәаҿы инхон.
Леуарса насыԥшәа Хәаршьыҭ дахьигәалашәаз дааигәырӷьеит. Деигәырӷьеит, избанзар Хәаршьыҭ
иҷкәынцәеи Леуарсеи ишыхәыҷқәаз ргәыбылра еибакхьан. Есыҽны еицыхәмаруан, ианыҩеидасгьы еиҭанеиааиуан, ҳаҭыр рықәеибаҵон. Ҵабыргны усҟан иара Хәаршьыҭ иҷкәынцәагьы еибашьра ицахьан, иԥҳәыси иареи рымацара аҩны иахын. Ирзымааӡодаз, Хәаршьыҭ макьана дыӷәӷәан. Десҭынк амхы иааирыхуаз иџьаргәал-ца инҭаԥсаны асақь нылеиҵон. Анцәа сыркьаҭ ҳәа ихәԥҳа уаҩак азна ашыла ҳәа диҭааргьы ииҭомызт. Аҵыс адәныцара еиԥш иҭаҵәахны иман. Ажәи аҿеи ахьхьаҳәа инеиқәиԥсон. Амала, аԥш аҿа ааигәахо ианалагалак, ԥуҭк аԥш заҟа икуаз аҟара изҭоз мап ицәымкыкәа иирхәҳауан.
Леуарса Хәаршьыҭ игәашә дшааҭалазҵәҟьа, дгәеиҭан, ихаҵкы-иԥсаҵкы камыршәуа днеиԥылан, аҩныҟа дааигеит.
– Иҟоузеи, дад, Леуарса, ҳабоугәалашәагәышьеи? Уанбааи, дад, Аҟәантәи? Уан Ӡыкәт дышԥаҟоу, ахәыҷқәа-егьи зегь шәеибгоума? Иҟоузеи Аҟәаҟа жәабжьс уаҩ дзызҵаара? – иҳәан, Хәаршьыҭ иҽкаршәӡаны даалыбз-ҩыбзит.
– Ҳаҟоуп, ухаҵкы сцеит, Хәаршьыҭ. Иахьазы, узласыргәырӷьаша жәабжь ҿыц ҳәа егьыҟам. Аибашьра иаҿуп. Ииааиуа-еиҵеиуа ҳәагьы макьанагьы уаҩ дзықәгәыӷша егьыҟагәышьам. Ԥшӡала ихынҳәыша, ҳаҷкәынцәагьы рхабар ыҟаӡам. Ҳгәыӷуеит, имгәыӷкәа иԥсхьада ҳәа. Иудыруазеи арҭ зегьы шәыҳалалра иаҵанакны, мышкызны рыҩны рчамҩахә ҟалар! – иҳәан, Леуарса иидыруаз зегьы Хәаршьыҭ илымҳа инҭеи-ҳәацәеит.
– Еҳ анаџьалбеит еибабароуп иҟоу, акәымзар ҳагьшԥеибабоз, ҳагьшԥеицәыӡи! Ашьха ҳабжьамкәа, абра шьахәа-шьаҿа ахьыбжьамҵәҟьа ҳзеибабом. Еи, зауалеи! – иҳәан, Хәаршьыҭ иԥсы нҭыркәкәааны даақәԥсычҳаит.
Хәаршьыҭ абриаҟара дгәыцхә-гәышьны ацәажәара
даналага, Леуарса игәы ааԥшаан, дыззымҩахыҵыз аҵыхәала еиҳагьы игәыӷра инацлеит. Аҵыхәтәан Леуарса игәҩарамкәа агәра игеит, ҩба-хԥа ԥуҭ аԥш Хәаршьыҭ дшахимбаауаз. Уи зынӡа игәи-ишьамхи наиҵнарԥраан, иажәақәа рхы инақәиҭтәны раӷәра нарықәиршәит.
– Зегь сгәалашәоит, Хәаршьыҭ ухаҵкы сцеит. Уара ҳаҩны уанымҩахыҵуаз саб анцәа диҭаазшәа иԥхьаӡон. Уаха иҭахык дымҩахыҵыргьы Хәаршьыҭ дысзаажәгароуп ҳәа уара уахь ҳирҩгәышьон. Аха сабгьы ушьҭа имч ишәахьеит, агәыла-азла, џьара днеиуа-егьиуа, анкьатәи агәалаҟарақәа иманы дыҟам. Хәаршьыҭ иакәын лассы-лассы ҳаазбалоз, уигьы ушьҭа игәы ҳақәҿыӷьзар акәхап, дыгәхьаазгеит афы имысит, ҳгәы ааирҿыхалон иҳәалоит саб иахьагьы! – иҳәеит, Леуарса Хәаршьыҭ игәы ирԥшааӡарц.
Хәаршьыҭ ҽеила идыруан Леуарса Аҟәантәи далыхәхәа баша иара иҿы дшымҩахымҵыз. Акы дшаа-нацаз идыруан, аха хыла изакәыҵәҟьаз ихаҿы изаагомызт.
– Изакәызеи, дад, Леуарса, акыр уаргәаҟны умҩахыҵма, мамзаргьы ус ҳаубақәарц уаақәлоу? – иҳәан, иџьымшь ахәы жәпақәа леимаирссын, иҽеиқәырԥсасаны даатәеит Хәаршьыҭ.
– Шәызбоит шәсаҳауеит ҳәа саадгыларгьы ԥхашьароума. Аб-хәҭаак еицаҳфахьоу џьысшьоит. Аха иахьатәи сааира иашаҵәҟьаны агәаҟра иатәуп, Хәаршьыҭ, – иҳәан, Леуарса иеиҳәарц ииҭахыз цәыригарц ахы ааирхәыхәит. – Хәаршьыҭ, сани, саб аҭаҳмадеи, сҭаца лысаби хәыҷи, сашьеи – зхы иамыхәо мацара аҩны иҩнахеит. Уара утәымуаҩым, иуцәызӡар сҭахым, аалагала рымамкәа еилахеит. Саргьы сырцәыхарахеит, даҽаџьара саҿеит. Аргамаду ахьмыӡӷ згар ҳәа сшәоит. Зынӡа алакҭа аҟны саннеи, Хәаршьыҭ ҳазлаизымдыруа егьыҟам. Атәым уаа срыҳәар аҵкыс, уара егьоумҳәан сара устәуп сҳәан, саауқәгәыӷын ушҟа сымҩахыҵит. Ари уара уаркьаҭоит ҳәа
акәым, абра ҩ-нызқь мааҭ ыҟоуп, уаргьы џьара кылҳарак алоуџьгәап, ԥуҭк аԥш сахумбаан! – иҳәан Леуарса иҩнызқь мааҭ Хәаршьыҭ ишҟа инаирххеит.
Леуарса ишибоз Хәаршьыҭ длеихашәы-еиҵашәит. Аха игәы иҭеикыз аргама ицәиныԥшыр ҳәа дшәан иҽааиқәикит.
– Аԥш сымам ҳәа уасҳәар икәуахап. Аԥш сымоуп, Леуарса, аха ԥуҭк аԥш ҳведра ду нхырԥшьыхааны ҩ-нызқьи хәышә мааҭ ҳәоуп ишысҭиуа. Ҳаи, иабихәа, уасҟа аказыҳәан уааихьазу! Еи, иаҳауеи, иаҳауеи, Шьардын иҭаацәа афра аҭәы-шьцылақәа… Изакә хаз аамҭахазеи ҳазҭахаз! – иҳәан, аҭаҭын иашәхьаз ихарҵәыжә ԥаҵа хыҟаԥшьаақәа игәыбжьы мацәала иааиртытын, иҭа-ҭынжәга ахәҵәы ихаԥыцқәа инарыбжьеикын, иҽырҭынчны даатәеит.
Леуарса амалагьы амҵ иазыҵҟьоз аҷкәын, игәамхәуаз иҵалан, ихы-иҿы зегьы мацәа-мацәа инеилшәааит. Аԥсра дақәгәыӷуан акәымзар, Хәаршьыҭ мап ицәикып ҳәа дыҟаҵәҟьамызт. Уимоу, иара гәаныла хьаас имаз, Хәаршьыҭ идигалаз иҩнызқь мааҭ имимхыр ҳәа акәын.
Хәаршьыҭ апҟаҩҳәа Леуарса диҿасызшәа, раԥхьаҵәҟьа даауалуашеит.
– Нас уаҳа уагхом, Хәаршьыҭ, усоума? – иҳәан, изҵаара акәаха налиркәкәеит Леуарса.
– Усоуп зегьы ишырго!.. – иҳәеит Хәаршьыҭ иқьышә хьыԥсаақәа неиқәижьын.
– Ус акәзар, саҭоумҵан, уеиласырхеит, умш аабзиахааит! – иҳәан, Леуарса дындәылҵны дцеит.
Убри ашьҭахь аамҭа рацәаны ицеит. Аибашьрагьы еилгеит. Леуарса иҭаацәагьы амла иамыркыкәа иӷыҵигеит.
Хәаршьыҭи Леуарсеи реицәажәара ашьҭахь, хәбаҟа шықәса ааҵхьаны еиԥш, ҽнак мшы ссирк аҽны, Леуарсагьы
мызкы аԥсшьара ирҭан аҩны дыҟан. Иаб Шьардын идунеи иԥсаххьан, аха иан дыҟан.
Ашьыбжь агәы анынахыҳәҳәоз, ашҭа аҵыхәахь еимҳәа бжьык аагеит. Алақәагьы ҩаҵибарҟьан ишуа ашҭа иааҭалахьаз асас ишҟа иҩаҭрысит. Ахьышәҭҳәа Леуарса данындәылҟьа, ихәы-ижьы қақаӡа иҩеибаргылеит. Хәаршьыҭ иеигәышә иҩыҵршьны дааиуан. Алақәа Хәаршьыҭ дҳамфар аауам ҳәаҵәҟьа дықәыргьыжьаауа дрыма рҿаархеит.
– Маҳ, маҳ, алышькьынтыр шәагааитеи, Хәар-шьыҭҵәҟьа дышәзымдыруа… анцәа шәираапкааит! – иҳәан, алақәа днарыҵаҟьеит Леуарса.
– Урҭ егьырхараӡам, дад, смааижьҭеи иҵӡозеи, сырхашҭит, сырзымдрит, гәыбӷанс ируҭозеи! – иҳәеит Хәаршьыҭ.
– Гәыкала уҩны иааиуа алақәагьы дырдыруеит, иеишӡом рҳәоит. Арҭ ла гаӡақәоуп, уара гәыкала ҳашҭа иҭалаз, ҳҭахы иаауҿагәыбзыӷны иаахынҳәыр акәымзи. Уа бзиала уаабеит! – иҳәан, Леуарса Хәаршьыҭ инапы ааимхны, диманы аҩныҟа иныҩналеит.
Ауаа рура-рҳәара ҭагаланы рҽаадырҭынчхьан. Анцәа иџьшьаны Леуарса еиҵбы Нуригьы ушьҭа быргк иура иуран. Рымҿхәы рыдыргалахьан. Рыжьқәагьы аҵлақәа иркыдхны, рҳаԥшьақәа ирҭаҭәаны иԥхьаркхьан.
Хәаршьыҭ имҩахыҵра Леуарса акы еиԥшымкәа деигәырӷьазшәа, иахьынӡаилшоз диҿакакаӡеит.
– Ҳаи, Хәаршьыҭ, ҳашҟа уаазгаз ушьапқәа есымша абзиаразы умҩахыргалааит. Иахьа ҳаԥсцәа зегьы гыланы иаҳҭаазшәа исыԥхьаӡеит. Уара зажәымҭа бзиахаша, уасҟа лассы-лассы ҳаҩны уаабалозу!.. – иҳәан, иазуухуазеи, ажәа ԥшӡала Хәаршьыҭ дирбзаӡеит Леуарса.
– Сара сааира еигәырӷьаз анцәа дуеигәырӷьааит, дад. Шәхыӷьӷьа-ԥыӷьӷьо напы уаарала инхажәгалаз шәлаҭаҷаҷеи шәылгажәи ԥшӡала афаха-агаха анцәа
ишәеираӡааит сара сшамкәа сызшаз! – иҳәан, Хәаршьыҭ иҩуаҩакгьы ҩаҳаракны ахәблы днаҵаԥшит.
Леуарса иҭаца алеи-аԥси рыбжьара ахьуарӡы нкнырсланы, ацәарҭәеиԥш иуҿаԥхо абысҭа неилалыгӡан амҳабысҭа аԥықә ала инеиқәрҩызҵәаа акәасҭхарамца иналакналҳаит. Хәаршьыҭ дуӡӡа ҳаҩны данааи, ахьмыхь дышԥалаҳагӡо рҳәан, акәты изыршьит. Хазы акәац ажьҵаа еицырҭәаны ицо иҽҳәарҵәины ирӡит.
Ԥҳалки бжаки зҭаз аҩы аҳаԥшьа хыртит. Ажәакала, игәыла-изла ҳәа акәымкәан Леуарсеи Хәаршьыҭи неидтәалан аҩыжәра иалагеит.
Хәаршьыҭ ԥыҭк анижә иԥсцәагьы-ибзацәагьы зегьы игәалашәеит. Леуарса иаԥиҵоз аныҳәаҿақәа зегьы неиԥсхшьуа мацара, иԥсы ладагьы имцо, ҩадагьы имцо, ишырҳәо еиԥш, аҿаԥа наганы инеиҿеиҵеит.
Амра анынҭагьалоз Хәаршьыҭ сымцар ҟалом иҳәан, ддәықәлеит. Ишьапқәа ак ахаҵкы ак цо, агәашә дынҭигеит Леуарса.
– Иҭабуп, дад, исықәуҵаз аҳаҭыр схамышҭааит. Иудыруазеи, саргьы сҭаҳмадоуп, аха сахьуԥылара! – иҳәеит Хәаршьыҭ деиҵақьны деицәкьысуа.
– Хәаршьыҭ хәышықәса рышьҭахь, аибашьраан уара исзууз абзиара сымԥсуа-смажәуа алаҳәа еиқәаҵәа еиԥш хышә шықәса сыԥсы ҭазаргьы, уи ак схашҭны анышә сафом! – иҳәеит Леуарса днеицрашәан.
– Иухамышҭыртә еиԥш иузыҟасҵагәышьазеи, дад, Леуарса, ухы абзиара аҟынтә иуҳәоит акәымзар! – иҳәеит, Хәаршьыҭ днеиԥхьхәыцаан…
– Ишԥасзыҟоумҵеи, Хәаршьыҭ, аибашьра амца анакуаз, Хәаршьыҭ абааԥс, сҭаацәа амла исцәакуеит, ԥуҭк аԥш сахумбаан, ҳәа ҩ-нызқь мааҭ аԥара анудызгала: «Мап, дад, Леуарса, ԥуҭк аԥш азы ҩ-нызқьи хәышә мааҭ сырҭоит, исызуҭом!» – уҳәан, мап анысцәукыз угәалашәома?
– Аа, уи аума, дад, уззааиуаз? Исгәаламшәакәа, аха
саргьы…
– Уара уаагылазаргьы ууаҩӡамызт, Хәаршьыҭ. Уара ламыс аиуа улакьакьазҭгьы, саб рыцҳа абхәҭаак илуфаахьан, наҟ-ааҟ амца еимыздоз ҳакәын. Иумамзар даҽакын, уца азна аԥш уман. Ахә иудызгалаз ҟәыншьаны ԥуҭк аԥш саҩухит. Убри уара иҟоуҵаз аҳаиуанра сара уара уганахь ала иԥсха-ԥсжьыфараны исыԥхьаӡеит. Иахьа уԥхамшьаӡакәа, ублақәа амса рыхҵаны уанааи, уаӷагьы чысла дшьы рҳәоит аҟынтә, узхара уҿаҵаны иуржәны узакәызгьы уасҳәеит. Аринахыс, слымҳа саркьада избараҳа анцәа усимырбахааит. Уажәымҭа аӡахәа еиқәаҵәа ахадырҳәааит уҷкәынцәа злакым! – иҳәан, Хәаршьыҭ дшанханы амзажә еиԥш амҩа дшангылаз, Леуарса дхынҳәны аҩныҟа дааит. Иахьагьы ирҳәоит, Леуарса Хәаршьыҭ изхара иҿаҵаны даниацәҳаз ҳәа.
Ауаҩы дахьудыруа агәаҟраҿоуп. Абзиара ахалагьы аҽарҽеиуеит, ацәгьароуп ирԥшӡатәу, изҵабзаҳәатәу акәымзар.
…Қьарақьан имҩаԥысуаз абна ақәхра, ари ԥсыхәа змамыз, аха чҳашьагьы змамыз бза гәырҩан. Дунеик шеибгаз ақәӡаара иаҿызшәа акәын ишубоз амцабзи алҩаҵәи зыкәҵәишо, иҵҳәаны еиларыжьуаз аҵлақәа урылаԥшыр.
Иубаз еицәа убеит ҳәа, ашьыбжьышьҭахь адгьыл агәы ҭарҷаҷаны иаакылсит аҵлақәа рыԥсцәаҳа ЧТЗ ҳәа изышьҭаз, адаҷ еихарҳә еиԥш еихала-еихыҵуаз аихатәы барбалқәа зҵаз атрактор.
Атрактор шиашаз абнара иаалагылт, аха изаҟаразаалак аӡәы гәырӷьа ччаԥшьк илакҭа иааҵимыжьит. Еилагылан зегьы аԥсӡы раҳазшәа иԥсымкәа-ибзамкәа.
Иҟоу иану, иҟалашагьы убо иуаҳауа, арахь аӡхыҵра ихықәнажьлаз ауаҳәа еиԥш, хәарҭарак улаӡамкәа аганахь уанынхалак, хара ихәыцуа ауаҩы малаҽшьраҿы днанагар
алшоит. Аха уҽушьит ҳәа закәыхи, адунеи ашьа аара иҟоуп. Зегь шыҟоу иаанхоит, акымзаракгьы аҽаԥсахӡом, уара баша, башаӡа уԥсы уаԥхоит ауп.
Атракторныҟәцаҩ дышиашаз шьҭахьла-шьҭахьла мацара зегьы иреиҳаз џь-цәыббыл дук аканҵыҵыра аҿхысны иахьгылаз инадгылт. Нас уи атракторныҟәцаҩ даалбаан, иҳәагәыжь налырҩрны ҵаҟа инкаижьит.
– Изакәызеи, уара, ари атракторныҟәцаҩ дҿаҳаума, дааижьҭеи жәа наак ааиҿыҵымшәацеи? – иҳәеит Қәаса, атракторныҟәцаҩ дааигәамԥхаӡакәа.
– Даԥсуамзар акәхап! – иҳәеит даҽаӡәы дахьгылаз.
Уажәраанӡа еиқәышьшьы игылаз ауаа, иаалырҟьаны аҟыр-ҟырҳәа инеибарччеит.
– Даԥсуамзар ацәажәара азин имаӡами? – иҳәан, Қәаса ибжьы нҭцаны деиҭаччеит.
Атракторныҟәцаҩы, урҭ иаарҳәоз зегьы иара изыҳәан акымзарак аанагаӡомызт, ала шуан, аҽы ҳәуан. Хаҳәи-мҿыхәи атрактор абарбалқәа ирыҵӷәыхаа хәбаҟа метра убри аџь ианазааигәаха, иара даақәҵын, аҳәагәыжь рҳәазо аҵлахь иҿынеихеит.
– Шәицхраа уара, шәадырсызшәа шәышԥагылоу! – иҳәеит Чмыт.
Чмыт иажәа аҳәаха имҭакәа, аҷкәынцәа атракторныҟәцаҩ инеидыххылан, ицхрааны идаҷ еиҿаԥса ду еимакы-еиҿакны инарган, аџь хауара ашьапы инакәыршаны, аҵыхәаҿы иамаз ац еиқәырхәа адаҷ инаҿадыршәит.
– Сичас, еҭеуре, уходит! – иҳәан, атракторныҟәцаҩ иарӷьарахь инапы наирххеит.
Зегь неибарҭрысын аганахь инаскьаны аҵлақәа инарывагылеит. Атрактор ныҟәызцоз хәыҷы-хәыҷла аныҟәашәа инацҵо, хәыҷы-хәыҷла агаз шьапыла днақәыӷәӷәо дышнеиуаз, аџь ду иакәыршаз адаҷ анааибархха, аҵла аагазҽазит. Аха атракторгьы
ааиҵақыџь-қыџьын, уаҳа ԥхьаҟа изымцо аҭыԥ аҿы абарбалқәа наҵагьыжьит. Атракторныҟәцаҩ иааԥсахны агаз деиҭанақәыӷәӷәа, атрактор аахәаа-заан, ҩаԥхьа иҩаҭрысит. Аџь ахьгылаз ашьапахьы аҿеҩ аахгеит. Атракторгьы уаҳа иаанымкылаӡакәа еиҭанаирхиеит. Уиакәхеит, аџь агәы адац ҩыҵахжәан, иаақыџь-қыџьын, ихбыкьны аҿаанахеит.
Ари аҩыза зымбацыз, иакәшаны игылаз ауаа, ишәаԥы-рҳаԥуа игыланы иԥшуан. Абыржәымзар-абыржәы аџь шиашаз атрактор иақәтәаз инеиқәҳаны, дԥыххааса дагеит анааргәахәуаз, иара аҽиқәкны иаауаз аџь днаҵаҵәин, иарӷьарахь атрактор анындәықәиҵа, абас хԥаҟа метра инеицәхыкны иварахь аӷьараҳәа аџь еизыххаа инкаҳаит. Иара атрактор змацәахы иҭазыргьыжьуаз Дианоз захьӡыз агыруа иреицәа-иреиҳа ак ҟамлаӡазшәа атрактор аақәирҵәиаан, аусура иаҟәымхӡакәа дналбааԥан, аҷкәынцәа ицырхырааны аҵла иакәыршаз аҳәагәыжь аамырхит.
Аџь адацқәеи адгьыли ани ахшареи реиԥш инеиҟәыркәкәааз аҵла адацқәа адгьыл иалаԥыҵәҵәа, адоумбеи аваҵарақәа реиԥш ихаххала икажьын. Атрактор ирбгаӡаны аџь ашьапы ахьыҵнахыз анышә ҟаԥшьыхәаҵәараӡа амалаҷырра неиқәнажьит. Аҵәуа-фҩы зхышәшәоз анышә аӡа афҩы иаразнак аҵлара аҽынахьнагӡеит.
Аӷлҩа ихчылази, атрактори, аҵлақәа иддырхоз аҟиарқәа рыбжьи, ауаа руаҟьан-чаҟьани згәызҽанӡамкәа иналаԥшыз аибашьраҵәҟьа еиԥшнызымшьалоз аӡәгьы дыҟамзар ҟаларын.
Шьыбжьышьҭахь уаа гәарҭак абас ишынеилыхоз, убыс алаӷәым аԥжәабжьы геит, анаџьалбеит дгьыли-жәҩани неимаҵәама угәахәыртә. Оумашәа иубаша, алаӷәым абжьы анга, злымҳақәа неимазҷыҩызгьы ҟалеит, ус ҟарҵар иахьрыхәоз сыздырам аха. Абри инақәырццакны аӡәы
ихәаабжьы аӷлҩа игәыҭшьаагаха иналыҩҩит.
– Шәсыцхраа, шәсыцхраа! – ибжьы ӷызы-ӷызуан. Зегьы ҳнаҵибарҟьан, ахәаабжьы ахьгоз ахь ҳаҩит. Ҳамнаӡацкәан:
– Аа, абааԥс, Разан алаӷәым импыҵаԥжәеит! – ҷкәынак ԥшшәы ихаӡамкәа дыхцәышааӡа дааҳԥыххылеит. Ишԥаҟалеи-егьи ҳәа аӡәгьы ҳамҵаа-мԥшааӡакәа ҳанкылсзар, акаамеҭ ззырҳәоз ҳаблақәа ирбеит. Разан иарӷьа жәҩа ашьаӡа-гәаӡа ахьшы ахәачара дылажьын.
– Сара соуп зегьы зхароу, аӡәгьы акгьы ихараӡам. Шәсыцхраа абааԥсы! – иҳәан, ахәшәблы зҿачыз иблақәа неиқәиԥсеит. Иаразнак ҩ-лабак аб тәыҩа нарынԥаланы Разан амшьамба днылаҳәаны асакаса днанаҳҵеит. Аха иҟаҳҵара ҳзымдыруа зегьы ҳааилахеит. Ақыҭа аусҳәарҭаҿы Грышьа ҳәа Чхенкелк ҳақьымшәа аӡә дыҟан, џьара иԥсы даԥшәмахаргьы здыруадаз, аха уаанӡа шьапыла днаагаанӡа дшьалабаны амҩан дҳақәԥсыр ҳәа ҳшәеит.
– Дад, ишыжәбо Разан дхәы ӷәӷәоуп. Аҳақьым иҟынӡа дҳазнамгар ҟалоит. Ус иаарласны даҳзызго ҳәагьы аӡәгьы дҳамам. Шьапыла дҳаманы ҳдәықәлап ҳҳәар, иаҳцәыхароуп, амҩан иҳацәихьуа сеидроу. Убри аҟынтә абра Бебиаа рҳаблаҿы Ҭебро ҳәа ашьа анызхуа, насгьы ҳаскьынла ашьа аанызкыло еицгәарҭахьоу ԥҳәыс ҟазак дынхоит, убрахь даагар еиӷьхап ҳәа сыҟоуп! – иҳәеит Шьагә.
– Шьагә ииҳәаз саргьы сақәшаҳаҭуп. Уаҳа егьылзыҟамҵаӡаргьы ма ашьа аанылкылап. Нас ахәра ҿыӡәӡәааны хәшәқәак ақәҵаны иҿалҳәап! – иҳәеит Чмыт.
– Уи Ачхенкел ҳәа узҿугьы сара издыруа аҟара ауп иидыруа. Уи аҵкыс аԥсуа-хәшә еиҳа еиӷьуп. Ԥшра ҟамҵакәа Ҭебро лахь дгатәуп! – инацирӷызит Кәаҵиагьы.
Алаапк иаҩызаз аҷкәынцәа аҟыԥ-сыԥҳәа ԥшьҩык
Разан исакаса ахы инаҵагылан, дыркьатыматуа дрыманы рҿынархеит.
Абриаҟара арыцҳара ду ҟалеит, абни Дианоз захьӡыз атракторныҟәцаҩы дыцәгьаны дызшаз, иҟалазеи ҳәагьы дхьаԥшынгьы дрыхәамԥшит. Ауаа уи гәарҭеит, аха аҳаиуан ҳаиуануп, шьҭа ҳара даҳзуаҩытәыҩсатәуам рҳәан, иаазлыжжқәаз ҟалақәазаргьы иаанибакылеит. Иара Дианоз итрактор аусура иааҟәымхӡакәа, аҵлақәа днаргәыдыззаланы еихык-еиҵык реилажьра даҿын.
Разан Ҭебро лҟны дахьнаргаз, «Аџьма имԥсыша амаҵә азылаҟәуеит» ҳәа, Ҭебро ирхианы илымаз лҳаскьын еиҵарԥхьа шааилыржәыз, шәымҭақәак рышьҭахь, ихәра ашьа ацара иаҟәыҵит. Дласын, хәшәла иҿыӡәӡәааны, ахәырбӷьыц назлаз, еиуеиԥшымыз аҳаскьынқәа рдацқәа ҟәаҟәаны ихәра инақәҵаны иҿалҳәеит. Ихыблааны иҟаз инапы ахәҿақәагьы абылразы ирхианы илымаз, амылҳам ҳәа дзышьҭаз ахәшә ахьылшьит. Убри ашьҭахь: «Ари иблақәа злажьаржьалеиуа ала, хымԥада ишьа ихахьы ицеит, иаарласны ихы ашьа аныхымзар егьизмырҽеир ҟалап», – лҳәан, днеикәҟьашан, ԥаҭлыка мгәлыҿ хәыҷык абжа ауаткеи, мҟәыба хырҟаки, нарма ԥшқа хҵәахақәаки аацәырылган, адес ҟәардә ҳәа изышьҭаз мпахьшьык наҵаршәны, цаха ҟаԥшьык илаҳәаны илымаз мҿтәы хәы ҩазак зхаз адасга лаҳәызба ԥынҵа ҵәрыԥса аацәырылган, ҩынтә-хынтә амцабз иҩахлырҟьеит. Убырҭқәа зегьы рышьҭахь, Разан дхәахәаӡа, иԥсы игатәха арымӡ хәхәа дахьықәыршәыз, ихаҿы ҟәардә лаҟә хәыҷык днықәтәеит. Ихахәда иҩахыкны хәгабзла инкылылсааит. Акыраамҭа ихахәдаҿы лнацәкьарақәа ырԥшаауа, ахәара азара дшаҿыз, иаалырҟьаны лхысга мацәа џьарак инақәырӷәӷәаны иаанылкылеит. Нас, аҟәарыл рхәага еиԥшыз лдасга аԥынҵа илԥшааз ихәда ада инадкыланы атах, атах, атахҳәа лнацәақәа неихәыдхаршәны, хынтә лаҳәызба аҟәуа днасит.
Разан ихәда ашьа еиқәаҵәаӡа иалхәрааны аҿанаанаха: «Уара уаангыланы, егьырҭ шәдәылҵ, нан. Иудыруазеи, зегьы еиԥшым, згәы иамчҳауа дҟалар ҟалоит!» – сара сааныжьны егьырҭ адәахьы индәылҵит.
Разан ҿымҭӡакәа аԥсра иҽаҭаны дышьҭан. Ҭебро лымҟәыба хырҟа ала ашьа еизылгон. Ҳамҭак анаабжьыс, ҩаԥхьа Ҭебро лдасга ала Разан ихахәда кәакәо лҿаалхеит.
– Ҳаи, ҳаи, уара ҽеик иақәшәаша, макьана умԥсырц уҟазаарын. Уахәаԥши, нан, ари ашьа еиқәаҵәа иалҵуа иасахьахәроу?! – шәымҭақәак абра насыԥшәа даашәымгазҭгьы, шә-ԥсык ихазаргьы ԥсык ихахараны дыҟамызт. Аха умбо имԥсыша!.. – лҳәан, ихәымгам-шьаӡакәа их иалҵуаз ашьаршәқәа лнацәкьарақәа рыла иԥхьаҳәҳәаны, инаганы амҟәыба хырҟа иҭалҭәон.
Шьыбжь агәы кьазызуа ианаақәлоз, Ҭеброгьы Разан ихгьы имахәаргьы қьафына шкәакәала иԥахны иҿаҳәаны даақәылҵеит. Дук мырҵыкәа уажәраанӡа ахааназы ҳәа инеиқәиԥсахьаз иарӷьа бла аахитит. Иарма бла усгьы иҿаҳәан.
– Ухы шԥоубо, нан, Разан? – лҳәан, Ҭебро лҽыларҟәшәа лыбжьы неиҵыхны ҿаалҭит. – Аҳаҳаи, ушьҭа акы уацәымшәан, ухьаақәа зегьы абжьшьхак, абжьмшынк ирхысыҭәҳәалт. Доу доу шьала ирыӡәӡәеит, маҭ маҭ шьала ирыӡәӡәеит. Агызмал шьашәы абжьныха дҭасцаԥхеит! – лҳәан, иаҭахызгьы иаҭахымызгьы лаԥшы ҭәҳәагьы, амаҭ ҭәҳәагьы, усгьы аӡәгьы изеилкаауам лҳәан, зегьы ихыжәжәа-ҿыжәжәаны инеилалыжьит.
Сара ҿымҭӡакәа стәан. Иаалҳәоз зегьы сара сзыҳәан акгьы ҿыцӡамызт. Шеи-шықәсеи сабду еиҭаҳәо-еиҭаԥсо, слымҳақәа ҭызшьаахьаз ракәын.
Ахәылԥазы Разан ауардын днақәҵаны, дзыԥсыз Ахуаа ракәын, Ахуаа рахь дҳаманы ҳцеит.
Хәылбыҽхак, Аӡыҩбжьа инхоз саб иаҳәшьа еиҵбы дызмаз Кациа Ҳанашә ҳашҭа дааҭалеит. Ҳанашә уажәы аабыкьаӡа акәын ҳара ҳҿы даныҟаз, уажәы еиҭа бзиара ҵыхәоумашь даазцаз аасгәахәит, аха исыԥшнымҵакәа сабгьы саргьы ҳнеиԥылан, аԥсшәа наиаҳәаны дҳаманы аҩныҟа ҳнеиит.
Саб Ҭемраз Ҳанашә ҳауацәа аӡәгьы дилеиҵомызт. Бзиа дибон, лымкаала ҳаҭыргьы иқәиҵон. Убри аҟынтә акымзарак гәҩарас иҟамҵаӡакәа диеигәырӷьеит.
Сабгьы Ҳанашәгьы нырцә-аарцә акәасҭхарамца иааҽҳәатәеит. Анахь-арахь ажәақәак неихырҳәаала-ҩеихырҳәаалақәеит-егьит, аха Ҭемраз Ҳанашә иҟаз-шьақәа рацәак игәамԥхеит. Абжьааԥны дшибахьаз акәымкәа, акы игәы ишалаз, гәҭыхак дшаршаҟьоз аҟара анеиликаа:
– Изакәызеи, Ҳанашә, рацәак угәы наӡамшәа збоит, гәала ҷыда умоума? – иҳәан, дҵааит саб.
– Ус хьанҭак аҵыхәала сымҩахыҵит, имырҳауҳаукәа ҳаицәажәарц сҭахуп. Насгьы даара узықәгәыӷуа шәиашьара рахьтә ҩыџьа-хҩык раҟара ҳаицәажәара иалахәыр цәгьамызт. Избанзар, ҵабыргуп ари маӡоуп, аха аӡәи ҩыџьеи рымацара рымч ақәымхарашәа збоит, – иҳәеит Ҳанашә, даара илахь неиқәҵаны.
– Ус акәзар, абарҭгьы-абарҭгьы иаарласны абранӡа иааиртә сызраҳәа, – иҳәан, саб ҳашьцәа рышҟа сдәықәиҵеит. Сахьнеиқәаз насыԥшәа исҭахқәаз зегьы рыҩнқәа рҿы иҟан. Уск аҵыхәала иаарласны аҩнынӡа инеирц саб сшырзааишьҭыз анрасҳәа, сажәа ааҩбамтәкәа ахҩыкгьы насыццеит.
– Аҩны ҳаннеи саби Ҳанашәи имеицәажәаӡакәа иҭынчӡа итәан. Ҳанашәи дареи аԥсышәақәак неи-бырҳәан, иааикәшаны инатәеит. Ҳамҭак аӡәгьы ажәак
иҳәаӡомызт. Уарла-шәарла инхәыҵаҭҟәацуаз акәицқәа ракәын аҭынчра еилазгоз.
– Ҭемраз ухаҵкы сцеит, шәхаҵкы сцеит уаха абра иааиднагалаз аешьара! Саргьы шәыбзиара иацгәырӷьо, шәыцәгьара ззыгәырҩоу среиуоуп, дала-шьала еилахәу ҳауп. Иахьатәи сааира ацәгьара иатәгәышьоуп, сшәаџьҳәаҩуп, дад, Ҭемраз. Шәашьа Арсана дҭаха-гәышьеит, – иҳәан Ҳанашә игәи-илаӷырӡи неилаҵәеит.
Иаалырҟьаны изгәамхәуаз зҵалаз Арсана иашьцәа, аҩнрагәы неиҩҟьаны быжьрабыжьҵәа илтыша-хәашазшәа инарықәлашьцеит. Зегьы рыбжьқәа рыԥсы иахмырзааӡакәа лаӷырӡыла рыгәқәа инарҭаҵәуеит. Убри азырханы зегьы рҽааиқәыркит.
– Иҭахашьахаз ҳәа иудыруазеи, Ҳанашә? Ала дырфама, аҳәа дырфама. Изқәаҭыԥ ахьамадахаз ҳәа лымҳаҭас умоума? – иҳәан, Ҭемраз илаӷырӡқәа игәыбжьы мацәала ирыцқьо Ҳанашә ихы наиқәикит.
– Уи зегьы здыруеит, Ҭемраз. Ишыҟалазгьы абасоуп, – иҳәан, Ҳанашә аҵанӡа даақәыԥсычҳан, ибжьы ныҵакны ацәажәара дналагеит. – Иацы ахәылбыҽха сашьа иԥсы игәы икылхо дӡәашҳәаха аҩны даакылсит. Снаихәаԥшит, аха инеиҭеикуаз ҳәа акымзарак имамызт. Иԥсы ахьцаз ицаны, иоуразоуроу дцәышҟҟараӡа акәын дшыҟаз.
Дшааҩналазҵәҟьа ажәак мҳәаӡакәа, ахәыҷқәа реиԥш, ауеимада ҳәа илеимеиҭәеит.
– Изакәызеи, уара, узыниазеи, аӡәыр дыԥсыма? – сҳәан, саргьы иаасцәымыӷхан, сиазҵааит.
– Аӡә имацара иакәындаз, уаха Кәыдры ахықә Баӷлан ҳәа иахьашьҭоу аԥсуаа рацәаҩны иааганы иршьырц ргәы иҭоуп ҳәа саҳаит! – иҳәеит уи аҷкәын, аҟәараҳәа ицхахә еихамгыло дрыхьҭшьны.
Иуазҳәада, зҟынтәи еилукаада ҳәа саниазҵаа:
– Исазҳәаз шьала сирқәит. Аӡәы илымҳа ианааҭушь, ушыҟам удыруазааит, ҳәагьы нациҵеит. Ҳәашьа сымаӡам, амала иара излеиҳәаз ала, иааргозар иахьаарго
сацәымҩашьо издыруеит, – иҳәеит игәы инамырҳәо.
– Иабакәхаришь иааргап ҳәа угәы иахьаанаго аҭыԥ? – ҳәа саниазҵаа:
– Аа, абра километрак инаԥынҵазаргьы уаҳа бжьам, абаа хыҽҽара ахьгылоу Кәыдры аԥшаҳәа аҿыҵәҟьа ауп, – иҳәеит.
Сашьа иԥа ииҳәаз иаҷыдангьы, уи ауха амацара акәмызт, уа абаандаҩцәа изныкымкәа ишааргақәахьаз гәҩарас исыман. Жәохә мыш рышьҭахь аҵх агәы анааиҩнашоз, ахысбыжьқәа ҭахәаҽӡа ишааҩуаз изныкымкәа исаҳахьан.
Адырҩаҽны, да иахатәи ахысбыжьқәа рзыҳәан аӡәыр акриҳәозар ҳәа скылԥш-кылӡырҩит, аха зегьы рҿы ӡахын. Урҭгьы ахысбыжьқәа рмаҳакәа иҟамызт, аха ишәаны рыԥсы иахырзааны убри аӡбахә ала ажәак аӡәы ихәылиршәомызт. Аха уажәы ари аҷкәын абас аниҳәа, еиҳагьы агәра згеит, хымԥада абра џьара рыцҳарак шыҟалаз.
– Иааргаҵәҟьозар иахьаарго аҭыԥ уацәымҩашьо иудыруама? – сеиҭанаиазҵааит.
– Ааи, ааи, издыруеит! – иҳәеит днацыҵҟьашәа.
Саргьы уаҳа иуазҳәада-егьида ҳәа дыхҭаскыр сҭахымхеит, ҳамҭак сынкахәыцуа сҽааныскылеит.
Иара иахьиҳәаз аҭыԥи ҳара ҳахьынхози рацәак бжьамызт. Акыраамҭа иқәсхит, иқәсҵеит, аха изқәысҵара сзымдырит. Ашьҭахь, сашьа иԥа даашьҭыхны, иара аҷкәын иахьиҳәаз аҭыԥ ахь сцарц иақәскит.
Ишеилалашәшәра ианааилалашәшә, џьара амҩан аӡә даҳԥыларгьы гәҩарас иҟаимҵартә ҳахьеиқәшәаша заа инеибыҳәаны, аӡәи-аӡәи ҳҽеицәӡашәа ҳдәықәлеит. Алтарра ҳҽылаӡаны, Кәыдры ахықә ҳаваланы ҳашнеиуаз, алеи-аҳәеи ирҳәозар уаҩ дахьзыламлоз бна еиқәарак ҳнылагылеит.
– Аброума, уара? – сҳәан, сааҭгылеит.
– Абраҵәҟьоуп уи излеиҳәаз ала! – иҳәеит сашьа иԥа
игәы ҭамгыло.
Ҳахьгылаз адәыхәхәа аҟынтәи Кәыдрынӡа шә-ҽышьахәарк аиҳа бжьамызт. Адәыхәхәа аҵыхәаҿы ажра дуқәа жны еиқәыжьын. Сгәы нҭыԥсааит, аха ишсылшоз исыԥшнысымҵарц иақәскит. Егьаумҳәан аҷкәын дшәаӡар ҳәа сшәеит. Амала, игәҩарамкәа агәра згеит, абарҭ иҟәаҟәаса еилажьқәаз ажрақәа рыцҳарак ишазҳәаз, аха зегьы сцәа иҭагӡаны сгәы иаанагаз схәыцра еиқәаҵәақәа сгәаҵа инҭасшьит.
– Абри абааш аҿы ҳҽыԥхьаҳкыр шԥаҟалари? – сҳәан, Қарбеи сиазҵааит.
Азнык азы ииҳәара изымдыруа даабжьажьеит, аха нас иҽааизиган:
– Ибзиоуп, абри абааш аҩныҵҟа ҳҽаҳҵәахып! – иҳәан, иаргьы дсықәшаҳаҭхеит.
Абааш аҟынтәи амҩаду ахьиасуаз аҟынӡа ҽырҩымҭак аиҳа бжьамызт. Абааш аҿышәҭа иаԥырачхьаз ашәшьи, амыӷи, ажыци ҳнарыха-аарыхан, аҩныҵҟа ҳааҭалеит. Ауразоуроу илашьцан. Ашыцламҭә зкыдбаалахьаз ахаҳәрҷҷара аӡыхшьах алыхәхәон. Еилаҳахьаз анкьаӡатәи аԥенџьыр ахышәгьы хәыҷын. Аӡә дааиуазаргьы дызлааиуаз убри амҩаду ахь заҵәык акәын ԥшырҭас иҟаз, егьирахь зегьы бнаршәыран.
Иҟаҳҵагәышьооз, убри абааш акәакь аҿы икажьыз ахаҳә-мҿыхә ҳнықәтәан, алашьцара ҳалаӡырҩуа ҳаатәеит. Иреицәа-иреиҳа ҟыԥ зҳәоз ҳәа акымзарак ҳамамызт. Ус лаԥшхырԥага ҳәа сеигәышә иаасҩыҵрысшьыз сывараҿы абааш аҭӡамц инкыдсыргылеит.
Убри инаркны, шәара шәнеины шәҿы неихыԥхьаны шәцәажәазар, Қарбеигьы саргьы ҳаицәажәеит.
Убри ауха ажәҩан жәкатәарҭа иадамзаргьы иааимым-ҟьаӡеит. Машәыршәагьы еҵәак аԥҭақәа ирылубаауамызт. Абыржәымзар-абыржәы дгьыли-жәҩани неимаҵәарашәа, иҟәазгаӡа иԥсхачны акәын ақәаб џьангара еиԥш
ихьанҭыџьӡа аҵых шаҳхажьыз.
Уахатәи аҵых саашьак шҳаԥнабаауаз мҩашьо, рацәак инахарамкәа аты гызмал абжьы гәыԥҵәагаха иааҩуан.
Аиаша шәасҳәап, сара убри аухатәи аҵых мыжда, аԥсра еиқәаҵәа еиԥш ишсыцу мацара сынарцә гәашә инҭазгалап акәымзар, ахаангьы хашҭшьа сымаӡам. Сахьынаҵыс-ааҵыслакгьы аԥхыӡ цәгьеиԥш исыцзаауеит.
Абас алажә еиԥш ишааҳацрыхоз аҵых агәы ааиҩна-шеит. Абна агәантәи иааҩуан аки-сиҳәа еиқәҿызҭуаз арбаӷьқәа рыбжьы. Абри аамҭазы харантәи зҿаазхаз лашарак цәырҟьа-цәырасуа амҩаду инаныгьыжьылеит.
– Аа, абарҭ роуп, абарҭ роуп, хымԥада абарҭ роуп! – иҳәан, инапқәа аасыкәыршаны сааникылт.
– Умшәан, уҽеиқәк! – сҳәан, игәы аасырӷәӷәеит Қарбеи. иаргьы ихьыз хьымӡӷишьазар акәхап, саауишьҭын, ҿымҭ-ԥсымшьа аԥенџьыр иҽнадырԥсыланы аԥшра дналагеит. Уажәраанӡа зыбжьы ҳмаҳауаз машьынак аӷызыбжьы аҳәҳәабжь еиԥш абнара ааиланарӡыӡеит.
Ҳҩыџьагьы абааш аԥенџьыр ҳаҽнадыршәаҟьаланы ҳаагылт. Шәымҭақәак мҩамсыцкәа, алаҳәа еиқәаҵәақәа реиԥш, иаакәыршаны акәыбеиԥш иҷыҩны, ҩ-машьынак ааин, амҩа аганахь инеишьҭагылеит.
Амашьына алашара иаразнак идырцәеит. Аха убри инақәырццакны акымкәа-ҩбамкәа алашәага рыблақәа реиԥш даҽа лашарақәак ххаӡа иаадыркит. Аԥхьа зхыбқәагьы зҭыӡқәагьы џьара кылаарак амаӡамкәа игылаз амашьына, иаалырҟьаны ашьҭахь ааимҟьеит. Аихатәышә агәараҳәа иныдҳалеит. Ҩыџьа ршәақьқәа аԥсақәа рхарсны иааҭыҵын, наҟ-ааҟ амашьына ашьҭахь иаагылт.
«Шәҭыҵ!» – иҳәеит иаартыз ашә днылагылан амилициацәа рымаҭәа зшәыз аӡәы. Иалыҩрны икаҳаз дубап, иҳәазаны илбааз дубап, рышьҭахь рнапқәа ҿаҳәаны рмаркан еиқәақәеи рхарԥқәеи рыда акгьы рышәӡамкәа, рхи рԥаҵеи еилысны, жәохәҩык амашьына иааҭырган,
иааиладыргылт.
Сашьа иԥа аҟәараҳәа деиҵасны аҵысра далагеит, аха уи изхьаԥшха сымамызт. Сылаԥш аархымгаӡакәа алашара нарҿадырҷҷа-цыԥхьаӡа сышрыхәаԥшуаз, схәы-сжьы қақаӡа иҩеибаргылеит. Сацәымҩашьо Арсана снеиҿаԥшит. Алашарагьы шаҟь-шаҟьо аххы инеидаҳало инаргоз ауаа ааимнарҟьеит. Арсана армарахь ала дгылан. Уи исахьахәыраз-егьиз ҽеишәа избартә симаӡеит, амала ихы дҩаханы икны, ишьапқәа неиламԥсаӡакәа иҽырӷәӷәаны днеиуан. Сара убысҟан ашәақьҭҟьареиԥш мацәысеимҟьараҵас сгәаҵа инҭалашеит шықәсқәак рышьҭахь Арсана Аныхамҵа аҽырыҩраҿы исеиҳәаз ажәақәа. Усҟан уи зхиҳәааз уажә исгәалашәом, аха абас ҿааиҭит: «Аԥсра аԥсра ианадамха, Ҳанашә, иара аԥсра ахаҭаҵәҟьа ԥҳәызба хымкыхк леиԥш уеиҽырбаны уаԥылароуп!» – абас иҳәан, аҟырҟырҳәа дааччеит. Нас ахьуҳәа дынҽыжәпҟалан, апҟараҳәа иҿынеихеит. Абри ахҭыс набжьырҟьаны шәаԥшь шәахәацшәа сгәалашәара иналыҷҷеит.
«Арахә реиԥш шәышԥеилагылоу, шәара ашьажәцәа! Радла шәеивагыл!» – иҳәан, аарла зшьапы еиҭанагоз аӡәы, шәақьшьхәала ижәҩашәаҟьаҵәҟьа дкыдсылт. Уи арыцҳа дызусҭхыз сеидроу: «Сашәа аԥсымҩа ылукааит!» – иҳәан, уаҳа иҽизаанымкылаӡакәа дкаҳаит. Ҩыџьа асалдаҭцәа наҟ-ааҟ ишьапқәа ааныркылан, алаԥсы еиԥш дықәшьны дрыманы рҿынархеит.
«Ҳаи, уара, шәанаџьалбеит, ԥҳәыс шәылхымшаӡеи?!» – иҳәан, дааӷьаҵәы-ӷьаҵәит уи ахәашабга. Аха уи иуаз зхахьы иаазгодаз, баша аҵых лашә инахәлаӡит.
– Ааи, Ҭемраз, алалабатә азы ауаҩы деилагозар, сара убри ауха сеилагар акәын. Аха сшеиламгара иҟоузеи…
Қарбеи, егьоумҳәан, дхәыҷымзи, изымчҳазт, илымҳақәа инацәақәа рҭакны, деиҳәҭҟәыҟәланы абааш иҽадырԥсыланы дтәан.
Ишыжәохәҩыкызгьы раԥхьа абни анышә жны иахьеиқәыжьыз ажра тыша иаахықәдыргылан, акымкәа-ҩбамкәа алашарақәа анаарыладырҷҷа, ушьҭа иҟаз зегьы игәҩарамкәа еилыркаазар акәхап, ишжәохәҩыкызгьы рыжәҩахырқәа ааиддырӷәӷәалан иаагылт. Абри аамҭазы дызусҭаз дсызрылымкааит, акаҩҳәа аҵыхәтәантәи агәаҟашәа аацәыригеит.
Нашанахысымҭак иааскьаны игылаз жәохәҩык ршәақьқәа аҿҿаҳәа иаахадыршалеит. Аӡәызаҵәык ани ашәақьшьхәала изысыз раԥхьа дкаҳаит. Егьырҭ зегьы, адгьыл инықәҳашҳаҭәарахаз абаҟақәа реиԥш, еидыԥ-саланы игылан. Агәаҟашәа аҵых еиқәаҵәа агәы ԥшаауа, еиҳа-еиҳа аҽеиҵнахуан. Абри аамҭазын амашьынақәа рыԥшьлашаракгьы нарылаҷҷеит. Урҭ зегьы гылан рыҵаҟатәи маҭәақәа рыла. Агәаҟашәа ӷызы-ӷызуа ала амгәа аԥа ҭнашьаауан. Амашьынақәа рылашара каххаа, урҭ ҩаԥхьа иԥсҭыхгаха сыблақәа иаахдыргылеит. Еиҭасҳәахуеит Арсана армарахь дгылан. Сгәи-сылаӷырӡи неилаҵәеит. Убриакәхеит. Ахысбыжьқәа аҵых агәы ԥыххаа инышьҭарҵеит.
Саб Ҭемраз инеиркны ишыцәаз зхы ԥҽны избаз ҳашьцәа, акаамеҭ рзыҟалан, аӡәгьы ажәак мҳәаӡакәа, еихаӡԥшҭәалаха итәаны Ҳанашә изыӡырҩуан. Урҭ ушьҭа гәыӷырҭа хлаҳәак шрымамыз, рашьа дышҭахаз рбон, аха зегьы акакәын, зажәа макьана иалымгацыз Ҳанашә џьара иҵыхәтәажәаҿы ауаҩ игәыӷра зԥишьша акы иҳәозар ҳәа изыԥшуан.
– Убри раԥхьа шәақь шьхәала изысны, алеиԥш иқәшьны иганы ажра ихықәрыжьлаз ида егьырҭ зегьы ажра иҭаҳаит, – ацәажәара даҿын Ҳанашә. – Абыр-жәыгьы сыбла дыхгылоу џьысшьоит, зԥаҵа еиқәаҵәа зҿачыз амилициа маҭәа зшәыз фицарк икажьыз днеихагылан, тапанчала диеихсит. «Ааҳ!» – иҳәеит, убри иагьҵыхәтәхеит. Убригьы
инеигәҭасны убрахь аҵалашә дынҭарыжьит.
Алеи-аԥси рыбжьара анышә неимаԥсаны, хаҳәы-мҿыхәк нарықәҳәҳәаны ашамҭазы инықәҵны ицеит.
Ҳанашә ишәаџь ҳәаны, зыбжа нкыдбаалаз аӷлҩажә еиԥш, имаха-шьаха кыдхаа даатәеит.
Рыбжьы мыргаӡакәа аишьцәа алаӷырӡ карԥсеит. Амала, исгәалашәоит саб Ҭемраз дҩагылан, дышҵәуоз мацара аҿыцәаарахь зхы зырхахьаз ҳхәышҭаара дакәшон. Аҵыхәтәан зегьы рҽааиқәыркқәеит. Ҭемразгьы дааин, дцәеицәыԥсуа иҭыԥ аҿы днатәеит. Акыраамҭа ҭынчран, аҵыхәтәаны:
–Дад, Ҳанашә, уацәымҩашьартә иузгәынкылама, нас, ари аразҟыцәгьа изқәа-ҭыԥ ахьылихыз? – иҳәан, ибжьы аҵәуа фҩы алышәшәо ҿааиҭит саб.
– Арсана изқәаҭыԥ ахьыҟоу ԥсраҽнынӡа хашҭшьас, рҩашьашьас исымоузеи, Ҭемраз, – иҳәеит Ҳанашә.
– Уи ахәашабга уаҳа илахь егьанымзар акәхарын, ус дагьымҩасит. Дыԥсит, дыӡит ҳәа зынӡагьы ихьаага-рымызт, ианадамха иуа-иҭынха иқәлацәа рхы-ргәы далырхыртә, дырҵәуартә-дырхьыртә иҵыхәтәамҩа даҳзықәҵазҭгьы. Уи илахь егьаныҵәҟьамызт акәымзар, иан ажәымҭацәгьа лмыткәма дзахыбаахарыз, аха иҟалеит, ак зоуҳәода, ушьа абоууеи… Иҟаиҵахьааз Арсана лабжышк изкамҭәаӡакәа лажиа дыржыртә еиԥш? Ишьахәуп, иҵәуара ҳақәиҭырымтәуазаргьы, ма ибаҩ иаб ивараҿы изыҟалазҭгьы, егьырҭ зегьы ҳхы иқәаҳкрын.
Уажә сыззааиуа, Ҳанашә, уххь згеит. Уара иҟалаз-шыҟалаз аҟалаа зегьы ублала иубеит-иуаҳаит. Ушԥахәаԥшуеи, абри егьызқәымыз арыцҳа ибаҩ ҭгашьа амахап угәахәуама? – иҳәан, Ҳанашә ихы наиқәикит Ҭемраз.
– Убри азыҳәан ауп, Ҭемраз еиҳарак иахьа хәыжәхәҵәа ҳәа сымҩахзыжьызгьы. Сара сгәы излаанаго, сахьазхәыцуа ала, Арсана ибаҩ аҭгара алшарашәа збоит. Иҵабыргуп,
ишәарҭоуп, абна алымҳа амоуп. Ҳаӷеимышхара аӡәы идамзаргьы илымҳа ианааҭас, мамзаргьы аӡәы илаԥш анааҳхьыс зегьы ҭӡагәыла ҳақәырхуеит. Насгьы уахынла ҵхы-лашәык азыҳәан акәымзар, ҽакала уи аганахь уаҩ дзықәло-егьиуа ҳәа иҟаӡам! – иҳәеит Ҳанашә, иҭыҭынжәга акәазҭха инықәкшо.
– Уи аус шеиҵыхтәу ҳәа сгәы иаанаго уи ауп, уахаҵәҟьа иалагӡаны уареи сареи, даҽа ԥшьҩык аҷкәынцәа аашьҭыхны цатәуп. Убри иаҷыданы ирхиатәуп асакаса, ацәаӡыӡ зҵыршоу ақьафына шкәакәа маҷымкәа, аупақәа ҩба. Ишьҭыхтәуп ҩ-баҳак, амала урҭ рыхәқәа шырхоу, иаауԥыло рылаԥш надхало ухәда иқәкны узцом. Абаҳақәа џьара акы иҭаҵаны иаанкылатәуп. Абаҳақәа рыхәқәа лабара ҳзыруртә инаҳаҵаҳаргәалап. Анцәа ҳирманшәаланы, иԥсыбаҩ анышә иаҳзаҟәыхыр, нас ҳаӷоу имариахаша, аха егьоумҳәан, еиҳа имариахон. Знык абна еиқәара ҳҽаҳзаҭар, нас аӡәгьы ҳаибарҭахомызт. Аԥсы дшаагазҵәҟьа, имҳәа-имырза иаразнак дзеиуоу днамаадон. Абас ауп сара сгәы ишаанаго, Ҭемраз, – иҳәан, иҽааиқәикит Ҳанашә.
– Ишԥа, иан дзыхшаҵәҟьаз дылмырбаӡакәа, ҭоубыҭда анышә дамаадома? – днацҵҟьашәа дҵааит аишьцәа руаӡәы изымычҳакәа.
– Аума уанақәшәалак, аума уӡбыроуп, аумагьы учҳароуп, дад, иҟоуҵарызеи… Мышкызны мышк неихыккашәа, шәалҟьа мрак ҳазкылԥхозар, иҟалаз аацәырганы, Арсана иԥсра ҩынтә ԥсраҳамтәыр ада уаҳа даҽа мҩак ҳамаӡам. Ари ахаз аамҭа ахьынӡашәарҭоу ижәбо ауп! – иҳәеит Ҳанашә.
– Урҭқәа зегьы уцәа иҭоугӡарын, знык иабацәа рнышәынҭрақәа рҿы изқәаҭыԥ ҳзылхындаз, – нациҵеит Ҭемраз, аҵанӡа игәаҵа дынҭаӷызын.
– Ҳанашә ишиҳәаз еиԥш, зда ԥсыхәа ҳамамыз зегьы еиқәҳаршәеит. Абаҳақәа рхәы нархыхны Ҭемрази Ҳанашәи инарыҵадыргылеит. Сара сназлаз фҩык аҵх
агәы анааиҩнашоз аҩны ҳандәылҵын, бнала мацара Ҭоумышь аӡиас ҳнырын, ахьажә ҳныҵалеит. Еиқәыцәашь еилагылаз аҵлақәа рыбӷьқәа иналыԥхаз амза ашәахәақәа ҳазныз амҩахәасҭа ҳахнарҟьомызт.
Дук мырҵыкәа Аҭара аԥсуааи аерманқәеи ҳнарычхнысны, Кәыдры ҳналбааит. Уахатәи аҵых адунеи аҿы ԥсҭазаарак џьара иҟоуп ҳәа угәы иаанагарымызт, убасҟак ҭынчран.
Кәыдры аԥшаҳәа ҭазыҳәҳәоз атоура, ахреиԥш ишкәакәаӡа илганы инагаз амҩапа ҳаныланы ҳнеиуан. Ҳнеиуан аӡәи-аӡәи ҳзеиҿамԥшуа, хәыцра еиқәарала ҳаҭәны.
Аӡыҩбжьа ҳазааигәахо ҳаналага, ҳаԥхьа игыланы инеиуаз Ҳанашә дааҭгылан ҿааиҭит:
– Дад, ушьҭа рацәак бжьам, шәгәышәҽаныз! Шәхы шәнапаҿы иааганы шәыҟаз! – иҳәеит Ҳанашә ибжьы ныҵакӡаны.
Абаа хыҽҽыра ҳәа Ҳанашә дызҿыз азааигәара адәы аҵыхәаҿы ҳаннеи, ҳаангылеит. Цқьа ҳлымҳақәа кыдҵаны ҳӡырҩит, аха џьарамзар-џьаргьы шьҭыбжьык гомызт. Аҵых агәыр каршәзар иубартә илашан.
– Абан, абнаҵәҟьа ауп ҳаҷкәынцәа аламуаа рыԥсы иахьарҭаз! – иҳәан, Ҳанашә абаа хыҽҽыра анаҩсшәа, адгьыл жны иԥыххаа иахьеилажьыз аганахь инапы наирххеит.
Иудыруазеи уаха абарҭ аԥсцәа аӡәыр дырхаҩозар ҳҳәан, ҳаԥшит, ҳаиҭаԥшит, аха зыԥсы қәацоз доуԥсык дықәыршәымызт. Аҵых цәырҵаауан.
– Ҩыџьа аҷкәынцәа шәбаҳақәа рхианы шәсышьҭал. Егьырҭ макьана шәҭыԥ шәахымҵысын! – иҳәан, Ҳанашә ашьшьыҳәа иҿынеихеит. Қәасеи сареи ҳбаҳақәа рхәы нархаҵаны Ҳанашә ҳнаишьҭалеит.
Адгьыл ҟәаҟәаса иӷәаԥсаны иахьеилажьыз ҳанынахагыла, аргамаду имҩашьахуа ауаҩытәыҩса
иқьыбжьы адгьыл ишыҵыҩуаз ҳаҳаит. Қәаса иҟалаз-инылаз изымдыруа, дгәыҭҟьа-ԥсыҭҟьаха смахәар иҽналарԥсны икит. Ари гәазҭаз Ҳанашә даахьаҳәын:
– Уҽырӷәӷәа, аҷкәын! – иҳәан, ибжьы ныҵакӡаны днаилабжьеит. Нас ишьеи-ишьеи неиқәҵо ҩаԥхьа иаԥхьаҟа шьаҿақәак неихигеит. Ақьыбжьы шгац игон. Адгьыл игәҩарамкәа ақәԥсычҳара иаҿын. Зны аҽышьҭнахуан, нас инеиқәыԥшьыхаауан.
– Рыԥсы шҭаз иржит, алақәа! – сҳәеит, саалҟьашәа. Сыҿгьы снапы наԥыраскит, аха исҳәаша самхаҳәахьан, сыбжьы заҳауаз ааигәа-сигәа аӡәгьы дшыҟамыз аныздыр, сҽаасырҭынчит.
Ақьыбжьы ааиқәтәеит. Уажәраанӡа еихала-еихыҵуаз, аԥсцәа змадаз адгьылгьы аҽааиқәнакит.
Ҳанашә даахьаԥшын дааҳахәаԥшит, аха ажәак мҳәаӡакәа акыраамҭа дышьхныԥсыланы дгылан.
– Аброуп, дад, сыԥсӡамзар, Арсана изқәаҭыԥ ахьамадоу! – сбаҳа аасымихын, иззакәу сыздырам ихы ларҟәны даанапыршьышьын, ахаҳә шкәакәа ахьышьҭаз днахан, ашьшьыҳәа ибаҳа налаиҵеит. Ашьшьыҳәа баҳа ԥынҵала адгьыл ахырбкаара дшаҿыз, баҳа ҿык еиҳамкәа анышә ныԥхьеиҳәҳәон еиԥш, ишкәакәаӡа аԥсы ихарԥ аацәырҵит. Ҳанашә ибаҳа аганахь инаирсын:
– Ушьҭа напыла, дад, напыла. Ушьҭа уаҳа абаҳа адгьыл иашәмыркын! – иҳәан, иҩшьамхыкгьы наирсын, инацәкьарақәа рыла аԥсы анышә иқәхра дналагеит. Ҳаргьы уи ахлымӡаах иалашыҩкхьаз ҳнышьамхныш-гылеит. Аха абри аамҭазы:
– Уара унаскьа, дад, абнахь, аганахь уаагыланы унаԥш-ааԥшла! – иҳәеит Ҳанашә, Қәаса ихы наиқәикын. Сара иаразнак еилыскааит Ҳанашә ус зыҟаиҵаз. Қәаса изымычҳар, игәы цар ҳәа дшәеит. Қәасагьы уи иажәа ҩбамтәкәа, днаскьан абаа хыҽҽыра уахынлатәи ашәшьыра иҽныҵеикит.
Ҳанашәгьы саргьы ҳшьамхнышланы ҳнацәкьарақәа рыла аԥсы анышә иқәхра ҳалагеит. Сара сааӡаб сыла иабахьан, аха абри аҩызаҵәҟьа сақәымшәацызт. Аԥсы ихы инаркны ишьапыҟынӡа анышә иқәхны ҳаалгеит. Арсана ихахәда иныҵакны имаҟҿаҳәараҟынӡа ашьаӡа-гәаӡа игәыдшылан. Ҳанашә, егьоумҳәан, жәытә уаҩымзи, иҽааирӷәӷәан ихарԥ данааҩаха, игәаҵаӷара иҵашәаз ҩ-хҭыԥк ҿаҿаӡа ҳнарҿаԥшит. Ахаангьы исхашҭраны сыҟам, сынарцә гәашәгьы иҭазгалоит, убри ашәымҭазы Ҳанашә иҟаиҵаз. Имҩашьахуа Арсана мыжда игәы иныҵаԥсаз ахҭыԥқәа данынарҿаԥш, ахьышәҭҳәа аԥсы ихарԥ днахан, иаразнак сара даасҿаԥшит.
– Акымзарак, дад, акымзарак! – иҳәан, сарӷьа махәар нҭырҳәыцааны иааникылеит.
Аиаша уасҳәап, Ҳанашә убыс даасыҵамгылазҭгьы исзымычҳаргьы ҟаларын. Схы-сгәы неилагьыжь-неилахынҳәит, аха иаалырҟьаны смахәар анааникыла, еиҭаҳәашьа змамыз мчык анапсыргәыҵа снықәыргыланы аԥсырҭа алакҭа сынҭнагазшәа сыԥсы неивызгеит. Нас саргьы сҽаасырӷәӷәан, схы снапаҿы иааганы рацәак исынсмырԥшкәа сҽааиқәысҳәалеит.
– Ҳараз, асакаса, асакаса! – иҳәан, Ҳанашә аԥсы днеихагылеит. Убри аамҭазы саб асакаса иманы дааҳадгылахьан. Уаҳа ажәак мҳәаӡакәа Ҭемраз днышьамхнышлан, макьанагьы еицамккәа ашьаб еиԥш иҟаз Арсана илахь днагәӡын, зыҽзызнымкылаз илаӷырӡқәа иԥаҵа иналахәхәеит. Саб иикыз ацәаӡыӡ иӡааршьхьаз ақьафына шкәакәа неиҵырхын, иқәдыршәырц ианалага, саргьы срыцхраарц сҽыназыскит, аха Ҳанашә ҩаԥхьа смахәар ааникылан:
– Уара зны уҽаанкыл, дад! – абриакзаҵәык неиҳәан, Ҳанашә аԥсы ихахьы дниасит. Сабгьы, иихәыцыз сеидроу, уаҳа нацымҳәаӡакәа, ишьапахьы дниасын, аԥсы даашьҭыхны, иоураузоуроу ацәацәашь дааҭарҳәҳәеит.
Ихы-иҿы умбартә ианхырҩа:
– Ушьҭа шәааи шәҩыџьагьы, – иҳәеит саб. Қәасагьы саргьы ҳнеин, аԥсы даашьҭыхны асакаса днанаҳҵеит. Абри сымҳәацкәа архәараҿы иаҳзыԥшны игылаз ҩыџьа аҷкәынцәа ааҳадыххылеит. Ҭемрази Ҳанашәи хԥа-ԥшьба ҽышьахәар еиҳа ҳабжьамкәа ҳаԥхьа игыланы ицон. Сызқәа иалапахьаз ашахаҵәҟьа сызгәаҭомызт. Уажәы-уажәы игәаҵӷаҿҵәагаха аҵых агәы зырӷӷоз уажәыгьы слымҳа иҭаҩуан адгьыл иҵыҩҩуаз ақьыбжьы. «Амала, рацәак ахымҵит. Аҵыхәтәантәи аԥсеизгабжь, аҵыхә-тәантәи аԥсеивгра акәхарын. Дызусҭхарыдазшь анаџьалбеит?» – абарҭ анааидысхәыцлалак, сгәахы амца накәҵәишон. Сшьапқәа шеихызгоз збарҭан, абжьарак акымзарак сныруамызт. Сцон асакаса ахы саҵагыланы. Имамеиқәараха сыбла иаахгылон адгьыл ахьықыџьқыџьуаз. Урҭ зныкҟьара ахы иазымгакәа, зыԥсы шҭаз анышә зықәрыжьыз шракәыз агәра анызгалак, исызгәамҭаӡакәа асакаса сшаҵаз саангылон. Аха саԥхьа инеиуазгьы анааибарххалак, ҩаԥхьа сышьеи-сышьеи неиқәҵо сҿынасхон.
«Уу, уу, уу!» – атыҩарҩар иааигәаӡаны абжьы гон. Сан лҟынтәи акәу сыздырам, аты абжьы анаасаҳалак, аԥсра сзаауан. Абыржәымзар-абыржәы дгьыли-жәҩани шынеимаҵәоз шәаџьҳәара ауазшәа акәын ишысыԥхьаӡоз. Анаџьалбеит хьымӡӷ ҳамгакәа, ҳаибга-ҳаизҩыда ҳашьцәа рызқәаҭыԥ ахьылху ҳнышәынҭрақәа рҟынӡа ҳаԥсы ҳазнагандаз ҳәа сгәы аҭра иҭагыломызт. Иара ашьашәы абжьныха иҭарыҽҽышагьы аргамаду рыцҳарак ҳаԥнабаауазшәаҵәҟьа: «Уу, уу, уу!» – ҳәа иааҟәымҵӡакәа атыҩарҩар абжьы ахәархь еиԥш сгәаҵӷа иаҿыхон.
Ашара рацәак агымкәа ҳаԥсыцәгьа ҳаманы ҳқәаҵара иагәыҵаҳәҳәаз ҳнышәынҭрақәа рҿы ҳаахалеит.
Саби Ҳанашәи ҳбаҳақәа рыхәқәа рхыхны иркыз, ал ду ашьапаҿы инышьҭарҵеит.
– Асакаса шәыргыл, дад, абраҵәҟьа! – иҳәан, амаша жны иахьыҟаз, убри ал ду амҵахь инапы наирххеит.
Ҳаргьы асакаса иаҵданы ҳажәҩахырқәа ирыкәыршаз ашахақәа ааҳаркәадан, аԥсы ашьшьыҳәа абӷьыжәра днылаҳҵеит.
– Шәыԥсы ааиҭашәк, Ҳанашә! – иҳәан, саб аҩадахьшәа иҵыҩрны икажьыз алаҳа ашьапы иҽнықәигӡеит. Ҳанашәгьы саб днаиватәеит. Ҳара ҳаԥшьҩыкгьы ус ҳаагылеит.
Сабгьы Ҳанашәгьы тәан рыхәда рыкәаҽны. Акы-раамҭа аӡхыҵра иалахаз реиԥш аӡәы иҿы неихыԥхьомызт, уаӷеимышхара рымышханы итәан.
– Аԥсра бзиа хәамаӡам. Рҽеишьа змоу ацәгьара насыԥуп, иабаргәузеи. Аха уи уара лахьынҵахәырас анцәа иуаҭәеимшьагәышьеит, – иҳәан саб, Ҭемраз ихҭырԥа наиваҵаны дҩагылеит. – Арсана, дад, уара уааҩыҵшәазар гәнаҳак ухәда иқәумҵацызт. Ашышкамс кәыркәыруа уаԥхьа инеиуазар, уаӷрамгылаӡакәа, ирыцҳашьаны уачхнысуан. Уаагылазаргьы ухы алаҳа бӷьыц икылхуа, ухәы уаҭәҳәаны иуфон. Ушьапы ашьац арҽыр ҳәа ушәаны акәын ушьаҿақәа шеихугоз. Арсана, дад, угәы ҭынчуп ушьҭа. Узқәаҭыԥ уабацәа змадоу уадгьыл гәакьаҿы илухит.
Уан хәашабга лылаӷырӡ науқәымҭәаӡакәа маӡала анышә хьшәашәа уахьамаадоу хгашьа змам бзагәырҩоуп, аха егьҳамчым, дад, Арсана. Мышкызны уахь ҳаннеиуа иҳаҽԥнумҳәан, уԥсы сакәыхшоуп. Акрыҟазар, убрахь ҳаԥсқәа анцәа еиқәиршәааит. Ушьҭахьҟа ухьамԥшааит, Арсана, дад! – иҳәан, илаӷырӡқәа иԥаҵашла иналыхәхәан, ихҭырԥа неихаҵаны зымҩа днавалеит.
– Аҳы, шәааих, дад, шәааих, – иҳәан, аҷкәынцәа днараԥызеит Ҳанашә. Аԥсы асакаса даанырхын, рнапы днықәҵаны амаша днеиҵыхны дынҭарҵеит. Убри ашьҭахь, аԥсы дызлаҳәаз ақьафына дылымхӡакәа амаша аҵаҿы инцәыҵаԥҟаны иҟаҵаз аԥсы иҭыԥ ахь инаихан ашьшьыҳәа дынцәыҵарҵеит. Ус акәын усҟан аԥсыл-манцәа жышьа қьабзыс ирымаз, иахьагьы усоуп. Егьырҭ ақьырсианцәа реиԥш акәыба дҭаҵаны, ахҩа ахачаԥаны иҟарҵомызт.
Аӷәаасагьы амаша иадыргаломызт.
Уаҩак-уаҩак анышә амаша инҭаҳаԥсан, ҳаӷеимышхара агәгәаҳәа анышә наиқәрыԥсеит. Амаша ахаҿы хаҳә шкәакәа дук Ҭемраз инапала инаирсын, анышәынҭра агәы неиқәыԥшьыхааны иааихыҵит. Ашьхарахьгьы аимыггара иаҿын.
«Уу, уу, уу!» – иԥсҭыхгаха, даҽа гәаҟрак, даҽа саашьак ҳаԥнабаауазшәа аҵых еиқәара иалыҩҩны иааҩуан аҵыхәтәантәи атыҩарҩар абжьы.
Аҵых агәы ааиҩнашан, аки-сиҳәа ҩынтә-ҩынтә арбаӷьқәа еиларԥсахьан. Аха ацәа захьӡыз сааигәа иҟамызт. Агәырҩеиԥш ихьанҭаӡа аҭынчра лахьышәы-шәи, еимаҳаны илашьцаз аҵых еиқәареи ргәы нкылблаауа, аԥенџьыр иадӷьазкылон сцәашьы заҵәы иахылҵуаз алашара.
Соура-зоуроу сгәеисыбжьыҵәҟьа смаҳауа сханҿаны саб ицәаҳәақәа сшырбжьаԥсылмыткуаз, иаалырҟьаны сгәы аҵааԥс еиԥш инҭыхьшәашәааит.
Сахьцалакгьы исыцыз, сахьцалакгьы сабгьы саргьы иаҳхылаԥшуаз, зегьы збарҭаз, зегьы заҳарҭаз аԥшырҭа иқәтәаз ибжьы аҵых ианаагәылыҩҩ, сзыԥхьоз саб иуаз астол инықәҵаны аҵых лашә сналаӡырҩит.
«Уааӡырҩы, Адгәыр. Уаб Ҳараз дызлацәажәо ахҭыс ашьҭахь, иҟалаз сара сыда шаҳаҭ дызмам уаӷеимышхарак атәы, снаԥысны улымҳа аҟынӡа иназгарц сҭахуп.
Арсана иҩызцәеи иареи ахьыршьыз анаҩсгьы-ааҩсгьы, дара Арсанараа ршьаанӡагьы аԥсуаа рыҷкәынцәа еихык-еиҵыкны, уахыкымкәа-ҩахамкәа ирацәаҩны иааганы иршьхьан. Баӷлан инаркны, Кәыдры ацҳа ду ахьху, арӷьарахьтәи аԥшаҳәагьы ҳауаажәлар рбаҩҷала идрысхьан.
Хыхь ишысҳәахьаз еиԥш, усҟантәи аҟалаа жәабаҟа
шықәса рышьҭахь иҟалаз ахҭыс ауп уажәы снаԥысны иуасҳәарц исҭаху.
Аамҭа иамырӡуа иамҵәахуа акгьы ыҟаӡам. Уажә исҳәарц исҭаху усҟантәи асаашьа атәы здыруаз, иахааныз аиҳабацәа рдунеи рыԥсаххьеит. Еиҭасҳәахуеит иахьазыҳәан уи уаӷеимшхара шаҳаҭс, шәаџьҳәаҩыс инханы иҟоу сара аӡәзаҵәык соуп. Сара сызусҭоу ҳәа усмазҵаан, саргьы аԥсра иацәынханы, игагаханы адунеи иқәхаз аӡә соуп. Уара иумбаз, узхааным, уаб Ҳараз иимбаз изымдыруа, аха сара избарҭаз исаҳарҭаз ауп иуасҳәо.
Сыззааирц исҭаху убриоуп, Адгәыр, ҳауаажәлар ҟәаҟәаны Кәыдры аԥшаҳәа адгьыл ианцәыҵарыҳәҳәа ашьҭахь, шықәсқәак ааҵуаны еиԥш, агыртәылантәи аҿыцынхацәа ааганы Аӡыҩбжьа ақыҭа иаландырхо иалагеит. Ақыҭа иаланхоз ауаа ирбон еилыркаауан ари зегьы змааназ, аха рымҵәыжәҩақәа рҟәыдын, рыбз рҿыхын, ҿа рымамызт, Адгәыр.
Ҭӡы ҩажәа ааицәа ахьықәынхаз, Кәыдры ацҳа арӷьарахьтәи аԥшаҳәа зегьы, ҳауаажәлар рыбаҩ амадан. Убырҭ ҩажәи жәибжь рзыҳәана иршьыз ахәашақәа рнышәынҭрақәа ргәы иқәынхеит аҿыцынхацәа.
Абри здыруаз анхацәа алаҿырымҭит. Иалаҿырымҭит, избанзар, усҟан ажәа наак ҿааҳәыра рмоуа иақәдырӡуан. Аха зегьы акакәын аҵыс иамҳәаргьы аҳәыҳә иаҳәон, агырқәа рыҩнқәа ахьдыргылаз адгьыл аҿы еихык-еиҵык ауаа анышә ишамаз. Гыртәылантәи иааз, абри абас шакәыз шырдыруазгьы, рлымҳацәқәа рықәрыжьт. Аԥсцәа рыгәқәа рҿы рымцахә еиҿаркит, рхәышҭаара ахчныза адырсит.
Ари зегьы здыруаз, избоз-изаҳауаз, ақыҭа рцәашьхәы зкыз ашлақәа рмаҟақәа нкаршәны ӡ-хьамԥшла рҿы-рнапы ӡәӡәаны, инықәгыланы ибӷон, абри аҩыза арыцҳара ҟазҵаз рабдуцәа радгьыл иқәымӷьацарц, ихҵәарц-ихыԥсаарц.
Ақыҭаҿы нцәахәык иҩызаз ашлақәа нықәгыланы ишыбӷаз, аҵәы шрықәԥырҵәаз заҳаз аҿыцынхацәа егьа ҽмырҳа ҟарҵазаргьы, аԥсуа жәлар рҵәыцәгьа агырқәа рычҳара иалнахын, ҭынч рхи-рцәарҭеи рзеиламкуа, ашәиҳәацәа ишырҳәо еиԥш, абза гәырҩа иқәнамыргыло иалагеит. Уаха знык аҵых агәы анааиҩнашалак, ашәышә быжьқәа дасу рыҩн ааҵрақәа ирыҵыҩны ираҳауа иалагеит. Уимоу, абри ззымычҳаз, зуаҩыбжараҿы инеихьаз аӡәы ихы еилаԥсеит.
Шьыжьы инаркны алашьцара иааимнахаанӡа, заа игәыҵшәахьаз иҵеи заҵәы ихьӡ ҳәаны ҿыҭуа Кәыдры аӡиас даван. Зны дыччон, зны дҵәуон, уи ахәашабга.
«Сара акымзарак схараӡам, мчыла сааргеит. Схәыҷгьы егьихараӡам, саҭашәымҵан, сыҷкәын заҵәы дсашәраӡа!» – адгьыл иҽықәыжьны аԥсцәа рнышәынҭрақәа драматанеиуан. Нас дангәашахалак, иԥсы маҷханы ихы изымдыруа, дуалуашо дӷьазкны, абжьымра ихы иҭацеиуа адгьыл иҽнықәижьуан. Зныкыр иҷкәын заҵә ихьӡ ҳәаны ҿыҭуа ҩаԥхьа Кәыдры аӡиас днавалон. Аӡы дагаз џьишьон иҷкәын.
Абас мацара жәымҭацәгьа ҳәа, иҷкәын ихьӡ ҳәаны ҿыҭуа аԥшаҳәа дшаваз мацара иԥсҭазаара далҵит уи арыцҳа.
Ирҳәоит иахьагьы есмза еиҭасымҭазы, абра аԥсцәа ргәы иқәгылоу рыҩныргәқәа ашәиҩжьы ыҵыҩҩуеит ҳәа.
Аха зегьы акоуп, иахьагьы уара уабацәа рыԥсыбаҩ иқәгылоуп урҭ ааиҩцәа рыҩнқәа. Акы ахьырҳәо акыҟоуп, Адгәыр. Иудыруаз, мышкы-ахымшк аҵыхәа, Иисус иеиԥш адамра иҭыҵуеит, ҩынҩажәа шықәса рышьҭахь ауаа разқәа. Иудыруаз, Адгәыр, убысҟан итҟәацуеит уаб иҳақ, аԥсуа жәлар рдоуҳа. Убасҟан Кәыдры аӡиас ахәараҳәа еилашны, аӡыхкыра ԥнажәоит. Убысҟан аӡыршы ҩеиуеит, анцәа ҳамҭас ужәлар ириҭаз адгьыл иахызбааз ауаатәыҩса
рхәышҭаара агәаҿы. Иаарласны урҭ рыхчнызақәа рхаҿы аҟарма архышьнақәа ирыкәҵәишараны иҟоуп.
Ууаажәлар рдоуҳа дууп, Адгәыр. Уара ууажәларгьы уаргьы аԥеамбар дышәхылаԥшуеит. Абри удыруаз, абри гәыӷырҭахлаҳәас иуцзааит уахьыҟазаалак.
Абар ушьҭа егьигӡам Абырскьылгьы иеихатәы шьаҟа ыҵихырц. Ушьҭа аихатәы шьаҟа ахы иқәтәахьазар акәын адырганҵыхәа, аха ахабар ыҟаӡам. Ус анакәха, аԥсуаа рдоуҳа Абырскьыл ашамҭазын иҵихуеит дзыдҳәалоу аихатәы шьаҟа. Ирласны, ирласӡаны иԥҵәараны иҟоуп ууаажәлар ргәаҟра аҵыхәтәа. Абри удыруаз, Адгәыр».
Уиакәхеит. Абра иаанҵәеит аԥшырҭа иқәтәаз ибжьы. Стәазу, сгылазу, мамзаргьы сыцәазу, сҿыхазу, сызлаз ԥхыӡзу, лабҿабазу акуак сзеилымкаауа, иахьаго азымдыруа ҳауа ҟәыкык иалахаз аҵыс гәыҭҟьа еиԥш, аҵых уалуаша ацәқәырԥа сшаҟьо сшалаз салан. Акыраамҭа схы-сгәы аҭыԥ аҿы иааиуамызт. «Иисус иеиԥш адамра иҭыҵуеит ҩынҩажәа шықәса рышьҭахь рыцҳарак зыхәда иқәымкәа зыԥсҭазаара иалырхыз ауаа разқәа, абри удыруаз, Адгәыр!» – абыржәыгьы аԥшырҭа иқәтәаз, зегьы збарҭаз, зегь заҳарҭаз ибжьы ааицамкӡакәа слымҳа иҭаҩуан. Уи абжьы сагьаргәырӷьон сагьаршәон. Хәыцрашәк рыци-рышәи срыбжьагьыжьуа сыштәаз, абни Иисус ҳәа дызҿыз амаалықь, аԥсыцқьа даацәырҵын, дааиуа, дааиуа, зынӡа даасзааигәаӡахан, дшеи-шеиуа сыблақәа даархагылеит.
«Уа улԥха-угәыԥха ҳаҭ, амаалықьцәеи аԥеамбарцәеи шәҵәыцәгьа анцәа иҳақәумыршәан!» – сҳәан, сылахьи сыџьымшьи аасӡатәит. Иара Иисус ихаҭагьы абри сыматанеира дазыԥшызшәа, гәырӡ-шашәаӡ ӡшәахшәа дынкабеит.
Иаразнак иаасгәалашәеит исаҩсхьаз схәыҷра амышқәа руак азы Иисус ихҳәааны сабду исеиҳәахьаз лакә хәыҷык.
Сабду Шьардын ихааӡага иуҭозаргьы, ҽынла алакә иҳәаӡомызт. Уи ус шакәыз шыздыруазгьы, иудыруазеи иахьа мшаԥуп, игәалаҟоуп, даҳзыхашаны ҽынла лакәк ҳзиҳәаргьы сҳәан, сҽырхаа-сҽыргаӡа-ҽыргызмалшәа ашҭа снықәлан, сабду амжәарбаӷь еихашьшьы шәшьыра гәарҭак аҵакны игылаз амҵа дахьтәаз ашҟа сҿынасхеит.
Сабду иашҭа цәгьала иԥшӡан. Ашьац шьҭашьшьы ашьалҭа гәабан еиԥш еиқәырҩызҵәаа, итатаӡа ушьапы нылашәо иеҵәҟаҟараӡа ишьҭан. Ашҭа ауразоуроу ихырҩаԥшьааны шәҭы-какаҷла иқәҵан. Ааԥынтәи аԥарԥалыкьқәа, амшын ихыԥсалоу аԥра шкәакәақәа реиԥш, ашҭа иқәҳәҳәыз акакаҷқәа ирылаԥсан.
Сабду иашҭа аҟынтәи агаҟа уԥшыр, амшын агәы кеи-кеиуа ухыԥшылон. Аҩада – Ԥанаҩ ашьхақәеи, лбаа ахәы еиқәаҵәақәа ҳәа изышьҭази ирхыԥрааны, абри ахәы иаақәшәшәоз аԥшалас уеизгьы-уеизгьы аԥсра уахнарԥон. «Араҟатәи аҳауеи, Арсана иӡыхьи бжь-хьаак ирыхәшәуп!» – рҳәон, абри амжәарбаӷь ҳәа сызҿу ашәшьыра иныҵатәоз ауаа.
Аҽны мҽышан, мшаԥын. Санду исылҭаз сыҩкәтаӷь ҟаԥшьык сцәыԥҽыр ҳәа сшәаны сџьыба иҭаҵаны искын. Сабду санааидгыла: «Уааи, дад, уааи, сынтәеиԥш шә-мшаԥшарак анцәа иузиршалааит. Уахьыҟазаалак Есақьрысҭа духылаԥшлааит!» – иҳәан, дзықәтәаз ашәтә рымӡ ду иҽынаҟәиҭхан, снеигәыҵакны схагәҭа днагәӡит.
– Есақьрысҭа дызусҭада, баба?! – сҳәеит иааџьашьаны.
– Есақьрысҭа дынцәоуп, дад, илыԥха уоуааит! – иҳәеит сабду рацәак иҽаламгалакәа.
– Нас уи дзаҟарада? Адау диаҟароу? Адауи Есақьрысҭеи реиҳа иӷәӷәада? – сҳәан, абарҭ азҵаарақәа неишькласыԥсеит.
– Есақьрысҭа дуаҩуп, дад, абарҭ ҳсахьахәыра исахьахәыроуп. Мычла адау дыӷәӷәазаргьы, доуҳала Есақь-рысҭа диааиуеит, уи иҿаҳәатәы ҟалоит! – иҳәеит сабду.
Сара ҳамҭак ҿымҭӡакәан амжәа ашьапы садтәаланы схәыцуан. Сара стәала Есақьрысҭа дзеиԥшхара ҳәа сгәы иаанагоз ала, гәаныла исахьа аҭыхра саҿын. Икәымжәы, икаба, ихҭырԥа рқьақьа, ихьтәы маҟа уҳәа, наҟ-ааҟ имҵәыжәҩақәа наиҭаны, аа, абар-абар днышьҭыԥраап сҳәартә деибыҭаны саԥхьа даасыргылеит. Нас сабду снеизааигәахан:
– Бабаду, уажә дабаҟоу нас Есақьрысҭа? – сҳәан, дзықә-тәаз ирымӡ аҵыхәаҿы ашьшьыҳәа сыҽнықәсыгӡеит.
– Ажәҩан аҿы дыҟоуп, дад, ажәҩан аҿы! – иҳәеит сабду уи иӡбахә ала, ҵангьы-мцынгьы ацәажәара шиҭахымыз сырдыруа.
Убри Есақьрысҭа ҳәа дызҿыз анцәахәы иӡбахә иҵегь иҳәалар сҭахын сабду. Аха изакәу сыздырам, абнахь наҟ, асыԥса зҿажьыз ашьхақәа ирыхчынгаз Ԥанаҩ ахәы еиқәаҵәақәа рахь иблақәа кыдхаланы дыԥшуан. Ҳамҭак акы дназхәыцзаргьы, еиҭа Еса-қьырсҭа итәы далацәажәап ҳәа агәаанагара исымаз башахеит.
Сабду ихәыцрақәа зынӡа иҽриҭаӡозшәа анызба, аҳәыҵәы-ҳәыҵәра салагеит. Есақьрысҭа иҵыхәала сеиҭаиазҵаар цәгьа исымбеит, аха исзымгәаӷьит. Нас, сџьыба иҭаз кәтаӷьк ааҭызган, еиҳа сахьибарҭаз иаԥхьаҵәҟьа саагылеит.
– Аа! Мшаԥы кәтаӷьшәа уԥшӡахааит! Қьырсҭ-иаӷдка, дад, Қьырсҭиаӷдка! – иҳәан, снапы ианыз сыкәтаӷьқәа аанихын, исниҟьеит, аха сабду икәтаӷь ԥҽит.
– Ҳоҳ, удырҩатәгьы удырхатәгьы еиӷьхааит! Уара уиааиит, сбаба, уара уиааиит! Хәажәкын аҵәы зықәшәо ачара иуроуп. Убас ауп амшаԥгьы шыҟоу. Сыкәтаӷь ԥуҽит, ушьҭа ачара ҳзууроуп, дад! – иҳәан, ҩаԥхьа схы даахан днагәӡит. Иԥысҽыз акәтаӷьгьы арахь иаасиркит. – Усоуп ишахәҭоу! – иҳәеит.
Уажәы убырҭқәа зегьы анаасгәалашәалак, ччаԥшькгьы насҿықәлоит, аха даҽа ганкахьалагьы сгәы асырҳәы нҭаԥсоит. Изхысҳәааз, абни Қьырсҭиаӷдка ҳәа ииҳәаз иаанагоз сзымдырит. Иахьагьы исыздырӡом, иаасзеилымкааӡакәа сабду инарцә мҩа ицҭалеит. Қьырсҭиаӷдка захьӡузеи ҳәа сҿы анааихысхуаз:
– Ааи, анаџьалбеит! – иҳәан, игәы дынҭаӷызит.
Сгәы аҵанӡа инҭыԥсааит, убриаҟара иаасцәымыӷхеит. Уаҳа ацымҵакәа иҽааникылошәа анызба, ҩаԥхьа анҭ ашьхақәа иблақәа нарыдирхалар ҳәа сшәан:
– Ус зуҳәеи, бабаду? – сҳәан снеиҿаԥшит.
– Аԥсыцқьареи аразреи ахаангьы ԥсра рықәӡам! – иҳәан, даақәԥсычҳан, арымала еиқәыршәыз ишьамхқәа ааиқәихын, арыӷьала иааиқәиршәит. Илабашьагьы иарӷьарахь иааиеиган, инеиԥышьҵаиргәеит. – Аиеи, дад, ари зхысҳәааз Есақьрысҭа иоуп. Убри иахьа ажәҩан иалоу анцәахә изы ажәабжьк сабду иҳәо саҳахьан, убри ажәабжь уаргьы иудыруазар сҭахуп! – иҳәан, иҭаҭынжәга илабашьа ахы акәымпылра инаниҟьа-ҩаниҟьан, инҭыршәшәаны иныԥхьеикит.
– Иахьеиԥш мшаԥык аҽны, адунеи аԥсабара ахаа фҩы алышәшәо, амра кажжы иԥхон! – ажәабжь аҳәара далагеит сабду. – Иахьеиԥш, абри уара иуқәлацәаз ахәыҷқәа ҭырас еиҿарԥа ҟаҵо, ихәмаруа ақәаҵара ишыҵаз аӡәы архәара даавҵын, ахәыҷқәа даарыдгылазаап. Раԥхьашәа, ргәырҽанӡамкәа иаарыдгылаз ауаҩытәыҩса ицәшәан, рхы ахьыргара рмоуа иааилахеит. Иаацәырҵыз уаҩы наӡа-ааӡак иакәзаарын. Ибла гәыҭбаа цхаԥштәалақәа аразра рхыҳәҳәыла, ччаԥшь лашак иҿықәххуан. Ихцәы афурҭ еиԥш ижәҩахыр инықәсуан. Иԥаҵа еиқәаҵәақәа хыҽҽаны игәы инықәхаҽон. Ашуқьаҭ иалхыз апап инаԥар еиԥш, иш-кәакәаӡа ҿыц ирышҳаны ишьахәҿақәа инарықәсуа ишәын.
Уи ахәыҷқәа ирыхҭыгәлаз аныхахәра исахьа змаз ауаҩы инеиԥырганы иҟазаргьы цәгьа ирымбеит, аха уигьы
рызмырҽеикәа, иамкуа-иамышьҭуа иааикәагылеит.
Иаарыдгылаз ици-ишәи ааҵлашаан: «Қьыр-сҭиаӷдкаа, Қьырсҭиаӷдкаа!» – иҳәан, акәтаӷь ҟаԥшьқәа ихәырџьан ӷраҷкәын иааҭиган, ахәыҷқәа акака надиркит. Ахәыҷқәагьы раԥхьа еиԥш акәымкәа рыгәқәа аадырҭынчын, инаидҳәаҵалеит. Иара ирыхҭыгәлазгьы иаразнак ахәыҷқәа игәыбылра диркит. Аҵыхәтәан, данырԥырҵуаз абас реиҳәеит:
– Иахьа мшаԥуп, Есақьрысҭа имшуп. Аҩны шәа-ннеилак, уаҳа даҽа ажәак мҳәаӡакәа: «Қьырсҭиаӷдкаа, Қьырсҭиаӷдкаа!» – ҳәа наҳәаны, шәыкәтаӷь ҟаԥшьқәа цәырганы шәҭаацәа идшәырба! – иҳәан, даҽазнык иччаԥшь нарҿарԥханы, ишырбоз дҩышьҭыԥраан, ажәҩан дналашәкәа дцеит.
Ари збаз ахәыҷқәа зынӡа иџьаршьеит, илакәыршьеит. Нас уаҳа иаанымгылаӡакәа, ишиашаз аҩны иаакылсит.
Изаҟаразаалак уаҳа ажәа заҵәыкгьы мҳәаӡакәа, ашәхымс ишынхшәаз:
– Қьырсҭиаӷдкаа, Қьырсҭиаӷдкаа! – рҳәан, рыкәтаӷь ҟаԥшьқәа аацәырыргеит.
Урҭ амшаԥы кәтаӷьқәа убриаҟара иааҟаԥшьы-уаркалеиит, зылаԥш нахьысыз рыблақәа хнакын, рнапқәа нарԥыраркит.
– Ҳаит, ишәҳәо закәызеи, Есақьрысҭа ашьаҟа дадыр-чаԥалеижьҭеи ианбыкәу. Ишԥыкәу Есақьрысҭа дшеиҭеиз! Уи дыԥсхьеит, џьаҳаным ҭыԥхәырас иоухьеит, уаҳа иӡбахә шәымҳәан! – рҳәеит рҭаацәа зегьы неицҿакны.
– Қьырсҭиаӷдкаа, Қьырсҭиаӷдкаа! – иааҟәымҵӡакәа ахәыҷқәа анеихҳәаалара еиҭаналагеит.
– Ҳаи, ишәҳәаз иашазар, Есақьрысҭа иԥсы ҭалаҵәҟьазар, абни аҵәы иахаҵаны амца иҽҳәадырҵәиуа, иҟаԥшьшьӡа иӡхьоу акәты аԥсы ҭаланы, аҵәы инахыԥ-рааны, ашәхымс инылаххны инеиқәырццак-неиқәыр-ццакны аки-киҳәа хынтә ҿнаҭааит! – иҳәеит аҭаацәа иреиҳабыз ашла дҩагылан.
Ашла иажәа далымгацкәа, аҵә иахаз акәты аҵәы инахыԥраан, ашәхымс инылаххны аки-киҳәа инеи-қәырццак-неиқәырццакны ҿнаҭызаап. Убысҟан Есақь-рысҭа иаӷацәа еилыркааит, агәрагьы ргеит иԥсы ҭаланы ажәҩан ахь дшыԥрыз.
Сабду иажәабжь даналга, илахь неиқәҵаны лоунатә даақәԥсычҳан, ҩаԥхьа абасгьы нациҵеит:
– Убысҟан убырҭ ахәыҷқәа ирыхҭыгәлаз Есақьрысҭа ихаҭа иакәын. Ажәҩан ахь иԥрызгьы иара Есақьрысҭа ихаҭа иоуп. Анцәа ицәымӷу шьоукы уи длакәыртәит акәымзар, абри ажәабжь иуасҳәаз иҟалахьоу акоуп. Ари адунеи лахьышәышә иахҭнамгац акрыҟоума.
Иахьа Есақьрысҭа анкьеиԥш ипатреҭ кыдҵаны амҵахырхәара акәым, ус машәыршәа иӡбахә науҿыҵашәаргьы уаӷеимшхара усуп. Иахьа анцәагьы дҳамам, дад, Есақьрысҭагьы дҳамам. Аҩысҭаацәа рнапаҿы ҳаанхеит! – сабду иҩызцәа икәшаны итәаз драцәажәозшәа акәын, саргьы сихашҭны даланагалаӡаны ихала дышцәажәоз. Аха аамҭа ауаргьала иануп. Иахьа ас иҟоуп, аха уаҵәы Анцәеи Есақьрысҭеи рыда гәыӷырҭа хлаҳәа ҳамамкәа, ажәытә еиԥш ҳшыҟало убахра уҟоуп. Ҳабацәа ҳабдуцәа урҭ рабдуцәа раахыс, жәлар рыгәнаҳақәа ахьырхырхуаз, асабицәа ахьырнаҭуаз, уаҵәтәи рынасыԥ азы анцәа иахьиашьапкуаз ацқьа ҭыԥ ҳуахәамақәа зегьы, ҳаӷеиҭа аҩысҭаацәа иԥыххаа-жьыххаа иқәырҵеит. Аха анцәа ду хыхь иқәтәоу иҳәозар, аҳәынҭқар инаиркны, аҵыхәтәантәи асаби иҟынӡа уахәамада ԥсыхәа-ӡыхәа рымамкәа иҟалахра иҟоуп. Сара уи аамҭа сахаанхом, аха уара уахьӡоит, дад, анцәа уахьигӡааит! – иҳәан, изгәамҭаӡакәа игәы дынҭаӷызит.
– Ушьҭа уца, дад, уҩызцәа рахь, ухәмарла! – иҳәан, схы ааишьышьит.
Саргьы усҟан уазҵас сыкәа-смаӷра инҭеиҳәацәаз зегьы схахьгьы инасымгеит. Ушьҭа баба алакә шысзимырҳәоз, игәалаҟара шыбжьысыз агәра анызга,
уаҳа сыҽидмырхалакәа агәылара сцеит.
Сгәалашәарақәа ррахәыц хацқәа ааилымшәаӡакәа, атлареиԥш иааԥымҵәаӡакәа срыманы ицон. Аа, уажәы гәалашәарак ахи-аҵыхәеи еиқәысҳәалеит анаасҳәоз, схәыҷра иақәлаз даҽа гәалашәарак амаӷ еиԥш схы-сгәы иналакьакьеит. Уи шыҟалазгьы абасоуп:
Амшаԥы адырҩаҽны, шьыбжьы агәы анааиҩнахуаз ҳашҭа аҵыхәахь ҟамчы шьҭыбжьқәак геит, ҳахьатә гәашәгьы ааҿыжит. Сабдугьы шьыбжьон ҳәа иԥсы ишьарц, ицәқәа ҵыртланы аҩны дааин, имарҭақа ихы иаҵаҵаны дықәиан.
– Аԥшәма, уҟоума, аԥшәма? – иҳәан, абри ина-қәырццакны аӡәы ибжьы агәыр ашҵа инкылирҟьеит. Сабдугьы ашырҳәа дҩагылан, данындәылҵ, хҩык аҽцәа сабгьы дрыцны ҳашҭа агәҭа иаақәгылахьан.
– Ҳаҟамкәа иаауазеи! Уа бзиала шәаабеит! – иҳәан, сбду днарԥылеит. Саб заа дҽыжәҵны асасцәа рҽыжәхра далагахьан. Сабду асасцәа аӡәаӡәала рнапқәа рымхны аԥсшәа раҳәаны днараԥгылан, аҩныҟа иааиԥхьеит.
Асасцәа иаҳҭааз, уажә изласгәалашәо ала, аӡәы заҵәык ида саб иҩызцәа ракәын. Амала, руаӡәк иахьеиԥш исгәалашәоит НКВД-аа рхылԥа ихан. Ихылԥа аԥарда амацара налкааны еиқәаҵәан, мсатәымкәа иҟамызт, ацырцырра аахыҩлон. Ихылԥа агәҭаҵәҟьа аеҵәа ҟаԥшь аркын. Наҟ-ааҟ ихәдаҿы апетлицақәа аман. Иара ахылԥа ахаҭа аеҵәара иаманакуан. Асасцәа зегьы рхы-рҿы еихаччо даара ргәалаҟа-рхалаҟа иҟан. Аха абни амилициа рымаҭәа зшәыз, абыржәыҵәҟьа акәыба дааҭыргазшәа деихаԥсы-еиҵаԥсы акәын дшыҟаз. Ахәыҷы иибо ихашҭӡом. Убасҟан сназҿаԥшыз убри ауаҩ дааиламсӡакәа иахьагьы мшаҽнеиԥш сыблақәа дрыхгылоуп. Анцәа цәгьара иқәиҵартә, дыцәгьаны дызшаз ччаԥшьк ацәаара неиҿиршәомызт. Агызмалцәа реиԥш иблақәа урхирԥшылаӡомызт. Абрахь ҳаԥсцәа гәышьақәа рахь, ҳахьыҟаӡамыз адгьыл илаԥш
аларҟацаны дгылан.
Акада даҽак ззымдыруаз сабду игәы ҭырхьахьа, ани иарӷьа махәар уадышххыраха ицразшәа, ергь-аԥсергьҳәа инапы наииҭеит. Анцәа сыркьаҭ ҳәа ихгьы дааҩахан, егьзымҳәаӡоз ибла ҵааԥсқәа ахҿа жьакца еиԥш сабду инаиқәикит.
Сабду убриаҟара дуаҩыразын, дуаҩ иашан, уи исас ихымҩаԥгашьақәа изгәамҭаӡеит. Аԥшәма иҭааз асас гәы разыла иашҭа дҭалт ҳәа ауп акәымзар, даҽа наҩагьарак игәы иҭакны дымҩахыҵит ҳәа иԥхыӡ иалашәаргьы ихеиҵомызт.
Даагылазар иԥсҭазаараҿ ача еиԥш имкәараҵаӡакәа иԥыруаз сабду, акымзарак ихахьгьы-игәахьгьы иаам-гаӡакәа, исасцәа акәасқьахь ихеигаларц амардуан абжаранӡа даннеи, инаиқәшәацәгьазшәа, уаҳа ԥхьаҟа дзымцо амардуан дааҿахеит.
Саб дыҩхалан абарҵа аҟынтәи данаахьаԥш, ари аҵларкәыкә еиԥш ихылԥа хиаҵәааӡа амардуан дшаҿагылаз ибеит. Иара ишьҭахьҟа иааиуазгьы ирыхьыз рзымдыруа иааилахеит.
– Шәхал, дад, шәхаҵкы сцеит! – иҳәеит сабду, уаҳа иахиҳәаарыз анизымдыр.
Сара убысҟан ҳмардуан иаҿахаз ирсахьахәыраз анаасгәалашәалак ачча сакуеит, аха ахаангьы еихымсыӷьуа гәаӷкгьы сгәаҵа нҭнашьаауеит.
Аԥхьа игылаз ахылԥа еҵәа зхаз иҽыларҟәны, иблақәа ааихмырсыӷьӡакәа ҵаҟа амардуан даҿаԥшуан. Ишьҭахь игылаз егьырҭ аҩыџьа ихалар изхамло, илбаар изымылбаауа, ихәдцәырххо цәгьала ани амардуан инаҿаҳашҳаҭәрахаз иҵыхәа иналаҳәит.
НКВД аҿы аус зуаз иҽаалаирҟәын амардуан иаҿаԥсаз амшаԥы кәтаӷьцәа аҟәшәара дналагеит.
– Ҳара агха ду ҳахьит. Анцәа дызҭоу Есақьрысҭа имшаԥ мҩаԥызго акоммунист иҩны ҳаӷоу дааиааит! – иҳәан,
аӡыршы неиҿарҟьазшәа данаахынҳә, егьырҭгьы хланҵы амардуан инҭалеит.
Убриакәхеит, сабдуи саби ирҳәо рҿамшәо амӡырха ишықәгылаз ахҩыкгьы нҽыжәпҟалан, ашҭа инҭыҵны интышахәаша ицеит.
Исгәалашәоит сабду алаба иаадырхазшәа убриаҟара ихьымӡӷшьаны акыраамҭа ажәак мҳәаӡакәа ашҭа дықәгылан.
– Егьаурым, саб! Уи рацәак игәырҩоумган, иаҳмыхьыц иҳахьрызеи! – иҳәан, Ҳараз сабду иахь гәшәа-гәыӡбақәак неиҳәеит.
– Аиеи, дад, анцәа дызмам иоуҳәозеи. Уи маҳагьак дызлаиеиӷьу егьыҟаӡам, – иҳәан, ила акамбо, иҿы акамбо даахынҳәит сабду. Абри аҩны иҟалаз ахҭыс зегьы схәыҷын, аха игәныскылеит. Ҳасасцәа гәааны изцаз усҟан исзеилымкааит, аха нас-насқәа уи иахылҵыз агәырҩа ду ашьҭахь зегьы еилыскааит.
Абарҭ ҳасасцәа зыҽны агәашә иҭыҵны ицаз инаркны мчыбжьык ахи-аҵыхәеи рыла, ақыҭаҿы аизара ду ҟаҵаны, саб апартиа далырцеит, сабдугьы ибжьы имырхит.
Иахьеиԥш исгәалашәоит, ҳахьатә кәасқьа ашьҭахьтәи ауадаҿы, саб ихы кны ауаџьаҟ даныҽҳәатәаз.
– Уҽахумшьаан, уара, апартиа иаламгьы аӡәы лҩаҵәк ҩеишьҭхьеит. Иахьа иҟоу уаҵәы иҟам. Мышкызны иашакгьы цәырҵхра иҟоуп, иҟалаша ҟалаанӡа ахәац ала ҭумхын! – лҳәеит сан, алампа шьушьа рыцқьо дахьгылаз.
– Избан, ала егьзымфаз ахаҿы шьала изҭәрызеи ҳәоуп акәымзар, сҩызцәа рылымкаа аӷа игәырԥса зсықәдыршәарыз ҳәами… – ихы дааҩахан, иҽааиқәикырц далагон, аха иԥсы игәы иныҵачуан.
Саб убриаҟара дгәырҩон, иааимаз зегьы нҵәаргьы уаҳа ацимҵозар ҟаларын. Сан уаха аҵых агәы анааиҩнашоз, дгылан саб дахьышьҭаз даннеилак, аҭаҭынлҩа абажәрԥԥага
алаз еиха ду алакноуҳартә ауада иҩначын. Саб абри ауадаҿы ихала ашьҭалара далагеит абас анизыру инаркны.
«Ахәыҷқәа ирхароузеи, аҭаҭын аӷлҩа изасыршьрызеи. Сара усгьы сыцәа шҟьалара иҟьалахьеит, аха асабицәа ма рыцәа ҭынчыз!» – иҳәон.
«Мысараа дара ишырҭахыз рҿаҳәатәыҵәҟьа ҟалеит, анааџьын! Сара сгәырҩа дара рзыҳәан наныкьарахеит. Аха аиаша иахылаԥшуа нцәахәыкгьы дыҟамкәа ҟаларым. Иудыруазеи саргьы мышкызны хәҵыш аамҭак сзыԥшызар. «Бзиа нагӡа шыҟам еиԥш, цәгьа нагӡагьы ҟамлаӡац!» – абас леиҳәон сан аухатәи аӡын ҵых имшаӡоз арбаӷьқәа инеиларыԥсаанӡа ауаџьаҟ иҽҳәатәаны иахьеицәажәоз.
«Ибзиоуп, нас, ахаҵа дызқәымшәо егьыҟам. Уимоу, аӡәы ишәақь ҭҟьангьы аӡә дашьхьеит. Ахараҵәҟьа зду, ахара шихароу, ихароу абри абриоуп ҳәа жәлары идырбаны, идырҳаны акнаҳарҭахь днаргозар, уи хаҵароуп, иабаргәузеи. Уи дзыхдырҟьо, дызхыԥсаауа, дзыршьуа ҽеила идыруеит. Хаҵа ус дук дахырҟьаны ашьауӷа зқәырҵаз ауаҩы иԥсра ԥсрам. Дзыхдырҟьазеи ҳәа иҵааргьы, иԥсадгьыли ижәлари рзы дҭахеит рҳәоит. Аха сара, сара сзыхдырҟьаз ауп ауаҩытәыҩса ихгьы-игәгьы изҭамыгӡо. Амшаԥ аҽны амшаԥы кәтаӷь ацәақәа амардуан иаҿаԥсаны иахьырбаз азыҳәан, Ҳараз апартиа далырцеит. Еицәоугьы иқәнагон. Есақьырсҭа иныхахәрақәа кыдхны ианырбылуаз аамҭазы Ҭемразраа Ҳаразраа рыкәтаӷь ҟаԥшьқәа кны «Қьырсҭиаӷдкаа!» ҳәа наҟ-ааҟ рыкәтаӷьқәа еинҟьо еидтәалоуп. Зынӡа ҿааҳәыра иҭамзар акәын, ипартиа иалцара аҟны мацара даанхозар, уи ихы иқәикып! – абас рҳәозар акәхап инаԥшуа шьоукы-шьоукы, зегьы ҳара ҳаурҭахыху!» – игәаҵа нҭыблаауа абас дхәыцуан саб ихала заҵәык ҵыхәаԥҵәара змаӡамыз аҵых дахьаларшәыз.
Ҩымыз аанҵәеит саб абза гәырҩа дшаршаҟьоз. Заҟа ҵхы лацәааихьшь ҟаимҵаз, заҟа мшы мра-шәахәа иқәымԥхаз, заҟа шәымҭа асырҳәы еиԥш ахаҵа илабжыш игәаҵа иҭаԥсаз,
уи иара инцәахәи иареи рыда уаҳа аӡәгьы издырӡом. Урҭ зегьы иӡхьоу иԥсхьоу аҵыхқәа ирыцыԥсхьеит. Ушьҭа уаҳа ахаҵа игәырҩа шаҳаҭ дамаӡам.
Ҩымыз саб изыҳәан ҩышықәса еиԥшын. Аха зегь акоуп, аиаша аҭакар иалауршәыргьы ибылӡом. Иааит саб «Сыхәҵыш аамҭа» ҳәа дзышьҭазгьы…
Ҽнак, араионтә комитет аҿы иԥхьан, днаганы ҩаԥхьа апартиахь дшышьақәдырӷәӷәаз наиаҳәаны, ипарт-билеҭгьы имаҿа инадыркит. Аха абри шыҟалаз, ҩаԥхьа апартиахь ирхынҳәра зыбзоураз, саб аӡәгьы иҿы имыр-заӡеит. «Зеилибамкаарақәак ҟалазаргьы аҵыхәтәан, еилыркааит!» – абриак заҵәык ауп саб иҳәоны исаҳаз, абжьарак, еиҭасҳәахуеит, абри аус ҟьышь далазгалаз, ицхрааз дызусҭаз џьаргьы ицәыримгеит. Амала иара идыруан зегьы ҳәарас иаҭахузеи, аха аҵыхәтәананӡа игәы иҭашьны иман. Убыс мацара, уи амаӡа идамрагьы ицҭеигалеит.
Иаалырҟьаны ҳахьатә кәасқьа леилаԥыххаа ицарашәа аҵықьҳәа ихысын, инеиқәырццак-неиқәырццакны аҵыр-ҵырҳәа ианаамацәыс, сҩаҭрысит. Ашҳам злыҳәҳәоз аԥҭа еиқәара салаԥсылмыткуан, сыԥсы сзеивгомызт. Аӡыӡара иамҿханакхьаз сгәы аҭра иҭагыломызт. Сыблахаҵ еилагьыжьуан. Зынӡа схы-сгәы еилаԥсаӡозшәа анызба, сшәан, сҩагыланы ашә ахь сҿынасхеит. Абри аамҭазы амацәысеимҟьара еиҭанасҿаҷҷан, дырҩагь аҵықьҳәа ихысит. Аха сҽаанымкылакәа ашә аасыртын, абарҵа снықәгылт. Уажәраанӡа зқьыбла-хьыбла ахьеиба-ларцәҟәуаз жәҩангәы ашҭа арацәа еиԥш еиқәаҵәахахьан. Аҟәкы фҩы злышәшәоз аԥша ӡлачы аҿаанахеит. Дук мырҵыкәа уахынлатәи ақәаршҩы кыдхаҽан, ҳаҩны ахыб инахьыӡсеит.
Акыраамҭа абарҵа сыҵагыланы ақәаршҩи аҵых лашәи сыргәылаӡырҩуан. Сара сыда рыбжьы змаҳауаз ҳаԥсцәа руазыр бжьи, рыӷыз бжьи убри аухатәи ауеиа бааԥс аргама иналыҩҩны исаҳауашәа збон. Убри аҟынтә сыԥсы ӡаны сгылан, ҳаԥсцәа рыцҳақәа сырԥырхагахар сҭахымызт.
Акыраамҭа аҵых уалуашон. Ҳамҭак ашьҭахь суада сааҩналан, схы снапқәа наҵаҵаны, сгәы ҩарханы аҭуан саҵаԥшуа снықәиеит.
Ҳаҩны иақәпыҟҟоз ажәҩан ахьыршаӡ – ақәа цәыкәбарқәа рышьҭыбжь аамҷыдахаз зехьынџьара ҭынчран. Астол иқәгылаз сцәашьы заҵәы ацәаӡыӡ агәы-ҵаш аарла аблақәа ҭаауан.
Ԥхыӡзу лабҿабазу иара схаҭагьы исзеилымкаауа, иаалырҟьаны схәыцрақәа днарылсын, аԥсы гага еиԥш сыбла даахгылеит, Алхас Хабыгә-иԥа. Аддыҳәа сцәа-сжьы ҩасхыбзааит.
«Ҳаи, абааԥс, уаб пленра дшыҟаз мӡакәа раԥхьаҵәҟьа исоуҳәазҭгьы, издыруада џьара даҽа хырхарҭак уаҩы иеиҭаргьы!» – ус ҿырԥшӡагас, ак сымҳәар усгьы иауам ҳәа хырқьиагас инасгәыдижьлаз усҟантәи иажәа ҭынхақәа абыржәы аԥыр-ԥырҳәа имцабзха сгәахы инакәҵәишеит.
Сыхдырра сцәыӡуама анаџьалбеит сҳәартә аҟынӡа абыржәы уи ауаҩ игәаӷ еиҳагьы ишьҭысхит. «Зыкәҷышь хьшьы иамгацыз, агәы ацымхәрас аупцәарҳәы зызҭаз, алабжыши, амыткәмеи, ауази ззыҿарпынбжьыз, аҳәа гәаҵәа зыӷражьыз Алхас иҩызцәа амхәыцчацәа ракәхарын, ҩажәижәибжьтәи ашықәсқәа рзыҳәангьы абас еилымкааӡакәа ауаатәыҩса рыԥсы шҭаз рцәа рхызхуаз», абас сгәы инҭысҳәааит, саб афронт аҿы ихигаз аиаша азыҳәан макьанагьы игәра шысымгозгьы.
Зыԥсҭазаара абжа харада-барада ӡи-мцеи ирыбжьа-былхьаз, зынасыԥи злахьынҵеи аҟәараҩа иладыршәхьаз, шәынтә аԥсра ашьапхыц иампыҵа-дыршәхьаз, аха аԥсцәаҳа изымгацыз, макьана иижәша аӡыхь ахы шыҵнамхыцызгьы, иҟәашккараӡа агәырҩа иаршлахьаз
ауаҩы, ажәа заҵәык ала аҵәы ихьишьит. Уи имбаӡеит, дазымхәыцӡеит Ҳараз Мқанба дызнысыз ахҵәрыра мҩа уаӷеимшхара, алабжыши ашьаҟ-ӡҟи ианиҭәалахьаз.
Абриаҟара зхызгахьаз саб, аха џьара шәышәырак имаӡамкәа абранӡа иааиз, аибашьраҿ иԥсадгьыл ахьчаразы дыԥсахыҩхарызма? – сгәы аашәаӡыӡеит. Аха сгәы инасыҵаххыз, исыҵанаҳәаз насхаршҭны, абжь-мшынк инархысыҭәҳәалеит.
«Ишԥа? Сара сиҭнымхазҭгьы, инеихаӡгыло, злакҭа инҭаԥшуа аӡәгьы дыҟамызҭгьы ихигахьаз агәаҟрақәеи, бзиарақәас иԥсҭазаараҿы иааҟеиҵақәахьаз зегьы рыбзырӡык аамҳәаӡакәа, агазеҭҵәҟьагьы дахыбааны, ахаан азыҳәан ҳәа анышә хьшәашәа инцәыҵа-ҳәҳәахозма?» – абас еиԥш иҟаз, чҳашьа змамыз даҽа хәыцра хьанҭақәак сыблахаҵ шдыргьыжьуаз, уаҳа насылымшо стаӷсахазар акәхап, исызгәамҭаӡакәа сылацәа нҭааит.
Аԥша икыднаҟьоз сԥенџьыр саанарԥшит. Иаха аҵхыбжьон инеиԥсхачыз аҵых, макьанагьы еихыккарак амаӡамызт. Шеижьҭеи иҵуаз сыздырамызт. Аԥҭақәа еиқәжәахәа илаҟәӡаны ажәҩан иаҵажьын. Абыржәымзар-абыржәы ҩаԥхьа ақәаршҩы нкыдҵәап угәахәрын.
Саб иншьан еиқәыхьшәашәа аҭӡывара иадгылаз акаруаҭ еиҵыхны иқәын. Ишаркыз изықәшаз сыстол иқәгылаз ацәацәашь абыржә сԥенџьыр инкылышәшәаз аԥша иарцәан, рахәыц-ӡак иаҟараз ацәацәашь иҩахшәаз алҩаҵә, аԥсылҩеиԥш еишьылӡа ашьшьыҳәа инеихалакьуа аҭуан ахь аҿыҩанахеит.
«Ашьжьымҭан амра аҩыҵхахамҭазы, арҵәаа-арҵәааҳәа аҳәҳәабжь Адаужра ахәы инықәҩит!» – абас дналагеит саб иажәабжь. Изакәу сыздырам, аха абарҭ аҩцәаҳәак аниҩ ашьҭахь, итетрад аҿы милан иаҵәала аҩра далагеит. Ианбанқәагьы еиҳа еихых-еиҵыхны, атетрад ацәаҳәақәа ҭырҭәааны иҿынеихеит:
Адгәыр, усҟан уара ухәыҷын, иугәаламшәозар ҟалап.
Бзана ақыҭа иаланхоз ауааԥсыра, рыцә уардынқәеи рҽы уардынқәеи инадыркны, нырхагас ҳәа иаарымаз зегьы иахган иааргоз агырқәа рыҩнқәа ахьдыргылоз ирыцхыраауан. Дара убырҭ идыргылоз ақьырмыт ҩны хәыҷқәа зегьы хҭак еицҭыргазшәа еиԥшын. Метра бжак аҟара акәын иахьышьҭыхыз. Хԥа-хԥа ҿы рыҭаны қьырмыт ҟаԥшьыла аҭӡамцқәа ҩаган. Аҩнқәа зегьы неиба-неиԥшны шиферла ихыбын. Инеилымхӡакәа амҿтәы мардуанқәа рҿаԥсан.
Хышә ҭыӡҭыԥ дыргылараны иахьыҟаз, макьана жәабаҟа ҩны ракәын идыргылахьаз. Ахаан исхашҭраны сыҟам, хәылбыҽхак, амра аҭашәара хәыҷык агын. Лади сареи Қьарақьан ачаи лаҵарҭа абна ахьхырҿозынтәи ҳаауан. Аҿыцынхацәа рыҩнқәа ахьдыргылоз шыҟаз ҳанаабжьала, ԥҳәыск лмыткәмабжь ҳаҳаит. Ҵабыргуп, Ладгьы саргьы агыршәа мыжда азыҳәан ҳлымҳа ацәа ҭарҭәан, аӷбыб ҳаҳауамызт, аха уи аԥҳәыс амыткәма ҳәаны дышҵәуоз аҟара анеилаҳкаа ҳааҭгылеит. Аԥсуаа насыԥ шкәакәақәа ҳара зегьы ауҳахьымӡӷыхым. Аҵанӡа уи аԥҳәыс ҳгәы даарыцҳанашьеит. Ҳаи, уажә абри аԥҳәыс ишынеималҭәо ҳлывсны ҳцар, аԥсцәагьы абзацәагьы иҳаҭәаршьом ҳҳәан, ҳнымҩахыҵит. Уи аҩны кәыкәмындра амҩа уахьынхшәаҵәҟьоз ҩажәаҟа ҽышьахәар еиҳамкәа игылан.
Ихкаамкәа-иҵкаамкәа аҩны аԥхьа икаршәыз адәҳәыԥш хәыҷы дықәтәаны амыткәма аҳәара даҿын, зыхцәы шлацла еилашыҩкхьаз ԥҳәыск. Убри ахәылбыҽха избаз асаашьа, сымԥсуа-смажәуа алаҳәа шкәакәа еиԥш хышә шықәса сыԥсы ҭазаргьы сылаԥш иныҵшәараны иҟаӡам.
Уи ашҭа еиба-кәеиба агәҭаҵәҟьа агәабанқәеи, ахызақәеи, еимҿыршәшәаны ишьҭаз амҿтәы каруаҭқәеи, шықәсы рацәа алҩақ зыҿхысхьаз архнышьнақәеи, ачуанқәеи, алыхәҭақәеи, асаарақәеи, адырганқәеи инадыркны зегьы хыла-гәыла ашҭа иқәжьын.
Аԥҳәыс ҳанылба, зынӡа лгәы ԥшааӡан, лмыткәма еиҳагьы ихҵаӡаны аҳәара дналагеит.
– Ҳаи, абрахь сымҩахымҵӡакәа сыҩшьапыкгьы ԥҵәандаз, изакә рыцҳароузеи уара! Акы рхарамкәа акы рбарамкәа рхәышҭаарақәеи рнышәынҭрақәеи ирхыкәкәааны ишԥааргеи уара! Уи зегьы бзиоуп, аха абарҭ рахгара згәаӷьыз гәаҟрас ирымааз, зылԥха ҳаура! – иҳәан, Лад ихы ахьигара имоуа даашаҵәы-шаҵәит.
Акада акы шԥаҳзымдыруеи ҳара аԥсуаа рыцҳақәа. Ауаа шрыцҳаҳшьоз, ҳчеиџьыка ҳнапы иқәыргыланы гыруеи шәамахьи, иага уаҭанӡара ыҟазаргьы, абри ҳадгьыл иаақәнагало зегьы рқьышә инықәкуа ҳдәықәуп, арахь убри еиҳагьы иаҳԥырхагамзар, зынӡа ҳҵаанамыршшалазар уаҳа бзиарак ҳзаанамгеит. «Амышә зааӡаз ицҳаит!» – ҳәа аҵыхәтәан зегьы зҩа ԥхӡны иҳалырхуеит!» – инабжьырҟьаны абарҭқәа анааидысхәыцла, ҩаԥхьа иҿыцӡа гәаӷк рыблақәа инархызбаалеит. Аха зегь акоуп, Лад иеиԥш саргьы рыцҳашьарак ӷьаҵәыӷьаҵәуа сгәаҵаҿы џьара зхы ыҵызххьаз ӡшәахшәа иныҵаба ицеит.
– Анцәа иуҟәырхуп. Абарҭ абрахь ргәарагалара зхы иҭашәаз, згәы иҭашәаз ршьапқәагьы рыҵаԥҵәааит, рыхәгьы рыц амкааит, уара иухарагәышьоузеи! – сҳәеит. – Насгьы анҭ аҳәақәа реиԥш еибарҿыҿуа изаарго, џьара иӡаамԥшыло иҟоу џьушьома. Урҭ уара урцәымшәан, уиаҟарагьы урхымӡыӡаан. Алаҳәагәаџа ашьҭа узырӡраҳа, урҭ рдашьхәагьы ыӡыр ҳәа умшәан. Аламҵ иаҩызоуп, рхы хуҵәаргьы рхәамц аԥсы ҭаланы иқәаџуа аҿынанахоит! – сҳәеит снеицрашәан.
– Ауп, аха иааиҩцәоуп егьоумҳәан, иҳасасцәоуп аф рыст. Ҳаӷоу исас иеишәа дахеишьааит. Дара зеиԥшразаалак уаатәыҩсами, уара! Урыхәаԥши анҭ асабицәа агәабан илаԥсоу ирсахьахәыроу! – иҳәан, ишынарықәикыз ихаҭагьы изгәамҭаӡакәа ихысга мацәа нарықәикит.
Аиаша уасҳәап, лабҿаба акәым, ԥхыӡла иубаргьы
иузымычҳакәа уцәырҳаны уҿыхарын. Ршьапы еиҟәыддқәа еихҳәа, ахыҷ-мыҷ рыҟәшәон. Ршуқьаҭ харԥқәа цәашьны, рмаӷрақәа рԥынҵа иахьынахьырҳәоз ихыцырцыраауа, рхахәы иафаны, мҿтәы гәаблаа хыжәжәарак ианыԥсаланы ирымҵагылаз аҽадҳақәа иаарыцҳауа, рылабжышқәа хаҟәҟәала иҳахәаԥшуан.
– Урыхәаԥши ахәыҷқәа ҿаа-ҿаауа амла иагоит. Махьали Кытеи рҽадҳақәа жәны иахьрымҵагылоу убома? Аҳы, ушьҭа ирыцҳаумшьан уара ухаҵазар. Иабыхәа, агәы ацымхәрас аупцәарҳәы узҭазаргьы иауарацәоупеи! – иҳәеит Лад, ацәацәашь еиԥш зынӡа игәы нкыдӡыҭылан.
– Гәнаҳа рымазар иахганы иаазгаз рыхәда иахымӡааит. Ҳара хшла ҳкәабоуп анцәа иубома! – сҳәеит, саргьы хәыҷык сгәы ааԥшаан.
– Ишьахәуп, аха абарҭ уажәы зҟәарҭ зхырхыз акәҷарақәа реиԥш еибархьу-сууа, ана акәым, ара акәым, адунеи аҵантәи ихырҵәаны иаарымгар ада ԥсыхәа рымамкәа иҟалама? Анаџьалбеит «Аԥсадгьыли азқәа-ҭыԥи» рҳәоит. Аллаҳ, аллаҳ, ауаатәыҩса уҳәеит ҳәа, зынӡа ишԥалашәагахо, сахҭым! – иҳәеит Лад ихы ааирҵысын.
– Урҭ баша, амала аларҳәаса агәаӷьгьы кадыршәуам. Сара агәра ганы сыҟоуп абарҭ мышкызны ҳара ҳахаанымхаргьы, иҳахшаз хыԥҽыгас ишроуа.
– Нас уара излоуҳәо ала, абзиаразын бзиара ыҟамзаап. Абарҭ агәаҟқәа ҳара иаҳԥырхагахартә-егьиртә имыхәҿарааханы абра иқәӷьацап угәахәуама? Зыԥсадгьыл зшьапы ықәгылам амилаҭ ртәы цәгьоуп. Ара уажәы хьышәшәа-ԥышәшәақәак ашьхыцқәа реиԥш иаақәкьакьаз ҳара иахьаҳԥырхагахо егьыҟам. Бзиоуп, рыбӷа еиҵырхыргьы, дара ҟаҭ еиқәаҵәа ианҭагылаз амлеи-ахьҭеи иҿаа-ҿаауа ианагоз, рыԥсы иаԥшәмахаз, аишьцәа реиԥш ирывагылаз аԥсуаа рыбзиара рхашҭып угәахәуама? – иҳәеит Лад, иразра зегьы ихы-иҿы инықәыжжын. Ҳара ҳаԥсадгьыл аҿы ҳаҟоуп, шәарҭа ҳамаӡам.
– Агыруа ихы дзамыхәонаҵы, дуцәшәонаҵы уара дутәуп, ушьапы иӡәӡәоит, акгьы ԥикӡом, акгьы ԥхеишьаӡом. Амала, знык иԥсы илаланы дануцәҽыжәла, настәи башоуп. Хышла-гәышла дҭаршәны дукәа-бахьазаргьы, умариа аниба, акапеи кылҵәа азыҳәан, ухгьы-ушьапгьы неидкыланы улҭаҳәахаа уиҭиуеит. Хәыҷык ҿҭамӡаралашәа сцәажәозаргьы саҭоумҵан, Лад, аха ауардын иахьақәыӷәӷәо ауп иахьҿыжуа! Гәык ԥсыр, даҽа гәык аауам. Урҭ ала еиқәаҵәа уақәгәыӷны аҵыхәа кны аӡы уҭалараҳа узрықәгәыӷуам. «Зыԥсадгьыл зшьапы ықәгылам ртәы цәгьоуп!» – уҳәеит. Уара угәы ишԥаанаго, ҳаԥсадгьыл аҟны ҳаҟаӡам ҳәа иҟоу џьушьома урҭ. Уареи сареи ҳауп итәымуаахо, убри рҳәартә аҟынӡа амч анроу. Хы ԥсыргьы жәа ԥсуам, абри угәы иҭазааит! – сҳәеит, сеиҭа нацралашәа.
Аԥҳәыс дааҟәымҵӡакәа амыткәма шылҳәац илҳәон. Лад исҳәоз дазыӡырҩуазшәа сирбон, аха сара избон уи ауаҩы разы, ауаҩы гәыҳалал, абни агыруа ԥҳәыс лмыткәма хьаа духа мцабзҵас ишихыҵәоз. Деихаӡ-ԥштәалаха дгыланы ашҭа иҭыҩҩуаз аԥҳәыс лыбжьы иатәнатәны иамаз Лад сеиҭанаизхәыцит.
Сара уи иуаҩреи иламыси рзы аханатә аахысгьы пату иқәсҵон, аиаша уасҳәап, бзиагьы дызбон. Аха абыржәыҵәҟьа зынӡа даҽакалаӡа даацәырҵит. Абыр-жәыҵәҟьа Лад сара сзы ддауны, зҿаҳәатәы ҟало ԥеам-барны, аԥсы цқьа зханы дгьыли-жәҩани ирыбжьаԥыруа ирыбжьаз маалықьк иеиԥш сихәаԥшуан.
Жәытәнатә аахысгьы ауаатәыҩса аразреи ацқьареи ахьырзымхо ауп нахьхьытәигьы, аханатә аахысгьы ҳәасаԥшь иқәаҵа изыҵеибамыргыло, аӡәи аӡәи зӷыӷеибаго. Ҵабыргуп, бзиарас иҟоу зегьы анцәа ду аӡә имацара иаҭәеишьом. Ҩба зиҭаз акы дахибаауеит. Аха егьа убыс акәзаргьы, ҳазшаз ауаатәыҩса шаны адунеи ианықәиҵах, зегьыҵәҟьа изрымҭаргьы ацқьареи аразреи иахимбаар
акәын.
Изхысҳәааз, анцәа зегь зиҭаз ҳәа аӡәыр дыҟазар, уи Лад иакәын. Уи сҳәеит ҳәа, Анцәагьы дынцәоуп, аха ааӡарагьы ахылҵшьҭрагьы ыҟазар акәхап. Убри азыҳәан акәхап ҳабацәа изырҳәозгьы «Дасу илеи иҳәеи иара иеиԥшхоит», «Ацгәы аԥа аҳәынаԥ акуеит!» ҳәа. Ҵабыргыҵәҟьаны, аларҳәаса аларҳәаса ахоуҳар, абҳәа аҿалаӡом, ларҳәасоуп иҿало. Ахәац ахәац авҵиаауеит, аџьамԥаз аџьамԥаз ахылҿиаауеит. Абриаҟара уажәы сгәы сынҭазырхәыцыз Лад иоуп. Уи иразреи ирыцҳашьареи, иламыси, ицқьареи ҟьаланы иднамгалаӡеит. «Уи иаб Шьаҳан рыцҳагьы ауаҩ иқәра ду ниҵит, аха акәты рыцҳашьаны ахәда хымҵәаӡакәа убас диасит!» – рҳәон, Шьаҳан ҽеила дыздыруаз иқәлацәа.
– Уара, Ҳараз, аҳәагәаҵәа рыӷроума ранаџьалбеит ҳәа ҳзырҳәар ҳәа сшәоит. Ҳнымҩахыҵны гәшәа-гәыӡбак раҳҳәап! – иҳәеит Лад даалҟьаны. Нас Лад ус ианиҭахха, саргьы сҿы ԥымҽкәа ҳнымҩахыҵын, ашәиҳәаҩ ишиҭахыз ашәагәы иқәтәаз аҭаацәа рышҟа ҳҿынаҳхеит. Раԥхьаҵәҟьа иаҳҳәара ҳҿамшәо ҳааҳәалахеит. Аԥсраҿы унеины: «Хәлыбзиа, мамзаргьы мшыбзиа» узҳәараҳа абрагьы ԥсышәа ҳәашьа амамызт. Аԥсшәа узҳәомызт, избанзар абрагьы аԥсы дыкҿамызт, аха аԥсра аҵкысгьы еицәан. Аӡәы ала гәыбзыӷ рҵәуо амыткәма шылҳәо: «Уа хәлыбзиа» ҳәа рашҭа узлаҭаларызеи агәырӷьаҿҳәаша рызноугошәа.
Аҿыцынхацәа ахьтәаз ҳамнаӡацкәа, санаахьаԥш сганахьшәа игылаз ахьаца тәрыԥса амҵаҿы, хаҵак ихы ҩ-напыкла икны дыштәаз сылаԥш наиқәшәеит. Ари Лад дышизгәамҭацыз анызба, снапы нцәыҵырҳәҳәаны Лад снеигәҭасит. Лад дааҭрысшәа данаасҿаԥш, ани зхы ҩ-напыкла икны ахьаца амҵаҿы, наҟтәирахьтәи аганахь зҽыԥхьакшәа ахаҳә шкәакәа иқәтәаз ахаҵа иахь сылақәа неисырбеит. Ладгьы иаразнак уахь дынхьаԥшит. Дтәан уи нақәацара имаӡамкәа ахаҳә днықәҟацазшәа.
Лад уаҳа ажәак мҳәаӡакәа, уи зхы кны итәаз ахаҵа ишҟа иҿанынеиха саргьы снаишьҭалеит.
– Муқаӷол, бошь? – иҳәан, дшааидгылазҵәҟьа ҩ-ажәак иидыруаз игыруа бызшәа хырҟәҟәа-ҿырҟәҟәала днаиазҵааит Лад.
– Гаҷиреба, баба, гаҷиреба! – иҳәан, ихы дааҩахан дааҳҿаԥшит, ушьҭа зуаҩыбжарахь инеихьаз, зышлеи зеиқәеи неилыҩҩхьаз ахаҵа жьакца. Аиаша уасҳәап ауаҩ гәмычҳа илабжыш ааигартә акәын уи исахьахәра шыҟаз. Иԥаҵа имсеижьҭеи заҟа ҵыхуаз сеидроу, бжеиқәа-бжашла ҳәа еилышкәакәаа-еилиқәаҵәааӡа иԥаҵа хыҽҽаны ихәда иныҵаԥсон. Еиҭаҳәашьа змамыз агәырҩеи агәаҟреи зҭубаауаз илакыҵақәа арацәа ҟәаҟәа рыҵатәазшәа иҵшәаан. Абыржәымзар-абыржәы ҳаӷеимышхара инеиқәиԥсап зугәахәуаз, иҵааԥсхахьаз икәыкәу блақәа аарла наҟ џьара наҟ-ааҟ иаргәҵысҭа аҵахь иҭаԥсан. Аха зегь реиҳа исхамышҭуа илымҳақәа роуп. Сибра ианар ашәырҵаазы аҵаа цәгьа иарцаз абаандаҩы илымҳақәа реиԥш, арацәаххыреиԥш еиқәаҵәахахьан. Ихаз агыруа оупцәа хылԥа цәҩабжьа, аеш аҵыхәа еиԥш иблақәа ирыхчынгаз иџьымшь ахәы еимассқәа ирхажьын. Ишыцәҳәра ицәҳәхьаз ласа галифеи еиқәа хырҟак ишьан. Убри иеиқәа иақәын икаҳаны игәыӷьызшәа, ихцәышааӡа зыԥштәы хаарадаз еимсқәак. Ихьахьхьала иҩаны ишьапы аҿықә иалапахьаз махәыҷ чабыр ажәцәеимаақәак ишьан.
– Ҳаи, шәашәа аԥсымҩа ылыркааит шәара абас шәқәырхқәыраҵо, шәнасыԥцәгьаха шәгәараҵаны шәызмоу! – иҳәеит Лад, иааиҳәаз акуак агыруа ишимаҳауаз шидыруазгьы.
Иқәықәма-шәықәмаха зыхәда зыкәаҽны итәаз Лад ицәажәабжь анааиаҳа, ихы дааҩахан днеиҿаԥшит. Аха Лад ииҳәаз иара изыҳәан ишфранцыз бызшәаз анидыр, ҩаԥхьа ихы игәы инықәыжьны, инапқәа игәыҵаԥса даатәеит.
– Уара, Ҳараз џьара гәыжьжьагақәак иасҳәар сҭахуп ижәла нҵәеит, аха иалоухузеи, ҿаҳаи дагәеи реиԥш цәгьала ҳаидхалеит. Сара игыршәа сыздырам, иара сара сыбызшәала уабиԥс ҳәа иасҳәаргьы ус амзажә еиԥш днасҿаԥшуазар акәхап, абжьарак изцырфогьы издырӡом, ишԥааури? – иҳәан, Лад даасҿаԥшит. Убри аамҭазы:
– О, уара, абар аџьма имԥсыша амаҵә ахьазылаҟәыз! – иҳәан, снаҩсҟа инапы наирххеит Лад.
Дызусҭада абри дызҿу сҳәан, саахьаԥшзар, Кыта Шьониа ихылԥарч ихаргыланы, иҟәыбас маҟа ҟьаҟьала иӡара ҭҳәаа дшааиуаз сылаԥш наиқәшәеит.
Кытагьы дагыруа шьҭран. Аԥсышәала данцәажәозгьы, дааҿамхаӡакәа дцәажәон, аха агырқәа рцәажәашьҭыбжь алыжжуан. Кыта уԥсы, убза, уан, уаб ҳәа уиацәҳаргьы, иаргьы аҭак уиҭон акәымзар уаҳа иҽиҟьомызт. Амала, уара уаԥсуаӡам, уагыруоуп-егьиуп ҳәа ухәмарынгьы уччангьы ианиоуҳәа, иааимԥыхьашәоз уаҩигомызт, убриаҟара ихьымӡӷишьон. Аԥсуа гәҭылсацәа, аԥсуа ҩаца ҳәа аӡәыр дыҟазар, сара соуп ҳәа ихы иԥхьаӡон.
Уажә ҩ-ажәак еихысҳәаалоит. Ҽнак Аныхамҵа ҳәа иахьашьҭаз, џьгьардааи кәтолааи рҳәааҿы ишьҭаз адәы ԥшӡаҿы аҽырыҩра ыҟан, Кытагьы, иахьеиԥш исгәалашәоит, ҽеиқәа ҭоуӷанк дақәтәаны аҽырыҩраҿы днеит. Икәымжәы икаба, хьача сырмала иқәкааз ибыр-фын хҭырԥа шкәакәа иҟәаҟәа иқәыршәны, абри иныс узымҳәо аџьар даарылагылт.
– Уа мшьыбзиақәа, абзеира шумаз зегь! – иҳәан, Кыта иҽгәара ҟамч аҵӷа иарӷьа напы ахәда инахаршәны, иҭаҷкәым неилаиршәын, игәаҵаӷара аҟынӡа иҩаганы аԥсшәа реиҳәеит.
– Уа бзиала уаабеит, бзиа умышхеит! – рҳәан, дыздыруаз зегьы неихаҵгылан, Кыта инапы ааимырхит.
– Кыта, Кыта бзиагәышьоуп зегь рыла, амала, абри ажәа «зегьы» аҭыԥ аҿы иара «зегь» ҳәа ауп ишиамхаҳәо, аха егьаумҳәан дагыруамзи гәыбӷан имаӡам, иацоуп
данаԥсуахаз! – иҳәеит Ҭҳәыҳә, есымша зыбз зымч амырхоз.
Кыта ишырбоз иоуроузоуроу ахәац дадрызшәа ихы-иҿы зегьы неилыӷраахеит. Абри Ҭҳәыҳә ииҳәаз Кыта убриаҟара игәы иалсит, ҳамҭак ажәакгьы изымҳәакәа иԥсы ихәцә иныҵачит. Ашьҭахь, иԥсы ааивиган абас ҿааиҭит:
– Ажәльор ражәаԥҟа сакәхшьоуп. «Еиқәа зшьаӡамыз, еиқәа кыльҵва дихыччон!» ҳәа, ибзиоуп сара сагыруазааит, иацы акәузааит санаԥсуахаз. Уи ԥхашьараӡам. Зегьы аамҭа иахароуп. Амальа, агыруа даагыльаны уара уҩыза аԥсуа цқье иаҵкис аԥсышвальа дцважәо, аԥсышвальа даԥхьо даныҟальальак ауп арыцхара, аиҭа рыцхара. Кыта Шьагә Басариа иеиԥш аԥсышвальа ацважәара зилимшьозеи ҳәа уеизги-уеизги аӡәы исачԥникыльап ҳәа сыгәы иаанагом. Ҭиҳәыҳә бзиа, уара аԥсышвальа иҭыҵуа агазеҭқәеи, ашҟәқәеи, анбанқәак уриԥхьар адгьиль ушьақәльахо удыруазарги ажәакгьы узаԥхьеӡом. Сара Ҭиҳәиҳә бзиа аԥсышвальа агазеҭқәагьы срыԥхьоит, ашҟәқәагьы срыԥхьоит. Аԥсышвальа ажеинраальақәагьы здыруеит. Уааӡырҩишь Ҭиҳәиҳә бзиа, уҟәышьхар ҳәа умшәозар! – иҳәан, Кыта Дырмит Гәлиа иажәеинраала «Хәаџьан ду» абас аԥхьара дналагеит:
«Сугәы дахәаӡеит Хаџьанду,
Иашьҭа ибоура ица ду!..» –
Кыта дааҿамхаӡакәа ажәеинраала ахы инаркны аиқәҳәаларҭа аҟынӡа ҿырҳәала иҳәаны данаалга:
– Дачакы иуасҳәарц исҭаху, Ҭиҳәиҳә, баба, бзиоуп, сагыруазааит, аха саагыльазар агәыльацва рқоҭомқәа симӷичиц. Кыта Шьониа дгызмальуп, абга аӡахәа шькәакәа аҷаҵаны дақәтвоуп ҳәа аӡәги мекена исзимҳаӡац, убригьы улимҳа аҟынӡа иназгар сҭахын. Так, что уара иахье акет
сааурхаз џьушьеит, аха ухоуп, баба акет зақәԥуҵваз. Абарҭ зегьы укәва иҭаҵаны, уаха уԥҳис илызга, дад. Ильоуҵаз ааурыхит, Ҭиҳәиҳә, сукәыхшьоуп! – иҳәан, иҽы иҟамчы накәырҵәишаны даахынҳәит Кыта.
– О, баба, Ҭҳәыҳә, хырқьиара ицаз ҽада иала дааргеит. Есымша акәапеи аӡы аанагоз џьушьеит. Абз баҩ алаӡам иаурҳәалакгьы аҳәоит, аха аҭра ианҭҟьалак, ухаԥыцқәа ирыбжьарӷәӷәаны иаанукылароуп, мамзар, абас аҽнышьыбжьон уарԥхашьоит! – иҳәеит, Ҭҳәыҳә згәы нирхахьаз аганахь игылаз ҽуаҩык.
Ҭҳәыҳә ддаӷьхеит дмаҭхеит. Кыта дышьны деизыххаа димҵажьызар цәгьа имбеит, аха иааг. Ишьра акәым, инаиқәиҳәацәаз аҵыхәала ажәакгьы изымҳәаӡеит. Кыта итәы ҳәаны даақәҵәиаан дандәықәла, егьырҭ игыланы ирзыӡырҩуазгьы, хама-хама инеимпны ауаа рыжәпара иналалеит. Ҭҳәыҳә Кыта џьара акы неихьиҳәарц иҭаххазаргьы, аҳәаха имҭакәа ианиԥырҵ, аҟәараан наиаҳәҿыԥраан, амба шьаҟа еиԥш адәышкәаӷьаз даанхалеит.
Абри зегьы сгәалазыршәаз, абыржәы ҳгәыҳҽанӡамкәа агырқәа рашҭаҿы Кыта дахьааҳахҭыгәлаз ауп.
Ушьҭа иҳабаргәыз аҭырџьман бзиаҵәҟьа дҳауит. Ҳаԥхьа игылаз абанҭ агырқәа зыҩнарҵаз ақьырмыт ҩны хәыҷы анаҩс, абас шә-ҽышьахәарк еиҳамкәа днаскьагашәа дынхон Кыта. Уажә Кытагьы Қьарақьан ахҿарра аҟынтәи дшаауаз, уигьы ари аԥҳәыс лмыткәма бжьы игәы иазымычҳазт, даамҩахыҵит.
– Швара швашва шәаазгазгьи ԥшь-шьапик рыҵальааит, даргьы-шваргьи аԥурча зфо аҳаиуан хшьақәа. Арҭ рыцҳаушьарт иҟоума, аха еиҭа ҳгәы иауам мцахәыцва! – Онџьӷороре, бошь, онџьӷора, гед ишьо! – иҳәан, дизааигәаӡаны днеихагылеит, зхы ҩ-напыкла икны ахьаца иамҵатәаз агыруа.
– Комоль коч қореқда, допиль! – иҳәан, ибжьы ахьынӡазцоз еиҵыхны дхәааит агыруа.
– Ари ииҳәо закәызеи, ииҭахузеи, Кыта? – сҳәан, сиазҵааит.
– Ииҭахыхузеи, ухаҵазар сшьы абааԥс ҳәа дыҳәҳәоит шьубо! – иҳәеит Кыта.
– Ҳаи, ихәылеикааит иабихәа, дышԥарыцҳахеи, уара! Иҭаацәа уҳәару, анҭ хыла-гәыла иқәжьу рбаргь-маргьқәа уҳәару, зыбзада зыхәлам агәатлаӷарцәа адәы ицәыԥсалоу ирыԥсыхәоузеи, уара? – Махьали уареи шәҽадҳа ада уаҳа рҽыназхырԥхьало кәаӷәласа рымаӡамишь? Ушиазҵаара Кыта, удин аныс! – иҳәан, Лад дааӷьаҵәы-ӷьаҵәит.
– Ҭқәан сахьель да гвари? – агыруа ихы наиқәикит Кыта.
– Бодӷо, патын, Бодӷо Ҭоԥуриа! – иҳәан, хәыҷык ила-иҿы аахитын, иблақәа ҭырхаха Кыта днеиҿаԥшит.
– Бодӷо, баба, оҷкумальишь гуршьен муҷоре сақме? – иҳәан, деиҭаиазҵааит Кыта.
– Соре аҷкумаль! Арҭ какаль симинд уамиӷә! – иҳәан, абни ҩ-метрак иҟаз агыруа цәынтыз абомбеиԥш агәақьҳәа дааԥжәан, аҵәуара далагеит.
– Ааит абааԥсы, ухаҵами, уҽырӷәӷәа. Аԥсны ҟьаҟьа дуӡӡа амла шәышԥаҳаркри, шәымшәан. Абри еиҭаганы исызиаҳәа, Кыта, уххь згеит! – иҳәеит Лад.
– Изакәызеи зиҳәа, ирфо иржәуа акыр рымоума, акыр рыхӡума? – инақәырццакны деиҭаҵааит Лад.
– Уахҭаԥса ҳамаӡам, еиқәкы-еиҵакны ҳаҟоуп иҳәеит.
– Уаха абарҭ абра иаанхар, ҳара ҳзыҳәан иԥхашьароуп, уахакгьы иааҳалаҳакӡап. Ахәыҷқәа ма рызхара рфап, аҟит зыхьыз акәҷарақәа реиԥш рхәы илахаха иштәоу умбои анҭ ахәыҷы мыждақәа! – сҳәеит саргьы сгәы нхьаԥссан.
– Швара Адаужьра абарҭ хаагальоит ҳәа шәышь-ԥальаго, сара ара ршьапы аԥни сшьынхо. Убырҭ уаха сара изгоит. Уи шәара хьаас иҟашәымҵакәа шәымҩа шәықәуль! – аниҳәа Кыта, ҳаргьы ҳагәқәа рҭынчны ҳамҩа ҳнықәлеит.
Сажәа ахы мҳәакәа аҵыхәа сзымҳәеит. Адырҩаҽны ашьыжь аҳәҳәабжь Адаужра ахәы иаақәҩит. Саргьы исамхацәгьахан, изқәысҵара сзымдыруа, сҽы кәадырны игылаз алеи-аԥси рыбжьара снақәтәан, уаҳа сҽы ахы саамыхаӡакәа, Махьал инхараҿы саакылшәеит. Қьа-рақьанҟа игаз амҩа уаала идырҭәхьан. Аӡәи-аӡәи идибамырҳәо рхаԥыцқәа еилаханы рыбжьы рдуны акы аимакра иаҿын. Кыта ихылԥарч ала, ауаа дахьрылагылаз иаразнак сылаԥш дааҵашәеит. Саргьы уаҳа саанымгылаӡакәа сышиашаз санаарыдгыла, сышҽыжәыз, аҵааха самраӡакәа Кыта даасԥыххылан:
– Иҟальаз убома, Ҳараз? – иҳәан, дааӷызы-ӷызит.
– Иҟалазеи, шәзықәшәазеи, уара?! – иааџьашьаны снаиазҵааит.
– Ее, иҟальаз! – иҳәан, инапы наирххеит. – Иаха швара шванца ашьҭех, иааҟасымҵаз ак ҟамльеит, аха Бодӷо аҩныҟа дысзымгеит. Уанаџьальбеит, мамзаргьы ахәыҷқәа аҩныҟа иганы акыр рҷасҵоит ҳәа убриаҟара сычкажьны сиашьапкит, аха имуит. Мап аникӡа сцан Михьель дсыманы сааит, дибиргуп, иудируази ма убри ихаҭыр ибар ҟасҵеит, аха Михьельгьы ахәгьы-аҷгьы дықәимыр-гыльеит.
Акыраамҭа ҳнарыдтәальеит-егьит, аха уа иҳаршьозма, аҵых акыр ианца, ҳаргьы ҳауныҟақәа ҳцеит. Ашьамҭазы аҳәҳәабжь анга, иҟальаз сзымдырызт, схангахан, иаразнак счеилаҳәаны сындәилҟьезар, сарико ҟальахьен. Бодӷо иҩны абыльра иаҷын. Ее, уахәаԥшь ицәиблагәӡа ишьгылоу. Аӡәгьи ҳаихьимӡаӡакәа инықәбльаа ицеит! – иԥсы игәы икылаханы ацәажәара даҿын Кыта.
Саахьаԥшны снаԥшызар, Бодӷо иқьырмыт ҩны алашәага ирфаз акамбашь маҟа еиԥш аваҵарақәа хаххала, аҭӡамцқәа хыблаа-ҿыблаа игылан.
– Ибзиоуп, аха изблыда, уара? Дабаҟоу иара Бодӷо ҳәа узҿу? Ихәыҷқәа аӡәыр машәыр ихьма? – сыбжьы
насхасцалан сиазҵааит.
– Избильгәышьодаз, ҳара иаабильуазар ирызҳар-гыльозма. Иара ихаҭа амца нацраҵаны ибльит! – иҳәеит Кыта инапқәа игәыҵаԥсаны дахьгылаз.
– Иабихәа, абарҭ рыҩнқәа рыргыларазы ҳацәқәеи ҳуардынқәеи, ҳареи ааӡаб еиқәаҵәа аабахьан. Абарҭ рҵыхәала зда сымамыз сыцәаӷәацә ашьапы аџь адац икылашәан, аӡәгьы имбаӡакәа ҩаха-ҩымш ахәда акәажьын. Ашьҭахь, зныкыр ирбеит, аха неизаман, аԥсы рыԥсхартә, иалгахьан. Аха уажәы Бодӷо ҳәа узҿу агыруа иацоуп данааи, дшааизҵәҟьа цәгьала напышьашәала иҳаргылаз аҩны былны дылтышахәаша дцеит! – иҳәеит, аганахьшәа зхылԥа агәҭа быжьҵәаа икны игылаз аӡәы.
– Ишԥа, Бадӷо ихаҭа иоума изблыз? – оумашәа ибаны агәра сзымго сеиҭаҵааит.
– Аиеи, дад, аиеи, иара убри агыруа уаҭанӡара ихаҭаҵәҟьа иоуп ҳџьабаа иақәыжьцәаны, аҩны амца ацраҵаны изблыз. Анҭ ирыԥсхаку уҳәар… Рымаҭәажәқәа абра ашҭа ишықәжьыз, ихәыҷқәеи иԥҳәыси иманы, дызлацаз-дызлааз ҳзымдыруа днықәӡааны дцеит аӡыҩры шцара! – иҳәеит Гаџьа аткьац рқьақьа ихәда иахшьны дахьгылаз.
– Ус шыҟарҵоз иацынтәарак иԥҳәыс лмыткәма иалаҵаны илҳәон. Аха абриҵәҟьа ргәаӷьып ҳәа сыҟа-мызт! – иҳәеит даҽаӡәгьы игәы иныҵаххын.
– Ԥсаҭалаҵәҟьа ҳцәажәозар, урҭгьы асаашьаҵәҟьа иақәшәеит. Ҳаӷоу ишиҭахым мчыла ихәышҭаара дахыргааит, уи баша-маша усума, баба! – иҳәеит ҩаԥхьа ани аткьац рқьақьа зыжәҩахыр иахшьны игылаз.
– Дцазар, дцеит, аха оумашәа иубаша, имацара иакәзар акы уҳәарын, иԥҳәыс, ихәыҷқәа… гашьас ириҭазеи, уара?! – иџьашьо илакәшьо даацәажәеит Махьал.
– Аа, абааԥс, амадатәы ақәыџьма иафом, иара иҩны былны дықәҵит, аха аиҳабыра ыҟоуп, аиҵбыра
— зҳәазеиԥш, уи џьара акы азырхәыцуазар, хырхарҭак арҭозар акәхап. Амала, ҳара ҳаламыс шыцқьоу ҳаан-хозааит. Арҭ еиқәыжәахәа қәаби, чуани, рхнышьнеи, хчи, гәабани ашҭа иқәжьу, Кыта уххь згеит, џьара иԥхьактәуп, ԥхашьароуп. Уи аиахьа дцеит, аха инсыжьыз абаҟоу ҳәа уаҵәашьҭахь дҵаа-ԥшаауа дгәарлар алшоит, убри аҟынтә, Махьалгьы Кытагьы, сшәыҳәоит абри агыруа иҷан абра аҷкәынцәа нашәыцырхырааны шәыҩныҟақәа рахь иныԥхьашәк, шәара еиҳа шәааигәоуп, – сҳәан, Махьалгьы Кытагьы бзиарак надырганы срацәажәеит.
– Аҷан ҷанҳәара ицо, гыруак иуар ҳара иабаҳҭаху ихьызаргьы! – хҩык-ԥшьҩык абри неицырҳәеит.
– Урҭ рҭыԥ иқәаҳҵап, Ҳараз, уи уара рацәак игәырҩоумган, – иҳәеит Махьал гәык-ԥсыкала.
Акы иузаҿамкуаз Кыта, ҳамҭак ҿымҭӡакәа дгылан, ашьҭахь:
– Иҟоу швасҳәап бабараа, сара арҭ абергь-мергьқәа, Ҳараз ухаҵкы сцеит, ус уара ишьуҳәо иаашьҭыхны саргье аҩнуҟа исызгом, уарҭ Михьельгьы изгом. Избан акәузар, ари ажәльор издыргыльаз аҩны амца ацраҵаны избилиз ауаиу сара саӡвикны сызиқәгәыӷуам, баба. Уаҵәешьҭах даакыльсны:«Сара сгәабанқәеи сбалишьқәеи иҵегьы ыҟан, сырхнышьнақәа акы ыҟаӡам» ҳәа ихәы укыргьи иҷы узымкуа, душьир дузимшьуа дааумпыҵахар ишьԥаҟауҵо, удин аныс? Бодӷо иҩиза аоҩи хьмыӡӷида иоуп узырԥхашьо, баба.
Сара абас сгәы иаанагоит, Ҳараз, сқанҷир. Абра ауаа ишьырбо анцва иџьшьоуп, знапы иаҷаруа аҷкәунцва ҳамоуп рихьизгеит зегь. Шәаальаган, баба, абра ашьҭа иқәужьу зегь аковзқәа инадыркны, аҵыхәтәанти акото аҟынӡа зегь рсиа ҟашәҵа. Убри асиа аныҟаҵахальаки ашьҭех, уара, Ҳараз ухьизгеит, раԥхьа унапы исзанҵа! Избан акәузар, ҳабригадаҷы бригадирс уҳамоуп. Убри анаис, абра ҳаҭыр зқәу ауаа ҳамоуп, убырҭ унарыльаԥшьны
хәик раҟара рнапқәа анырҵааит. Амальа зынӡак ибзиахон Очамчиренти амельциа дааганы убригьы инапы аниҵазар. Абри баба, законуп, мамзар, ани еиҭасҳәахуеит, жәльор рџьабаа амца иальажьны избилиз сара игәра сызгом! – иҳәан, ихыхны иикыз ихылԥарч неихеиргылеит Кыта.
– Усоуп, дад, Кыта усоуп! Саргьы акада егьсыздырӡом умбои. Раԥхьа, усҵәҟьа сызгәаамыгӡеит, аха уажә саназхәыц, ус уара ишуҳәаз иҟазар еиҳа еиӷьхоит! – иҳәан, Махьалгьы Кыта инаицирӷызит.
Абри аус абриаҟара еиҿдырхонаҵы, ажәлар еигәныҩны еизеит.
– Ари агыруа иҟаиҵаз ухы иқәукып, макьанагьы ҳабаҟоу. Уаагылшь, мышкызны дара ҳара ҳаҩнқәаҵәҟьа рхаҭақәа амца рыцраҵаны иаҳцәырымблаатишь. «Агыруа ашьа ибар аҵәуара далагоит!» – рҳәоит, аха знык дҩеиханы ухәда дзықәтәар, нас маха-маха деиҿыхны дылбааумгакәа дылбаарангьы дыҟаӡам! – иҳәеит зԥаҵа-рша дуқәа хыршаны игылаз Гаџьа.
– Нас ишԥаҟаҵатәу ҳәа уара угәы иаанагозеи? – дҵааит даара зылахь еиқәҵаны игылаз Кәаҵиа.
– Ишԥаҟаҵатәу уҳәама? Иҟаҵатәу рацәак азхәыцра аҭахымзар ҟалап. Шәара абра еилагылоу ауаа, Бодӷо ҳәа шәызҿу агыруа иҩны инапала амца ацраҵаны иахьиблыз шәгәы иалырсны шәцәажәоит. Уара абри ҳара ҳаагылазаргьы ҳхара мхәыцра акәын иаҳԥырхагаз, иахьагьы убри ахаҭа-ԥсаҭаҵәҟьоуп ҳазмырӷьацо. Рыҩнқәа блыга-џьыгахарада ӷьау-ӷьаца анцәа иқәумҵан. Ирблааит иахьынӡарҭаху, уи шәара иабашәхыхьу, иабашәгәыхьу. Уара Бодӷо иҩызцәеи иареи абра иааир, инхар-инҵыр ҳара дак ҳалԥсааит ауп, абжьарак, агырқәа ухы хдыркуа џьумшьан. Ишәымдыруеи, агыруа саси аԥсуа аԥшәымеи ирыхҳәаау ажәабжь. Убас ауп ишыҟало аҵыхәтәаны. Уашҭа дҭаужьлар, абарҵа аҟынӡа анеира даҳәап. Уара уаԥсуами, угәыҭбаара ихы иархәаны аҽҳәаҟынӡа
снашьҭы иҳәап. Аҽҳәаҟынӡа данынаушьҭлак, нас дызҳәо уара иудыруеит. Ааи, уасҟацәа иудыруеит, аха уагханы ихьшәаны ауп ишудыруа. Бодӷораа ргәы иҭоу заа иаҳзеилкаауазҭгьы абри аҩыза арыцҳара ҳзықәшәахьоу ҳрықәымшәаргьы ҟаларын.
Ажәа мыцхәы шәасыршьызаргьы ҟалап, аха сара сыбз ахаан аахысгьы сара исаӷан, иахьагьы исаӷоуп. Мышкызны убри сиаша сагьақәӡуазар акәхап. Аха зегьы акоуп, сиаша-сиашам сгәы иаанагаз саагылазаргьы аӡәы ишьҭахь изқәа икыдысҳәаломызт, иаартны исҳәон. Иахьагьы суаажәлар ишәыҵаскыр сҭахым.
Бодӷо ишьҭаланы уаҵәы иааиуагьы рыҩнқәа рбылра ргәаԥхо анцәа иҟаиҵааит. Шәара ихьаагатәым хьаашәымган! – иҳәеит Гаџьа.
– Ихьааганы уеизгьы-уеизгьы урҭ ҳхы рықәҳамҵар аауам ҳҳәаз џьушьома. Амала, уара ишуҳәаҵәҟьаз еиԥш имариамзар ҟалап аусқәа. Сара агәра ганы сыҟоуп, абарҭ рысаӡ уареи сареи ҳабиԥара мацара ракәым, иҳахшазгьы убырҭ ирыхшогьы ирылҵраны ишыҟам. Гаџьа, ҳара ҳмаҷгәышьоуп. Ар маҷ хьӡы анырго, ах ду, ах ҟәыш зхагылоу, зегь рыла иӷәӷәоу ауаҩы амилаҭ раԥхьа дгылазар ауп. Ҳара ахәашақәа, иҟаҵатәугьы абриоуп, ишыҟаҵатәугьы абасоуп ҳәа наҳаҳәаны ҳаԥхьа инагылаша адыр анцәа ҳалахь данимҵеит. Анцәа ус ҳаишәихьазар акәхап. Ушьҭа ҳхала ҳхы ҳазшом, иҟаҳҵараны иҟоузеи. Акызаҵәык анцәа иаҳзааиго зегьы бзиоуп ҳәа ҳазшаз ҳиҵаԥшлап, убриаҟароуп, уаҳа даҽа мҩак збом сыхәҭаахьала! – иҳәеит Чмыт дахьтәаз.
– О, баба, абас имықәшәатәха ишыҟалоз рдыруан азыҳәан ами ҵыԥхцәатәи ҳкомхоз аизараҿы, Очамчырантәи аиҳабыра ааны, абарҭ иахьа ԥхӡашала ирызҳаргылаз аҩнқәа былны иқәҵны ицо, аҿыцынхацәа ааганы абра индырхарц азыҳәан азҵаара анықәдыргыла, ажәлар: уауаау, ари ҟалашьа змам усуп. Ҳабдуцәа рбаҩҷала ирысу
ҳадгьылқәа шьагьырҭас егьызмаха атәымуаа ишԥараҳҭо рҳәан, имыҳәҳәеи. Абзиаразын снапы уқәскааит, Кыта Шьаниа! Уара ҽеила иугәаламшәои убысҟан Арсана Мқанба ԥсаҭа шкәакәеи уареи, Мыса ихаҭа дназлаз аиҳабыра шәанырҿагылаз. Убри дахырҟьаны акәӡами Арсана хәашабгагьы, аиаша шԥеиҳәаӡеи ҳәа ҿааҳәыра имоуа ԥсышьа цәгьа зирҭаз. Убысҟан Арсана ииҳәаз иажәақәа неиҿыҵԥааны, ирҩны иаразнак ицәгьа ҳәаны длашьҭа-ҳәашьҭазтәызгьы даадыруеит. Аха ацәгьа ӡашьа амаӡам, иԥсуам. Мышкы-ахамшк аҵыхәа ҳаргьы ҳҳақ ԥызжәаша аамҭак ҳзыхашозар усҟан ҳаибабап. Уажә сажәа сагәылахацәан, атлареиԥш самацаӡазар ҟалап, аха саналагах шеи-шықәсеи сгәы иҭабааны иҭоу ҭсырттарц сҭахуп. Ҳаӷоу игәы иҭоу игәы иҭеишьааит. Уара, абри аӡхыҵра идәықәлаз аанкылара макьанагьы ихьшәам џьысшьоит. Шәааи ҟазшьа змоу акакәзар иҳахшаз ҳаԥсаҭа рыцәҳартә иҟаҳамҵап! – иҳәеит Кәаҵиа. Уи амалагьы дуаҩаԥшьын зынӡа мацәа-мацәа деилыӷраахеит.
– Иуҳәаз еилаҳкаауеит, Кәаҵиа, аха убри аӡхыҵра ҳәа узҿу аанкылашьас иамоу ҳәа иудыруазеи? – иҳәеит Еқәыԥ.
– Еқәыԥ, уххь згеит, уиаҟара сзеилцо-егьиуа сыҟазар уара сузҭодаз! – иҳәеит Кәаҵиа.
– Ыы, сара усырымҭакәа усцәызгодаз, суа-ҭәаршьа-рымызт угәахәуама? – даалацәҟәыс-шьацәҟәысит Еқәыԥ.
– Ҳаи, ҳаи, усаҭәарымшьаргьы ҟаларын. Уиаҟарақәа здыруазар, ус иааинырсланы ҩы-жәларык рлахьынҵа сзыӡбозар, нахьхьи снаганы зегьы здыруа аду сивадыртәон! – иҳәеит Кәаҵиа, Еқәыԥ иеинҟьашьа икәашашьатәны.
– Иубома ҩ-кьанҿаак амшын еихҳәа-еиҵҳәа дуӡӡа ишхибамырӡалаз. Уара аханатә аахыс еибадыруа, еибааӡахьоу ҿык шәзеицҭамцәажәеит, нас шәара шәоума абӷа зырҵысуа. Уиаҵкыс шәаҟәыҵ, абри жәытәнатә аахыс ҳазмырӷьацаз аҵәылеибахра. Сара егьарааны
исҳәахьазаргьы, ишышәҭаху сшәыԥхьаӡа, зынӡа гәыӷыр-ҭахлаҳәак сымаӡамкәа, абыржәымзар-абыржәы адгьыл сыҵӷәасаа ицарашәа збо салагеит! – иҳәеит Чмыт.
– Избан усҵәҟьа угәы кажьӡаны узцәажәо, Чмыт? Иҟалаша ҟалаанӡа ахәац абла зҭухуазеи? – иҳәеит Гәаџьуа, деихала-еихыҵуа дахьгылаз абгахәыҷы еиԥш, ихы аакылирҳәҳәан.
– Аиашаҵәҟьа, Аԥсны ҟьаҟьа дуӡӡа ушықәгылоу, ухәымкәа-ушьымкәа аҽнышьыбжьон амыткәма ҳаӷоу иҳәааит! – иҳәан, Мшәылды Гәаџьуа иҽынаидыр-ӷәӷәаланы Чмыт аҵәы наилеикшеит.
– Гәаџьуеи уареи шәеиԥш ҳазшаз саргьы агәы ацымхәрас аупцәарҳәы сызҭеиҵазҭгьы бзиагәышьан, аха шәара ҳазшаз ишәиҭаз анасыԥ аҩыза сара исаҭәеимшьеит, ишԥазури, Мшәылды! – иҳәан, имыруадаҩӡакәан аҩыџьагьы зныктәи иажәаҭҟьара инахәитәит Чмыт.
Сара сыблақәа ааихмырсыӷьӡакәа ихыблаа-ҿыблааны еилажьыз Бодӷо иҩны ахарԥақәеи ахәблы цәыббылқәеи срыхәаԥшуан. Абас ҳауаажәлар рџьабаа заҟантә хаҳада-џьшьада амца иалаццышәхьаз сназхәыцит. Иаасы-кәыршаны еиҿыхоз ауаа рыбжьы, абрахь, наҟ адгьыл аҵахьтәи дунеик иқәыҩны иааҩуазшәа акәын аарла-аарлаҳәа ӷәи-ҵи быжьҵас слымҳа ишынҭакәоз.
Сызлагылаз ауаа рхаҭақәагьы еиҳа-еиҳа исцәыхарахо мацара, ақалт еиԥш сыблақәа инархышьшьылоз ԥсҭҳәашк иналаӡны ицон.
– Уара, ҳара иаауа-иаҳҳәо ахаангьы иҵҳәарамхацызт. Ҳхы ҿышны аӡәы ишьҭахь ҳрыцқьаргьы, стәарҭа шәҟьышьит ҳәа ӷарҭахәыс ҳашьҭихуан. Уи ус шакәу аадыруеит, иаци-иахьеи иҳамбеит, аха иахьа уаҳа ҳхы зқәаҳкраны иҟоузеи? Ара ҳаҩнапык ҳгәыдыԥсаланы, Бодӷо иҩны аццышә ҳалатәаны ҳанбанӡаџьабо? Уаргьы иууа-иуҳәо узымдыруа уқәхеит, Ҳараз, аха џьара ҳхы назқәаҳкуа акы ҳауҳәозар акәхап! – иҳәеит Еқәыԥ, ацагьы
дамбылуа ахьшәашәагьы дамбылуа.
Еқәыԥ сыхьӡ анааиҳәаҵәҟьа, асыԥса сыҵаԥҵәаны ҵаҟа атыша аҵалашә сшазнеиуаз, лакә ԥшак насыҵасын саашьҭԥааны, ахра ҿҟьара снықәнаргылазшәа, ихышхыҵәаз схәыцрақәа саарылҵит.
– Абра иахьа абас ҳшеиҿыхо мацара, х-ҵхык еихала-еихыҵыргьы, еилашәхьоу асыԥса ҳзырԥсасиуа џьышәымшьан. Анаҟәеи асыԥсеи рҩаш хышхыҵәак иқәнамыӡәӡәаауазар, ус алдым асрала акы ахәо ҳәа иҟаӡам. Аԥсуа жәлар аханатә аахысгьы ачҳашьагьы рдыруан, ианыҵҟьатәызгьы рдыруан. Амыцхә ацәажәара рҟазшьахәрамызт. Еиҳабык дгыланы, аԥсреи абзареи рҵыхәала, ԥсрахәшәҵас ииҳәоз иажәа зегьы азыӡырҩуан.
Насыԥ иман уи аԥсуа хаҵагьы избанзар, изыӡырҩуаз, ииҳәоз заҳауаз, еилызкаауаз, ихаӡгылоз ауаа иман. Саргьы гәаанагарақәак сымамкәа сыҟам, Еқәыԥ, уххь згеит, аха аԥсра аԥсра ианадамха, абгахәыҷы сафар еиҳа абгаду сафар еиҳа еиӷьысшьоит. Ара иахьа еизаны иҟоу ҳауаажәлар, шәхаҵкы сцеит! Сыԥсыргьы сзырҽеиуа, бзабаҩысгьы ԥсҵәуаҩысгьы ҳәа сызхәаԥшуа шәоуп. Шәара ишәыҵаскуа ҳәа егьсымам анцәа ду иаҳауеит, аха Ҳараз ифеида абеицәаҳфари, ажәа наак анбеиҿыҵшәари ҳәа ицәыҵагы-ланы исзыԥшуагьы шыҟоу збоит. Урҭ реиԥш иҟаҵә-ҟьоу, исышьашәалам, ауаа хәымҵы-хәымзқәа сыфеида рҿасҵар сҭахыҵәҟьам. Сыфеида рфарц иалагахьоугьы шыҟоу сара исымҳәаргьы шәара шәхала ижәдыруеит. Убри аҟынтә, Еқәыԥ, Кәаҵиа, шьыбжьаанӡа иҟоу шьыбжьышьҭахь иҟамлар ҟалоит. Иахьазы абри аамҭа ада гәыӷырҭа ҳамамшәа збоит. Ус анакәха иахьатәи аамҭа ҳацныҟәап! – сҳәеит, иҵегь исҳәаша арымӡаа шсымазгьы мчыла сгәы инҭашьны.
– Ҳараз, уара уҟынтәи исаҳарц исҭахыз уачхнысит. Ҵоуп, уаргьы уҿы зкуа-изышьҭуа, уҿа змырӷәӷәо
шыҟоугьы збоит. Иуҳәазгьы ҳара ҳзы аилкаара уадаҩӡам. Иара уара ухаҭа удагьы, абра Кыта Шьаниа дназлоу, Сарпион, Угьан Аҷкадуақәа, зда дҳамам ҳзықәгәыӷуа ҳҵеицәа бзиақәа схы нашәықәкны ҩаԥхьа Ҳараз исҭаз азҵаара шәысҭарц сҭахуп. Ажәа ҩынтә иуҳәар афҩы амоуп рҳәоит, аха еиҭасҳәахуеит. Иаҳзаанагозеи, дад, уаҵәтәи амш? Агырқәеи ҳареи абас цәи-мҵи реиԥш ҳанбанӡа еишьҭазаауеи? «Асаси асаси еихыбаауан, аҩыџьагьы аԥшәма иҭахӡамызт!» Ирызҳаргылаз аҩнқәа еиӷьу-еицәоу ҳәа аимакра иалагозар акәхап. Иахуҳәаауазеи, Гәаџьуа абри? – иҳәан, зегь рылымкаа иарӷьа ԥаҵа аҵыхәа аарҭрысны Гәаџьуа ихы наиқәикит Еқәыԥ.
– Шәарҭ зегьы здыруа абзиахәқәа ишәзымдыруа сара сабахәарҭагәышьоу, – иҳәеит Гәаџьуа, иҽрыцҳа-ҽыргызмалшәа.
– Абжьааԥны убыз уаҩ дахәомеи! – иҳәеит, уажәраанӡа ҿымҭӡакәа итәаз Қәаса.
– Ҳаи, иабадихәа лажәхеит! «Ашәаа цәажәан Паҟьа иуамызт» ҳәа. Абаҩ ԥсеиԥш уҟырҟы сышԥаҭахеи, Қәаса, иаџьоубеит. Сабауԥырхагахеи цынҵәарахк, сыжәла-заҵәны ахәшәыц еиԥш абра сшәыларшәуп, сыԥсы ахьҭоу сахумырҟьозар! – иҽаарыцҳаитәит Гәаџьуа.
– Ала маӡала ацҳара иашьцылаз иушьаанӡа иаҟәыҵӡом, Гәаџьуа. Уаргьы убз ала укнаҳатәиижьҭеи акрааҵуеит, аха иахьынӡауа ҳхы уаҭәаҳшьар ҳҭахым. Амала, абни хьа-цәгьа, хьа-бзиа ззымдыруа, убыз ҵҩызаа ашьшьыҳәа уҿы иааҭоумкыр, есымша акәапеи аӡы аанамгар ҟалап! – иԥыххааса, иуадышххыраха иааумҵарыԥсаргьы ҟалоит! – иҳәеит Қәаса, дшеибкра деибакны.
– Абриаҟара уса ҭыхны усацәҳартә еиԥш иаҳәазеи, уара абри сыбыз? – иҽырҭынчӡаны дҵааит Гәаџьуа, мчыла ччаԥшьк иқьышә инықәырххшәа.
– Уҳәа-убз калкало икылсааит, убыз иаҳәахьоу удыруазар. Аха макьана аҩысҭаацәа реиԥш улсхыр сҭахым. Иааиуеит уи аамҭагьы, усҟан ҽеишәа ҳаицәажәап!
– иҳәеит Қәаса, даамақар-чақарын.
– О, убаашәт, уара Қәаса қамсажә уами. Афы уԥышькылҟьозаргьы ҳамдыруеи. Ус анцәа иџьшьаны умацәақәа ҭыҟьҟьозаргьы, уаҳцәызгода уара ара уҟоуп, саргьы ара сыҟоуп. Амала, заа аҳәа выр-выр ҟоумҵалан! – иҳәеит Гәаџьуа, ицәажәашьа аамԥсахӡакәа иҽырҭынчӡаны.
– Анцәиныс абри ацәгьаҳәаҩ ихы аиҿыхырҭа шлабжьачарҭастәуа! – иҳәан Қәаса, уаҩы дизымҳәынҷо дԥаԥашькны Гәаџьуа дсымшьыр зуҵәҟьом ҳәа иҿааихеит.
– Доушәышьҭ, доушәышьҭ сылбааидозаргьы силбаамҭахааит! – иҳәан, Гәаџьуагьы иҿааихеит.
– Аџьма анынҵәаша тәыҩала еисуеит ҳәа, шәара-шәара ҷан-ҷаны шәышԥеибаки! Уара шәара оумак ҳԥыжә-баауеит, шәхы згаша жәбааит, иараби, рхы-рыԥсы ишԥачычеи злыԥха ҳаура! Шәҽаанышәкыл шәара агыӡ-ҳәыӡқәа! Уиаҟара шәтәарҭала аихатә рымӡ хыжәжәозар, шәзабашьыша ара ҳрылагылоуп! – шәнеи шәхацәазар, шәабацәа радгьыл шәыла шааԥшуа ачауқьцәа ахәымткыр реиԥш иқәлеит. Лассы ҳнышәынҭрақәа рыгәқәа рыҩнқәа ықәдыргыло иалагозар акәхап. Унеи, Қәаса, унеи, Гәаџьуа – иаашәмышьҭын уиаҟара шәхацәазар! – иҳәан, ибжьы ахьынӡацоз дрықәҳәҳәеит Чмыт.
Амцабз иҩаҵҟьаз аӡыхшьах анақәҭәа, иаразнак ишынеиқәчхьыпыз еиԥш Қәасагьы Гәаџьуагьы рыбз рҿы инҭабылгьан, рҵыхәақәа рышьҭарҽыланы егьҟамла-ӡазшәа еиқәԥсаса ԥшьала иаангылт.
– «Аӡәы ар иҳәон, аӡәы – амажәа!» ҳәа Авоу иеиԥш саргьы уажәы даҽак бжьазгалоит, аха ҳаҷкәынцәа анцәа иџьшьаны напхаԥса деибамыргакәа, ԥсҭбарада лыԥхала еилгеит, еиҭасҳәахуеит, анцәа ду имчала. Гаӡароу ҟәышроу сыздырам, аха акы сазҵаар сҭахуп, Ҳараз! – иҳәан, Ҳараз ихы наиқәикит Уарҳан.
– Сузыӡырҩуеит, Уарҳан, ухаҵкы сцеит! – сҳәан, сааизҿлымҳахеит.
– Абарҭ аҿыцынхацәа абра ҳара ҳқыҭаҿы иааганы индмырхар ада хәарҭа-хәаԥшь ыҟамкәа ишԥаҟалеи? Ара ҳара ҳқыҭа адагьы еихык-еиҵык иааҳакәыршаны егьырҭ ақыҭақәагьы ҳавоуп, аха урҭ рахь рацәак ирҿырхас-ҭарымтәит. Абри змааноу здырыр сҭахын. Ҳара ҳаандақәа ракәызма нас еиҳа илаҟәыз. Мамзаргьы ҳауаажәлар уаҩҵас рҿы еилымгоу? – иҳәан, абри ииасхьаз, ицахьаз, ирыӡбахьаз азҵаара еиҭарӷыӷкны иҿыцҳҳараӡа иаацәыригеит.
– Иарбан қыҭақәоу аҿыцынхацәа ахьынармышьҭыз? – дҵааит Кәаҵиа днасԥыҩлан.
– Иарбан қыҭақәоу умбои: Џьгьарда, Аҭара, Ҷлоу, Ахәҵа!.. – днацыҵҟьашәа ладагьы-ҩадагьы ақыҭақәа ахьыҟаз рганахь днаҳәы-ааҳәуа инапы наирххеит. – Ҳара ҵыԥхцәоума сыздырам, знык заҵәык анцәа сыркьаҭ ҳәа аҿыцынхацәа Бзанқыҭ рнырхара аҵыхәала еизарак ҟарҵеит. Убраҟа дықәгылан, ани Очамчырантәи ахылаԥшҩы иааз, ихьӡи ижәлеи сгәалашәом, ихырҵәаны иаарго ауаа ҳашьцәа шракәу, уи еиҵхоу аус ду аҿагылара шыҟамло, нахьхьи, Сталин ихаҭа азакәан инапы шаҵеиҩхьоу-егьиу иҳәан, иазуухуазеи дышзахәоз дқадақьит. Арҭ ҳара ҳтәқәа ахәашақәа, ақыҭа еиҳабыра ҳәа усҟан уа ахылаԥшҩы иватәақәаз рыбжьы рымырхызшәа акәын рҿы аӡы ҭаҭәаны иштәаз. Ахылаԥшҩы иааз ииҳәаз ауп рҳәеит. Арсана рыцҳа, Шьагә уҳәа ишыԥсыша здыруаз аӡәык-ҩыџьак аахаха-чахақәеит-егьит, аха ирыцзырӷызуаз дҟамлеит. Дад, ус акәым аусқәа шыҟоу. Ҳала ишабо ҳхәы еиҩшаны иаҳҿашәымҵан. Иааҳаҵагыло ҳаҷкәынцәагьы уаҵәашьҭахь уара уаныҟам, сара саныҟам ҳаԥсаҭа рыцәҳауа иҟашәымҵан. Ма ҳаԥсыроуп, ма ҳанхароуп, ҳала шааԥшуа ҳадгьылқәа ҳзыҭиуам, ҳхы ақәаҳҵоит
ҳәа иааидгыланы, ҿык еицҭацәажәаны иаақәгылазҭгьы, иахьа абас Бодӷо иҩны амца аццышә ҳалаԥшуа ҳтәомызт! – иҳәеит Леиуа, дхәыц-бӷьыцуа аҵлақәа рдарыԥарақәа дахьрылатәаз.
– Анцәа! Ус уҳәар ауа-егьиуа иҟахызҭгьы, нас закәых-зеи уаҳа!.. – инцәыҵеиҳәеит Мшәылды, Гәаџьуа иҵыхәа иҽаларҳәны дахьтәаз.
– Ус анырҳәа уасҟацәа иауитеи егьырҭ рҿы! – иҳәеит Еқәыԥ.
– Дарбан егьырҭ? – ҿааиҭит Гәаџьуа.
– Дарбан умбои џьгьардаа. Џьгьардаагьы аизара ҟарҵеит усҟан, ҳара Ҳабзанқыҭ еиԥш. Знык Ҳабыџь дықәгыланы данцәажәа, аҿыцынхацәа Џьгьарда рнырхара ахәда ԥҟахеит. Агырқәа абри ашьха қыҭа ԥшӡаҿы рымцахә реиҿадмыркит. Ахәыҷы инаиркны, аҵыхәтәантәи ашла иҟынӡа рхы шақәырҵоз аиҳабыра ианырба, агәра анырга, ных-ных џьгьардаа иҟарҵаз ҳәа, абри ҭыӡшәаха-игәарашәаха егьырҭ ақыҭақәа ираҳар иарбыжкуеит, урҭгьы џьгьардаа ркәал иҭагылоит рҳәан, рацәак рыҽдмырџьаџьеит.
Дара џьгьардаа ҳәа узҿугьы акәтаӷь ԥымҽӡакәа ирывагьыжьны имбылгьаӡеит усҟан. Егьырҭ ақыҭақәа инаԥшуа алацәҳаршәап рҳәан, зегь реиҳа аҿыцынхацәа Џьгьарда раагара иаҿагылаз Данаҟаигьы Мызагьы ҿааҳәыра рмоуа ихырҵеит. Урҭ ақыҭа ацә тәыҩа еиԥш иалагылаз арԥарцәа иахьагьы уаҵәгьы илкылахәаша ицеит. Аха зегь акоуп, аиаша уҳәар аԥсы дгылоит! – рҳәоит, ақыҭа иалҵыз анхаҩыжәлар егьаҟарҵазаргьы ртәыҩақәа рызхымжәеит. Аиҳабырагьы ақыҭа зегьы рзымшеит, аҿыцынхацәагьы уаҳа иқәырмыжьлеит.
Убысҵәҟьа ҟарҵеит аҭараагьы, ҷлоуаагьы, унеишь да, џьара рымхқәа зрашәо гырқәа кылгәыгә-мылгәыгәқәак ракәымзар, реиуа зеиуоу аӡәыр урҭ рқыҭа далубаауазар! – ажәак шәынтә икапанны, ишәаны-изаны ицәажәоз Еқәыԥ
даланагалан ԥыҭк иамхаҳәеит.
– Џьгьарда Ашәы Ҳабыџь дцәажәазар, уаргьы соуп ҳәа ухы уԥхьаӡоит, ҵыԥхцәа аҿыцынхацәа рызҵааразы аизара анҳамаз уаргьы ууаажәлар рыхьӡала уқәгыланы уцәажәандаз. Ыы, уара Ҳабыџь иаҵкыс уеицәазма, мамзаргьы, Ҳабыџь иеицәа уқыҭа ухыхьызма? Амала, сара иахьынӡаздыруа ацәажәара акәым, зынӡагьы аизараҿы уҟаӡамызт. Уажә абра уқыҭа ухы нақәумҵар ада ԥсыхәа умамкәа уаақәгылеит! – иҳәеит Гәаџьуа, аԥхьан еиԥш акәымкәа, ибжьгьы неихацаланы Еқәыԥ ихы наиқәикын.
– Иҟоу удыруоу, Гәаџьуа, баба? – Еқәыԥ иԥштәгьы ааиԥсахын, жәа ҭынхақәак Гәаџьуа инеиҿаижьырц иҽанааизигоз:
– Еқәыԥ уххь згеит, иҟалозар урҭ уара урмеиканын. Гәаџьуагьы ҽеила дырдыруеит, уаргьы урдыруеит. Ус анакәха, Еқәыԥ Гәаџьуа ииҳәаз аҭак изыҟамҵеит ҳәа аҳәара аӡәгьы ихы иаҭәеишьом. Уи ауаҩ иидыруаз иҳәеит. Гәаџьуа иҟынӡа ухы ноумган иҟалозар! – сҳәеит саргьы иаархаашәа, аха ашҳам налыркәкәаны.
– Усоуп, усоуп, Ҳараз, уажәы амаҷ-саҷқәа рырххара аха ҳамаӡам. Ҳала шааԥшуа ҳшьапы зықәгылоу ҳадгьыл гәакьа ҳаҵышьшь ацара иаҿуп. Убриоуп уажәы хәыҷгьы дугьы хаҳәраҳатәыс иҳамоу. Амҩаду ҳантәаланы Бодӷораа рлахьынҵа аӡбара ӡҭахысроуп ҳәа исыԥхьаӡоит.
Қьарақьанынӡа акыр бжьоуп. Аҿыцынхацәа рыхьӡҵа, уҭахызаргьы ихырҵәаны иааргаз агырқәа рыхьӡҵа, ишакәхалак, урҭ ҳара иҳахьымӡӷӡам. Ҳара иҳахьымӡӷу, ҳауаажәлар рбаҩҷа здыӡлахьоу ачаи алаҵара ҳазҿу ауп. Убри ауп сара хаҭала аџьынџь ҳәа исыԥхьаӡо. Избан ҳәа уҵаауазар, убри ачаи иҳахшаз, урҭ ирыхшо рзыҳәан ҭоурыххоит, ԥсҭазаарахоит. Убри, хымԥада ҳара иҳахьымӡӷуп. Абриаҟара аԥхӡаша зызкарҟьахьаз аус ушьҭа еиҵаҳархар ихыдаҳтәыр аӡәгьы иҳаҭәеишьом! –
иҳәеит Гәаџьуа.
Уаҳа ажәакгьы аӡәгьы иацимҵакәа, зегьы ҩеибаргылан, Қьарақьанҟа амҩа инықәлеит. Бодӷо инапала ииблыз аҩны ахәыблы иахылҵуаз аҵыхәтәантәи алҩаҵә, аҵыхәтәантәи ашәаџьҳәаҩ иеиԥш аҩеира иаҿын.
Саб иҩымҭа сыблақәа ааҟәысхын, ҳамҭак схы сааҩахан, ахәылԥазы ажәҩан акалҭ ишнаҵаӡра-инаҵаӡхьаз амра аҵыхәтәантәи ашәахәақәа амшын инхшьыланы, акәаԥҳәа амшын ҵада аҽҭанаршәит. Ажәҩан акалҭ инкыдшаҟьалаз сылаԥш ҳәаԥы-ӡыԥуа хәылԥ шәаԥшь иналахеит. Саргьы сыблақәа уаҳа иаасзахымгаӡакәа ашәаԥшь ҟаԥшь инадшанхалеит.
«Зыбзада зыхәламыз Бодӷо ихәыҷқәа мҿтәы гәаблаала Махьал иҽадҳа жәны ирымҵагылан», – абарҭ саб ицәаҳәақәа абыржәыҵәҟьа рыԥсы ҭалан, рыҳәҳәабжь слымҳақәа ҵырхуа иалагеит. Абри чҳашьа змамыз ауаҩытәыҩса иуаӷеимышхара исгәаланаршәеит, схәыҷра иақәлоу, хашҭра зқәым хҭыск. Уи шыҟалазгьы абасоуп:
Уи ашықәс аҿыцынхацәа Бзанқыҭ иааганы рнырхара ианасакьаҳәымҭаз шықәсан. Ҳара ҳахьынхоз Адаужра ахәаҿы иахьагьы уаҵәгьы хьаас ирымаз аҿыцынхацәа ракәын. Уажә урҭ зааргаз, раагара зызҳәаз, иртәымкәа-ирымаамкәа рабацәеи рабдуцәеи радгьылқәа ахьныркылаз акәӡамызт гәырҩас ирымаз. Зыда ҳәатә рымамыз, аҿыцынхацәа ирҭахӡамкәа, мчыла ихырҵәаны иахьааргаз, аргамаду иҿаа-ҿаауа амла ишагоз, арахь дара рацәак иахьырзмыцхраауаз акәын.
Убарҭқәа зегьы анаасгәалашәалак, аиаша уасҳәап, суаажәлар акада даҽакы ахьырзымдыруаз, ҩысҭаарак гызмалрак ахьрыҵамыз, ирбоз ираҳауаз заҵәык ахьырԥшьоз, иахьыразцәаз, ахара иахьзымԥшуаз азыҳәан, иахьагьы ҩныҵҟала сгәы рыдаазгалоит. Убри аахыс
ҩынҩажәа шықәса ҵхьеит, аха абыржә исҳәарц исҭаху ахҭыс мшаҽнеиԥш, еиҳа-еиҳа иҿыцҳҳараӡа игәыԥжәагаха сыблақәа иаарыхгылоит.
Сара усҟан ҩба рҿы стәан. Ҳара ҳахьынхоз Адаужра ахәы аҟынтәи Бзанқыҭ ашкол аҟынӡа ԥшь-верск бжьан. Есышьыжь макьанагьы алашьцара адәы ишықәыз, сан ҩ-кәарак срырганы Растел ихәы ҳәа иахьашьҭазынӡа снаскьалгон. Абри ахәы ҳанаахшәалак, ацәылашарагьы иалагон.
– Аҳы, ушьҭа Разанраа рҟынӡа егьыбжьаӡам, сымшәаӡакәан схала сцоит ҳәа сан ианласҳәалак:
– Ибзиоуп, уан дукәыхшоуп! Сара аулица аҟынӡа унеихьазаргьы унеихьеит ҳәа сгәы сырҭынчаанӡа абра сузыԥшны сгылоуп, умшәакәа уца! – анылҳәалак, сан сара амҩаду аҟынӡа сылбаанӡа уа дышгылаз агәра згон аҟынтә зынӡа сгәы ӷәӷәахон. Нас исуҭахуааз, амҩахәасҭа аахәаны ахшьыра сыҽнасҭон.
Аҽны хә-урокк рыда ҳмоуӡеит. Шьоҭа Андриа-иԥа игәы рахәымхазт, аҩныҟа дцеит, иахьа уаҳа дҟалаӡом, шәыҩныҟақәа рахь шәцар ҟалоит анырҳәа, ахәыҷқәа зегьы ҳацыԥхьаӡа еҵәышк-еҵәышк нкыдԥааны ҳакәа инҭадыршәызшәа, убриаҟара ҳгәырӷьеит, ҳашкол аашьҭԥааны аҵысхә еиԥш иԥеи-ԥеиуа ҳабжьы ацәқәырԥақәа инхырҵеит. Шәымҭакгьы ахмырҵкәа аҵаҩцәа зегьы ашкол ашҭа ааныжьны ҳҿынаҳхеит.
Ахәыҷқәа исыцыз Ахуаа рҟынӡа акәын иахьсыццоз. Адаужра ахәахьы исыццоз ҳәа аӡәгьы дшыҟамыз саназ-хәыц, иаразнак сгәалаҟара аабжьысит. Уи исыцыз ахәыҷқәа еицгәарҭан:
– Изакәызеи, Адгәыр, Мырзаҟан иҵәақәеи ижьи рыфара уахьақәиҭым аума иаалырҟьаны учча-ухәмар зеихсыӷьыз? – иҳәеит, илақәа ҟәбарӡа, ишәагаа аҵкыс изажәра ихыҳәҳәо, игәчама еиԥхьчаа аӡыршәрақәа хыҵны зеиқәа ахырҷара иахажьыз, Хәлабаӷь ҳәа ҳзышьҭаз
ҷкәынак.
Даара иаасгәамԥхаӡакәа сылақәа цәыркшаԥаны снаихәаԥшит, аха аҭак иасымҳәаӡеит. Нас иаасзы-мычҳазт:
– Уара уақәиҭума? – сҳәеит.
– Аныха дакааит Мырзаҟан хырзаманшәа иҟоу! – иҳәан, Хәлабаӷь дтәаа-маауа иҿынеихеит. Уаҳа уи аӡбахә ала егьимҳәеит, избанзар иҿыцыз ииҳәоз ҳәа егьыҟамызт, зегьы иаадыруан.
Иҟалаз уиоуп, Мырзаҟан иҩны аулица нымҩахыҵҵәҟьа игылан. Иахьеиԥш исгәалашәоит хьатә кәасқьа ҳаракык изгылан. Мырзаҟан ихаан Бзанқыҭан иара Мырзаҟан ихаҭеи, Дауҭи, Шьаҳан Мқанбеи раамҷыдахаз аӡәгьы арзаҳал изыҩӡомызт. Убри аҟынтә абарҭ зыхьӡ сҳәаз ауааԥсыра егьарааны рыҩны унеиргьы ҽ-гәарҭак еиқәхарԥа, раӷәрақәа ирыҵасуа аҽхырԥарҭақәа ирыдҿаҳәалан. Ажәакала, урҭ аҵара ду змаз ауаа ҳәа ирыԥхьаӡон.
Шьаҳан Мқанба ҳәа сызҿу сара сихаанымызт. Аха сабду Ҭемраз иашьеиҵбыҵәҟьа иакәын. Уи иҩымҭа – ҩымҭак иалаҩашьомызт, убриаҟара инбанқәа ҭыхны иҩуан. Иара атипографиа ахаҭаҵәҟьагьы усҟак иԥшӡаны анбанқәа рызҭыхуамызт. Шьаҳан инап ҩымҭақәа иахьагьы саб иҭынханы ичықьмаџьа иҭоуп. Ушьҭа сара аӡәзаҵәык соуп Шьаҳан иҩымҭақәа лахьынҵасгьы гәыӷырҭасгьы ирзынхаз. Саргьы иахьынӡасылшо ҳаҭыр рықәҵаны иҵәахны исымоуп.
Уажәы аҳа сшықәыз аҵәа сықәлеит. Мырзаҟан иҩны аԥхьа ирыԥхны ажра ду ихықәгылаз аҵәақәеи, амжәаҵлақәа ирықәыз аҳардан жьи ҳанаарывалалак аԥсра ҳзаауан, ҳҿаӡы ахәхәаҳәа аҿаанахон. Аԥшырҭа ҳаҽналаӡаны амжәаҵлақәа ҳрықәлон. Ихҩежьаахахьаз амжәа абӷьи аӡахәа абӷьи ҳаҽрылаӡаны ҳазхараҵәҟьа ажь ҳфон. Иаҳфазгьы азмырхакәа, жьымжәала ҳакәақәа рҭәны ҳаалбаауан.
Ари иахьа акәымхеит, ари уаҵәы акәымхеит. Мырзаҟан имжәаҵлақәа даарыҵагылацыԥхьаӡа, еиқәаҵәаӡа ажь ацәақәа днарылагыло даналага, уи ҳара есымша дзаҳхаҩомызт аҟынтә, ҽнак ихҭырԥа шкәакәа иҟәаҟәа инықәыршәны ашкол адиректор иҟны днеин: «Дад, Кадыр, уҵаҩцәа ԥсыхәа ансырымҭа, ԥсыхәа ансырымҭа ахьӡми, сҵәа нымхеит, сҳа нымхеит, сыжь акәзар, иҟалома иҟамлома ҳәа акәымкәа, аӡахәа еилаԥыххаа аԥхасҭатәра иаҿуп. Есымша сбаҳча акәым, аԥсыҵәҟьа дузыҷаԥшьом. Ари знык ирасҳәеит, ҩынтә ирасҳәеит, сыҵҟьеит сыԥеит, исыршәоит ҳәагьы салагеит, аха ианамуӡа Елыр ныха инаганы сқәаҵагьы сбаҳчагьы аныха иасҭеит. Саргьы ӡ-хьамԥшла сҿи-снапи ӡәӡәаны снышьамхнышгылан сышзахәоз сыбӷеит.
Баба, аныха хәмаргам, хынтә жьаҳәала аԥсынгьыри ахы санықәс, зылԥха ҳауша аҽырҳәа амца ацыԥхь наҿыҵддит! Суҳәоит, дад, Кадыр, абри аҵыхәала уара уҟны хықәкыла сааины ишуасҳәаз, абри саԥхьа ииасны ицақәо ахәыҷқәа зегьы исызроуҳәарц. Ирамҳәакәа инсыжьыр сҭахым, иҵасым. Дара егьа имбжьахзаргьы агәнаҳа сзаҵалом!» – иҳәан, иалоухузеи Мырзаҟан ала гәыбзыӷ аҳәҳәыҳәа ирҵәуеит.
Мырзаҟан ҳдиректор иааиеиҳәаз зегьы адырҩаҽны аҵаҩцәа ҳааизганы, аизара ҳзыҟаҵаны иҳаиҳәеит. Кадыр Уарҭан-иԥа убриаҟара ҳҭарԥшны, убриаҟара аныха ҳацәыршәаны дцәажәеит, сара саӡәыкны сахьтәаз сшәаны аҟәараҳәа аиҵасра салагеит.
– Аныха алԥха-агәыԥха анцәа иҳаиҭароуп! Уи иалымшо ҳәа акгьы ыҟаӡам. Шәара аӡәыр ижәбахьоу-ижәымбахьоу сыздырам, аха мызкахьы ҩынтә-хынтә амцаԥшь ацрыдды, жәҩангәы иҵысны, мраҭашәара шыҟоу аҿыҩанахоит. Иааихмырсыӷьӡакәа амца ацыԥхь шахьыӡсо, наҟӡа џьара, ажәҩан акалҭ ахь агәақьҳәа абжьы цәгьа ҩахыжьны, ҩаԥхьа ацыԥхьқәа хәылԥ шәаԥшь иналаԥыххааны, жәҩангәы
иныҵаӡуеит. Уи аныха ҳәа сызҿу, ҳаӷоу ихарахааит, ашәы дышьман ҳаӷоугьы дакааит. Мырзаҟан ишәырқәа: амжәа какали, аларҳәасеи инаркны, ажьи аҵәеи рҟынӡа аныха иеиҭеит. Абри абриами ҳәа акы шәаналакьыс цәгьароуп ижәдыруазааит! – иҳәеит ҳдиректор иԥшынҵаӡаны.
Ашьыбжьышьҭахь, зегьы раб дышьны рыхәда днахыршьызшәа, иҳақәшәацәгьаны, аӡәи-аӡәи ҳзеиҿамԥшуа, Мырзаҟан ивганы инагаз аулица ҳаныланы ҳахьнеиуаз ауп Хәлабӷьи сареи абри аҩыза аимак ахьҳауз.
Ҳдиректор Мырзаҟан иҵәақәеи, иҳақәеи, ишымҳақәеи Елыр ныха ишеиҭаз анҳалеиҳәа инаркны, аҽада архәасҭа иқәлараҳа, Мырзаҟан ибаҳча ақам-зқамыз ақәлара акәым, уи аганахь ҳшәаны аӡәгьы уахь ҳҿы ҳарҳәуамызт.
Ахәыҷра уҳәеит ҳәа, усҟан ауаҩ ииҳәоз зегьы ҵабыргыз шԥаџьаҳшьоз! Џьара ҩысҭаарак гызмалрак адунеи аҿы иҟоуп ҳәа ҳаҟаӡамызт. Уи зхысҳәааз абас Мырзаҟан ашкол аҿы дааины иҳәеит ҳәа ҳдиректор иааҳаиҳәаз зегьы мцызаарын. Мырзаҟангьы ҳдиректоргьы неицәажәан, абри аҩыза иҟам-иным аус зеиҵырхаз, Мырзаҟан ишәырқәа уаҳа ҳарԥырхагамхарц азыҳәан акәзаарын. Урҭқәа зегьы ҳамҭак ашьҭахь еилаҳкаагәышьеит, аха иааг, усҟан Мырзаҟан ижьгьы иҵәақәагьы иҭаахьан.
Абри ахҭыс ҟалеижьҭеи иҵӡозеи! Иара Мырзаҟан ԥсаҭа шкәакәагьы идунеи иԥсаххьеит. Аха анцәа иџьшьаны, ихшаз-иԥшаз ӷӷаӡа инхоит-инҵуеит. Иахьагьы Мырзаҟан иҭынхара санаавалалак абри аҳаҷаҳәа иаасгәалашәоит. «Уԥсаҭа ахьы ахьыршо инеиааит рыцҳа!» – абасгьы иԥсаҭа сныҳәоит.
Ушьҭа раԥхьа инаркны сыззааирц исҭахыз ашҟа сиасып.
Хәылбаҽхак ашкол аҟынтәи сшаауаз аҿыцынхацәа саарывалеит. Аиаша уасҳәап, убысҟан убраҟа ахәыҷы иҵәуабжьы игоз иахьагьы сгәаҵа иҭыҩуа џьысшьоит,
убриаҟара игәыҭшьааган сгәалашәараҿы иаанхеит.
Аеҵәа кыдызхуаз ахәыҷы ибжьы убриаҟара сҿанаҳәеит, шьаҿак саԥхьаҟа сзынеиҭамҵит. Аулица ахықә аҿы садырсызшәа саангылеит. Сара сахьаангылаз аҩны аԥхьа, агәашә аҿыҵәҟәа акәын. Снымҩахыҵны агәашә снадгылан, схы нхыкны алартҟақәа еидычаԥаланы агәашә иҿаз снахыԥшит. Ахәыҷ иан дахьылкыз акәты аҵәы иахоу еиԥш дшаҵәы-шаҵәуан, ҿи-лаӷырӡи ааиқәихуамызт.
Сывараҿы аанда иавагылаз, иҩеижьӡа алаҳәагәаџа иахагылаз ахышәҭқәа аахысыҵәҵәан, агәашә алыкә нылыршәаны ашҭа сынҭалеит. «Алацәгьа рымазаргьы!» – абри анаасхәыц схәы-сжьы қақаӡа иҩеилагылеит. Аха сара сзыцәшәоз ала Мура џьаргьы сылаԥш ианыҵамшәа, сгәы рҭынчны сҿынасхеит. Ус иҳәырҳәыруа, аҵыхәа хәымбабиса шьҭарссы, алымҳацәқәа аҭынханы ԥинак ахәы илахаха аҷыӷә-ҷыӷә арган, сылбаанадарашәа аҿаанахеит. Ианаасыдыххыла, пықә, пықә! – сҳәан, снацәақәа анааиқәысыкша, иааҵыҵын ихәантеи-сантеиуа сшьапқәа инарыҵаҳәит. Саргьы, аҽыргаӡа-ҽырхәмаршәа маӡала исмыцҳауанда ҳәа агәра мгацәакәа сназҿлымҳахеит, аха ус егьанадсымбала, сгәы каршәны аҳаҷҷа амҵа итәаны алоура зуаз ани-аԥеи рышҟа сҿынасхеит.
Уаҳа ажәак мҳәаӡакәа, слаҳәагәаџа ахышәҭқәа кны ашьшьыҳәа санаарыдгыла, иҽаҿимшьаар ада ԥсыхәа имамкәа дышҵәуоз игәшәахьаз ахәыҷы иаразнак аҵәуара дааҟәыҵын, иблақәа ҭырхаха сышәҭқәа дрыхәаԥшуа иҽааиқәикит. Наҟ лҿы нарҳәны зхәыҷы дызкыз ан, иаалырҟьаны лхәыҷы аҵәуара данаҟәыҵ, илзымбатә-барахан, ахьышәҭҳәа лышьҭахьҟа даахьаԥшит. Ангьы ахәыҷгьы ҿымҭ-ԥсымшьа рыблақәа аасхмыршәаӡакәа исыхәаԥшуан. Раԥхьашәа изуа-исҳәо сақәымшәо сааҳәалахан, саргьы ҿымҭӡакәа сышәҭқәа сымпыҵа-рыӷәӷәа сгыланы срыхәаԥшуан.
Убри ашәымҭа сара сыԥсҭазаараҿы сыбла ишыхгылоу мацара сажәра инҭазгалоит. Асаби зыбзада зыхәламзи
иани сареи наҟ-ааҟ убас ҳаихәаԥшуан, уи асахьахәра, уи аҭагылазаашьа ҿыки-бзыки рыла еиҭаҳәашьа-еиҭаԥсашьа амаӡам.
Дгьыли-жәҩани рыбжьара аԥсҭазаара аангылазшәа, адунеи ахьынӡанаӡааӡо зыԥсы қәацо џьара аӡәы дықәымшәа, убас иҭынчрахеит, ауаҩ гәымычҳа арҵәааҳәа дыҳәҳәартә. Иҟаларын иара сара схаҭагьы абри аҭынчра хаҳәраҳатә сзымычҳакәа ауеимада ҳәа инеимасҭәаргьы, абри алаҳәагәаџа искыз сыҿнамхызҭгьы.
Ишысцәыҟалаз иара схаҭагьы исзеилымкаауа, зынӡа исызгәамҭаӡакәа абанҭ сышәҭқәа зкыз сарӷьа напы ахәыҷы ишҟа инасырххеит. Аргамаду ишызбоз ахәыҷы ихы-иҿы неихаччан, иҩнапыкгьы сышәҭқәа рахь рҿааирхеит.
Убысҟан, аӡы шыцәаз избаз х-ажәак аҳәаха аниаӡа ашьҭахь, аӡы ҿыхан, ахьхьаҳәа ахаҳәқәа ирхыхәашо зҿыназхаз еиԥш, уажәраанӡа наҟ-ааҟ иҳашҳаҭәараха иҳабжьажьыз аҭынчра ашашәа еиԥш инеилшәан, ҩаԥхьа дгьыли-жәҩани рыԥсы ҭалеит. Ҩаԥхьа ахәыҷгьы ангьы, иара сара схаҭагьы ҳаԥсқәа шҭоу удырртә ҳааҳәыцымыцит.
– Ари уара узоуп изаазгаз! – сҳәан, ашәҭқәа наганы асаби инаисыркит. Ахәыҷы даасҿаԥшын, рацәак иблақәа сыдмырхалацәакәа, иблақәа насҟәихын, иџьашьо-илакәшьо инапы иасыркыз ашәҭқәа днарыхәаԥшит. Ҳамҭак ус дрыхәаԥшуан. Нас, игәаӷьы-изымгәаӷь инап хәыҷы ҩышьҭихит, иикыз алаҳәагәаџа ахышәҭқәа дрылакьысырц, аха изымгәаӷьит. Инацәкьарақәа амцабз инахеикызшәа ашьшьыҳәа инапы даанахеит. Аха зегьы акоуп иблақәа ааихмырсыӷьӡакәа ашәҭ дахәаԥшуан. Убри алаҳәагәаџа ахышәҭ ада, ахәыҷы изы уаҳа адунеи аҿы акгьы ыҟаӡамызт. Убри ашәҭ заҵәык акәын уажәы адунеи зегьы аҿы, зегь реиҳа иара изы ибзиаз, зегь реиҳа иԥшӡаз, иӷәӷәаз. Убри ашәҭ заҵәык акәхеит амлакра аҵкыс ииааиз. Убырҭ ашәҭыц ҩежь хәыҷқәа ракәхеит ахәыҷы имлакрагьы ихазыршҭыз.
Ан рыцҳа амаалықь ажәҩан дналԥрааны анцәа ҳазшаз дылбааишьҭызшәа дсыкәшеит, дсызӡатәит. Лара лбызшәала: «Қыггальо, нана!» ҳәа лнапы ыргьыжьуа, лылаӷырӡ лыкәааша илҳәоз лажәақәа иахьагьы исаҳауашәа сыҟоуп.
Аҟәардә хәыҷы даахан сналыртәеит. Ахәыҷы имҵагылаз амжәа какал даахан, саԥхьа ашьацра инылалыргылеит.
– Ҷком, нана, сқанҷир! – лҳәеит, аха илҳәоз иаанагоз шысзымдыруазгьы абри амжәа какал сфар шылҭахыз аҟара еилыскааит. Аха саргьы сыԥхашьан, ҽмырҳа ҟаҵаны сыштәаз, Махьал ашҭа дааҭалеит. Уи иаара сара акы еиԥшымкәа сеигәырӷьеит. Махьал ҳқыҭаҿы «Абгасторка» ҳәа изышьҭаз адәқьан дыҵагылан. Тетрадқәак аасхәарц убри Махьал ибгасторка санааҵалалак, уааи, дад, уааи, абыскәит уҿасҵоит ҳәа смахәар снанкны, снаганы ақьаад жәпа иалхыз аиашьыкь азна ани абыскәит ҳәа дзышьҭаз снахаиргылон. Дара урҭ абыскәитқәагьы иаары-кәыршаны арбаӷь аикеиԥш ирыӷӷаны, иҿаҟәа-ҿаҟәаны, еилыԥхо афҩы мацара уарҭәуа аиашьыкь хырҩаԥшьааны игылан.
Аҳы, ушьҭа заҟа уҭаху абри ақьаад рҳәы иҭаԥсаны, уадтәаланы ифала ҳәа, ҽҟьы қьаад жәпак рҳәны, аӡлагара ахәылеиԥш ақьаад ирҳәыз ахы хлаӷанӡа иаасиркуан. Саргьы саакәанызынуан-егьиуан, аха сҽыларҟәны абри сқьаадрҳәы неивҵаҵаны иаасмырҭәыр аҟәада сықәырҵозшәа, быскәитла еивҵаԥсаны исырҭәуан.
– Ушьҭа апечениа-быскәит шуфо мацара, Тур ихәынӡа уханагалоит! – дсыхлафаауан. Саргьы уаҳа акгьы ахымҳәааӡакәа, сбыскәитқәа сгәыдкыланы исыманы сындәылҵуан.
Сара иахьагьы исыздырам, Махьал убриаҟара дсыцәнымхо схы амҵ зықәимырԥраауаз. Иҟалап иара убриаҟара дахьыразыз акәызҭгьы сара убысҟак бзиа сзибоз. Иҟалап саб ҳқыҭаҿы қыҭсоветс дахьыҟаз азы
акәзаргьы убриаҟара зегьы зыҟаиҵоз. Изыхҟьазаалакгьы уи ауаҩ сара ҭынха дук, гәыцхәык иеиԥш бзиа дызбон.
Махьал уажәы сгәы дҭамкәа, схы дҭамкәа агәашә данааҭала, акы еиԥшымкәа сиеигәырӷьеит.
Дшааҳадгылазҵәҟьа: «Бзиала уаабеит Шьыкәа!» – иҳәан, инапы аасиркит. Сназгаз-саазгаз егьиз ҳәа дҵаа-ԥшаауа акәымкәа. Уаҳагьы аҭак имҭакәа снаиԥыххылан:
– Сара соуп изаазгаз ани ахәыҷы иику ашәҭқәа! Ашәҭқәа шынеисыркызҵәҟьа аҵәуарагьы даҟәыҵит! – сҳәан, иазуухуазеи сгәы иснамырҳәо иацәажәара сналагеит.
– Мушьаре сақме, Ҭекле? – иҳәан, ашәӡанӡ зхьыкәкәо итәаз ахәыҷы иан ихы налықәикит Махьал.
– Арҭ какаль симинд уамиӷә, Михьель, баӷана ӷәруқ. Аҭишь мет… – лҳәан, амҵ зхапапа ахәыҷ иаԥхьа ачанах цәҩабжьа ианыԥсалаз амжәа акакал лнапы нақәылкит. Лылаӷырӡ налыхәлаҵәан, илҳәарц илҭахыз аҵыхәтәанынӡа илзынамыгӡеит.
Сара ахәыҷ иан илҳәаз анысзеилымкаа, сыблақәа ҭырхаха акриҳәозар ҳәа Махьал снеиҿаԥшит. Махьал ажәакгьы мҳәаӡакәа, ихы ааирҵысын, аҵанӡа даақәԥсычҳаит.
– Ари илҳәаз уаҳама, Шьыкәа /Махьал Шьыкәа ҳәа сеиҳәон/? – ихы насықәикит.
– Мамоу исмаҳаӡеит! – сҳәеит.
– Какалк аԥш ҳамам. Абри амжәа какал заҵәык ауп схәыҷы иқьышә инықәаҳкуа ҳәа иҳамоу лҳәеит, ахәашабга! – иҳәан, Махьал ишызбоз игәалаҟара аабжьысит.
Ҩаԥхьа ахәыҷы снеизыԥшит. Макьанагьы слаҳәагәаџа ашәҭқәа ларха-ҩархо икын. Ашьҭахь, даахьышьарххан, иҽааларҟәны ачанах инапы нанишьылан изнапык азна амжәа какалқәа анааиҿаирӷәӷәа, иоура-зоуроу дызлыху узымдыруа, иааиҿаиртатаӡеит. Цәгьамзар бзиа уаҩ дахыччом ҳәа, иԥынҵа ашьаҭақәа ирыҵганы, иӡамҩа
аҵәаҵәарақәа рҟынӡа инагаз иҿы афақьқәа санрыхәаԥш ачча сакит, аха изулак мчыла сҽааиқәыскит.
Шәымҭақәак роуп ахәыҷы иҽахьааирҭынчыз. Иикыз алаҳәагәаџа ахышәҭқәагьы игәы анрықәҿыӷь, напык азна амжәа какалгьы ифеит-егьит, аха амла мыжда еиҭа аҽааигәаланаршәазар акәхап, иаалырҟьаны ишәҭқәагьы ганха инкеиԥсан, арҵәаа ааҭиргеит. Ахәыҷы ишьапы хырҟьаҟьа аӷәыз-ӷәызҳәа аҟьара далагеит. Иан дышьҭалҵеит дышьҭылхит, аха дылзыршәыкьуамызт. Сара уаҳа сгәы ианазымычҳа, сарҭмаҟ сыхәда инахысшьын сдәықәлеит.
– Мадлоба, нана, мадлоба! – ахәыҷы иҵәуабжь иналыҩҩны абарҭ ажәақәа насхьылгӡеит Ҭекле ҳәа Махьал дзышьҭаз ахәыҷы иан.
Агәашә сҭыҵны аулица саныланы акыр сышҩеихьазгьы, ахәыҷы ибжьы гәыҭшьаагаха слымҳақәа ирҭаҩуан.
Амра акыр инҭагьалахьан еиԥш аҩны сааит. Аҩны сааит, аха сыла акы абомызт. Абни ахәыҷы аҵәымыӷ жьакца еиԥш сгәахы далан. Сыԥсыԥ алагаҩагара аанкыланы санааизхәыцлак, иаразнак имҩашьахуа ахәыҷы иҵәуабжь ӷызы-ӷызуа аҽаасхьыннырҳалон.
Ҳаҩны сангьы, сабгьы, сабдугьы аӡәгьы дыҟаӡамызт. Да, џьаракыр ӡәыр ддәылҵзыр-егьизар сҳәан, снашәа-аашәеит, аха аӡәгьы ихабар сымбеит. Саб аусҳәарҭахь дыҟазар акәхарын. Сабдугьы уажәааныла Қәҭараа рыӡлагарахь лагара дцон, уигьы уахь дцазар ҟалап, аха сан дабацарыз сҳәан, снахәыц-аахәыцит. Лхырхарҭа анысзеилымкаа, нырцәҟа, дираа рҟынӡа дынҭысзар акәхап ҟасҵан сгәы аасырҭынчит.
Акрыфара-акрыжәра ҳәа акәымкәа, абыржәы сеиӷьмызт, аҩны аӡәгьы иҟамзаара схы иархәаны, ҳаҩны ашьҭахь игылаз ҳџьаргәал ца ду снаҵаххит, аха сабду: «Абри асаԥаҭ аҭаацәара саланагалаанӡа, Аҟәа аџьармыкь аҟны бырзенк имысхәааит» ҳәа днахымҽхәакәа аца ашә
иҿеимҵоз асаԥаҭ еиқәаҵәа ду гьало аихатә хаԥа иаҵдан.
Ҳамҭак анахь-арахь ҳца савагьыжьуа акыр снадгәаҟлеит, аха ԥшь-лапҟьак иадамзаргьы, џьара навҵхырҭак смоуит. Иҟасҵагәышьооз, ацалаҟьа снықәтәан, абжьымра сха иҭацеиуа кьылак аԥш иадамзаргьы иахьысыԥшаара сназхәыцит, аха схәыцрақәа зегьы башахеит. Џьарамзар-џьара ишысзымԥшаауаз агәра анызгалак, цас иауазшәа абни ахәыҷы илаӷырӡқәа иҿаҳәҳәы сыблақәа даарыхгылон. Ҳцалаҟьа сналбаан ҳмаҵурҭахь сҿынасхеит.
Ҳмаҵурҭа сныҩналан, мҵәахы ԥшаа ҳәа, сыхраа-ӡраауа сшыҩназ, иаразнак ҳахьатә шылаҭра сылаԥш нақәшәеит. Сгәырӷьеит, аха уазымҵаан. Ҳџьаргәал ца асаԥаҭ ҿан. Уи ахәыҷы изыҳәан лапҟьақәак ҭызгар сҭахын, аха ианаму, ма абра сманшәалахеит сҳәан, ашылаҭра снахаххын, ахлымҩа аасыртит. Аха абрагьы рацәак сзеигәырӷьашаз егьсымбеит. Иаапкыр ҩын-чара еиҳамкәа ашыла хәны ашылаҭра армарахьтәи акәакь икҿаԥсан. Егьырахьтәи акәакь аҿгьы ҩбаҟа кьыла ахрыӷ ҵхәааны икҿаԥсан.
Иҟасҵара анысзымдыр, ҳамҭакгьы сааҭгылан снахәыц-аахәыцит, аха исыхәашаз егьанысзымхәыц, сахьгылаз сԥырхагазшәа, ашылаҭра ашә амыркӡакәа сааскьан, ахчныза ахахьшәа ҳҟәардә лаҟә игылаз снықәтәеит. Акыраамҭа схы снапы аҵаргәаны стәаны схәыцуан.
Ҳшылаҭра иҭаз ашыла ҭганы изгарц сыӡбеит аҵыхәтәан. Аха: «Абри ашыла ааҭганы изгаз» ҳәа сан ашәира дшалагоз здыруан. Сан данышәиуаз убысҟак еиқәыртәа-еиқәыргыла лнапқәа ҩышьҭыхны, ажәҩан днаҵаԥшуа, анцәа ихьӡала данбӷоз, аа, абыржәымзар-абыржәы лышәиԥхьыӡ наӡоит, лҿаҳәатәы аргама иҟалоит уҳәарын. Сан убриаҟара игәыҭкаага-гәыҭшьаагаха дшәиуан. Абри акы еиԥшымкәа сацәшәон аҟынтә ашылагьы ахрыӷгьы сызрылакьысуамызт. Аха абри аамҭазы, санаахьаҳәлак, ани амжәа какал ада ҿашәа змамыз агыруа хәыҷы санааизхәыцлак, аӷызы-ӷызы бжьы слымҳа
еиҭаҭнашьаауан.
Иҟасҵара изура сзымдыруа ҩ-мцак рыбжьара сыбжьахеит. Акрыфара захьӡыз зынӡа сазхәыцӡомызт. Ашылаҭра ашә ҟьаҟьаӡа иаартын.
«Абри ашылаҭра иҭоу ашыла ҭысхыр, уеизгьы-уеизгьы сан днықәгыланы аҵәы аԥҵәара дышԥалагари. Далагаӡаргьы ан лышәи ахшара иқәшәаӡом. Ан лыхшара рзыҳәан данышәиуа лыҩгәыԥҳәыкгьы: «Анцәа иумҳәан, анцәа иумҳәан!» рҳәоит ҳәа санду ианылҳәоз уажә ианаасгәалашәа, маҷк сгәы ааҟанаҵеит.
Ҩ-ажәак еихысҳәаалоит. Сан ашәира есымша лқьышә иқәкын. Ҵабыргуп, сашьцәа еиҵбацәагьы саргьы бааԥсыла ҳлеишәа цәгьан, амырктәқәаҵәҟьақәа ззырҳәоз ҳакәын. Ҵааи-цышәи еиқәҳартәомызт, ҳачҳара уадаҩын. Ҳангьы есымша аҷын ҳаҵылхуан, аха зны-зынла ҳалзымкыкәа ҳалцәыҩны ҳанцалак, лгәы ԥжәаны ҳалшәиуан. Убри сабду цәгьала ихьааигон, иҭахыҵә-ҟьамызт ҳан абас ҟазшьахәрас иахьлымаз. Сабду даара уаҩ татак, уаҩы хаак иакәын. Ус шамахаӡак акәымзар дгәааӡомызт. Аха ҽнак, сан сабду иҿы ацәажәара далагахьан. Ҳара усгьы цәгьарак аныҟаҳамҵоз ҟалаӡомызт. Изакәыху сыздырам, аҽны ҳан ҳалшәиит, аха абжьааԥны еиԥш акәымкәа, зынӡак ҳакнылҵаӡеит. Цас иауазшәа убысҟан сабдугьы иааира ақәшәеит.
– Ҳаи, Хәыхәа, дад, абасҵәҟьа ахәыҷқәа аӡәы ишәиуама. Ибҳәаз анцәа баҭанеимҵааит, зегь зымчу сиҳәоит! – иҳәан, иҩнапыкгьы ажәҩан инаҵеикын, злыԥха ҳаура днаиашьапкит.
Убысҟан ауп сабду ан лгәыԥҳәы атәы аниалҳәа. Ахәыҷы иибо-иаҳауа ихашҭӡом. Убри аахыс иҵӡозеи, аха уажәыгьы мшаҽнеиԥш иааиламырсӡакәа сгәалашәараҿы иаанхеит.
Ес-инеидысхәыцлалакгьы уажә акыр исыцхрааит. Сан лышәи сара сзын ԥырхага шамамыз схы агәра анасырга,
сгәы шсырҭынчра исырҭынчит. Аухантәарак агыруа хәыҷы сышизхәыцуаз, рацәак сыцәагьы зҭынчымхеит. Зегь реиҳа сынасыԥ иакыз уиоуп, убри ауха саб чах дук ҳзааигеит. Усҟан ачабаба ҳәа изышьҭаз ушьҭақәа ауп еилыскаауа саналага. Усҟантәи ача еиқәаҵәазааит, ишкәакәазааит сак аамыхны иааумпыҵарӷәӷәаны ианаауушьҭлак, ампыл еиԥш унапы инаныԥон. Уажәтәи ача ааурӷәӷәар, заҵа унапы ианымԥара, амажәа еиԥш зегьы унапсыргәыҵа иааҵахоит. Убысҟантәи ача еиқәаҵәа афҩи агьамеи иахьагьы сқьышә иқәуп.
Аиеи, абри ачабаба ауха саб иахьааигаз сеигәырӷьеит. Саб ача ааимгазҭгьы, сан уеизгьы-уеизгьы абысҭа ҳзылуан. Ани уаҩак ада иҟамыз ҳшылаҭра иҭарҟааз ҳшыла ҽԥыхәшә хәыҷы зызходаз, иааҳԥсхшьны ҳҩагылон. Убри аҟынтә саб ачабаба иаҳзааигаз иагьамази, иафҩызи, ахаара-бзаара саназхәыц, сҿаӡы ахәхәаҳәа ишаазгьы, саб ича аҵкыс абни ҳшылаҭра акәындхә икҿаԥсаз ҳшыла ахьеиқәхаз, абни агыруа хәыҷы илымкаа иахьаҳҿа-ҵахәымхаз адунеи азна сеигәырӷьеит.
Ушьҭа уи ашыла сыхҭырԥажә еиԥш сақәиҭын. Аха уи уаҵәы ашьыжь гашьас иасҭарыз сазхәыцуамызт. Уаԥсҵәык азна ашыла ҳажә хьага ведра ду иҭарҟааны, агәырӡа ауардын иақәыршәны изгаз иеиԥш, аӡәы симбаӡаргьы иԥхашьаран. Ус џьара сҩыҵра иныҵасыгӡаша макәан хәыҷык сымазар сҭаххеит, аха амакәан уажә исызҭагәышьодаз. Ҵабыргуп, асакьқәагьы ҳаман, аҳаҭақәагьы ҳаман, аха ани ахәыҷы азыҳәан сыӡцәаҳаҭа ахәы қамсаӡа саҵаланы сызлацарыыз.
Зегьы сарҭмаҟ реиӷьын. Ҩ-кьылак ашыла ибзиаҵәҟьаны иакуан. Амҩан иахьызгозгьы аӡәгьы гәҩарас иҟаиҵомызт. Сан сылбаргьы ашкол ахь дцоит иан дикәыхшоуп лҳәон акәымзар, сышәҟәқәа рҭыԥ аҿы сарҭмаҟ ашыла ҭаԥсаны изгоит ҳәа ахаангьы лгәы иҭашәомызт, лхаҿгьы илзаагомызт. Убыс иагьыҟас-ҵаҵәҟьон, аха сышәҟәқәа
ргарҭа сымамызт. Сышәҟәқәа насҩыҵракны, сарҭмаҟ сшыла ҭаԥсаны, сыжәҩахыр инахшьны сдәықәлар сан гәҩарас икны: «Изакәызеи, нан, уарҭмаҟ иҭоу?» ҳәа аҵаа-ԥшаара далагар ҳәа сшәон. Ажәакала, ус ала егьалҵуамызт, даҽак схәыцыр акәхеит.
«Акшара зҭаху есымша алаба имԥыхьашәоит!» – рҳәоит. Ԥсыхәа змам акгьы ыҟаӡам. Стәаны сахьхәыцуаз, сан лхаҷаҭрақәа ӡәӡәаны астол амгәа ишҭаз аасгәа-лашәеит. Ахьышәҭҳәа сҩаҵҟьан, сышиашаз ҳкыӷәра снадыххылан, амгәа саахеит.
Еҵәышк аалбаашәаны сыкәа инҭашәаргьы убриаҟара самеигәырӷьар ҟаларын, урҭ ахаҷаҭрақәа шаҟа среигәырӷьаз аҟара. Сан лхаҷаҭрақәа еиқәырҩызҵәаа ирҽны, еиқәҵаны астол амгәа иҭан.
Раԥхьа иҟасҵара сзымдыруа саанхеит. Абыржәыҵәҟьа ахаҷаҭра амакәан астол амгәа иааҭганы сшылаҭра иҭаз ашыла нҭаԥсаны, уаҵәы ашьыжь азы исырхиарц иақәскит. Аха убригьы сзымгәаӷьит. Саагылазар, аҩны ацәӷьычра акәым, агәылацәа ррасаҵәҟьа сымӡацызт. Аӡәы иуҭра сҭаланы карпыжәки шьынкаки ирыдамзаргьы акы снапы асмыркьысыцызт.
Есышықәса Кацманраа ашьынкеи акарпыжәи рацәаны иларҵон. Убарҭ радгьыл аҿы ашьынкеи акарпыжәи шыҟалоз, абар ушьҭа сахьубахьоу сааихьеит даҽаџьара исымбац. Ашьынкақәа ихылоз марҭақ бзиак иаҟарахон. Акарпыжәқәа угәыдӡаломызт. Ее, иаша, ацәаҳәа шкәакәақәа ргәылҳәаны, унарылакьысыр инеиҟәжәа ицап уҳәарын. Нурии сареи ашкол аҟынтәи ҳанаауаз ашьынкаҭра ҳанаавалалак, афҩы лаҳа-лаҳауа иааҳҿаҳауан. Азныказы, ҳанҭаланы шьынкаки карпыжәки ирыдамзаргьы ихыхны иаагап ҳәа инақәскуан, аха исзыгәаӷьуамызт. Ани Мырзаҟан ишәыр аныха ишеиҭаз анаасгәалашәалак, заҵа саламкьысрыз, ашьынка аӡаразыҳәан ацгәы аԥа ацәызӡоз Нуриҵәҟьа дацәыршәаны Кацманраа ршьынкаҭра ааигәасигәа днасышьҭуамызт. Есымша абра ҳаавалацыԥхьаӡа ҳҿаӡы ахәхәаҳәа ишаауаз, ҳгәы еиқәҳәаланы мчылаҵәҟьа ҳнавсны ҳцон.
Ажәакала, урҭқәа-урҭқәа срышьцылаӡамызт. Ани ҳшылаҭра иҭаԥсаз ашыла аӡәгьы итәымызт, ҳара ҳтәакәын, аха «Ишәаз дшәаӡеит!» ҳәа снапы сзышьҭыхуамызт. Егьа иқәсҵаргьы-иқәсхыргьы убри ауха ҳшыла аҭыхра акәым, ҳшылаҭра ааигәагьы сзымнеиит.
Аханатә аахысгьы ҟазшьас ирымаз акәын усгьы, ҳгәылацәа цәажәара ҳәа ҳаҩны иаан, акыраамҭа ажәабжьқәа еимданы ирҳәон, аха сара абжьааԥны еиԥш сыԥсы ӡаны сыҽкаршәны сзырзымӡырҩит. Схәыцрақәа зегьы наҟ инасԥырцаны сырзыӡырҩырц санаарыз-ҿлымҳахоз аамҭазы, абри агыруа аамӡышәа хәыҷы илаӷырӡқәа икәааша, амжәа ҟамла зныԥсалаз аценка чанах иаԥхьа иргыланы, ихахәы еилыжәжәа, иԥынҵаҟь зықәшьыхааз иблуз амаӷра хыцырцыраауа саԥхьа даагылон. Нас ажәабжь зҳәоз ирҳәоз акәым, дара рхаҭақәа сыла иабомызт. Ус сырзыӡырҩуашәа ҟаҵаны, сҽеиԥштәӡаны акыраамҭа стәан, аха ианысзымычҳа, иаарҳәоз зегьы хысбжьшәа исаҳауа саналага, сҩагылан ҳаҩн ду ашҟа схалеит шьҭалара. Уара қәшәиҩы-ҵашәиҩы думазар убас дыцәааит, убри ауха сара сшыцәаз еиԥш. Алҵхык лацәааихьшь сзыҟамҵеит. Сылацәа ашәымҭак иааиқәысыԥсаргьы, ахьажь ршәага еиԥш абни ахәыҷы сыблақәа данаарыхгылалак, сыҭрысны сааԥшуан. Абас схала заҵәык сыблақәа ҭраа аҵых еиқәара сшалагәаҭеиуаз аарла ашареи сыԥси еихьысыгӡеит. Ааи, анаџьалбеит заҟа сҳалал гаӡааз…
Ашьжьымҭан аихашьҭыбжь ансаҳа, сабду амцеиқәҵара дшалагаз здырит. Убригьы сгәы ԥхаррак ашәахәац нҭанаԥсеит. Саргьы уаҳа сиарҭа сзыламгылазт, сҩагылан, ааигәа сан исзылӡахыз сеиқәа кьаҿ насышьасҵан, сыхәдахшьқәа неихышьны саԥхьа иҿаз аҳәынҵәрақәа
рыла инеибасыркит.
Ҳкәасқьа ашә аартны ҳсоф санаақәгыла, сан дгылахьан. Лыҩмсаг кны амӡырха дықәланы дааиуан.
– Закәи уара ҭамҷыҭ узгылаз?! – дааҭгылан днасазҵааит. – Уажәааны акәым, амра ҩхашылаанӡа лабалагьы уаҳзыҵцомызтеи, дарбан халаҩу уиарҭа улазмыргылаз шаанӡа? – абасгьы еиҭанацылҵеит.
– Сгылеит ус! – сҳәеит саакәанызанын.
Сангьы уаҳа сыхҭамккәа амаҵурҭахь лҿыналхеит.
Изакәу сыздырам акы схашҭызшәа, ак сгәаласыршәарц сҭахызшәа саалак-ҩакит. Нас ҳкәасқьа смылбаакәа, агәашьа сыжәҩахыр надысҵан, сеиҭанеиԥхьхәыцааит.
Аԥҭақәа неимҟьаны аеҵәыш лаша-лашо ишналыҷҷо еиԥш, сыхшыҩ аҷараҳәа инеилшәан, аҳаҷаҳәа иаасгәалашәеит иаха санышьҭалоз схы иаҵасҵаз схаҷаҭра. Иудыруазеи ианаамҭоу иансҭаху астол амгәа исызҭымгар, аӡә дысԥырхагахар, уи аҵкыс заа ирхианы сааигәа иҟазааит сҳәан, иаха санышьҭалоз сан акыӷәра ааигәа даныҟамыз, еимҟьарак инақәыршәаны сыхчы инаҵасҵеит. Убри акәын уажәы исгәалашәоз.
Сгәы аасырҭынчын, сыхч иаҵаз схаҷаҭра сан сиарҭа анышьҭылхуаз илбар ҳәа сшәан, иааҵысхын инаганы сарҭмаҟ иҭаз сышәҟәқәа инарывасҵеит.
Шьыбжьон акәын ашкол санҭалоз аҟынтә, алоура уа уажәы-уажәы амра саҵаԥшуан. Убри ҳбарҵа акәын сара сааҭс исымаз. Амра саҵаԥшуан, аха уи ала акласс ахь ацара аамҭа аахьазу-имаахьазу сзеилкаауамызт. Зыгәра згоз амра ҩаскьацыԥхьаӡа ҳбарҵа иҵаланы зҿаазхоз ашәшьыра акәын. Шьыбжь агәы кьазызуа амра жәҩангәы ианыҩхалалак, абарҵа иҵаԥхоз амырхәага ԥхьацо ашәшьыра ааскьара иалагон. Амра наскьо, ашәшьыра ааскьо мацара, убри амырхәага ашәхымс инахыҵны, ашәшьыра ауасхыр ианаақәгылалак акәын саргьы сарҭмаҟ аашьҭыхны акласс ахь ҳәа сандәықәлоз.
Ус акәымкәа ашәшьыра ауасхыр анықәгылара ҩ-мацә шагу сдәықәлар:
– Уабацо уара макьана, ашәшьыра ауасхыр иқәымгылаӡацеи?! – ҿаалҭуан сан. Убри аҟынтә ашәшьыра еихшәа-еиӡшәа ашәхымс агәҭаҵәҟьа ианаақәххлак акәын сарҭмаҟ аашьҭыхны сандәықәлоз. Ани иманшәалахаша уацымхырааргьы иара ахалагьы иманшәалахоит. Ашәшьыра ашәхымс анықәгылара ԥшь-мацәк раҟара шагыз:
– Нан, сара уажәыҵәҟьа аӡыхь аҿы ԥҳалк азна аӡы нҭкааны иаазгоит, уаанӡа ахш икнасҳаз уахылаԥшла, иуцәхымҵааит. Макьана ашәшьырагьы ашәхымс аҟынӡа имнаӡаӡац! – лҳәан, сан лыԥҳал аашьҭыхны дындәылҵит. Саргьы адгьыл сыгәо соугылахмыз, сан лцара шызбазҵәҟьа, ааимҟьара схы иархәаны иаразнак сындәылҟьан, аҩн ду ахь сныҩхашәалеит.
Уаҳа џьаргьы саамбжьажьаӡакәа сышиашаз сарҭмаҟ сынҭасын, схаҷаҭра ааҭганы сҩыҵра иныҵаскын, схьаԥш-кәаԥшуа аҿаԥара сааҩналеит. Сара сыда аҩны аӡәгьы дшахымыз здыруан аҟынтә, сгәы каршәны ашылаҭра аӷәы сҩахан, сынҭаԥшит. Иац ишызбаз кьыс амаӡамкәа ашыла ашылаҭра акәынҭхә икҿаԥсан. Ашьшьыҳәа схаҷаҭра аацәырызган, снацәкьарақәа навҵаҵаны амахәыҷ ааиҵысхит. Схаҷаҭра сарма напы инасыркын, сарӷьа напала ашыла ҳчарӷә хәыҷы аԥықә инықәԥсо, ӡыгмацәазк азна ааҭамыжькәа аҵыхәтәантәи ҳшыла зегьы схаҷаҭра инҭасыԥсеит. Схаҷаҭрагьы ахәда инаҵаԥсо иааҭәит. Смакәан иаҵдаз амахәыҷ кны санааха, сшыла ахыҵәҟьа нхырԥшьыхааны схаҷаҭра ахы ааиларӷәӷәаны иааҿасҳәеит. Сан дсыхьӡар ҳәагьы сшәон аҟынтә, снеиҭаҟьан ҩаԥхьа аҩн ду сынхалан, сарҭмаҟ иҭаз сышәҟәқәа ааҭысхын, схаҷаҭра нықәырҟьаҟьашәа инҭаргыланы иааибасыркит. Сарҭмаҟ уа иааныжьны сылбааит. Сыхшгьы аҽеизганы ахалара иаҿын. Уигьы хмыжькәа иааиласыршын,
инкныхны акыӷәра инықә-сыргылон еиԥш, сангьы лыԥҳал даҵаланы дааҩналеит.
– Сан, ашәшьырагьы ашәхымс инықәгылеит! – сҳәан, сҿынасхеит.
– Ашьшьыҳәа уца, нан, убри Қача иҵаҟа иху ацҳаҵәры маншәалаӡам, уканамыжьааит. Уи хызҵаз ахәашақәагьы «Охуреи ӷьатама змауз» ҳәа, ҵламзар игылааз, акәара ахықә иқәгылоу ҵла дук ааԥҟаны инхрыжьлар… Цҳаҵәрык наганы инхдыршәлеит! – лҳәан, дыгәрыҟәҟәо акыӷәрахь дныкҿалеит.
Саргьы убри схы инархәаны, ҳкәасқьа сныҩнаххын, сарҭмаҟ сыхәда инхысшьын, сышәҟәқәа насгәыҵакны сналбаан, агәашә аҟынӡа снеиуан еиԥш, саахьаԥшит. Аха анцәа имч ала сан абжьааԥны еиԥш абарҵа дыҵагыланы дысзыԥшуамызт. Иаразнак ҳахьатә гәашә ду алыкә нылсыршәан сынҭыҵит. Уаҳагьы сышьҭахьҟа схьамԥш-ӡакәа ҳаԥшырҭа сналашәкәеит.
Ермана иқьаԥҭа ашымҳа ахьықәгылаз снамҵысын, абна еихашьшьыра ашәахсҭеиԥш сыҽнылазыршәыз амҩахәасҭа сананыла ауп сгәы шсырҭынчра иансырҭынчыз. Ушьҭа аӡәгьы сшимбоз, аӡәгьы дышсышьҭамыз агәра шызгазгьы, схаҷаҭра сарҭмаҟ иҭызымгаӡеит. «Иудыруазеи зны-зынла абна алымҳагьы аблақәагьы аноуа ҟалоит!» – ҳәа сабду зны иҳәоны исаҳахьаз анаасгәалашәа, сҩыҵра иҵакны изгоз сышәҟәқәа насыдырӷәӷәаланы саахьаԥшит. Зехьынџьара ҭынчран. Амра ашәахәақәа хааӡа ахьацақәеи ашә-ҵлақәеи рытлаз бӷьқәа инархьыӡсаны аккара иныҵаҭәон. Иаасыкәыршаны акылкәыҷыҳәа инеихызҳәаалоз аҵарақәа рыбжьи, Леиуа иҵаҟа аҿыбгара иаҵысны илеиуаз ашьха ӡиас абжьи неилаҵәон.
Џьанаҭ ҳәа акрыҟазар абыржәы абра акәын иахьыҟаз. Адунеи агәҭа ҳәа џьаракыр акрыҟазар, уеизгьы-уеизгьы абра акәхарын иахьыҟаз! Убас зехьынџьара иԥшӡан, зехьынџьара шацәартәарҭан. Аԥсыцқьа зхоу
гәнаҳак иахылаҳәаны зыхәда иқәымлац ауаҩ ԥсы цқьа днықәгыланы иааиҳәоз иҿаҳәатәы аргама иҟалап уҳәарын. Убриаҟара адгьыли ажәҩани рыбжьара макьана хәымгарак бжьымсыцызт. Мшы ссирк аҽны анцәа злыԥха-згәыԥха ҳаура, Анани Адами адунеи аҿы ауаҩытәыҩса ижәла ықәнагаларц азы рнапы шынеибеиркыз убас аҳауа цқьакәакәараӡа дгьыли-жәҩани ирыбжьыԥраауан. Анаџьалбеит аразра уҳәеит ҳәа, иара уажәгьы џьара накәараҵашьак сзымдырӡо, ача еиԥш ауп иахьагьы сшыԥыруа, аха усҟан зынӡа сгаӡамзи ԥсы зхаз зегьы рыцҳасшьон. Ушьҭа шәара шәазхәыц изакә гәыз исызҭаз! Акәтыҵәҟьа аныршьуаз аҟыжбжьы саҳар ҳәа сшәаны, ҳкәасқьахь схаланы, ахчы схы инақәыжьны слымҳақәа сыҷҩон. Ахьшьгьы аҳәыҳәгьы еиԥшны бзиа избон, еиԥшны еиҟараны ирыцҳасшьон, рыԥшӡара агәра згон. Убысҟан сара ауаатәыҩсеи аԥсҭазаареи рыбжьара аџьныш дшыбжьагылахьаз, ушьҭа абзиаразы абзиара шыҟамыз, адунеигьы ауаатәыҩсагьы рлахьынҵа ақаҷаа анцәа ишимиххьаз абаздыруаз. Иабаздыруаз мышк-ахамышк аҵыхәа, иахьа схы-сыԥсы зқәысҵоз, сҿаҵахәы сҿыҵыхны изҿасҵоз, сани саби рхәаша зыԥсы еиқәнархаз, убри агыруа хәыҷы сара сзыҳәан дшьыганы, дсаӷа бааԥсны дшаақәгылоз. Аха уи ахҭыс макьана алацәажәара заацәоуп, аҟынтә ҳаԥхьаҟазы иаансыжьуеит.
Сыԥси-сыԥси еихьымӡо, сӡәашҳәаха уи агыруа хәыҷы игәашә снылагылеит. Иара, агәашә мыждагьы, адауарқәа еидыргыланы, ункылԥшны рашҭахь узҭамԥшуа акылаарақәа рҿыҵәҟьа аҵла адарҟьҟьақәа адчаԥаланы иҷыҩын.
Сынкылԥшны абарҭ рашҭа снықәымԥшыкәа, агәашә аартны аҭалара сҭахымхеит. Еиҳарак ани рла гыӡ-ҳәыӡшәа иҟаз сшадыруазгьы исыцҳар ҳәа сшәон. Нас ишԥа, дасу илеи иҳәеи иара иеиԥшхоит. «Агыруа ила еиҳа ианыгәыбзыӷу ауп уанацәшәаша, уи усҟан уеизгьы-уеизгьы маӡала иуцҳауеит!» – абасгьы рҳәо саҳахьан. Ажәакала,
сынкылыԥшыр сҭаххеит, аха кылԥшырҭак анысымба, агәашә иахагылаз ал амахә снахьынԥашалан сынхыԥшит. Жәкы атәарҭа ада иҟамыз ашҭа ккаӡа иҭацәын. Ани ала хәымбабисагьы џьаргьы сылаԥш иҵамшәеит.
Иаасцәымыӷхан, ашьшьыҳәа убри ал еихажәаа адарыԥара иҵыҳәҳәоз снықәтәеит. Иҟасҵара сыздыра-мызт. Зны ашкол ахь сцап, нас ихҵәаны имцазар, ахәылбыҽха ишԥагәарамлари, саныхынҳәуа саадгылап ҳәа аасхәыцит. Аха схаҷаҭра сыманы ашкол аҿы сышзымнеиуаз анеилыскаа, зынӡа сгәалаҟара аабжьысит. Марҭхы сҩызцәа ашкол хәыҷқәа схаҷаҭра иҭаз ашыла рбар идырзарымызт. Егьырҭ зегьы ҳарҟәаҵып, шылала ирҭәны сшәыра иҭаз схаҷаҭра ани Хәлабаӷь ибар мчыбжьы наҟьак ада ҳәатәы иоуазма. Ҳарҵаҩ илымҳа аҟынӡа имнеир аурымызт. «Адгәыр ахаҷаҭра азна ашыла ушәыра иҭаҵаны иааугеит, аха иабоугоз, изуҭахыыз? Иабоуҭахыз ашкол аҿы ашыла?» – ҳәа ҳарҵаҩы снага-ааго сазҵаара далагозар акәхарын. Уимоу, иара ҳашкол адиректор Басиаҭ Хәаршьыҭ-иԥа иҟынӡагьы инаӡар алшон. Абарҭ зегьы анааидысхәыцла, схаҷаҭра сыманы ашкол ахь цашьа шсымамыз агәра згеит. Аӡәгьы дмааӡакәа иарауахык ала илеиланҵәазар, саргьы схаҷаҭра амакәан сшыла шҭоу абна инылажьны аҩныҟа схынҳәырц сыӡбеит.
– Ашьо морҭ, нана, ашьо, ашьо! – ҳәа аҩн ашьҭахьҟа ԥҳәыск лыбжьы аасаҳаит. Саргьы ахьшәҭҳәа сҩагылан, илҳәоз иаанагоз шысзеилымкаазгьы, ҩаԥхьа ал амахә снахьынҳалан, агәашә снахыԥшны снаԥшит. Абар, иацы Махьал дзацәажәоз ахәыҷ иан агыруа ԥҳәыс! Лхәыҷы, акенгуру аԥа амгәацәаҿы иамоу аҭра иҭартәаны ишныҟәнаго еиԥш, лхәыҷы шьал ӷра дук дылаҳәаны ихы заҵәык кәымлеиӡа икылыҳәҳәо лызқәа дкыдҿаҳәаланы аҩныҟа днеиуан. Лара ҽага хәыҷык ҿаҩлакьӡа хә-кьардак ахаҵаны лыжәҩахыр иқәкын.
Раԥхьашәа саагәырӷьеит, аха уи сгәырӷьара нарха
амоуит. Избан сыздырам агыруа ԥҳәыс лызқәа икыдтәалаз ахәыҷы дызлаҳәаз ашьал днылшәаны, абар, абар ҵаҟа дынкашәарашәа збо салагеит. Иара ахәыҷгьы дшәагәышьозар акәхарын, иара итәала инап хәыҷқәа рыла иан лыбӷа далаԥсны икын.
Ҭекле лхәыҷи лареи анаасывала, агәашә абжьы аасырган, снапы наргӡаны аӡахәарқьақьа ахысхырц сҽыназыскит. Агәашә ашьҭыбжь заҳаз аԥҳәыс, дааҭгылан сышҟа даахьаԥшит. Саргьы убри аамҭазын сааманшәалахан, агәашә иахаршәыз аӡахәарқьақьа аахысхын, аҿҿа ахырга ибжьы мацараха агәашә аасыртын, схы нкылсырҳәҳәеит. Аԥҳәыс уаҳа дааиҭамҵӡакәа дгыланы дсыхәаԥшуан. Саргьы агәашә шаасыртра иаартны сынҭалеит.
Раԥхьаҵәҟьа сылзымдырӡеит Ҭекле. Саргьы лкарпыжәҭра сышхыз сақәылкызшәа сыԥхашьа-ԥхаҵо санаалыдгыла ауп санылдыр.
– Уауа, чқьим ӷура! – лҳәан, иҭацәны иҟаз ларма напала схы аалшьышьит. Саргьы хаҵарак ҟазҵаз аӡә иеиԥш схы-сгәы азҭалан, сналыцымҩахыҵит.
Ҭекле дсыкәшо, дсыкәырбануа схаҵкы сыԥсаҵкы ҵаҟа икамыршәуа, иацы ҳахьтәаз ҳанааи, лыбӷа аҵларкәыкә еиԥш икыдтәалаз лхәыҷы даалҟәнылхын, ҵаҟа ашьацра днылалыртәеит. Саргьы скылԥшны сауихәамԥшыхуаз, ахәыҷы данлыртәа иҽизнымкылазт, дынхбыкьын ашьацра днылашәеит. Дагьхышәҭит, арҵәаагьы ааҭиргеит. Сихәаԥшызар, уаҳәцәырқәазала дахьыҳәазоз акәхап, амаамын атәарҭа еиԥш итәарҭа аҵәаҵәарақәа зегьы ҭыҟаԥшьааӡа иҟан.
– Зурна, захурман сқан чхәиндс! – лҳәан, Ҭекле дгәаан, ацгәы аԥацәа аҿыҵакны ианаго еиԥш, ихәы дылахаха, имахәар хьыԥсаа хәыҷқәа дрынкны дыркалкало даашьҭылхын, ҩ-ҷынк неиваҵаны ашьаҟа хәыҷқәа ирықәчаԥаз ахәыҷы иҭаныҟәага дынҭалыргылеит. Иаргьы аныҟәашьа изырҵоз дахьҭадыргылаз ҿыцбарах ибазар акәхап, дшынҭалыргылазҵәҟьа, уажәраанӡа аҳәа
ахы зықәшәаз еиԥш иҳәҳәоз ахәыҷы, иаразнак аҵәуара дааҟәыҵын, иҽааирҭынчит. Уимоу, аҩысҭаацәа рсахьа иҭаны даасҿаԥшын, дагьаасҿаччеит.
«Иуччо ацәа уцәоуп, ахьажьыршәага!» – лҳәазар акәхап гыршәала ажәақәак неигәыдылҵеит, аха илҳәаз лажәақәагьы сызгәнымкылеит, илҳәазгьы сзеилымкааит.
Егьарааны исҳәахьазаргьы абыржәы сеиӷьым сҳәан, схаҷаҭра зҭаз сарҭмаҟ саԥхьаҟа саахан, сшьамхы инықәсҵеит. Схаҷаҭра амакәан сшәыра иааҭызган, еизыҵәаны иҟаз амахәыҷ снацәкьарақәа навҵаҵаны акәкәыҳәа ацрыхара сналагеит. Ҭеклегьы лхәыҷгьы рыԥсы ӡаны, абри схаҷаҭра амахәыҷ сахьацрыхоз исыхәаԥшуан. Иара смакәан иаҵдаз амахәыҷ мыждагьы цас иауазшәа еилашәан, акыраамҭа аилыхара саҿын. Ашьҭахь, зныкыр ашашәа еиԥш иаанаилшәа, сгәырӷьан схы сааҩахан, Ҭекле лхәыҷи лареи снарҿаԥшын, ақьааба ашә аазыртыз аӡә иеиԥш схы ԥхьаӡо снарҿаччеит. Даргьы сыччара иаанагоз шырзымдыруазгьы, «Иччо урылачча!» ҳәа аҩыџьагьы ааибарччеит.
Схаҷаҭра ахы аасыртын инаганы Ҭеклеи ахәыҷи раԥхьа ианынасыргылоз, агәашә аҿыжбжьы аагеит. Зегьы ҳаахьаԥшны ҳнаԥшызар иааиуаз Махьал иакәын. Исҳәоз раҳауамызт, ирҳәоз саҳауамызт, ус ҿаҳаи дагәеи реиԥш ҳшеидтәалаз Махьал ашҭа данааҭала акы еиԥшымкәа сиеигәырӷьеит.
– Ҟоҳ! Уаргьы ара уҟоума, Адгәыр? Бзиала уаабеит! – иҳәан, снапы аасымихит. – Сҽадҳагьы ииасуа иалагеит, ушьҭа арҭ ирыԥсыхәоу сыздырам. Ижәны ирфа, иӡны ирфа, уи акәын ԥсымышьҭыгас цәа мырбаагас ирымаз! – иҳәан, ҽадҳа кәамԥак цәаҳаҳаны иахькаршәыз шьапԥықәла днацәхасит. – Уаҳзаазгазеи, Адгәыр? – иҳәан, дсазҵааит Махьал.
Снапсыргәыҵа зыхҩаны искыз схаҷаҭра снапы
аахысхын:
– Абри ахәыҷы дрыцҳасшьан шыла хәыҷык изаазгеит! – сҳәан, смакәан ахәда иныҵаԥсо иҩежьӡа иҭаԥсаз алаҭаҷаҷа снацәа нақәскит.
– Уԥсынҵры духааит, дад, егьаумҳәан, Ҳараз уиԥами рыцҳа!.. Иуеиҳау умаҵ иулааит есымша.
– Муре, Михьель? – лҳәан, дҵааит Ҭекле, смакәани сшылеи лара лҿы изназгаз лзеилымкаауа.
– Қәир, Ҭекле, қәир! – иҳәан, агыршәа азыҳәангьы еиқәкы-еиҵакны дауҟахымыз, иажәақәа анизымха, напышьашәала иҟаз леилиркааит. Махьал ихысга мацәа сгәы иныҵеиргылан: – Абри Адгәыр ихьӡуп. Қәир шәзааигеит, ахәыҷы қәырпак, мамзаргьы шыла қашьк алхны иҿабҵарц! – иҳәеит аԥсышәала ибжьы наҳаракны.
– Сқанҷир, нана, сқан гольуаԥиро! – лҳәан, Ҭекле дҩагылан, лнапы ыргьыжьны саагәыдылкылеит. – Адгәыри, деда, си анҵ Заурис џьимаре! – лҳәан, ҩаԥхьа лнапы ыргьыжьны лхы инадылкылеит.
– Илҳәаз уаҳама? – иҳәан, Махьал ихы аасықәикын, дсазҵааит.
– Исмаҳаӡеит! – сҳәеит.
– Арҭ акы анырҭаху ауп усгьы ухы-угәы ианҭало. Иахьарнахыс уара Заур уиашьоуп! – лҳәеит.
– Заур дарбан? – сеиҭанаиазҵааит Махьал.
– Абни ахәыҷы ашыла ззааугаз Заур ихьӡзаап! – иҳәеит Махьал.
Ҭекле ҳаԥхьа игылаз амакәан аашьҭылхын, лқәацә ашҟа лҿыналхеит. Дымнаӡац шысҳәоз схаҷаҭра ҭарцәны иршәшәа-ирқаца иаалган, еиҭа лнапы ыргьыжьны схы днагәӡит.
– Мадлоба, нана, мадлоба! – лҳәан, схаҷаҭра ааслыркит. – Муҭун уамиӷә, му меԥча баӷанас, ма дихашь онҭхораль! – лҳәан, лҽаалырҟуҵәуеит.
Ҭекле илҳәаз акы аасзеилымкааит. Ажәак мҳәаӡакәа
сахьтәаз Махьал снеиҿаԥшит.
– Ани илҳәаз еилукаама? – иҳәеит Махьал.
– Мамоу! – сҳәеит.
– Ахәыҷы инеисыркуа ҳәа акгьы сымаӡам, сара анышә зҿарыԥсаша! – лҳәеит, илҿарԥсаҵәҟьааит гәаҵаны илымҳәазар! – иҳәеит Махьал.
Смакәан аасырҽын, инаганы сшәыра инҭасҵан сҩагылеит. Сцарц сҿанынасха: «Саргьы сцоит», – иҳәан, Махьалгьы дҩагылеит.
Абни Заур захьӡыз ахәыҷы, дыцәгьаны дшаны адунеи дықәызҵаз сара снеии уажәи рыбжьара ибжьык ҳәа имыргаӡеит, аҩысҭаацәа рсахьа нылкааны, ԥхыӡ дубартә арныҟәага дыбжьагыланы дҳахәаԥшуан.
– Уаԥхьаҟа ибзиараха анцәа иуԥигалааит, иҟоуҵаз бзиоуп, дад, аха мышкызны рыԥсы ҭалар, ушылагьы рхадыршҭыр ҳәа сшәоит. Сҽадҳаи сымжәақәеи усгьы иргәаладыршәап ҳәа уҟоу. Иухоумыршҭын, баба, абарҭ ахаангьы рыгәра умган. Уанымгәыӷӡо, угәуҽанӡамкәа џьара урыԥсахуеит. Уҭахызар акыкахшгьы шәыбжьазааит уи азыҳәан иаԥыркӡом. Дара рхы азеиӷьшақә унықәҵаны урҭиуеит, иуеигӡаӡом! – иҳәан, игәалаҟара хәыҷы имаз ихы-иҿы инықәбан, иаразнак илакҭа ааицеикит.
Махьал ииҳәаз зхиҳәаауаз абарҭ агырқәа дызрықәымгәыӷуаз сзеилкаауамызт. Аха абри абри ами ҳәа ацәгьагьы абзиагьы ажәак ахысымҳәааит. Саргьы гәаанагарақәак соузаргьы, макьана кьанҿаак иҟамыз, сзажәӡа Махьал сиҿапаӷәны егьсызҳәомызт.
Махьалгьы уаҳа дымцәажәаӡакәа архәараҿы ҳанааи:
– Адгәыр, уара акласс ахь уцозар акәхап? Саргьы Қьарақьанҟа сдәықәлагәышьап. «Зхы азыҳәан имыждоу, ауаа рзы дрышҳаҩуп» ҳәа, ҳхы хәымкәа, ахәырбӷьыц ақәаҳҵеит усгьы. «Ахра ҩашра ажәымҭыӷьла аҿазыԥсаз» ҳәа, ҳцаны иабыкәу ачаи лаҳҵоит ҳәа ҳахьаҿу сукәыхшоуп. Мышкызны џьара акыр зыҟалаӡаргьы, ҳара иҳазраӡода,
арҭ аара иаҿу алацәыбгақәа фатә-гатәыс ҳрауазар акәхап. Аха егьаурым, усҟан ҳара ҳҟамларгьы шәара шәҟалап ԥшӡала. Ус акы иақәыркӡаргьы шәабацәа рыԥсаҭа дшәырцәҳарым. Абзиаразын, баба! – иҳәан, даамҩахыҵын, Қьарақьанҟа игаз амҩа днанылеит Махьал.
Саргьы сышиашаз ашкол ахь сҿынасхеит. Хәыҷык санынаскьа, саахьаԥшит. Махьал иоупцәа хылԥа барбал снахьыԥшит. Нахьхьи, аҩхшәаларҭаҿы аџьра дныҵалахьан.
Сывараҿы еиқәыхьшәашәа астол иқәыз саб «иуасиаҭ» аақәсхын, аԥхьара сналагеит.
– Қьарақьан зырԥшӡоз шәышықәсала адауаԥшьқәа реиԥш рыжәҩахырқәа еиларсны, мышмазарак адгьыл зҵакны игылаз аџьҵлақәа ракәзаарын. Зыхцә ԥарақәа зеихада иқәхәмаруа аҭыԥҳа ӡӡара инықәыршәны лыхцәы хәгабзла иусар, илсахьахәраха-асахьахәрахеит абыржәы абри Қьарақьантәи ахәы ԥшӡагьы, – абас дналагеит Ҳараз. – Уажәраанӡа адгьыл агәы хзыркуаз абнара, снапсыргәыҵа хәыцк ықәубаараҳа ҵлак убомызт. Улаԥш ахьынӡанаӡааӡоз аԥша заҵәы ашәышә бжьы гон. Тракторла ирԥԥаны еилажьыз адгьыл, аџьҵлақәа рдақәа хаххала иалыҳәҳәо, маҿа-маҿа еилаз амалаҷыр гәырмаҷгаха иаарҳәны икажьын.
«Абас акәхап ауаатәыҩса рықәӡаара анааилак, изықәтәоу амахә рнапала иааԥҟаны рымцахә шдырцәо!» – абри сгәаҵа инҭысҳәааит, ҳаӷеимышхара ашәиҳәаҩ ишиҳәоз амца зыҿхысыз адгьыл цәыббылӡа санаақәԥш.
Ркәаҭанақәеи рыцәқәеи, рыжә камбашьқәа инадыркны, еибарххо рыбжьы абри ацәҳәыра агәы ҭырӡыӡаауа аӷьара
рдыдыра илан ауаа. Аиха иацәынхаз, ажәытә зны аӡахәа зыҟәнырҵахьаз ал сыжәҩахыр надысҵан, ажәлар ршыкьра салаӡырҩуа саагылт.
Ауаҩытәыҩса насыԥда еиӷьу-еицәоу аилкааха имаӡаӡакәа дышгәыӷ-гәыӷуа мацара мшы ссирк, мамзаргьы уеиа бааԥсӡак азы згәызҽанӡамкәа адамра ашә-гәашә инылагыло. Ее, абан, зыҵыхгьы зымышгьы гәыӷрала ижьоу, аирагьы зыԥсҭазаарагьы шгәаҟроу мацара иниасуа ауаа, нахьхьи, ҵламзар чаӷьа-чашә ахьықәымиаауа аӷьара иахьылхо. Абри адгьыл ззышьалҭаз, изыԥсҭазаараз, измышхәбзазаз абанҭ ицәҳәны еилажьу, абри адгьыл иақәлаз аџь хауара дуқәа ракәын. Адгьыл аԥсы ҭакны изкыз аҵлақәа анықәырх, адгьылгьы уаҳа аҽазаамгеиаӡакәа иԥсит. Аҵлақәа рааӡара заҵәык акәын ари адгьыл иалшоз. Абыржә сахьынаԥшуа адгьыл уажәы-уажәы ицәеицәыԥсуазшәа збон. Уи зны аԥсы исахьа нылнакаауан. Адгьыл иҵырхуа анышәаԥшь асахьа аанахәоит сылаԥш ахьынӡанаӡааӡо. Сара ауаҩы даныԥсуагьы збахьеит, дагьеиқәыскхьеит, аха убриаҟара сымшәаӡеит абыржәы адгьыл аԥсышьа ахьызбоз заҟа сшәоз, заҟа сгәы аҭра иҭамгылоз аҟара. Ааи, ааи, зҿы мцәажәоз ауаҩытәыҩса игәыӷырҭа адгьыл аԥсра иаҿын. Уи зны ихәаԥштәалахон, аха шәымҭақәак рышьҭахь, еиқәаҵәа самсалха ацхахә неихашәуан. Даҽа аамҭацқәак мцацкәа, адгьыл ахи-аҵыхәеи неиқәҳәаланы, зехьынџьара аӡыхшьах нахыҵәозшәа збон. Сылаԥш ааихмырсыӷьӡакәа сшахәаԥшуаз, аӡыблареиԥш адгьыл ҩышьҭыззан, ихышхыҵәаны сышҟа аҿаанахеит.
Арҵәаа-арҵәааҳәа аҳәҳәабжьгьы абри аӷьара гәасакара инықәҩны слымҳа ианааҭас, ԥхыӡ цәгьак саанарԥшызшәа сцәырҳаны сааԥшит.
Ал сахьадгылаз срыхьҭшьызшәа аҟәараҳәа сеиҵасуан. Абри зегьы анцәа иџьшьаны ишаргамамыз, ишлаԥшҵашәараз аныздыр сгәы аасырҭынчшәа зуит,
аха зегьы акакәын адгьыл ауаатәыҩса рнапала акаамеҭ азыҟарҵахьан. Уи ушьҭа рҽеишьа змамыз, хнырҳәышьа зқәымыз уаатәыҩсатә уаӷеимшхаран. Сгыланы срыхәаԥшуан, ԥсҭазаарак шьны даҽа ԥсҭазаарак ҳаргылоит ҳәа иаҿыз ауаатәыҩса насыԥдақәа. Урҭ баак рбганы даҽа баак ҳаргылоит ҳәа иаҿын. Иабардыруаз, акызаҵәык ада егьыззымдыруаз, абанҭ уажәы цәи-мҵи реиԥш еихьыс-еиԥысуа аӷьара ихыз ауаа разқәа икарҭәо аԥхӡаша зегьы мышкызны дара рзыҳәан ишызҩаԥхыӡхоз. Аха убри иҟалаз аҟалаа ахҭысгьы макьана амҩабжара иаанҳажьып, иаанҳажьып ҳаԥхьаҟа, уаҵәынӡа, уаҵәашьҭахьынӡа…
Аҵла снамҵасын, суаажәлар рышҟа сҿынасхеит. Аха схы зегьы еилауаҭыруа, соура-зоуроу аӡыршы сааҭыршьызшәа схаршны, аарлаҳәа смага-маго акәын ԥсы зхаӡамыз аӷьара схыланы сышнеиуаз.
Уажәраанӡа абри адгьыл аԥсышьазы суаажәлар аара шрыдысҵоз, иаалырҟьаны сыхгьы сазгәааит. Ирхароузеи суаажәлар? Избан урҭ ҳазго ҳга ҳәа ара абна ықәхны ачаи лаҳҵоит анырҳәа, дара рхылԥақәа аархыхны иақәшаҳаҭхама? Мамоу, баба, иақәшаҳаҭха сыздырам, аха уауаау рҳәан, ԥыҭҩык ықәгыланы иҳәҳәеит. Аха ирылшагәышьарыыз зыразреи, зҟәышреи, зиашареи рыда уаҳа мчы змамыз ауаа. Акымзарак рылымшеит. Аҿыцынхацәа рус иаҿагылаз, ишыԥсыша здыруаз, уаҵәтәи амыш азы иҟалашаз збарҭаз, амилаҭ рықәхыга аҿыцынхацәа рполитика зыҽҭыхҵәҟьаны иаҿагылаз ауаа ааумгои! Иабаҟоу? Ақыҭа хьӡырҳәагас иамаз, ацә тәыҩа еиԥш иалагылаз ҳаҷкәынцәа изыхдырҟьазаалакгьы изыԥдырҟьазаалакгьы ҿааҳәыра рмоуа, рыӡырҭа рыԥсырҭа ҳзымдыруа аӡымшын инхырҭәҳәалеит. Реиҳа зымчыз раанда иалеишшит, убри ауп иҟалаз.
Сқәықәма-шәықәмаха сымацара схы сацәажәон. Уу, аллаҳ, хыхь – ажәҩан, ҵаҟа – адгьыл, ауаатәыҩса зегьы нықәӡаан, алаба заҵәы еиԥш сымацара заҵәык адунеи
снаххалазшәа схы аазбеит. Аиаша уасҳәап, зынӡа схы аасцәымыӷхан, аԥсра бзиагьы абыржәы снаҵашьыцит. «Аԥсра бзиа анцәа исыҭ!» – ҳәа сабду лассы-лассы анцәа ду дызиҳәалоз иажәақәагьы аасгәалашәеит. Ажәакала, абза аԥсы даниҵашьыцуазтәи аамҭа ҳҭагылан.
Хыла-гәыла иԥыххаа еилажьыз аӷдара саахалеит. Еиқәжьақца «атәыҩа ӡыла иҭәны» аџь еиқәаҵәа ду иадԥсыланы иаджьылан трактор еицрыжәжәа дук. «Аринахысгьы анцәа шәимырманшәалааит уара уаазгазгьы уаргьы!» – абри сгәаҵа иааҭысҳәаан, гәыӷырҭа заҵәыс иҳамаз ҳатрактор ҩаԥхьа сылаԥш нахызгеит. «Слаԥс рызҿаҳәоуп ҳаиҳабыра, ушьҭа излаҵырхуа сымбари анҭ адгьыл иақәлоу аџь мажәроу дуқәа!» – сҳәеит сыбжьгьы сызнымкылакәа.
– Уа, иӡхьоу иԥсхьоу аӡәгьы изырхынҳәуам. Ақьиа ишьа анцәа иуит. Уаҟәыҵ аихаӡа, арахь уааи, Ҳараз, арахь! Ароуп уажәы аус ахьыҟоу! – иҳәан, саԥхьаҟа аӡәы ибжьы аӷьара инхиҵеит.
Ари зыԥсеизгара иаҿыз страктор снаԥырҵын, саахьаԥшит. Ҳколнхацәа еизаны, нахьхьи ахәы акәаԥра иқәгылаз џь-дуӡӡак иакәшаны игылан. Иалашыҩкӡаны акы аимакра иаҿын. Аӡәи-аӡәи ацәажәаха рибамҭо ишеиҿыхоз саргьы снарыдгылеит.
– Бзиа жәуааит, аҷкәынцәа! – сҳәан, сгәы акы алаӡамшәа саарылагылеит.
– Бзиа убааит, Ҳараз, бзиагьы умшхааит, аха ари ҳаџь иасахьахәроу шԥоубо? – иҳәан, Кәаҵиа ҳаԥхьа игылаз аџьгьы, иқәланы акаҿара иаҿызгьы инапы нарықәикит.
Схы сааҩахан аџь сҩаҵаԥшит. Егьырҭ ҩажәаҩык раҟара иааизибагахьаз аколнхацәа уажәраанӡа изҵаԥшуаз аџь ду рыблақәа ааҟәырхын, иахиҳәаарызеишь ҳәа зегьы сара исыхәаԥшуа иалагеит. Аиаша уҳәар ами, саргьы исҳәо сҿамшәо саанхеит. Абри аџь иқәыз Қәаса, аҵла азганк иамаз амахә дуқәа дрыламкьысӡакәа, егьирахьтәи азбжак иамаз амахәқәа зегьы ҿҟаауа аҩеира даҿын.
Ушьҭа егьигмызт ахыцәқәанӡа дхаларц. Сылаԥш ааихмыр-сыӷьӡакәа сихәаԥшуан, аха абри аџь азбжак амахәқәа ааныжьны, егьи азбжак иамаз амахәқәа зкеиҿоз сзеилкаауамызт. Егьырҭ зегьы аӡәгьы ажәак мҳәаӡакәа, зегьы сара ишсыхәаԥшыц исыхәаԥшуан. Нас саргьы схахәда ааԥсан, аџь казҿоз сылаԥш неиҟәысхын, схы анааласырҟәуаз:
– Иахуҳәаауазеи, Ҳараз? – иҳәан, аӡәы ибжьы еиҭанас-хьигӡеит.
– Аӡәы ицәгьа иӡап, исзеилымкааит! – сҳәеит.
– Абри Қәаса ихшыҩ ауп! – иҳәеит Чмыт дахьгылаз. – Шьыжьаахыс абри аџь акаҿара даҿуп. Анҭ атәӷәы дуқәа еилажьу иара Қәаса идам-здам баҩеиламгылак иакәымзар, мышк акәым, ҩымышгьы изԥымҟар ҟаларын! – иҳәеит Чмыт уаҳа иҽаламгалакәа.
– Ишьахәуп, аха абри ауаҩ дзыргәаҟуа закәу, иихәыцыз ҳәа акрудыруама? – дҵааит даҽаӡәгьы.
– Дзыргәаҟуа убриоуп, абри аџь ҵхышьа амоуит. Ҳатрактор заҵәгьы иара инадԥыххаала ицеит. Абар иахьа хымшуп, ҵыркантла мацара аџь адацқәа рыҵҩаара иаҿуижьҭеи. Иахьынӡазахәоз иҵжааны игылоуп. Еиҳа ихыԥшаалашәа иахьыҟоу аганахь иамоу амахә дуқәа азныжьуа дхалеит. Ушьҭа аныцә шаха шәпа агәҭа инакәыршаны аҟиар аҳархар, абанҭ иԥымҟакәа, иаанижьыз амахәҿиаа дуқәа рыхьанҭарагьы нацырхырааны, аџь рызкажьуазар ҳәоуп гәҭакыс иры-моу! – иҳәеит Уарҭан.
– Аҟиар аумырхаӡаргьы анҭ амахә дуӡӡақәа ашьаҭа иазынкыларым ҳәа сыҟоуп. Иасахьахәроу ала ахбыкьра иаҿушәагьы збоит. Қәаса дшықәу икамҳауандаз! – иҳәан, Мшәылды дынцәыҵаччеит.
– Аиеи, Қәаса машәырк ихьыр ҳәа ушәаны алоура ууеит, ус ажь ӷырла убааит! – иҳәеит Лапаӷә, Мшәылды иҳәаш-гашра гәазҭаз.
– Иарбан, Лапаӷә, алоура зургьы зџьашьатәузеи,
Қәаса ҳаҷкәын иами, саӡәк дишьхьоума сеидроу. Угәы иалымсын, аха уҿы уаԥшны узымцәажәеит! – иҳәан, Мшәылды ицламҳәа нҵыркьыҿшәа ҿыварала иварахь дынкажьцәеит.
– Рыцҳарас иҟалаз, абра иааилагылоу зегьы ҽеила ҳаибадыруеит, аха уара, Мшәылды, лымкаала… – иҳәан, уаҳа ацымҵакәа амҩабжара иҽааникылеит Лапаӷә.
– Уара еиҳа уика ҟаԥшьуп ҳәа урдыруа џьушьозар уажьеит, Лапаӷә! – иҳәеит Мшәылды, аҵәы наилаҵашәа.
– Уаҳа ус шәымаӡами уара, уа наҟ-ааҟ аҟьамсар зеиҿашәыԥсо? Шәаарых арахь акамбашьқәа уа иҵакны аӷьара ихгылоу! – Еқәыԥ ибжьы наиргеит, Лапаӷәи Мшәылди днарықәгәамҵын.
Уиакәхеит, Еқәыԥ ицҳәа мҳәакәа акамбашьқәа наганы, аџь рацәак иацәыхарамкәа инаддыргылеит. Ауӷә иакәыршаз аныцә шаха аашьҭыхны, ҷкәынак аџь дынкыдԥалан, агәҭа иахьазеиҟараз инакәыршаны иааихәыдхадыршәит. Аџь каҳаргьы акамбашьқәа ирықәымҳартә ашаха неиҵыхны ауӷә инакәдыршеит. Аџь азганк зегьы каҿаны даалбааԥеит Қәасагьы.
– Аҟиар аашәмырхаргьы ԥыҭҩык шәнагәҭасыр, ушьҭа аҽазынкыларым ҳәа сгәы иаанагоит! – иҳәеит Қәаса, насҭхашәа икажьыз ауахәа иеиха аԥынҵа налеиҵан.
– Ашьшьыҳәа унарыҵаҟьа, дад, ашьшьыҳәа! – иҳәан, акамбашьқәа раԥхьа даагылеит Шьагә. Акамбашьқәа ҩбаҟа шьаҿа неихырымгацкәа аҿҿаҳәа аџь абжьы аагеит. Уиакәхеит, илыҵҟәыҿны адгьыл рҵысны агәараҳәа инкаҳаит.
– Оо, удырҩатә еиӷьхааит, Қәаса! Абжа коуҿа, азна коуҿа зегь акоуп, иуулак иуҳәалак илоушьҭит! – рҳәан, рыбжьқәа аадыргеит еилагылаз ԥыҭҩык.
– Ҳаи, ашьа ҳақәымкәа, аҟәада ҳақәымкәа, ҳажә камбашьқәа рычыргәқәа ргәыҵамӡо, ахш рыцрыжжы аҵлақәа ирыдызшьыло, абас ауааԥсыра рыԥсы иацҳауа
изыргәамҵуа, гәамҵ-хамҵра анцәа ишәыгимырхарц анцәа сиҳәоит, анцәа ду шьарда зымчу! – иҳәан, Еқәыԥ иҩнапыкгьы ажәҩан инаҵеикит.
– Еқәыԥ абас ичҳара далҵны ахаан згәы иҭаз цәырганы зҿы иазмырҳәацыз ауаҩы, иахьа дԥытлазар ари аҽеи иазҳәам, абри удыруаз! – иҳәан Чмыт, иччаԥшь иқьышә инықәырхх-нықәырххуа Кәаҵиа илымҳа дынҭахәыҭ-хәыҭит.
– Ауаҩытәыҩса иага дҵәахызаргьы, мышкызны ига-иҿы аирҳәароуп. Усоуп ишыҟоу, Еқәыԥ. Уажәраанӡа ега длацәҟәыс-шьацәҟәысзаргьы, ега длыбз-ҩыбззаргьы, иахьа игәы иалсыз игәы иҭамыгӡакәа, ишәиԥхьыӡ жәҩангәаҵаҿы анцәа иашҭа инҭеиҳәацәеит! – иҳәеит Чмыт, ибжьы зынӡа иныҵакӡаны.
Ажәлар гәаҟҵәҟьон. Аҵлақәа рыбжа каҿаны, азганк ырхьанҭаны икаҳажьуеит ҳәа зхәыцыз ауаа ушьҭа уара урызхәыц, изакә џьабаа ҟаҭ еиқәаҵәаз изҭагылаз.
– Аума иақәшәаз аума иӡбуеит акәымзар, абни Қәаса ииӡбызгьы уаҩытәыҩса ихаҿы изаагома. Анцәа ду еиҵеиааӡаз абна ақәхразы ҩысҭаарас иаарымхәыцыц иҟоузеи ҳауаажәлар! – иҳәеит Шьагә дхәыц-бӷьыцуа иеигәышә иԥышьҵаргәаны дахьгылаз.
– Разан рыцҳагьы илаӷәымқәа рами дызқәыӡыз! – иҳәан, илахь неиқәиҵашәа иуит Гәаџьуа, аџь иаджьылаз атрактор ацламҳәа дахьықәтәаз.
– Ҭеброгьы димыхәеит, ахәашабга! – наицирӷызит Ҳаҭхәагьы.
– Ааи, гәышьа, Разангьы ус лахьынҵас имагәышьазар акәхарын. Иӡуа-иԥсуа, зуахҭа ааихьоу нкылашьа имамзар акәхап акәымзар, иаарылшоз зегьы изыҟарҵагәышьеит. Убри алаӷәым ашьашәы иԥыржәаша анимпыцаԥжәа аҽны инаркны, инарцә мҩа днықәлаанӡа, Емсых Ҭарас уахгьы-ҽынгьы иааиԥмырҟьаӡакәа дышидтәалаз дидтәалаӡан. Илшоз игмыжькәан диҟазон, аха изымуа иауам, диасгәышьеит, – иҳәеит, Кәаҵиа Разан ихы-игәы
дналхӡаны.
– Уи иԥсра ҳаргьы даара иҳаҵасит. Мышкызны ҳаӡла-гара иахоу ҳалу заҵә кәашьа амамкәа иааҵҩызааргьы, Дәаб ахаҿы ахра иаҿажьу алу хаҳә дуқәа ҳзаҿызго ҳәа аӡәгьы дҳамаӡам. Разан иакәгәышьан ацаҟьаш днаҵагыланы иблақәа ааиршаҟьшаҟьар, ахра иаҿыҩрны ахаҳә ҳаҟьақәа хланҵы илазышьҭуаз, аха дабаҟоу, дааумго! – иҳәеит Гәаџьуа, аҩысҭаацәа ихьыкәкәо, иоупцәа хылԥа кәамҟьа ауриацәа реиԥш ихы агәҭа иқәыршәны дахьтәаз.
– Макьанагьы ҳабаҟоу, ҳанхьаԥшны ҳаахьаԥшаанӡа аӡәы алаӷәым даҳцәашьит, даҽаӡәы хәымгарыла дҭадырхеит. Арсанеи Разани баша-маша ҷкәынцәазма, ҳаӷоу иқыҭа иалӡаашаз ракәымзи! – иҳәеит, ус ҵангьы-мцынгьы ацәажәара зҟазшьахәырамыз Сҭиԥана.
– Аиаша уҳәеит Сҭиԥана, макьана ҳабаҟаҵәҟьоу, еицәоу умбакәа еиӷьу уздырам. Ҳара абарҭ Алазысҭанцәа иаарго ҳәа ҳазҿу роуп хаҳәраҳатәыс иҳамоу, иҳазхымго. Иубаз еицәа убеит ҳәа, аҵареи амцреи ахьынӡаҟоу сыздырам, аха сара даҽа хәылҟьа-ҿылҟьақәак саҳаит! – иҳәан, Кәыкәын аҵанӡа даақәԥсычҳаит.
– Иуаҳазеи, Кәыкәын, усҟангьы? – иҳәан, Кәаҵиа иҽеикәаԥсаны дахьтәаз Кәыкәын днеизҿлымҳахеит. Зыԥсы ааиҭазкырц инатәақәа-аатәақәазгьы иаарамхацә-гьахан, иҩагыланы Кәыкәын рҽааидырхалақәеит.
– Ҳаклассқәа адыркуеит! – иҳәеит Кәыкәын иаахжәаны.
– Ҳаклассқәа шԥадыркуеи? Ҳхәыҷқәа абааго зырҳәа? – иҳәеит Машьыхә днацыҵҟьашәа.
– Џьарамзар-џьаргьы иугаӡом, амала аԥсышәала аҵара иаҟәырхуеит рҳәеит. Аԥсшәа ацынхәрас ақырҭуа бызшәа дырҵара иалагоит рҳәеит! – иҳәеит Кәыкәын.
– Уиаҟара изџьашьатәузеи! Ирҳәаны имцхахьоу, иҟамлац арбану? Раԥхьаӡа аҿыцынхацәа ааганы иҳаландырхоит ҳәа анҳаҳа, уи зҳәаз ибз ада кәац ихәламшәааит, мцуп, уи аҩыза ҟалашьас иамоузеи ҳамҳәеи зегьы ҳнеицҿакны?
Иаҳҳәеит. Аха иаҳҳәаз акраанагама, зегьы баша аӡмах ҳҭахысит. Аҿыцынхацәа аргама иааганы рнырхара иаҿуп. Убасоуп дадагьа ҳаклассқәагьы шадыркуа. Саб абзиа иԥсаныс уи азыҳәан ардәынаҵәҟьагьы ҟәырҭ шамҳәо, уарҭ аӡәгьы дшаҳмазҵаауа.
– Урҭ акымзарак рхараӡам, зегьы-зегьы зхароу, ее, абанҭ уара утәқәа роуп! – иҳәан, ишьҭахьҟа инапы наирххеит Чмыт даахәацыхәаԥшьхан.
– Закәи, уара, алаԥшҵашәара умоума, унапы иабыкәу иахьурххо, ушьҭахь аӡәгьы дгылаӡамеи? – иҳәеит Еқәыԥ, иҽыргаӡа-ҽыргызмалшәа.
– Аиеи баба, сара сыда зегьы шәҟәышқәоуп. Аҽагажә ҳаԥшьахтыгоуп ҳәа, уажәы уаргьы аӡәы дсыргаӡоит ҳәа уаҿыхуп. Уара сара сургаӡома Еқәыԥхеит, сара исыргаӡарыда ҳәа сдәықәупеи. Уара, сышьҭахь уажәы аӡәгьы дгылаӡам, аха иацы игыламзи. Снапы ахьсырххаз абни ҳказармажә аҿы игыламзи… – иҽааникылт Чмыт.
– Дарбан игылаз? – алакы шьышь еиԥш Еқәыԥ Чмыт былды иимырҳәар иуамызт.
– Сара изысурҳәозеи уи, усҟан иара уара ухаҭаҵәҟьагьы абра угыламзи. Амцхәгьы улымҳақәа кыдҵаны уӡырҩуан! – иҳәеит Чмыт, убри зыхьӡ рымҳәоз ауаҩы Еқәыԥ иааимҳәар иҽынаҿишьаарашәа.
– Мыса иоума узҿу? – даацыҵҟьашәа ҿааиҭит Еқәыԥ.
– Мысагьы Мыса иоуп, аха уа идгылақәаз зусҭцәоу ианбагьухашҭи? – иҳәеит Чмыт, Еқәыԥ амацәаз ахы дҭацало.
– Иҟадаз уаҳа? – Еқәыԥ ихы шьҭацаланы днеиԥхьхәыц-ааиԥхьхәыцшәа ҟаиҵан:
– Аа, Мыса дыҟан, Мыса инаҩысгьы Ҳаџьы Платон, нас Аҟәатәи обком аҟынтәи… Дысгәалашәом ижәла нҵәеит! – иҳәан, Еқәыԥ иажәа данаагәылаха:
– Геҭиа, Ԥахәриа Геҭиа! Зегь акоуп убырҭ зыхьӡ апап иҳәаша срылоумгалар умуит. Иубома уасҟацәа
ишугәалашәаз иануҭахха! – иааира дук згаз аӡә иеиԥш иҽааирҭынчит Чмыт.
– Ишьахәуп, аха урҭ сара лымкаала еиҳа изыскарҭхәузеи? Уаргьы саргьы иаҳзеиԥшӡами, Чмыт? – ирҳәазеи, нас, урҭ, уеизгьы-уеизгьы, уареи сареи ҳазгаша? – иҳәеит Еқәыԥ.
– Уареи сареи ҳаԥсны, аԥсуаа рҿы аԥсра шынҵәо здыруазар, уахаҵәҟьагьы уаргьы усшьуан, саргьы сҽысшьуан. Аха уареи сареи ҳамацара ҳакәӡам злахьынҵа рыӡбоз, аԥсуа жәлар зегьы рлахьынҵа рыӡбон. Еқәыԥ, аԥсуа жәлар зегьы Геҭиа иҽышькылкҩы Ҳаџьы Платон иакәымзи уара Очамчыра араион аҿы иреиӷьыз ақыҭақәа дрылаланы, аҿыцынхацәа рзы адгьыл лыԥшаахқәа алхны, Геҭиа ҳәа ани обком аҟынтәи Мгелаӡе иааишьҭыз агыруа уаҭанӡара изырбоз? Зегь ҳаумырҳәар умуазар, ажәлар жәларуп, урҭ зегьы ҳхы иқәаҳкып, аха сара исмоуа, ани амаҵуҩы имаҵуҩы … кәымтыт! Мысагьы Платон дааиҽхьнимҳәалар ада ԥсыхәа шԥаҟамлеи! – иҳәеит Чмыт.
– Мыса, дад, уара дшубаӡарыз дубеит. Аха иара иоуп Бзанқыҭ аҿы иахьазы аҩгьы-акәарагьы знапы иаку. Иара аӡәзаҵәык иоуп уажәы зажәа акрыԥхылнадо, зҿада ҿы мцәажәо. Умбои ари аӡхыҵра ду иҟоу аҿы есымша дымбааӡаӡакәа дышҭыҵуа. Убри азоуп Мыса убырҭ дызрыцраҳәоу. Акридыруеит мамзаргьы, зегь реиҳа дыԥшӡоуп ҳәа акәу џьушьома. Иаарҭаху иларыгӡоит, дара ртәы ҟаиҵоит, дара рҳәатәы дацкәашоит! – иҳәеит Еқәыԥ.
– Ҳоҳ, анцәа ишәиааит! Зегьы уара иудыруазаапеи, Еқәыԥхеит. Абри уҳәар смаҳаи! – иҳәеит Чмыт.
– Иауазеи уара, акы ҳзымдырӡо, абри шәара шәанхшыҩҭрахоз ҳара аҟәыдпҟара ҳаҿыз џьушьома! – иҳәеит, аламалак зыфеида уаҩы иҿазымҵоз Еқәыԥ днацралашәа.
– Егьаурым, Еқәыԥ, егьаурым, уеизгьы-уеизгьы ахы
сҿымҟьазар иаасанажь. Ажә ашьапы аҳәыс ашьуам. Сара уара, Еқәыԥ, еиҳа уанысцәымӷуи ԥыҭҩык бзиа уанырбои ишеиҩымсуа удыруаз. Уи акәым уажәы ара аус злоу. Ишсоуҳәара дызусҭада уара абри Ҳаџьы Платон ҳәа аԥсуа жәлар рхәы еиҩшаны ирҿазҵарц згәы иҭоу? Уеи, уеи, Ҳаџьы Платон! – ҳәа зҿаҳәатәы ҟало, аԥсуаа дышьманс ирызцәырҵыз? – дҵааит Кәаҵиа.
– Илыздыраауазеи, иҽизымдыруа, имаха-шьаха имыхәо дҳәыҳәикны ииарҭа дылахааит. Изларҳәо ала длаз аԥсуашәа дыҟоуп. Ҷубурхьынџьаа рыбызшәагьы иҳәоит, Банӡаа руарӷангьы дацкәашоит рҳәеит. Саԥсуоуп ҳәа ибашьпорт ицуп, аԥсуаа рылахь анцәа ииҭартә. Уажәы Аҟәа наркозен ҳәа аума, дызгаша-дызшьыша еиҳабыра дук далоуп рҳәеит. Абри Аԥсны ҟьаҟьа дуӡӡа иубо дгьылс иааҟоу зегьы ахи-аҵыхәеи неиқәҳәаланы иара дреиҳабуп, иара иахьиҭаху, ишиҭаху, изиҭаху ириҭоит, изиҭахугьы ирымихуеит рҳәеит. Абас жәлар рҵәыцәгьа шиқәшәара дыҟоуп рҳәеит. Жәлар рҳақи жәлар рышәиԥхьыӡи анцәа игумырхан! – ажәҩан днаҵаԥшит Еқәыԥ.
– Аԥсуаа рҳақи рчеиџьыкеи изымгааитеи ара Ҳабзанқыҭи, Џьгьардеи, Кындӷи, Тамшьи аб-хәҭаак рылифаахьеит рҳәеит. Ибжааӡарагьы абра Бзанқыҭаа драаӡахьеит рҳәеит, ааӡара-хьчара иқәӡыртә. Нас абри ачаӷьа дыннамкыло, акыкахш иара еилеиго, нцәа димамкәа, ԥеамбар димамкәа дмаҭаԥшьханы, ҳабацәа еигәышә ԥынҵала илырхыз радгьылқәа егьызмаха ишаны Лазысҭанаа ириҭоит, аха абри жәлар рҳақ дацәымшәаӡои, уара? – иҳәеит Уарҭан иаргәҵысҭа адашқәа ҩалпыҟҟан.
– Амшә иакыз дад имҳәеи, иулымшар, иара иҟынӡа унапы намӡар, ушьапы намӡар, уҽушьыр узхыхьда, аҳәахәда еиԥш убжьаӡуазар уабацари? Амала, ацәгьа ахаангьы аӡәгьы ианамхаӡац, убриак здыруеит. Уи аҳаџьы мышкы-ахамышк аҵыхәа амала аҽшьра игәаԥхараны дыҟами. Аԥсуа жәлар цәгьала ирышьҭалаз дарбанзаалакгьы
иҵыхәтәы ҽеимхац, ари нахысгьы иҽеихаӡом. Уи ҳамдыруеи иҳамбахьеи, ари нахысгьы иаабараны ҳаҟоуп. Иҟалап сара уи аамҭа сахьымӡаргьы, аха шәара макьана шәҿарацәоуп шәгәы иҭаз, дад! Ҳараз, уххь згеит, ҵаа-ԥшаарала ухҭаскцәеит, аха арпил жәохә рзыҳәан Бзанқыҭ абарҭ ҳаклассқәа адыркуеит ҳәа ҳаҳауеит, уара ҳаиҳабыра иахьеи-уахеи урылагылоуп, абри аҵареи амцреи аиаша узымдыруа уҟаларым, иҟалозар иҳаҵамкыкәа иҳауҳәар сҭахын! – иҳәеит Шьагә, абри игәы ишалаз мҩашьо илахь еиҵымхкәа дахьтәаз.
Сара абри аҩыза азҵаара сахьазыԥшымыз акәу сыздырам, иаразнак Шьагә аӡыршы насҿеиҟьазшәа иаасцәымыӷхеит. Раԥхьашәа исҳәара сзымдыруа сааҳәалахеит. Ҵабыргны, сара издыруан аԥсуа школқәеи аԥсуа бызшәеи рҵыхәала аизара ҳқыҭаҿы иҟалараны ишыҟаз. Аха уеизгьы-уеизгьы, хымԥада, иҟалаҵәҟьоит ҳәа агәра гаҵәҟьаны сыҟамызт. Мчыбжьык ашьҭахь араион аҟынтәи абригь-абригь аамҭазы аԥсуа школқәа рҵыхәала, егьырҭ ақыҭақәа зегьы рҿы еиԥш Бзанқыҭгьы аизара ҟалоит. Абри азҵаара акәша-мыкәша ацәажәара ду ҟалараны иҟоуп, аха ацәажәашьагьы егьыҩбоуп-егьыхԥоуп. Екәымк шәамхамҳәааит, иахьатәи аамҭа зеиԥшроу ижәбо ауп ҳәа реиҳәеит уажәааигәа аусҳәарҭаҿы, ақыҭаҿы зҳәоу аԥхылнадо ҳәа иидыруаз хар змам даарыԥхьан. Ари ас шакәыз сара ҽеила издыруан, аха абри уажәы иаахәыҵырҟьаны ажәлар рылажьра сҭахымхеит. Исҭахымызт ргәы иҭамкәа рхы иҭамкәа лассы аԥсышәала аҵара иаҟәырхуеит, аԥсышәала ацәажәарагьы гәаӷьылацәахоит ҳәа раҳәара. Уи иаанагоз, аԥсуара, аԥсуа қьабз, аԥсуа ламыс, аԥсуа ҟазшьа, аԥсуа бызшәа, аԥсуа идац-ԥашә шьаҭанкыла иқәхтәуп ҳәа шаанагоз, урҭ зегьы аҵыс ашьапы ахьԥҵәоз здыруаз, цәгьара ҵыхәала абиԥарала аханатә аахыс игәаҟхьаз ҳауаажәлар ирзымдыруа иҟамызт. Убри аҟынтә, абас ауп шәшыцәоу
шәхы ԥҽны ишәдырбарц ргәы иҭоуп ҳәа иаахтны ажәлар раҳәара сҭахымхеит. Арахь, еиҭасҳәахуеит, иаалырҟьаны ҩ-мцак рыбжьара сааганы сыбжьаиргылеит Шьагә.
– Аԥсуа школқәа рҵыхәала акәу, даҽа уск иазку ҽеишәа исыздырам, аха убасшәа саргьы лымҳаҭасқәак соуит. Амала, егьырҭ иааҟалалак, аԥсуа жәлар рыбз рҿыхраҵәҟьа иақәыркып ҳәа сгәы иаанагом, Шьагә. Егьа сҳәаргьы уи макьанагьы уҳәан-сҳәану џьысшьоит сҳәеит. Иаартны исзымгәаӷьит амаӡаныҟәгаҩ иааҳаиҳәаз зегьы аартны абра уажәы зыԥсы иацҳауа аӷьара илхоз ауаа раҳәара. Аха уи сҳәеит ҳәа, иахьа закә аамҭа цәгьоу ҳазҭагылоу иубо ауп. Аццакра иахьазы акгьы иаҳмыхәарашәа збоит. Иахьа иҟоу уаҵәы иҟам. «Акыр зычҳаз ашә бӷьы тлазны ибеит!» рымҳәоз ҳабацәа, ичҳатәызар ҟалап. Иахьа ҳара ҳабӷеи ҳҿеи злаӷәӷәам ала, абыржәы аарла еиҵагыланы иҟоу ҳҿар еилшьаатәым, еиқәырхатәуп. Еиқәырхашьас ирымоугьы абри исҳәаз ала ауп. Ахымҩас аҿалара ҟәышрам, абас сахәаԥшуеит сара! – сҳәеит, сцәа иҭамӡаша сцәа иҭагӡаны.
– Уи зегьы еилыскаауеит, Ҳараз, дад, аха ула шааԥшыҵәҟьо убз хырҵәар, уаҵәтәи амшгьы иухшаҵәҟьазгьы, уабацәеи уабдуцәеи рнышәынҭ-рақәагьы налаҵаны уара иутәӡам акәӡами иаанаго? Шықәсқәак рышьҭахь Лазысҭанаа хырҵәаны, иааганы ара шәадгьылқәа рҿы инҳархароуп анырҳәа, ҳақә-шаҳаҭхеит. Аа, ишубо уажәы дареи ҳареи цәи-мҵи реиԥш ҳаицрыхо цәгьала ҳаишьҭоуп, макьанагьы ҳабаҟоу. Ҩышә ҭӡы Лазысҭанаа Бзанқыҭ инҳмырхар ҟалом рҳәан, акәыкәбаақәа реиԥш ҳадгьылқәа хырҩаԥшьааны рыҩнқәа рыла идырҭәхьеит. Ҳаргьы, шәанаџьалбеит иааиҩцәоуп иҳахьымӡӷуп ҳҳәан, ҳхәыҷқәа рҿаҵахәы рҿыҵкәкәааны рхәы ҳаманы амҩа ҳақәуп. Уажә закәызеи иҟалаз? Ацәаӷәацә ахәда аҳәызба аҵаркит. Лазысҭанаа ҳаб џьынџь ираҳҭаз азмырхакәа шәабдуцәа рбызшәа, аԥсуа бызшәа шәаҟәыҵны, Лазысҭанаа рбызшәа шәҵароуп,
шәхәыҷқәа аҵара ахьырҵо шәыклассқәа аԥсышәала аҵара иаҟәыхтәуп ҳәа ианаақәгыла, ула хуҩар амшаԥы цоит, дад, Ҳараз, уи иаанаго аԥсуаа рзыҳәан ишан ихәлеит ауп. Абасҵәҟьа ианыҟала, ҳара ҳзы ԥсадгьылгьы ҟалом, ҳҭоурыхгьы лашьҭа-ҳәашьҭахоит! – иҳәеит Шьагә.
– Сара рыцҳа ажәлар рус аӡбара акәым, схатәы аӡбара сымч ақәхом. Аха иахьазы абыржәыҵәҟьа абри ахәылҟьа-ҿылҟьа аҵәы иахаҵатәымзар ҟалап. Макьана абри ҳәаҭыхла аԥылара заацәоушәа избоит. Аԥсуа школқәа рҵыхәала еизарак ҟалаҵәҟьозар, уеизгьы-уеизгьы шәбызшәа аашәҿыхны ақырҭшәахь шәиаагоит ҳәа аргамаду иаацәырганы азҵаара ықәдыргылозар, усҟан ҽырҭынчшьас иҳамозеи иара убраҵәҟьа ҳшеихырхуа аадыруазаргьы, ҳажәа акы аԥхылнада-иаԥхылнамда уи ҳара ҳшақәшаҳаҭым ҳҳәозар акәхап. Аха уаанӡа ҳафеида рҿаҵара аҭаххарым ҳәа сыҟоуп. Акыр ҳазҳәозар, ианаамҭоу ианаҳҳәаша аамҭа ҟалап! – сҳәеит уаҳа саламлацәакәа. Саламлацәеит избанзар, ҳазҭагылаз аамҭа зеиԥшраз збон. Иудыруазеи, цәгьаҳәацәа гәарҭак ҳрылатәоуп узҭиуа-уаазхәо. Ҭаҳмадак иажәа дақәӡыр ҳәа сшәеит.
– Ибзиоуп, дад, ачҳареи ақәԥареи ҳауаажәлар уажәы ирымбеит, иаагылазар изышьцылахьоу ауп. Амала, макьана аԥсуа милаҭ рыԥсы шҭоу, рыла шааԥшуа ирбахьоу еицәоу рбар ҳәа ҳшәагәышьоит, убриоуп зегьы ҳзырҿыҿуа. Уи сҳәеит ҳәа ҳара иҳамчгәышьоузеи, хыхь иқәтәоу анцәа ду днылбааԥшны, ҳрыцҳаишьозароуп акәымзар. Алахьынҵа лахьынҵоуп, хырԥашьас иамоузеи, иаабап иҟало! – иҳәан, ибжаԥсыра дыԥсны иҭыҭынжәга неиҵеиҵеит Шьагә.
Шьагәи сареи ҳаицәажәонаҵы, иааҳакәыршаны игылаз, итәаз абыргцәеи аҿарацәеи, имашәырны акәзаргьы, аӡәгьы даамқәацеит. Ажәак иахылаҳәаны аӡәгьы инаҳацымҳәаӡакәа, абар-абар акаамеҭ аҟалара иазыԥшыз шьоук реиԥш, урысыр шьакәарак рылымшәо
ишьхныԥсыланы иӡырҩуан.
– Шәааи, уара иҟалаша-ҟалаанӡа ахәац ала ҭаҳамхып иҟалозар. Егьоумҳәан ҳара ҳмаҷзаргьы ҳажәларуп, уара! Жәларык ус аҵәы рыхьшьра амуазар акәхап. Уимоу, ауаҩытәыҩса аӡы даманаҵы ауеи бааԥсхоит рҳәоит. Ҳшьа зуа, мчы змоу ҳәа аӡәызаҵәык даҳҭнымхаӡаргьы, ма зегьы збарҭоу, зегь заҳарҭоу ирдыдып, ирмацәысып, џьара мчра змоу акы цәырҵып. Иахьа иԥымжәаргьы уаҵәы итҟәацып ауаҩытәыҩса иҳақ. Абри абас ишыҟало сара саӡәыкны агәра ганы сыҟоуп. Ҳаргьы аԥсабара ҳахшеит, аԥсабара мчы амамкәа иҟаӡам. Уи аҿы зцәажәом, аха абри уара уеиԥш, сара сеиԥш зегьы абарҭоуп, зегьы аҳарҭоуп. Иамуӡакәан жәларык рлахьынҵа аҟәараҩа ишылашәаҵәҟьо абар, нас ахҿақәа ашьҭуазар акәхап! – иҳәеит Чмыт.
– Ишәыӡбогьы бзиоуп, аха ана Қәаса дназлоу шьоукы џьык иадыԥсыларц егьрыгым, ушьҭа хәыҷык ҳаарызхьаԥшыргьы цәгьамзар ҟалап, мамзар, иубаз еицәа убеит ҳәа аҵла аӡәы даҳцәашьыргьы ҟалоит! – иҳәеит Ҳаҭхәа дахьгылаз.
– Иашоуп, иашоуп иахьак зынӡа ҳтәашьа ҳаԥсы-шьахеит. Еҳ, анаџьалбеит ҳаӷоу дгәаҟуандаз. Агәаҟра егьызцины иагьызцымԥсыр амуа ҳара ахәашақәа! – иҳәан, иеигәышә ахәы наиҵаргәаны дҩеихеит Шьагә.
Ушьҭа ҵхышьа змаӡақәамыз џь-дуӡӡақәак ракәымзар, ахәы дрыцқьахьан. Шықәсык ашьҭахь иларҵаз ачаи ӡаки мацәхаҟәараки аҟынӡа иҩеихьан. Акы ахьыҟамло ауп усгьы, ари аҩысҭаа ичысхәыра ачаи ахьыҟало. Инкаҳмыршәыц шаҳҳәо, инаҳашьҭарххны иааҵхахеит. Ажәакала, ҩынҩажәижәаба гектар инарықәгәыӷуа ачаи аԥасагьы акьасагьы лаҵаны ҳаалгеит.
Аколнхацәа ҩышықәса наҟьак ԥынҵала ицәаӷәон. Рыжәқәаҵәҟьа ауӷә ирзаҵамкит аамҷыдахаз, ажә камбашьқәа рбатқәеи дареи ааихҟьашо, зегьы акәаҭанақәа
рыцраҳәаны аӷьара ихын. Ҵабыргуп раԥхьа ари ахҿарра тракторла иԥыржәеит, егьырчалтит, аха аҩбатәи ацәаӷәара аан, аҽқәеи, акамбашьқәеи, ацәқәеи рыла ауп ишаҳцәаӷәаз.
Ауаҩ рыцҳа дызмышьцыло егьыҟаӡам, иимычҳауагьы егьыҟаӡам. Абри зхысҳәааз ҳауаажәлар роуп. Ацәылашара адәы ианаақәлоз, реиҳараҩык ҳколнхацәа Кьабархәынынтәи игыланы иаауан Қьарақьан. Амра шҭашәара иҭашәаанӡа аԥхӡы ныԥхьаҳәо аус руан. Иахьатәи амш анцәа иааигаз, аӡәы усура мшык аарла ирҳауан. Убри аусурамш наганы абригадир ашәҟәы ианиҵон. Анхара шықәс анаанҵәоз, ҩышә мыш зырҳаз, уи астаханов, мамзаргьы аударник ҳәа ахьӡ ирҭон. Анхара шықәс ианалагоз, аиҳабыра аиҵбыра алархәны аколнхацәа реизара ҟарҵон. Аизараҿы араиком ихаҭарнак инеиркны, аколнхара ахантәаҩы иҟынӡа зегьы ықәгыланы идоуон. Адунеи малс хаара-бзаарас иамаз зегьы амҳәыр нараарханы анхацәа рарӷьа џьыба ишҭоу, сынтәа усымшцыԥхьаӡа ианеиҵаха хәба-хәба кьыла аԥш шақәшәо аргамаду инықәгыланы ианырҳәалак, аколнхацәагьы, аахшәахқәак ракәымкәа, ақыҭеи араиони рҟны ҳаҭыр ду зқәыз аиҳабыра рҿала ирҳәаз агәра ргон. Аизара ашьҭахь ажәлар аахыргәыӷ-ҿыргәыӷны рыҩныҟақәа рахь инеимпуан.
Шықәсынаҟьак аколнхацәа ӡәашҳәаха аусура иаҿын. Иахьа ддаӷьхаргьы дмаҭхаргьы усура мшык ирҳар акәын. Мышки бжаки зырҳауазгьы дубарын. Ашықәсаны ҭаҭынума, чаиума, џьықәреиума – рҽаҩра ҭагаланы иаалгон. Аколнхара рахә рызхара аҟашәа еизганы, рџьықәреигьы рколнхара цақәа ирҭаԥсаны ианалгалак акәын аԥш ашара ианалагоз. Аха ашықәс алагамҭазы усура мшыцыԥхьаӡа хәба-хәба кьыла аԥш аҭыԥ аҿы, усура мшык азы кьылабжак еиҳаны ироуамызт.
«Сынтәа аамҭа цәгьахеит. Аӡысаамҭа ҳԥырхагахеит.
Аԥш иҳауран иҟаз ҳәа планла иазгәаҭаз, ҳзықәгәыӷуаз абжагьы ҳазҭамгалеит. Убри аҟынтә ҳаргьы ҳҿы иаҳарҳәаз ҳзынамыгӡеит. Сынтәа усура мшыцыԥхьаӡа кьылабжак аԥш еиҳаны иаҳзымшо аҟынӡа ҳнеит. Аха уи шәара иззеилымкаауа шәакәӡам», – ҩаԥхьа уалбагас ҳәа еизарак ааҟаҵаны, анҭ сынтәа ашықәс алагамҭазы ажәала ахьы рзеизызыҳәҳәоз аиҳабацәа еиҭанықәгыланы ала амгәа аԥа нҭыршьаауан.
Аколнхацәа ирҳәагәышьооз, ҳзықәшәаз ауп, сынтәа ҳаиқәымшәазаргьы ҳаԥхьа анцәа ииҳәахьоу ҽеик ҳақәшәап ҳәа ргәы аадырҭынчуан. Уажәы иааиуа-иааиуа иахьааҭагылаз, убри усмышк азы кьылак аԥш ирзақәшәозгьы рмоуа иалагеит. Ажәакала, анхацәа алшықәсанык аԥсаԥазы аус руан. Аԥсаԥазы аус руан ахьӡми, ашықәс анҵәамҭазы ртәи-рхи неиқәҵаны рнацәақәа рҿыҵшьуа иаатәон.
Астрах, асамобложениа, аоблигациа, изгаша изшьыша зегьы анрықәныркылалак, аџьықәреи роура акәым, изҵымӡаауа ауал еиҭанарықәырҵон. Аха хәыҷы-хәыҷла иашьцылеит анхацәа. Изықәшәаз рхы анрааланы ашә, акәтаӷь, акәац анышә иҵырхуазаргьы иԥшааны заҟа рықәыз инаганы иаларҵар акәын.
Аҳәынҭқар иуал зымшәаз, аҳәынҭқарра даӷоуп ҳәа иԥхьаӡаны, зынӡа иқыҭа далганы, иҿы ахьымааҳәра дхырҵар рылшон. Ус еиԥшқәа ҟарҵақәахьан. Уи ажәлар ирдыруан аҟынтә, даргьы рхи рҭаацәеи еиҟәыркәкәаар ҳәа ишәаны аҵыхәтәантәи рыжә заҵәқәа рхыхны иганы иаларҵон. Аха еиҭасҳәахуеит, иашьцылеит ажәлар. Аума ианақәшәа аума рмыӡбыр, аума рмычҳар ауамызт.
Анхацәа аколнхараҿы акапеи кылҵәа шырмоуазгьы, абжьымра рхы иҭацеиуа аӷьара ихыԥсылон ауаа. Егьахьырмоуаз уи рхы иқәыркрын, рынхарҭа дгьыл хәыҷқәа рымрымхуандаз.
Зыплан ззынамыгӡоз, мамзаргьы аусураҿы иаамараҳәыз,
инкылсны иадгьыл дызҭатәаз алаба еимҿаԥа нықәҵаны, ишәаны жәкы атәарҭа ааизныжьны егьырҭ ааимырхуан. Сара алаба еимҿаԥа ҳәа сашьҭоуп ҩ-метрак аҭбаара наҭаны, ҩ-лабак рхыцәқәақәа неидычаԥаланы, агәҭахьшәагьы даҽа лаба ҷыдак бжьарчаԥон. Убри акәын еиҳарак дгьыл шәагас ирымазгьы. Алаба ахы иарӷьа напсыргәыҵа иныҵыргьыжьаауа аҳәысҭа дынҭалон. Имырхша наимхны, изаанрыжьыз аҵәыгәыгә нахарсны, рыдгьыл шәагагьы рыхәда инахшьны инықәҵны ицон.
Аа, уажәы иубаз еицәа убеит ҳәа, рабдуцәа рыдгьылқәа атәымуаа рықәнырхара азмырхакәа, аԥсуа школқәагьы арктәуп ҳәа иаақәгылеит. Ажәлар гәаҟын, ах аҿыҵәҟьа инеины иҟан.
Қьарақьан ачаи лаҵара ҳалагон аҽны. «Аибашьра ашьҭахь иҟәаҟәаса адгьыл иқәхаз аибашьга џьаԥҳанқәа реиԥш, анхацәа ркәаҭанақәеи рытракторқәеи, реихатә чалтқәеи рымҿтәы чалтқәеи рӷьатамақәаҵәҟьа инадыркны иҟәаҟәаса аӷьарақәа ирхыжьлан. Зыԥсы ахәага ҭаны гашьа змаз анырхага маҭәахәқәа еизганы ауардынқәа ирықәырҵон. Аџьқәа злаҵырхуаз рҵыркантқәа, реигәышәқәа, реихақәа, рломқәа уҳәа еихаҷамаҷас рхы иадырхәоз ҳәа ирымаз зегьы еизганы хьаца дук амҵан инышьҭарҵан, ақәыԥш инаиркны абырг иҟынӡа, шеи-шықәсеи зцәеи зыбаҩи абри ахәы инықәыӡхьаз ауаа рҽааизырган, ахьаца амҵаҿы иааикәшаны иаатәеит. Ҳамҭак зегьы ҿымҭ-ԥсымшьа иԥшын.
– Сара исыздырам ҩы-шықәса ахи-аҵыхәеи рыла ҳауаажәлар рыԥхӡаша ҳахшара иахьынӡарԥыло. Амала, сара саӡәыкны сгәы ҭынчуп, абри жәлар рус дуӡӡа хьмыӡӷ ақәымгакәа лыԥхала ҳахьалгаз. Абри иаҷыданы иахьа исгәаласыршәар сҭахуп, ҳаҷкәынцәа иреиӷьыз уажә ааигәанӡа абра иҳавагыланы аԥхӡы ҳацказҭәоз Арсанеи Разани. Урҭ, дад, акәты ӡаны иҭарымкит, мамзаргьы шьоукы-шьоукы реиԥш, аҳәацәа рхы иҭарԥаны
икылганы ауаа ирбо ираҳауа иҭарымкит. Урҭ жәлар рус иақәӡит. Рыԥсаҭа ахьы ахьыршо инеиааит. Рышьҭахьҟа уаҳа ихьамԥшааит. Дара рымшра-рыҵхра рыхшара ирзынхааит! – иҳәан, Арсанеи Разани реиныхраҿы рныҳәаҿа икызшәаҵәҟьа ихы-иԥсы нҭыркәкәааҵәҟьаны дцәажәеит Шьагә.
– Ҳара анасыԥдақәа зегьы шыхьымӡӷаҳшьоз ушьҭа уаҳа ҳалам. Ҳаагылазар ҳзымгаз-ҳаазымгаз абри ҳаламыс ҳзаҵымӡааит. Уи ламысым, егьи ԥхашьароуп шаҳҳәоз, аламыс ҭагәаны изфахьоу шьоукы ашьха ҳхагаланы аӡыхь ҳмыржәӡакәа ҳалбааргарц егьрыгӡам. Шьагә, ухаҵкы сцеит, уара акрыздыруа бырг ҟәышуп. Ҩышықәса раахыс аԥхӡаша абри ахәы инықәаҳҭәахьоу наҟ-наҟ ҳахшара иахьынӡарԥыло сыздырам уҳәеит. Иудыруеит заманала, аха иаартны аҳәара уцәуадаҩуп. Еилагылоу аҿар ргәы коумыжьырц уҭахгәышьазар акәхап.
Уареи сареи ҳазнысыз амҩоуп иҳахшазгьы зныло. Уара иухугаз аҩызоуп уаҵәтәи уҵеигьы изыԥшу. Сара агәра ганы сыҟоуп уи аамҭа ҳара ҳахьымӡозар акәхап, аха иахьа абри ахәы ҳаԥхӡаша иқәшу ҳәа узҿу, мышкызны иҳахшаз хыԥҽыгас ишроуа! – иҳәеит Гәаџьагьиа, ирҳәахьоу еиҭанеиҭаҳәаны.
– Ҳаи, уанаџьалбеит аҿа ҳадубалома, Гәаџьагьиа иаџьоубеит! Абзиаразы абзиара ыҟазар, ҳабиԥара рзыҳәан аџьынџь ҟаҳҵеит ҳәа ҳаҟоупеи, уара заа умаха-шьаха узахаҟыруазеи? – иҳәеит Мшәылды дҿыҟаԥшьааӡа зегьы изеиԥшны, алтә мҿаӡа еиԥш аӡы илыҩруа ауахәа дахьықәтәаз.
– О, уара гаӡа цәынтыз рыцҳа! «Аҽада алымҳа ԥырҟон, изакәызеи ҳәа иҵаауан» ҳәа, иааукәыршаны абри адыд-мацәыс иҟоу уара узыҳәан ишԥа ҿырпын бжьхеи! Уара, Гыртәыла зегьы ҭыԥҳа лԥа днымхакәа ихыҵны иааны уабдуцәа рнышәынҭрақәа ргәы иқәынхарц егьрыгӡам умбаӡои. Абри ачаи илоуҵаз акәша-мыкәша акәыкәбаақәа
реиԥш аҩнқәа зыздыргылаз агырқәа рыԥсы анааивыргалак, учаирҭақәа зегьы ҳара иаҳтәуп ҳәа уарҳәоит. Усҟан уара уџьабаа уфеидахоит. Усҟан уара ара ачаи лоумҵаӡеит. Напышьашәала аџьқәа ыҵумхӡеит. Ажәакала, уара уус алаӡам. Ачаи лаҵара зхы ақәызҵаз Разани Арсанеи аӡәгьы игәалашәарым. Ушнеи-шнеиуа уан лбызшәагьы аауҿырхып. Аҵыхәтәан, зынӡа уқәҵ ҳәа иааудгыларгьы ҟалоит! – иҳәеит Гәаџьагьиа, зынӡа ичҳара дналҵын.
– Ацәынтызҵәҟьа иара уара ухаҭа уоуп. Уара зегьы здыруа аԥеамбар излоуҳәо ала, ҳара абра инхо, абра иааӡаз зегьы ҳгаӡақәоуп, арыԥҳа ҳҿарыжьуеит, ус аума? Мап, Гәаџьагьиа. Ара уареи сареи ҳахә гәырла изшьо ауаа ҳамоуп, аха макьана аӡәгьы ҿиҭӡом. Уара аӡәк уоума, нас, ҳауаажәлар рлахьынҵа шыцәгьахо збарҭахаз? Уи аҵкыс уҿы уаԥшны уцәажәалар еиҳа иузеиӷьуп, мамзар, згәы иааҵаххыз аӡәы убас улацәа ухиҟьап, ахаан гәы умоуа! – иҳәан, иҽырџьаџьаӡаны даацәажәеит Мшәылды.
Гәаџьагьиа ахыц еиԥш дыԥҟьарц аихала-еихыҵра даналагоз аамҭазы:
– Ҳара оумак шаҳԥеиԥшу шәара шәылагьы уаҩы ибартә иҟоуп. Изакәи уара шәара еимашәкуа? – иҳәан, днарыбжьаԥалеит Кәаҵиа. – Идыдыцыԥхьаӡа ақәа кыдхаҽозар, ушьҭа егьараан аӡы алеимҭа ҳамҭахә-хахьазаарын. Уаргьы уахьиашам рацәоуп Гәаџьагьиа. Абра уажәы гыруа ҵыҟәшәарахқәак ааины ҳадгьылқәа рҿы лҩаҵәқәак ҩарышьҭит ҳәа уи каамеҭумтәын. Иҟалаша хыхь иқәтәоу анцәа ҳазшаз ида аӡәымзар-аӡәгьы издырӡом, шәара баша шәхаԥыцқәа еилашәмырхан! – иҳәеит Кәаҵиа.
– Уара, урҭ ргәы иҭоу агаӡагьы идыруеит! – иҳәеит Самсон, иҭаҭын ҟаҵа неиҿеикын.
– Ргәы иҭахарызеи уара утәала? – дҵааит Сҭиԥана.
– Ргәы иҭоузеи умбои, шықәсы ҩажәа рышьҭахь абра аԥсуак аԥсышәала иҿы неихымԥхьо зегьы гыруартәырц
ргәы иҭоуп.
– Ргәы иҭазаап! Урҭ уи аҩыза ргәы иҭаркқәахьоу рацәоуп, аха ҳҳақ ыҟазар акәхап, иреираӡом злыԥхаҳаура. Аҳы ушьҭа егьарааны ирҳәахьазаргьы ршәаџь ықәаҳхит анаарҳәо аамҭазы, иргәамхәуа нарыҵаланы дара рхаҭақәа аақәнахуеит. Абри абас шакәу аргама иҳамбақәахьеи? Иаабахьеит. Избан уара абри шәара шьоукы есымша цәгьарамзар бзиарак шәзазымхәыцуа? Избан уеизгьы-уеизгьы агырқәа ҳара ҳзырыӡҩо? Ҳрыӡҩарц ргәы ишҭоу акәымкәа, аамҭак ҳара ҳзы иаахашаны, ҳара дара ҳаӡҩар амуӡои? Уасҟацәа иауеит.
…Амрагьы нҭагьалахьан еиԥш аамҭазы, иааҳамаз зегьы еиҵаҳәаны ҳаҩныҟақәа рахь амҩа ҳнықәлеит. Нахьхьи, ачаирҭа ахаҿы, амца зыцраз аџь хыжәжәара иахылҵуаз алҩаҵә афҩы хааӡа игон.
Саахьаԥшит. Еиқәжьакца аџьынҵа ду иаджьылаз атрактор сгәы иаарыцҳанашьеит.
Оҳ, гәышьа ҳәа аҩны сааин, ҳкәасқьа абарҵаҿы схы амарҭақа наҵасҵан, сҽынеиҵыхны снықәиеит. Шьыб-жьышьҭахь нырцә анхацәа амандарина ахьеиҭарҳауаз ахәахьы сымцарц сыӡбын сгәы рҭынчны сықәиан.
Ашьыбжь агәы нхыҳәҳәахьан. Иаалырҟьаны ҵангьы-мцынгьы имшуаз ҳла ашра иалагеит. Ашырҳәа сҩагылан снаԥшызар, ҳқыҭа милициа ҳашҭа дҭалахьан. Аха ҳла иҵагьыжьны дааҽыжәнамхыр амуа иеишра иаҿын. Еразнак сналбаан, ала наиҟәцаны дҽыжәысхырц иҽышькыл ааныскылт, аха иамуит.
– Аусҳәарҭа аҟынтәи Наҩеи сааишьҭит. Уеизгьы-уеизгьы Ҳараз ирласны даҳзааит ҳәа узааицҳаит. Сҽыжәҵыртә сыҟам, саҭоумҵан, сыццакуеит! – иҳәеит
амилициа.
– Сзиҭаху ҳәа акрудыруама? – сҳәан, сиазҵааит идәықәламҭазы.
– Аилкааҵәҟьа сыздырам, аха иаалырҟьаны еизарак ҟарымҵар ада ԥсыхәа ҟамлеит ҳәа сыҟоуп! – иҳәеит амилициа.
– Аизара зхыҟарҵаауа-егьиуа ҳәа акгьы уздырам? – сеиҭанҵаа-ԥшааит.
– Мап, мап, ус егьсыздырам! – иҳәан, ихы наиқәыршәны ашҭа дынҭыҵны дцеит. Амилициа, нахьхьи ашымҳа хәыҷы ахьықәгылаз адәҳәыԥш архәара днаваӡаанӡа, сгыланы сизыԥшуан.
«Ишьахәуп, аха иахьа шьыжьаахыс Наҩеии сареи акырынтә ҳаибабеит, аха егьсеимҳәаӡеит. Нас уажәы иаалырҟьаны аизаразы ауаа зеизырго зызҳәахарызеи? – сҳәан, сназхәыцқәеит, аха хырхарҭа ҳәа акгьы сзаҭомызт.
Ибзиоуп нас, еизаразар, еизароуп, иҟалаз-инылаз уа исаҳап сҳәан, сҽааилаҳәаны сҽы снақәтәан ҳашҭа сынҭыҵит.
Амҩа сахьықәызгьы, закәу сыздырам, абыржәы хәыжә-хәҵәа ҳәа аизара ааҟарымҵар ада ԥсыхәа зыҟамлаз сеиҭаназхәыцит. Ауаатәыҩса злагоз, жәлар назыхәлазыԥсоз аӡлагара алу машәыршәа снаҿыҵшәан, сыԥсыцәгьа сыманы саныхынҳә нахыс иааҟасҵахьаз иаасҳәахьаз ахы инаркны иахьа уажәраанӡа зегьы сеиҭанарызхәыцит. Аха ҩаԥхьа даҽа рыцҳарак сызлақәдыршәаша ҳәа акгьы сгәалашәомызт. Иудыруазеи! Ҳаӷоу дшәахьанда!.. Иахьа ауаҩы ихы иҭамкәа, игәы иҭамкәа, харада-барада дшыцәаз ихы ԥҽны ишихагылаз анибоз аамҭан. Убри аҟынтә гәҩара шәкы сеимырхха сшыркыз ҳусҳәарҭа ашҭа сынҭалеит.
Абри ҳуахәама ахьгылаз инаркны, аџь дуқәа ахьгылаз аҟынӡа, ажәлар ашҭа ықәырҭәааны игылан. Еилагылаз ажәлар рахьтә, машәыршәа акәзаргьы аӡәы ҭынч ҿымҭӡакәа дгыланы дубомызт. Зегьы еидгыланы
рхаԥыцқәа еилаханы акака ирылацәажәон.
Џьара акы шыҟалоз сацәымҩашьо еилыскааит, аха изқәысҵара сыздырамызт. Амжәа амҵа сааҽыжәҵын, сҽы аӷәра амжәа ашьапы инадҳәаланы еилагылаз ажәлар рахь сҿынасхеит. Убри аамҭазы Наҩеи аусҳәарҭа дналбаан, избахьаз иакәӡамкәа ихы-иҿы зегьы мацәа-мацәа еилшәааны даасԥылеит. Убысҟан агәра згеит уеизгьы-уеизгьы рыцҳарак шыҟалаз, аха сара зынӡак сымцәажәарц сыӡбеит. Сҵаа-ԥшаауа Наҩеи сиԥымларц, сҽырҭынчӡаны снаидгылт.
– Егьарааны иаҳҳәахьазаргьы Бзанқыҭаа ахьӡ аагеит, иудысныҳәалоит, Ҳараз! – иҳәеит Наҩеи иҽизышьа-қәымкуа.
Ас еиԥш Наҩеи ахаангьы идсымбалацызт. Уара абри Наҩеи агәаашьа изымдырӡои ҳәа акәын ишизырҳәоз шьоукы-шьоукы, убриаҟара дҭынчын ичҳарагьы дун. Уажәы адгьыл дазымкуа дгәааны, ацәқәырԥақәа реиԥш акәын дхыҵны дышцоз. Аҵыхәтәаншәа иазҵаараҵәҟьа сзымгәыӷьуа:
– Иҟалазеи, ҳзыниазеи, Наҩеи рыцҳарас? – сҳәеит.
– Амҟалатә ҳзыҟалеит, Ҳараз амҟалатә! Иаха ҳкасса ашә аартны ҳколнхара аԥарақәа ҭганы иргеит! – иҳәеит Наҩеи иҿы еилымго.
– Ааи, аха изгада, излаадыртызеи?! – сҳәан, зҵаара бзамыҟәк исҭеит.
– Ҳау, изгаз зусҭцәои, излаадыртызи здырхуанда ариаҟара сгәы сҽахаԥызжәозма, Ҳараз мышрак иақәшәаша! – иҳәеит Наҩеи.
– Нас ушьҭа ишԥаҟаҳҵо, угәы иаанагозеи? – сҳәагәышьеит баша, акы ус иамыхәоз ажәа ҭацәыла.
– Иҟаҳҵагәышьозеи, амилициацәа рышҟа адырра ҟаҳҵеит, ушьҭа даргьы ааиуазароуп. Иҟаҵатәу, ԥшаашьас иамоу дара иаҳа ирдыруазар акәхап! – иҳәеит Наҩеи. Абри аамҭазы еидара шьҭыхга машьынаки, даҽа машьына еиқәаҵәа хәыҷыки еишьҭагыланы аусҳәарҭа ашҭа
иааҭалеит.
– Аа, абар, амилициацәагьы ааит, ушьҭа акасса зырҳәыз анышә дыҵаларгьы дрыԥшаап, дабарышьҭуеи! – иҳәан, иқьышә кәрыбзӡа Мыса аԥаҵа ҟаԥшь дааҳадгылеит.
– Исыздырцәом, исыздырцәом урҭ ирыԥшаауа, аха аҿа ахаан еиҭарҳәо ахьмыӡӷҵәҟьа ҳдыргеит. Иауауеи рацәа ҳгәаҵәа уҭаԥшит уаргьы-саргьхандаз! – иҳәан, Наҩеи инапқәа неилаиршәит.
– Уи зегьы бзиоуп, аха ари ҳҟарул Базала хәыларцәа ак имбо, акы имаҳауа цәыблаҟы дылкызма. Сабаҟаз сызҿыз зиҳәа, уара? – Мыса Базала лахь иҭаны даацәажәеит.
– Дабанӡазцари, ари еиԥш ҟазҵаз нхыҵынтәи дааз џьушьома. Абра ҳара-ҳара ҳааибарӷәӷәақәар аҩысҭаа иеиԥш даалаҳхуеит! – иҳәеит Мыса.
– Уара уцәажәашьақәа злаҟоу ала, џьара гәҩарақәак умоуп ҳәа сыҟоуп. Ее, иахьааз аусеилыргацәа! Угәы иаанаго ҽеишәа ироуҳәар, иудыруазеи аҩысҭаа дылухыҵәҟьаргьы! – иҳәеит Наҩеи, Мыса дихәамԥшӡакәа.
Сара сеиԥшҵәҟьа Наҩеигьы ила ашьа хыҵәалон, акәтрыбгеиԥш иҵыхәа баба шьҭакшо Мыса дахьгәырҟәҟәоз. Убри аҟынтә уи аҵыхәала уаҳа ажәак мҳәаӡакәа, Наҩеи смахәар ааникылан симаны иҿынеихеит. Мыса, аҟәараан наиаҳәҿԥраазшәа, ихала заҵәык данаанха, ихы ахьигара имоуа даақәхеит. Уаҳа дааздыбзиалахаша аӡәгьы даниԥыхьамшәа, деиси-еисиуа аусҳәарҭа ашҟа иҿынеихеит.
Рацәак мырҵыкәа актив реизара иалагеит. Исгәалашәоит аизара еиҿкаан, абни нахьхьи, аҵлақәа зхиааны игылоу ҳжәытә уахәама хыжәжәараҿы. Усҟан уи клубс иҟарҵахьан. Ессабша ауаа еизаны имҩаԥыргоз анцәа иныҳәарақәа ирҟәаҵхьан. Иисус Христос инаиркны, амаалықьцәа назлаз, ауахәама аҭӡамцқәа ирылаҟаҵаз анцәа иныхахәқәа зегьы кыдыжәжәаны икарыжьхьан. Уажәы ҩ-ажәак еихысҳәаалоит, аха убысҟан зехьынџьара еиԥш, бзанқыҭаагьы рынасыԥ ацара иалагахьан. Анцәагьы
дрымамкәа ԥеамбаргьы дрымамкәа иқәхахьан. Хыхь – ажәҩан, ҵаҟа – адгьыл, ихарҵоз изымҵахырхәоз ҳәа нцәагьы дрымамызт, ҩысҭаагьы дрымамызт.
Бзанқыҭаа ргәыӷрақәа зегьы здырҳәалоз ауахәама клубс ианыҟарҵа нахыс, анасыԥгьы, амчгьы, аԥшӡарагьы ӡшәахшәа инкабеит. Ақыҭа иаланхоз ауаагьы есымҽыша анцәа иҳәара ауахәама иҭалоз, хәҷи дуи рынцәаиҳәарҭа ашә ныҵашьых ианадыркы, аԥсыӡ аӡы зҵабаз еиԥш иаақәхеит.
Иахьеиԥш исгәалашәоит, Октиабртәи ареволиуциа аиааира агеит. Николаи дахырхит анырҳәа, ажәлар аамҭа бзиаӡак ҳзааит рҳәан, игәырӷьеит. Аха уи ареволиуциа ҳәа изҿыз аақәгьыжьаан, еиҭасҳәахуеит, ажәлар нцәахәыс, гәыӷырҭас, ныхахәыс ирымаз ауахәамақәа хдырбгало ианалага, ирзымбатәбарахеит. Гаӡагьы ҟәышгьы еиҟарахеит. Зегьы акака рҳәо иалагеит. Шьоукы ари каамеҭуп, адунеигьы ауаагьы аҩысҭаа игеит рҳәеит. Хҿыхга-ԥсҿыхгас иҳамаз ҳуахәамақәа нымхеит, ҳныхақәа, ҳжьирақәа цҟьа-шәҟьа иқәырҵеит рҳәеит.
Ԥсаҭала уцәажәозар ажәлар ахаангьы иҩашьаӡом, иаарҳәоз зегьы иашан. Ҭауади-аамсҭеи урҭ зынӡа атәыҩақәа рхадыргылеит. Аха уи даҽа зҵаароуп. Уажәы абри аклуб аҿы аизара ҟарҵеит.
– Ҳара ҳқыҭа цәгьеи бзиеи иахҭнамгац егьыҟаӡам. Аха абыржәы аҿаахан еиҭарҳәо, иаҳхымӡаауа ахьымӡӷ иҳаххалаз аҩыза ҳқыҭа аҭоурых иаздырамызт! – иҳәан, днахыкәша-аахыкәшо акәымкәан, иаразнак атәыҩа нҭарсны иааникылеит Наҩеи. – Ҳәарас иаҭахузеи, ҳанхацәа рԥара зҭаз акасса аԥҽразы Нхыҵынтәи аӡәгьы иҽазҵәылхны дмааӡеит.
Шықәсыбжак ашьҭахь акасса знапы ианыз Уарҳан Кацба акасса ацаԥхақәа руак аницәыӡ, иаразнак аизара ааҟаҵаны ихы дақәиҭаҳтәит. Мқанба Миха дҟаҳҵеит. Аа, уажәы еиҭа иҟалах жәбоит. Шықәсыбжак аҩныҵҟала,
ҳкасса иҭаз аколнхара аԥара капеи кылҵәак аанмыжькәа иааҭрыцқьааны еиҭаҭыргеит.
Ауаҩы дыԥҵәазар деиԥызшьуа ҳәа иҳамоу иреиӷьу абра шәтәоуп. Иаҳҭахуп шәгәаанагара ҳаҳарц! – иҳәан, Наҩеи дымтәаӡакәа астол даахагылт.
– Ажәақәак сҳәар сҭахуп! – иҳәан, ахьышәҭҳәа Мыса дҩаҵҟьеит. – Уала-ҭахыла, ҽыхарала ианеихалак иарбан усзаалакгьы акгьы алҵуам. «Ажә ашьапы аҳәыс амшьуа иалагоит!» Абри зхысҳәааз ҳкасса иахьа уажәраанӡа знапы иану, иахылаԥшуа Миха Мқанба иоуп. Уара Михагьы Миха иоуп, аха аусҳәарҭа ахи-аҵыхәеи неиқәҳәаланы Амқанбақәа ираҳамҭаӡазар, анцәа иџьшьоуп акасса збаша изаҳаша аҷкәынцәа ҳамоуп. Маӡаныҟәгаҩыс Ҳараз дыҟоуп. Уажәы иашьагьы аколнхара акасса инапы ианырымҵар ада ԥсыхәа амамкәа иҟазма? Инаԥшуа рзыҳәангьы рацәак игәнааламзар ҟалап сҳәагәышьеит. Аха усҟан, Наҩеи уххь згеит, зегьы раԥхьагьы уара уакәын акасса ахылаԥшҩыс Миха дҟамлар ҟалом ҳәа зыҽҭыхны иқәгылаз. Ажәакала, Наҩеи уҩызцәагьы уаргьы шәшьапы неиқәшәыргылан, Миха Мқанба акасса еиҳабыс дҟашәҵеит. «Агыруа улымҳа абаҟоу ҳәа ианиазҵаа, иарма лымҳа ааныжьны, иарӷьа лымҳа дашьҭалон» ҳәа. Акасса аҭакԥхықәрагьы ахьӡгьы-ахьымӡӷгьы зду аа, баба, дахьтәоу! – иҳәан, имацәа аарҟым-ҟымны Миха дахьтәаз инаиқәикит. – Ари аизарагьы аҭахӡам, аҵаа-ԥшаарагьы аҭахӡам. Акасса иҭаз аԥара згаз, акасса ахылаԥшҩы диԥшааит. Дизымԥшаауазар аҭакԥхықәра иара игароуп, уаҳа даҽа мҩак аманы, уаҳа даҽа ӡбышьак аманы избом! – иҳәан, днатәеит Мыса.
– Ҳара иахьа абра ҳзеизаз гәынхәҵысҭала, акасса аԥара игоу имгоу ҳзымдыруа, ихара-ихарам иааҳԥыхьашәо дҳарӡып ҳәа акәӡам. Ари иҟалаз аӡәы имацара иакәӡам изыхьымӡӷу, аӡә имацара иакәӡам аҭак зыԥхықәу. Неилых-неилаҵада зегьы иҳахьымӡӷуп, аҭакԥхықәрагьы зегьы
еицҳадуп. Ишыжәбо амилициацәа рхаҭарнакгьы абра дтәоуп. Уи иус ҳара ҳадагьы иара еиҳагьы идыруазар акәхап, аха ҳаргьы џьара акы ҳазихәозар цәгьоума.
Мыса, уара излоуҳәаз ала, унавагыларгьы-уаавагыларгьы, ацәыӡ иҳауз звубо Миха иоуп. Уи излаивубо акызаҵәык акасса дахьахылаԥшу азыҳәан ауп. Сара излеилыскаауа ала, Миха есуаха ишәақь кны абни ажаҵла дамҵатәаны акасса зыҩнагылаз аҩны ихьчалар акәын. Усоума? Ус анакәха, аусҳәарҭагьы акассагьы зыхьчоз уаб иашьа Базала иоуп. Базала иоуп ара есуаха ҟарулс иҟоу. Уи уалбагас акәӡам дзыҷаԥшьо. Есымза ҩынҩажәи жәаба мааҭ аҳәынҭқар иԥара ҩа ахьхьаҳәа инапы инадыркуеит.
Уара Миха Мқанба ҳәа иахьа аара здуҵо ауаҩы, иашоуп саб иашьа иԥа иоуп. Сара Миха дхасышшааӡом. Абри аус аҿы иара акыр ихаразар еилыркаара иҟоуп, илаиҵаз ааирыхааит. Аха, Мыса, уара уцәажәашьа уаҭәасымшьеит. Сара сугәамԥхозар, суҭахымзар, Миха ихароузеи? Сара сгәаӷ даҽаӡәы ихугарц иақәумкындаз.
Миха сара сакәӡам касса хылаԥшҩыс далызхыз. Уи сара сахьмаӡаныҟәгаҩыз аҳаҭыр азыҳәан схы иаԥшынгьы акәӡам уа аусура дзаладыргаз. Миха ажәлар еиқәшаҳаҭны, напҩахарала далырхит. Иахьа зегьы ирбо ираҳауа акасса иҭаз аколнхацәа рԥара ааҭганы иргеит. Уи уара иугоу, сара изгоу, Миха игоу, изгаз даазырԥшыша ауаа ыҟоуп. Угәы иаанамган, уара ишуҳәаҵәҟьо еиԥш, ала егьзымфаз ала ахаҿы шьала идырҭәрым.
Базала ҳәа узҿугьы ихароузеи… Аха урҭ зегьы абра ҳара иаҳзеилыргарым. Иҟалаз шыҟалаз атәы аӡәгьы акымзарак издырӡом. Аԥхьан ирҳәан еиԥш уи аус ҭызҵаауа, атәы здыруа ара иҟоуп, еилыркаап! – сҳәеит саргьы сгәы насыҵаххшәа.
Акыраамҭа ажәақәа неимырда-ааимырдазаргьы, аус иахәоз ҳәа аӡәгьы акгьы изымҳәаӡакәа инеимпит.
… Абри аизара адырҩаҽны Михагьы Базалагьы рыманы ицеит.
Рацәак мырҵыкәа Базала дхынҳәны дааит. Ҟарулс дахьыҟаз дамырхит ауп акәымзар, иҟалаз аус аҵыхәала уаҳа лахь ирымҭаӡеит.
Миха иус аҿахәҿыхҩы ирҭеит, иара ихаҭагьы дааныркылеит. Миха абри аус аҿы хшла дшыкәабаз, хьаҳәа-ԥаҳәа шимамыз схаҭа схы шыздыруа еиԥш издыруан. Аха исылшагәышьоз, аус шусыз имцар амуит. Ажәа мыцхәы шәзасыршьуазеи, аҵыхәтәан, аколнхара аԥара аӡра, ишыҟарҵах уара идыр, аҿахәҿыхцәеи, аӡбацәеи, апрокурори уҳәа, дара ртәала Миха инеихараҵаны хәышықәса наиҭаны дҭаркит.
Абас ахаан ус хәымгак аҟаҵара акәым, машәырынгьы зыԥхыӡ иаламшәацыз ауаҩы цқьа дшыцәаз ихы ԥҽны инаидырбеит. Изгәамхәуаз зҵалаз Миха иҭаацәа рнаҩсгьы Амқанбақәа Миха иус рыбӷа ааԥнаҵәеит. Уи иашьцәа ҽеила ирдыруан рашьа акымзарак шихарамыз. Убри акәӡан ирзышьҭымхуазгьы. Аха џьаргьы макьаназы ҳәашьагьы рымамызт, цхыраашьагьы рымамызт.
Инаԥшуаз ԥыҭҩык Миха дзықәшәаз рыцҳарала, ииашамкәа дшақәшәаз рдыруан, рыгәгьы иалан. Аха ани Мыса аԥаҵа ҟаԥшь иҩызцәа рҿы узкуамызт.
«Убас ауп баба, ауаҩ знык аԥара дыхнахыр, есымша аԥҳал аӡы шаанамго. Арахь ҿааҳәыра анцәа иумҭан», – рҳәон.
Абри иҟалаз, аханатә аахысгьы сыцәгьа баны сыбзиа зымҳәоз Мыса ихылԥа аҵыс ҭанарҳәуан, игәырӷьара ҵҩаданатәуан. Избанзар, егьаумҳәан Миха сара дсашьан. «Ани иашьа, Ҳарази, егьырҭ иҭынхацәеи ҳаҭыр рықәиҵозҭгьы абни аҩыза ҟаиҵозма. Иара Ҳаразгьы иԥсаҭа иабааит Миха заҟа дилачоз, аха ушьҭа уи цәыргашьас иамоузеи», – иҳәозар акәхарын. Аҳәарҭа аниоугәышьа дахьынӡазахәоз сцәа алаҳарҭ еиԥш
ишысхихуаз здыруан. Аха Мыса ииҳәоз ҳауаажәлар рхахьы ишаарымгозгьы здыруан аҟынтә, слымҳацәқәа сықәԥсаны стәан. Мыса сыфеида иҿасырҵар акәын ииҭахыз, аха саргьы иара иҟынӡа схы назгар сҭахымызт. Убри азыҳәан, уиадагьы инеиқәирҽаҽақәахьаз зегьы здыруан, аха ичҳауа сааиуан.
Миха дҭаркит, абжьарак ардәынак ҟәырҭ амҳәеит. Цәгьеи-бзиеи еилызымхуаз аамҭа аӡыҩры еиԥш иқәҳа ицон.
…Мыса сара схаҭыԥан Бзанқыҭ сҭаршынс даныҟарҵа, зынӡа ҵааи-цышәи еиқәимыртәо далагеит. Сабгьы саргьы ҳцасҳәа, Амқанбақәа зегьы рцасҳәа, сара скьарз-зкьарзыз аколнхара акасса хылаԥшҩыс дҟарҵар имуит.
Миха данҭаркҵәҟьа, аколнхара ахантәаҩы Лад иабхәында Маадан Ноуба дҟарымҵар имуит Мыса. Сара абри Мыса зынӡа гәрамгарҭас дыснаркит. Ибзианы издыруан уи Лад дызго аӡы ибар мҳаҵәк азна аӡы шациҭәалоз. Уажәы хәымгарак игәы ишҭеикыз здырит. Аха изакәыҵәҟьаз сзеилкаауамызт. Лад џьара акы иҵагаланы дыԥхасҭеитәырц шиҭахыз сгәы ҩон, аха Ладгьы уназыдсыланы, ашьха иганы аӡы змыржәӡакәа иааугақәо дреиуамызт. Дҭынчшәа дыҟан, аха ауаҩы ихы-иҿы даԥхьаны игәы иҭаз еилызкаауаз аӡә иакәын. Ҳәарас иаҭахузеи иара Лад ихаҭагьы иааџьеишьеит, иабхәында изыҳәан Мыса абриаҟара дахьхашаз. Лад ибзиаҵәҟьаны идыруан Мыса иара изыҳәан ҽеик шимхәыцуаз. Убри аҟынтә ҿымҭӡакәа игәиҽанҵаны Мыса дишьклаԥшуан.
Лад акасса аԥара ӡашьас иарҭаз даназхәыцлак, ихы-игәаҿы изаагомызт, убасҟак ҩысҭаарала убри аус ҟаҵан.
«Алакә еиԥш ауп ишыҟалаз!» – иҳәеит Лад ҽнак абри иҟалаз аҵыхәала дтәаны дахьхәыцуаз. Акасса иҭаз аԥарақәа мызкахь знык аиҳабы ианааиртлак, аԥарақәа ишрыгыз ибон. Арахь, акасса шаркыц иаркын, иахьгылац игылан. Акасса аиҳабы аԥара ишагыз ирзаӡомызт.
«Сара ҽеила исзымԥхьаӡазар акәхап, мамзаргьы џьара исцәыӡит!» – аамҷыдахаз, напык иагеит-егьит ҳәа гәҩарак злаиоушаз, шьҭамҭак дызлахылашаз акгьы ыҟамызт. Иҟаиҵахуааз, иибаз-иаҳаз аҵыхәала аӡәымзар-аӡәы илымҳа иҭымшьӡакәа, иара ихала-иԥсала игәы инҭашьны, акасса аԥара заҟа агыз иныҟеиҵалакгьы иԥшааны инациҵон. Миха абри дшаҿыз Лад заҵәык ицәымӡакәа иеиҳәахьан.
Абри знык акәымхеит, ҩынтә акәымхеит. Миха шықәсык ахь ҩынтә-хынтә икасса иҭаз аԥарақәа ишрыгхоз ибон. Акасса ахаҭа кәаԥӡа мшаҽны ишынеиркыз игылан. Миха ари амала аҽшьраҿы днанагеит. «Уауаау, шәанаџьалбеит, сышәшьы, сара егьсхарам! Абасгьы-абасгьы сақәшәеит. Скасса ашә аасыртыцыԥхьаӡа аԥарақәа ишырхыху збоит!» – иҳәар ихазҵодаз. Убри аҟынтә аԥара иагыз ацҵаны акасса инҭеиҵон.
Миха дҭаркит. Базала аҟарулра даҟәырхит ҳәа аколнхара аԥара акасса аҭаҵара иаҟәыҵуазма. Иаарласны Миха ихаҭыԥ аҿы дҟарҵеит Маадан Ноуба.
«Шәанаџьалбеит акасса еиҳабыс уажәраанӡа иҟаз, иахьеи-уахеи иҳалагылаз, зыцәгьеи зыбзиеи еилаз сықәла бзиа иакәын. Миха дзықәтәаз аҟәардәҵәҟьа макьана имыхьшәашәаӡац, уажә ари сзырбаз ҳәа сҳәарашәа, снеины ихаҭыԥ аҿы аусура сызлалагарызеи. Ари ламысым, иԥшӡам, исзышәымун!» – иҳәан, иалоухузеи, акыргьы дӷьаҵәы-ӷьаҵәит Маадан, аха имч мырхакәа днаганы Миха ихаҭыԥ аҿы дҟарҵеит.
Аамҭа цон иара атәала. Аколнхарагьы анхацәагьы аус шыруц ируан. Акассагьы аколнхацәа рԥара шҭалац иҭалон. Миха данҭарк, инеишьҭарххны Базалагьы аҟарулра дамырхын, Хәахәа ҳәа Алхәызбак дҟарҵеит.
…Маадан кассирс даныҟарҵа инаркны, шықәсык ааҵуаны еиԥш, аколнхацәа ркасса иҭаз аԥара еиҭаӡит. Акасса ахылаԥшҩы ари аҩыза ассир аргамаду ила ианаба,
аӡәгьы иҿы имырзаӡакәа, акасса иҭаз аԥара ԥшааны иациҵеит. Убри ашьҭахь мышкгьы дымԥшӡакәа иаразнак арзаҳал иҩит аусура дшаҟәыҵуа ала.
Маадан арзаҳал ииҩыз акыр иқәиҵеит иқәихит, аха рыҭараҵәҟьа изымгәаӷьит. Ақыҭаҿы кассирс аҟалара зегьы насыԥхәрас ироуамызт. Изымгәаӷьит Маадан арзаҳал рыҭара, избанзар убри аҩыза аҭыԥ «ԥха» уаҳа ишимоуаз идыруан.
«Уажәыкгьы сааԥшып иудыруазеи иара сара схаҭа ииашаны исзымԥхьаӡазар, аццакра сыласымҵар еиҳа еиӷьхап!» – иҳәан, иҽааникылеит. Хыхь ишысҳәаз еиԥш, акасса аԥара иӡызгьы уаҳа аӡбахә имырзаӡеит.
«Хәахәа мыждагьы дышгылоу аҽеиԥш дыцәоит. Абни уиқәгәыӷны аӡы узлаҭаларызеи. Знык дыцәар ани агәаҵәажәпа, акасса акәым, иара аусҳәарҭа шеибгоу ашаха ахаҵаны иқәҳәаны иргозаргьы ибо дыҟоума!» – абас дхәыцуан Маадан уахатәи аҵых дызмыцәо ииарҭа дахьылаз.
Иара Хәахәагьы иҟалақәахьаз имдыруази, егьоумҳәан, игәиҽанын. Уара уусҳәарҭеи, удәқьани, укассеи уи зынӡа гәырҩас имаӡамызт, заҟа иара акы изырур ҳәа ихы дацәшәоз аҟара. Убри аҟынтә ахәылбыҽха ҟарулра данықәгылалак инаркны, ишәара иахҟьаны иара итәала даара игәы иҽаниҵон. Уаха аҭынчра еиқәара агәы нкылҵәаны ҷытбжьык илымҳа инҭасыргьы, ихәы-ижьы шыҩеибаргылоз лацәааихьшь ҟамҵаӡакәа, ашареи иԥси неихьигӡон.
Уахык абжьааԥнеиԥш ҟарулра дықәгылан Хәахәа. Ҩ-кәтыц самԥалк ртәыҩақәа хыршаны изхагылаз ишәақь еимҿаԥа жьакца, зцәа зхыԥԥхьаз ҟәбас маҟа ҩазак ҵӷас иаҭаны, ашьхәа асаара ишьҭасуа аусҳәарҭа ааҵраҿы алеи-ҩеира даҿын.
Ҽаҩраҭагалара аниасымҭазыҵәҟьа акәын. Аҵх аҽанааиҩнаша адгьылгьы шьацахеит. Аҟәымӷ алыҳәҳәо
ԥша хьшәашәакгьы аҿаанахеит. «Аԥшагьы ацны, иагьанцәырҵаауа еицәасшьо егьсымам!» – иҳәон Хәахәа. Илымҳақәа, инапқәа, ишьапқәа – ҳәарас иаҭахузеи урҭгьы иара итәымзи, ахьҭа ишԥамкуаз, аха зегь реиҳа иаразнак инхыҟаԥшьаахоз абни расацк иаадҩыло аканҵыҵыра зықәгылаз иԥынҵа ҵәрыԥса акәын. Иарӷьа напы ааԥсаанӡа, ихҭырԥа аԥшь илаҳәаны икын. Иарӷьа напы анааԥсалак, иарма напы нхеигалон, абри даҿын.
Еиҳа илаԥш иахьаԥхылнадоз, аӡәыр дааиуазаргьы еиҳа абрантәи дызбарҭахап ахьигәахәуаз дхәахәаӡа аусҳәарҭа ааҵра дыҵагыланы агәашә ахь дыԥшуан.
Аҵх агәы ишынхыҳәҳәахьаз изаазыцҳауаз арбаӷьк абжьы ашыш икылахазшәа ахәы инықәыҩны иааҩуан. Убри арбаӷь абжьы заҵәык акәын уажәыҵәҟьа аҵх адыӷаџьа тәыҩа нахазыргылоз. Ҵых ҭынчра иҭынчран. Хәахәа ишиҭахымыз мчыла есуаха ицны иаауаз ила Мура ҟараахгьы, ахәыжә илахаха ҳамҭак ивараҿы аҽырқьақьаны инатәашәа ауит, аха иагәамԥхаз уара идыр, иҩагылан, аҵыхәа цәыҳәцәыҵәа хырзазо аџь хыжәжәарах ашьапаҿы аҽынеизнарҟәыҿит.
Хәахәа ишәақь ҟәарамҿ игәыдырӷәӷәаланы, раԥхьа инылихыз аҭыԥ аҿы ҳамҭак ааҵра дааҵагылеит, аха иҽизышьақәымкит. Иззакәу издырамызт, аха убра дахьгылаз адгьыл игәозшәа, аҭыԥ зынӡа иманшәаламшәа ибо далагеит.
«Абна уажәы аӷьыч даацәырҵыргьы, ацәҟьара еиԥш саартны сахьгылоу иаразнак илаԥш сыҵашәоит. Дысмеихсыргьы, иудыруазеи исзиуа. Сара ақәылаҩ даауеит ҳәа агәашә сшылаԥшуа, иара ашкол ашьҭахь шыҟоу, ани адаԥ еилачыра иҽнавакны, зынӡа сгәы шымҩаӡо, сышьҭахь ала даасыдыххыланы аҳәызба насылеиҵар? Усҟан Маадангьы дсыхәом, уарҭ иара ҳазшаз анцәа дугьы дсыхәом!» – абарҭ зегьы неидихәыцлан, ааҵра дныҵыҵын, абас ҩынҩажәаҟа ҽышьахәар раҟара
ахьыбжьаз игылаз ауахәамажә ашҟа иҿынеихеит. Аха Хәахәа ихы оумашәақәа ибо далагеит. Ахаан ирыдимбалацыз ишьапқәа наиҵаҟәалан, аҵысра иалагеит. Абри абриами ҳәа игәы ааицазкша, иааикәыршаны акымзарак шимбозгьы, ицхахә еихамгыло дрыхьҭшьит. Игәы ӡыӡарак ҭалон. Абыржәымзар-абыржәы ахымҩас днаҿакны, уеизгьы-уеизгьы уахатәи аҵх иаџьал алаҳәартәрашәа ибон. Иаазыхҟьа-ԥҟьалакгьы уахатәи аҵх даамԥсыр ада мыӷәа имамкәа дааҭагылеит Хәахәа.
«Уа уара ӡӷабшьиа хәылак! – иҟалаша ҟалаанӡа, каҳада-ԥҽыда ашәа уҽшԥаургеи!» – ашьа алыхьхьо аӡәы ибжьы аҭынчра ага-мага агәы неиҩыхны аӡыршы еиԥш илымҳа инҭасит. Раԥхьашәа Хәахәа ихәы-ижьы ҩеибаргылеит. Абжьы игаз игәҩарамкәа, аргамаду, Гәаџьуа ибжьы ахаҭа-ԥсаҭа акәызшәа иаҳаит. Абра иааигәа џьара дцәыҵатәазшәа игәы ааҟалан, дагьынаԥш-ааԥшит, цқьа илымҳақәа нкыдҵаны дӡырҩит. Аха аҵых аҳәа агәаҵәа еиԥш еиқәаҵәаӡа, еиқәыхьшәашәа ацгәы шьаҿақәа неихыхуа анаскьара иаҿын.
«Ашәаргәында игагагьы изыҵҟьошәа ибоит!» – ҳәа зны иабду Сыкәын ииҳәаз ажәаԥҟа анааигәалашәа, иара итәала иаахьымӡӷишьан, иҽаарҭынчшәа уны аҩ ицәырҳаҳахьаз ихамыжә ахәда дааҩахан, цқьа иаасыкәыршаны сҳәынҵәрақәа еибасыркуеит ҳәа дналагеит. Аха аҽаҩрадаӷь еиԥш еиԥхьчаа-еиԥхьчаа имӷаз имшьамба напҭырԥақәа ианырыму, исымӷысхуеит ҳәа далагеит. Ишәақьгьы нкыдиргылар иамази, аха уигьы изеиԥшымтәыкәа, инапқәа еилаханы дшеихьыс-еиԥысуаз инапҭырԥа наимпыҵшәан, инкашәеит. Уи аашьҭихын, ибӷа ааириашаанӡа егьи ахацалакы неимпыҵшәеит. Уи аашьҭихырц иҽанылаирҟәуаз, имаџьаражә ижәҩахыр инахьыҩрын ахәараҳәа инкаҳаит. Ишәақьгьы инапҭырԥагьы ҵаҟа ишкажьыз иҽаариашаны даагылан, алашьцара дналақәыԥсычҳаит.
«Ҳара аԥсуаа насыԥдақәа иаҳзауам, иаҳзауҵәҟьом!» – ибжьы ныҵакны абас алашьцара дналагәырҟәҟәеит. Ашьҭахь ииулак-ииҳәалак ишәақьи инапҭырԥақәеи шьҭихит, ипалта азҳәынҵәракгьы неибаиркит. Аха ипалта азӡыбӷьык ишьамхы инахысуа иҩеихьынҳалеит. Егьи азӡыбӷьык аҵыхәа ишьаҳәырӡыӡ инықәсуан. Аха Хәахәа иҳәынҵәра аҭыԥ аҿы акәымкәа, ихагалаӡаны, иара иатәӡамыз аҳәынҵәраҿы ишеибаиркыз абеибоз, ус деихыҳәҳәа-еиҵыҳәҳәо ишәақь еиҵабаа игәыдырӷәӷәала амба шьаҟа еиԥш даагылеит.
Инапҭырԥақәа шимӷаиҵаз цқьа агәра игарц деиҭаарыхәаԥшын:
«Ааи, аха анцәа иумҳәан, хыстәыс исоургьы, ари снапҭырԥа шсымӷоу схысга мацәа сшәақь аҵхарҭа иаҵало иҟоума! Исымӷысхуеит ҳәа салагаӡаргьы, исымӷысхаанӡа ани сара дысзыԥшума!.. Уи сҳәеит ҳәа угага узахыԥараҳа улахьынҵагьы хырԥашьа амаӡам. Ҳазшаз исзиҳәахьоу сақәшәап, ишԥазури!» – иҳәан, гәыӷра бзамыҟәла ихы-игәы неиқәиҳәалан, иҽаарҭынчны алашьцара далаӡырҩуа даагылт.
Уажәраанӡа ақәаб џьангареиԥш ажәҩан иаҵажьыз аԥҭа еиқәаҵәақәа неиҟәыҩрын, иӡыхь-ԥсыхьха, хаара мацәкьыск рыҵамкәа мза шәахәацқәак алашьцара иналаԥсеит.
Хәахәа ихы дааҩахан ажәҩан днаҵаԥшит. Амза лацҟьага ашәахсҭеиԥш ажәҩан иналыггаз ҵааԥсха иблақәа ианаарыхгыла, игәы нҭрыхьҭшьааит. Аха зегьы акоуп лашара ҿамҩак игәы инҭаԥхаз ихы-игәы аалаҟанатәит. Егьа ԥсы-ԥха аламзаргьы егьоумҳәан, амза инахшәаз алашара иара Хәахәа дахьгылаз инаркны, аусҳәарҭеи ашҭа агәашәи рҟынӡа аӡә дааиуазаргьы дубартә иаацәылашеит.
Хәахәа ихы дааҩахан ҩаԥхьа ажәҩан днаҵаԥшит. Амахҽ асахьа аҭаны ԥсҭҳәа еиқәаҵәа дуӡӡак Хәахәа имза ахькыдыз шыҟаз аҿаанахеит, аха макьана уи аԥсҭҳәа
жәабаҟа ҽышьахәар амза иацәыхаран. «Абни аԥҭажә ажәҩан хнамҩандаз!..» – алашара ҿамҩа днахӡыӡааит Хәахәа.
«Ау, ау!» – аҳәан, абри аамҭазын иаахыш-ҿышит аџь ашьапаҿы зхи зшьапқәеи еилаԥсаны ицәаз Хәахәа ила ҟараах. «Алышькьынтыр ухы ухнахааит, уара алажә, сышԥауршәеи! Ишыцәоу ишуеит иаапкыша, иара аҟьра адагьы!» – иҳәан, аусҳәарҭа аԥхьа инаркны, агәашә аҟынӡа илаԥш иныҵго дышнеиуаз, агәашә аладахьала аӡәы гагаҵас днеихьыԥшызшәа ибеит. Ихәԥсы ҩхаххалан, иаразнак игәааиҽаниҵеит. Алеи-аԥси рыбжьара аусҳәарҭа ахаларҭа амардуан инаркны, илаԥш ахьынӡаԥхылнадоз зехьынџьара днаԥш-ааԥшит, аха уаҳа аӡәгьы ихабар ибомызт.
«Лаԥшҵашәарахап! Ала ишәаз ауахә еишызаргьы ҟалоит!» – абасгьы ихы иназиҳәан, иҽааирҭынчырц дшаҿыз:
«Ау, ау, ау!» – аҳәан, иахьтәаз еиҭамҵӡоз ала ҩаҵҟьан, иааҟәымҵӡакәа иӷьаҵәы-ӷьаҵәуа ашра иалагеит.
Хәахәа ара ӷаӷа ду игылаз иҽыҵакуа, деиси-еисиуа ала ахьшуаз ашҟа иҿынеихеит.
Ахьатә ҩны аҩбатәи аихагылаҿы акәын аусҳәарҭа ахьыҟаз. Хәахәа имҩашьахуа илаԥш наиқәшәеит ашьҭахьтәи аԥенџьыр аартны, аҩбатәи аихагылаҿы аӡәы аҩналара дшаҿыз. Хәахәа заҵа акы имҳәарыз, ара ашьапы иҽаваӡаны дшәаҟьеит. Дыҩналазаргьы дыҩналахьеит ҳәа ара ашьапы ихы навырҳәҳәаны данԥшы, аӡәгьы дыҟаӡамызт. Аӷьыч аҩны аҩныҵҟа дыҩналахьан.
Алагьы ашра иаҟәыҵит. Ала ашра иахьаҟәыҵызгьы игәамԥхаӡеит Хәахәа. Аха уаҳа дазымхәыцкәа аанда иҽҩаваршәны дышзахәоз дыҩит.
Аусҳәарҭа аԥхьа ииаганы инагаз аулица нырцә инхон аӡәымкәа-ҩыџьамкәа ауаа. Зегь реиҳа изааигәаз аҩнаҿы дынкылсын аԥшәма диргылеит. Иҟаз зегьы иааинырсланы иеиҳәеит. Аԥшәмагьы ишәақь аакыдихын, иҩадахьы инхоз
даҽаӡәгьы, уи инаҩыс инхозгьы ԥшьҩы-хәҩык аигәылацәа иаарласӡаны рҽеибыҭаны аусҳәарҭа иакәшаны иаатәеит. Уажә ддәылҵып, ушьҭан ддәылҵып рҳәеит, аха макьанагьы аӡәгьы ихабар рбомызт.
– Ҟалашьа амам. Аргамаду аԥенџьыр дхыҵны дыҩналеит! – иҳәеит Хәахәа иԥси-иԥси еихьымӡо.
– Дабаҟоу нас, дшыҩналазҵәҟьа амым дамфазар? – иҳәеит Хәахәа иватәаз.
Абри аамҭазы аԥенџьыр ихы аакылирҳәҳәеит аӷьыч. Аҩны ахыб аҟынтәи ацәыкәбар назышьҭуаз аҭанақьы дахьынҳаланы иҿанааиха, агәақь-агәақьҳәа Хәахәа иватәаз аҷкәын аӷьыч инеихыкны дхысит.
– Умҵысын акәымзар, ашәақь аԥынҵа шуаҩҳамго удыруаз! – рҳәан, аҩны иакәшаны итәазгьы рыбжьы неицдыргеит. Абри аамҭазы аҵықь-аҵықьҳәа инеиқәыр-ццак-неиқәырццакны дхысит аӷьыч. Хәахәа ицыз аҷкәын ус аламалак згәы еиҭамсуаз арԥысзаарын:
– Уҽумырҵысын, узымцеит! – ахыҭҟьареиԥш арҵәаа аҭиргеит. Ишыхәҩыкызгьы инеихык-еиҵыкны еицхысит. Ахысбыжьқәа аҵх иналамӡыцкәа, аусҳәарҭа днавҟьан, ахыкәалаа еиԥш агәашә ахь ихы рханы дыҩит. Уаҳагьы деиламхаӡакәа ишәақь инапы инықәырсны, инеишьҭаҵа-неишьҭаҵаны ҩынтә инеишьҭеирпыҟҟеит ари арԥыс.
Аҳәа ахы зықәшәаз еиԥш ишилшоз дхәаан, днеизҟәыҿит иҩны инеиуаз. Ишырбоз дҩагылеит, аха ишьапы деиҭанамгазт, деиҭанеизҟәыҿит.
– Икажь утапанча! – иблахаҵ нҭиҟьеит уи аҷкәын. – Икажь утапанча ҳәа уасҳәеит! Аҩбатәи ахысразы ушызгәаӷьуа удыруаз! – ибжьы ҩаԥхьа агәыр ашҵа инкылирҟьеит уи арԥыс.
Акыраамҭа ҿымҭран. Ашьҭахь имаӷра иҵакны иикыз инаган тапанча иршәны инкаиршәит.
Ахҩыкгьы икәшаны иаагылеит. Ихҭырԥа еиқәаҵәа аԥшь ихы-иҿы иакәыршаны ҿыцха диан идырҭаслымыз
ауаҩы. Ашьацма шәпақәа зықәшәаз иарма шьапы иуаҭәашәпара инаҵакны ашьа ицрашын.
Иаалырҟьаны ахысрақәа иҟалаз иарҿыхаз аусҳәарҭа ааигәа-сигәа инхоз ауаа еигәныҩын еизеит. Акаҭа иалахаз ақәыџьма еиԥш, ҽырҵысы имаӡамкәа икәшаны игылаз рыгәҭа дышьҭан, макьанагьы зыхҭырԥа зхы-зҿы иакәыршаны изкыз абаандаҩы.
Еизаны аӷьыч ихагылаз аӡәгьы ажәак ихәылшәомызт. Аҵыхәтәан зычҳара иалҵыз ани арԥыс днеихаххын, ихы-иҿы иакәыршаны иикыз ихҭырԥагьы инапгьы ааимижәеит.
Икәшаны игылаз ауаа шанхан, ирура-ирҳәара рзымдыруа иааилахеит.
Ақыҭсовет ахантәаҩы Мыса, ашьацҳәа иакыз агыгшәыг еиԥш дахьынхықәтәалаз ажәлар рыблақәа иларԥсны ихәаԥшуан!
Адырҩаҽны, жәхьан еиԥш амра ҩхашылаанӡа, Бзанқыҭ ахи-аҵыхәеи ҭыԥҳа лԥа дыҟамызт абри ажәабжь змаҳацыз. Мыса иӡбахә ада ӡбахә ыҟамызт. Егьаҩ егьа рҳәаргьы абри аҩызаҵәҟьа аҟьышьра Мыса ихы иаҭәеишьап ҳәа згәы иаанамгоз ԥыҭҩык иахырҳәаара рзымдыруа иааиҵанарӷәӷәеит. Аха аҵыхәтәан: «Абри аҩыза ахьымӡӷ ихымыҩкәа, заа ауаа шыԥсуаз дыԥсыр, адунеи иақәлахахьаз ҳәа аӡәгьы дыҟамызт, дызгәыблыз рылаӷырӡ шимаз џьанаҭ шьапыла дымцози. Ԥсраҽнынӡа ихымӡаауа ахьӡ шԥеихиҵеи Мыса еиҭазымҳәаз!» – рҳәеит иуара иҭынхара ахьынеимаз.
«Ауаҳәа егьа иуӡәӡәаргьы афҩы амоурц ҟалаӡом!» Гәыбӷанс иуҭозеи Мыса иара дызлиааз аимшьҭрак зегьы ус иҟазар. Аларҳәаса аларҳәаса ахоуҳар аҵәахаҳа ҿало џьушьома, ларҳәасоуп иҿало! Ҿааҳәыра анцәа иумҭан зуаажәлар рҿаҵахәы рцәызӷьычуаз ауаҩы хьымӡӷыда!» – аҵәы наиқәԥырҵәон реиҳараҩык.
…Адырҩаҽны иҟалаз заҳаз ауаа изҽыҵыргалакгьы
аусҳәарҭахь икылсқәазгьы ҟалеит. Аусҳәарҭа аладахьшәа игылаз аџь ду амҵаҿы итәаны абри иҟалаз аус бааԥс иалацәажәон: Шьагә, Чмыт, Кәаҵиа, Елызбар, Еқәыԥ уҳәа ақыҭаҿы хар змамыз ҳәа ирԥхьаӡоз ауаа хатәрақәа.
– Ақьиа ишьа анцәа ишԥеиуи, сикәыхшоуп! Миха рыцҳа иигаз ыҟамкәа, иифаз ыҟамкәа баша иоупыжә ихьырмыгӡо дышԥанҭадырхәашеи уара! – иҳәеит Чмыт, Мыса иҟаиҵаз игәы иалсу иахәоу аилкаара уадаҩны.
– Абри аҩыза ахьымӡӷ ҳқыҭа иахымлакәа сара сызҵымӡаара уалк саҵандаз! Жәытәнатә аахыс зыбзарӡада зыԥсырӡык рмаҳацыз, Аԥсны ахи-аҵыхәеи еицырдыруаз ақыҭа иажәракьны адамыӷ шԥанырҵеи! – даацәажәеит Елызбар, аҟалаа игәы иалырсӡаны.
– Изхымгара гәырҩеи-гәаҟреи Мыса иԥсы ахьынӡаҭоу анцәа даҵумыжьын, уара иухарагәышьоузеи, Елызбар! – иҳәеит Чмыт аганахьшәа дахьтәаз.
– Аирак рҟны хәахәак дрылымҵыр ҟалом. Мыса иԥсхакыз ззымдыруаз ҩыџьагьы ыҟамызт, аха иахьа уажәраанӡа аҩсҭаа иеиԥш дылхымызт умҳәозар. Зеиԥш ҟамло зегьы ҽеиуп. Ақыҭа цқьамхеи, џьушьҭ! Мыса аколнхацәа рԥара ахьиӡоз дыркызар, уи рацәак игәырҩагатәу усым. Бзанқыҭ убри аҵкыс еиҳау уаҳа хьымӡӷ анцәа иҟаумҵан. Ҳқыҭа хәаԥсак далашәеит ҳәа, уи азыҳәан ҳауаажәлари ҳқыҭеи рыхьӡи раҳаҭыри рзыларҟәуам. Мыса иҩызцәеи иареи рыла акәмызт Бзанқыҭ ахьӡ зларҳәаз. Анцәа иџьшьаны ҳқыҭаҿы макьанагьы иҳамоуп, анҭыҵгьы шәнеишь-шәааишь ҳәа зарҳәаша аҽеиқәа! – иҳәеит Мақ аҽыхәа иҿабылгьазшәа дӡышӡа дахьтәаз.
– Шәгәы ишԥаанаго, ушьҭа Миха ддыриашап шәгәахәуама? – дҵааит Кәаҵиа.
– Сгәанала, хымԥада ддыриашароуп! Миха иԥара ҵәахырҭа ацаԥха ицәыӡыз ала акәхарын акасса ашә злааиртуазгьы ани ахәымга. Ашьа ицаша ада иалагылом ҳәа, умбои иҟалаша хырԥашьа амамзар акәхарын.
Изларҳәаз ала, Мыса ицаԥхала акасса изаамыртуа, ацаԥхагьы изаҿымхуа ицәаҿахеит, уи ауп еиҳарак дызлалырхӡазгьы. Макьаназы уи ацаԥха Миха шықәсык ашьҭахь ицәыӡыз ацаԥхоуп ҳәоуп зегьы агәра ганы ишыҟоу! – иҳәеит Мақ. – Ацәгьа аҵыхәа знымзар-зны иаацәырымҵыр шԥамуеи анаџьалбеит. Иатәоумбо аҳәак иҟәнуп ҳәа, уара иуҭаху ҳәала, Хәахәа дшәа-дырҳа, ишакәхалак ақәылаҩ дикит! – иҳәеит Чмыт дынцәыҵаччан.
– Сара сахьубахьоу сааихьеит, сыԥсҭазаараҿы исымбац-исмаҳац егьыҟаӡам.Аламысдагьы дызбахьеит, амаҳагьагьы сиқәшәахьеит, аха абри ахаҵа дызлашаз иалашаз ауаҩы сиқәымшәацызт.
Ауаҩы дламысдахоит рҳәоит, аха абасҵәҟьа ила амса хыло смаҳац. Ари, амаҳагьа иаҵкысгьы деицәоуп. Мыса иҟаиҵаз аҵкыс еицәоу рыцҳара ҟалаӡом. Аиҳабыра ракә сакәзар убри ауаҩ сара дҭаскӡомызт. Иахьа ҳқыҭа иааҵагылаз ҳҿар инадыркны, аҵыхәтәантәи аҭаҳмада иҟынӡа, иааизганы зегьы ирбо ираҳауа ихахәы ахәа алаԥсаны еиха ӷәыла иссон. Убри ашьҭахь, ақды хсаха днықәыргыланы аҟәарҭ ихы инанҟьаны, зыфҩы гахьоу арԥҳа наҟ-ааҟгьы хынтә иҿасыжьуан. Абри аԥсра аҵкыс еицәаны ирыԥхьаӡон. Абас акәын аԥсахҩи амаҳагьеи ҳабацәа хьырхәышьа қьабзыс ирымаз, шьауӷас ирықәырҵоз.
Абри ашьҭахь, абас ажәлар рҿаԥхьа ишыбзаз иршьыз ауаҩы аӡәгьы иеишәа аԥынҵа дықәирчомызт. Аӡәы игәы иамуӡакәа бысҭа ҿахрак днахиԥхьаларгьы, ицәынхоз ихәыцха аџьыка ақәыԥсаны икарыжьуан алақәа ирфар ҳәа ишәаны. Дара алақәаҵәҟьагьы игәхашьаны имфаӡакәан иахыҵны ицон.
Абас абзацәагьы дырҭахымкәа, аԥсцәагьы дрымгакәа аԥсыгага еиԥш адунеи данықәхалак, ихала иҽишьуан. Абри збоз изаҳауаз ахәыҷы инаиркны аду иҟынӡа
иабжьон. Мыса иҩызцәа аӡәык-ҩыџьак ҟалозаргьы заа ргәырҽаннаҵон, иаршәон, иарԥхашьон.
Аа, уажәы Мыса дрыманы ицеит. Иус ӡбаны дҭаркышт. Аха шықәсқәак рышьҭахь егьҟамлаӡазшәа иҵыхәа шьҭакшо деиҭашааҳалагыло жәбахра шәыҟоуп ҳаибгазар! – иҳәеит Шьагә, иҭаҭынжәга днаҿыхан.
– Иабихәа ани аҵмыҳәҳәар ихы иаҭәеимшьац иҟоузеи! Ҭемрази Ҳарази ирзааицахьоу мацара, дара емына уаа ҟәышқәак ракәын акәымзар, дызларычҳауаз ҳәа акыр далабзазма. Уахынла иҩызцәеи иареи гәеи-гәеиуа ауаа рыжәгәарақәа инарҭаҳауа… Ани ламыс еиуа илакьакьазҭгьы Ҭемраз илақәа ахәшә рыҭаны ишьуазма. Ҩыжәзаҵәык ахьимаз аҭыԥаҿы иара Ҭемраз ԥшьыжәк имоуп ҳәа дықәгыланы ацәгьа иҳәон. Аха дыҟоуп зегьы збарҭоу, зегь заҳарҭоу, ақьиа ишьа зуа аԥшырҭа иқәтәоу аӡәы. Егьа рыцҳара ҟаиҵахьазаргьы арахь иҿихит, аԥсцәа дрымго, шьыр, шьыр, шьыр! – иҳәан, ашыҩ-шыҩҳәа имаҿа игәы инкыдишьылеит урҭ ирзыӡырҩуа абансшәа итәаз Қәаса.
Лади сареи ихьшәаны ҳрыхҭыгәлеит, абра еилатәаны еилацәажәоз хар змамыз ҳқыҭа уаа. Аха ҳрыламцәажәакәа насҭхашәа аанда ҳҽынкыдкыланы ҳарзыӡырҩуан.
– Лад, уара ҽеила иугәалашәоит ҳәа сыҟоуп, Адаужра ахәаҿы абни егьзлымҵыз амандарина аиҭаҳаразын Мыса иҩызцәеи иареи иаҳзааргаз! Иара Мыса ихаҭа-ԥсаҭа иакәӡами еԥыҵыԥхцәа Ҭемрази Ҳарази акымзарак рхараӡамкәа ҭаҭын ҵәаҳә еицрыжәжәак азыҳәан рыбжьы рымхра еиҵызхаз? Уи адагьы ҳколнхара заҟантә хыла-гәыла инеиларҵахьааз арҭ ҿааҳәыра змауша! Ирҳәоит иашәа аԥсымҩа ыликаартә, Ладмер Аирынбагьы ицәгьа ҳәаны дынҭазырхәашаз иара Мыса ихаҭа-ԥсаҭа иоуп ҳәа. Егьырҭ зегьы бзиоуп, аха зхәы иаҭәҳәаны ифо, аарла зыԥс хәыҷы зҩыҵракны лҩаҵәк ҩазышьҭуаз ауаҩ ҭынч рыцҳа имеикызеи? Иҷкәын заҵәы иԥсхәразы аҩы
ҭеиҭәарц иҿарханы имаз ижь дақәирӡит. Ирыцҳареи иҳақи анцәа иумырган, анцәа ду сиҳәоит! – иҳәан, анцәа днаиаматанеиит Елызбар.
– Уи аҩысҭаацәа рышьҭахь ацәҟьа аԥыразҳауаз ахьымӡӷыда итәы сара сакәым, апап ихаҭагьы изҳәом. Исгәаламшәакәа ишԥасгәаламшәо, Елызбар. Урҭқәа зегьы хашҭшьас ирымоузеи. Амала, абра ишәҳәан еиԥш, егьа хәымгара ҟаиҵахьазаргьы анцәа ихьигӡеит, аха ишԥаихьигӡеи уҳәарауазеи! – иҳәеит Лад, игәырԥса Мыса инаиқәыршәаны.
… Иаалырҟьаны амҩаду ахь машьына ласык абжьы геит. Аџь амҵа еикәшаны итәаз зегьы убрахь инхьаԥшын, иҩеибаргылеит. Мыса ишьҭахь инапқәа ҟаҵаны, хыб змамыз амашьына ашьҭахь, наҟ-ааҟ ҩыџьа амилициацәа дрыбжьатәан.
Алеи-аԥси рыбжьара ҳписар днарԥыххылан, қьаадқәак неикәарҽны, аԥхьа амашьынаныҟәцаҩ иватәаз инеииркит. Амашьынагьы асаба нықәырчны илтышахәаша ицеит.
Ацыц еиԥш ақыҭа уаа ргәахы ҭызфаахьаз Мыса иус ӡбаны, бжьшықәса ахгара иқәырҵеит. Хәшықәса раахыс алакә еиԥш, ашьҭа ыҟамкәа, амҭа ыҟамкәа, акасса инҭыӡаауаз анхацәа рԥарагьы Мыса ишигаз наиқәԥырҽит.
Мыса аӡы шцара днықәӡааижьҭеи ҩымыз ааҵуаны, шьыбжьышьҭахьк аӡәгьы ихы дҭамкәа, игәы дҭамкәа, Миха даакылсит. Дзыхдырҟьаз ҳәа акы ааизымдырӡо, ҩышықәса дуӡӡак гәырҩала абахҭаҿы изхызгаз ауаҩы акырӡа иныԥшит. Агәабзиара азыҳәан ахаан имашшыцыз Миха, иубахьоу иакәӡамкәа ила-иҿа ҭакәаҳа, ихахәы зегьы шлацла иааилашыҩкхьан. Есымша зхы иацклаԥшны ишәшәа-шәшәо иныҟәоз Миха дабаҟаз, угәы
даарыцҳанашьартә деихәлаҳан, ибӷаҵәҟьа хәахьан.
«Сара исыздырам суахҭа ааигәоу ихароу, исыздырам заҟа ааԥынра сзоужьу. Амала, исзынхаз аҵыхәтәантәи сымшқәа, сыԥсы шҭаз гәырҩада-гәырчада рыхгаха анцәа исеираӡеит. Сыԥсы шҭаз суаажәлар рҿы хшла скәабахеит. Аиашеи асамарҭали ирхылаԥшуаз аӡәы хыхьынтәи днылбааԥшын, сыхьымӡӷ схихит. Абжьарак, ашьажә баауам иԥсуам. Сара сгәы мҩаӡо, сгәы рҭынчны сыштәаз, мшы ссирк аҽны схы схыӷәасааны исзырбаз ауаҩы мышкымзар-мышкы сышԥеихьымӡари. Сара сихьым-ӡаргьы сыԥсы иахылҵыз ҩыџьа аҵеицәа ыҟоуп. Сҿаҳәатәы анагӡаха смоукәа сдунеи сыԥсахырц иақәскуазар, ма урҭ аҩыџьа суасиаҭ рыкәа-рмаӷра инҭасҳәап. Сеидроу зынӡа агәы ацымхәрас аупцәарҳәы рызҭарымҵазар, сара стәы еиуа џьара ак рылазар, раб ихьымӡӷ ҭагәаны ирфап ҳәа сгәы иаанагом!» – иҳәеит Миха.
Миха Мқанба ашьхаӡыхь акрахаразар иаргьы ишихараз аргамаду избаз Маадан иламыс дамыртәеит, дамыргылеит. Маадан убриаҟара уаҩы цқьан акаазхараӡамкәаҵәҟьа азалымдара иақәдыршәаз Миха иҭыԥ иахьа иара дахьахагылаз ԥсхаԥсжьыфараны иԥхьаӡон. Маадан ихарагәышьааз, апартиеи ажәлари дахадыргылеит. Иара мчыла, мамзаргьы цәгьаҳәарала, џьара Миха хәымгарак иҵагаланы цасҳәа дымнеит уи аҭыԥ аҿы. Ус егьа иҟазаргьы иара иҟазшьеи иааӡареи злаҟаз ала, абарҭқәа зегьы рышьҭахь кассирс иаангылара ламысдараны иԥхьаӡон. Ажәакала, дкәанызануа акәымкәа, аусура даҟәыҵырц иӡбеит.
Маадан ииӡбыз усгьы хьхәышьа шамам идыруан аҟынтә, ихы зыхирҟьоз мӡакәан ианҵаны раԥхьатәи аколнхара аправление аизара ахьӡ ала иҩит иахьарнахыс инап ианырҵаз акасса амаҵзура мап шацәикуаз.
Иааиуаз аколнхацәа реизараҿы раԥхьа игылан Маадан иарзаҳал азҵаара алацәажәара.
Аизара ааиртит ақыҭантәи апарторганизациа амаӡаныҟәгаҩ Наҩеи.
– Иахьатәи ҳаизара иаалырҟьаны еиҿкаау еизароуп. Аӡәык-ҩыџьак џьара лымҳаҭасқәак шәымазаргьы, агәра ганы сыҟоуп абас хәыжә-хәҵәаҳәа иахьатәи ҳаизара зызку, мзызс иамоу зегьыҵәҟьа ишышәзымдыруа.
Аколнхацәа рыхьӡала, ҳколнхара акасса знапы иану Маадан арзаҳал иҩит. Уаха абра итәоу аҩызцәа шәыхьӡала аҳәара ҟаиҵоит, ҩышықәса дуӡӡа дызхагылаз аколнхацәа ркасса аҟынтәи ихы дақәиҭыртәырц. Ииҩыз арзаҳалгьы абар иахьыску! – иҳәан, Маадан иарзаҳал аашьҭыхны идирбеит. – Шәгәы иаанагозеи, иахышә-ҳәаауазеи абри аҩыза аус, ажәлар? – иҳәан, итәаз днарылаԥшит Наҩеи.
– Ишьахәуп, аха ихы зыхирҟьазеи Маадан? – иҳәан, итәаз рыжәпара аҟынтәи аӡә ҿааиҭит.
– Ааи, ааи, ихы зыхирҟьазеи Маадан? Абри аилкаа иара ихаҭала дааҳалагыланы иаҳирҳар ҳҭахын. Иҟоу аиаша аадыруазар, ҳаргьы иаауша-иаҳҳәаша ҳназхәыцқәозар акәхап! – инацирӷызит даҽаӡәгьы.
– Усоуп, усоуп, џьара мҩакы ҳақәҵа, Маадан уххь аагеит! – рҳәан, итәаз зегьы инеицдырӷызит.
– Маадан ажәа умоуп! – иҳәеит Наҩеи иаахжәаны, днавамла-аавамлаӡакәа.
Акыраамҭа ҭынчрахеит. Ажәытә уахәама азал ҩнырҭәааны итәаз анхацәа неихык-еиҵыкны Маадан ишҟа иԥшуан. Маадан Наҩеи ииҳәаз имаҳаӡазшәа ихы ларҟәны дыштәаз ашырҳәа дҩагылан, Наҩеии, Лади, саргьы снарылаҵаны ҳахьтәаз инышьҭыхшәа азал иаҿаҟаҵаз асцена лаҟә хәыҷы ашҟа иҿынеихеит.
– Сашьцәа саашәыкәыхшеит! – иҳәеит ажәлар днарылаԥшын. – Аханатә аахысгьы сара сыԥсрагьы сыбзарагьы зырҽеиуа, бӷасгьы, шьамхысгьы исымоу шәара шәоуп. Схы здыруа саныҟала инаркны сшәықәгәыӷуан, иахьагьы сшәықәгәыӷуеит. Иахьа схала сымч зқәымхаз
абри аус, шәара зегьы шәымчала хьмыӡӷ ақәымгакәа ԥсыцқьала иахьанӡа сааит. Аха иахьа инаркны снапы злаку аус мап ацәыскуеит.
Уажә ааскьа ҳколнхара акасса аҵыхәала иҟалаз-инылаз атәы салацәажәом, еилкаау усуп. Ажәлар шәхаҵкы сцеит, ишыжәдыруа еиԥш, хәымгак иҵыхәала лабҿаба акәым, ԥхыӡ ибар изхымгашаз, ишьацәкьыс инаркны аҵыхәтәантәи зхацәхәыц аҟынӡа хышла-гәышла икәабаз ауаҩы разы, ауаҩы кашыр игәамхәуаз ниҵагаланы ҩышықәса дуӡӡа дҭаркит Миха Мқанба. Абри аҵыхәала сара иҿыцу егьацысҵом, шәара абра итәоу зегьы еицыжәдыруа, иажәракьны ҳқыҭа иаххалаз дамыӷуп. Уажәы ишыжәдыруа еиԥш Миха дхынҳәны дааит. Аҵыхәтәан зҵыхәтәы мыӡыз Миха ииашареи иразреи ааԥшын, иқыҭахь, иуаажәлар шәахь дгьыжьит. Ушьҭа Миха ицхыраатәуп. Сара стәала Миха Мқанба иҵыхәала ҳқыҭаҿы аизара ду ҟаҵаны, араион аҟынтәи ахаҭарнак далархәны, зегьы ирбо ираҳауа аҭамзаара иаҳәатәуп. Убри иаҷыданы ҩышықәса дуӡӡа Миха харада-барада ихәыҷқәа ирҿыркәкәааз иулафахәы изырхынҳәтәуп. Инап ианыз аколнхара акассагьы деиҭахадыргылароуп. Ари сара сгәаанагара ауп. Убри анаҩыс исҳәарц исҭаху убриоуп. Сара абри аус алаҿымҭкәа, исхарагәышьоузеи, Миха ииашамкәа дҭаркзар дҭазкыз ирхарарҵааит. Сара иахьа аус ахьызуа Миха иҭыԥ аҿы сҟашәҵа ҳәа аӡәгьы илымҳа ҭысымшьааит. Ақыҭа еиҳабыреи ажәлари ирҭахханы абри аус сыдыргалеит. Иахьа уажәраанӡа исывырбаша мҽеирак, мамзаргьы сымч зқәымхаз ҳәа исҿаркша егьызбом ҳәа слымҳацәқәа сықәыжьны ҽырдагәа ҟасҵар, аӡәгьы акгьы ацимҳәозар акәхап. Аха ажәлар шәыххь згеит, сара убри аҩыза аус схы исзаҭәашьом. Жәлар ркассаҿы ҳаҭырла дааганы дахаргылатәуп Миха Мқанба. Абри ауп аламыс, абри ауп ауаҩра, абри ауп аԥсаҭа аџьыкац! – абас акәын жәытәнатә аахыс ҳабацәа ишырҟазшьаз. Убри иаҷыданы,
уажә сара гәаартыла иҟасҵаз ажәалагала аҵыхәала, абра итәоу ҳауаажәлар азыразхап ҳәа сгәы иаанагоит. Абри ауп, саашәыкәхшеит ажәа мыцхә шәзасыршьыз! – иҳәан, днатәеит Маадан.
– Ажәақәак сҳәарц сҭахуп иҟалозар? – иҳәан, дҩагылеит Џьансыхә.
«Ауауеи, ахаан згәы иҭоу зҿы иазмырҳәац акулакцәа рхашшааҩ, џьара оумак ҳалеимыжьуандаз!» – инеиҿахәыҭхәыҭ-ҩеиҿахәыҭхәыҭқәеит Џьансыхә иҩагылара иазыԥшымыз шьоукы.
Џьансыхә аханатә аахысгьы «ҿымҭ зҩа» ҳәа акәын ишишьҭаз. Ала маӡала ицҳауа даҩызан. Аҵәыршы анулеиҵоз уздыруамызт, ииҳәозгьы идыруан, ииуазгьы идыруан. Аха сара дааздыриижьҭеигьы, иҟьаланы ччаԥшьк ацәаара неиҿықәимҵацызт. Егьарааны дубаргьы иаб дышьны ихәда дахшьызшәа акәын, амақьа ашәыра ишәыраханы дшыҟаз. Уи игәы иахәози игәы иалсуази узиҿықәхуамызт, атама пера еиԥш ихәы дылахаха есымша сахьахәра хаарадак ылкааны дтәан. Иара аӡәгьы диазҵаауамызт, аӡә дсазҵаандаз ҳәагьы дыҟамызт, уарҭ аӡәгьы ихшыҩ дашьҭамызт, ихаҳәатәы мацарала акәын дшааиуаз. Ажәакала, иԥсҭазаараҿы даара згәы нырхоу, гәцәа зхарымкыз аӡә иеиԥш акәын ихы шымҩаԥигоз. Уажәы аӡәгьы ихы иҭамкәа, игәы иҭамкәа, Џьансыхә даныҩагыла, зегьы оумашәа ирбеит. Аха ауаҩы ага еиқәызза ду ак сымҳәар ҟалом ҳәа ажәа данаҳәа, Наҩеи даакәаны-занызаргьы, игәы иаанагаз инмырԥшкәа:
– Ажәа имоуп Џьансыхә! – иҳәан, днатәеит Наҩеи.
– Ара сара саҵкыс еиӷьны ихәыцуагьы ицәажәогьы шәтәоуп, аԥхьажәа ахьшәымысхыз саҭашәымҵан! – иҳәан, ихаамкәа-ишшамкәа агәынамӡареи ахы хьмыӡӷ-шьареи алыхәхәа ажәақәак ауахәама иныҩнаиршаҟьеит. – Иҟоу уиоуп, иахьа аиаша зҭахыда, аиаша иаагхан, имԥсуа ибзамхо аԥсы ықәхеижьҭеи ианбыкәу, аха ҳаԥсы ҭами
макьана, ак ҳамҳәар ауам. Сыззааирц исҭаху, ак сҳәап-егьип ҳәа сгәы ишҭамызгьы Маадан ицәажәара сычҳара салнахит.
Маадан иқәақәра згеит, ииҳәаз уаҩроуп, ламысуп. Ҳаӷоу «сҩыза иқәшәаз абажә иақәшәеит!» – иҳәааит. Иашоуп, ауаҩы дшыԥсыша идыруазароуп. Ацәгьа ҟаауа ирҳәҳәо аӡә имацара ишизымааиуа идыруазароуп. Ацәгьареи азалымдареи зегьы ирзеиԥшуп. Иахьа сара сҿы иҟоуп, уаҵәы уара уҿы иаагылоит. Миха Мқанба дзықәшәаз, ҳәарас иаҭахузеи, аԥсра аҵкыс еицәоуп. Ажәлар абзиара рзыҟалааит ари рзеилымкаауа иҟам. Сара саӡәыкны Маадан иарзаҳали иареи ирҳәаз сақәшаҳаҭуп. Миха Мқанба имаҵурахьы дырхынҳәтәуп. Ус акәымкәа, даҽа мҩак аҭашьа амамшәа збоит! – иҳәан, днатәеит Џьансыхә. Аха дымтәац сҳәоны: – Саҭашәымҵан, ушьҭан даҽазнык сымгыларц азыҳәан шәымҭақәак ҩаԥхьа агәырҩа шәеиҭасыргоит! – иҳәан, деиҭаҩагылеит Џьансыхә. – Абри аус аҵыхәала даҽазнык аизара ҟаҵо-егьиуа акәымкәа, иҳамоу иреиӷьу иахьа абра шәтәоуп. Ус анакәха, ҳқыҭсовет ахантәаҩгьы далхтәуп ҳәа сгәы иаанагоит. Наҟ-наҟ абри аус қәырх-қәраҵо аргәагәара иаԥсамзар ҟалап! – иҳәеит Џьансыхә.
Аизараҿы итәаз ауаагьы, хыхь итәаз аиҳабырагьы абри иазыԥшымкәа Џьансыхә инарабжьигаз аагәцараркын, зехьынџьара ааҭынчрахеит. Аха иаарласны аӡхыҵра ԥызжәаз ацәқәырԥа еиԥш ажәлар ааилаҩҩит. Иубартә иҟалеит Џьансыхә ииҳәаз еиҳабгьы еиҵбгьы дара анхацәагьы акыр ишазҿлымҳахаз.
– Џьансыхә иуҳәаз ҳаҳаит, амала, ақыҭсовет ахантәаҩыс иҟаҵатәхара ҳәа аӡәыр иқәкны иумоума? – иҳәеит Наҩеи дҩагылан.
– Сара схы зықәку иӡбахә сҳәар, аус акыр иахәап угәахәуазар, исҳәаргьы ҟалоит. Уи сара сацәыԥхашьо ҳәа сыҟаӡам. Схы зықәкны сыҟоугьы баша акы ааихараӡамкәа,
аамҭа аҷыҷыга икылхны ганха иаргылаз аӡә иоуп. Анахыкәша-аахыкәшара абаҭаху. Ақыҭсовет ахантәаҩыс иахьала Ҳараз Мқанба ицназго аӡәгьы дызбом! – иҳәан, ампыл згаз аӡә иеиԥш хыма-ԥсыма иҭыԥ аҿы днатәеит Џьансыхә.
Аӡхыҵреиԥш инеицҿакны азал аҿы итәаз зегьы рнапы еинырҟьеит.
Ари аҩыза иазыԥшымыз сара сахьтәаз, еиҭаҳәашьа змамыз цәаныррак амцабз еиԥш иҩасхыҵәан, сылабжышқәа аахаддылеит.
Лад иблақәа ныҵыркәыршәа даасҿаԥшит. Аха акы ааиԥшнымҵаӡакәа ҩаԥхьа иҽаарҭынчны даатәеит.
– Иуҳәаз ҳаҳаит, Џьансыхә, аха ақыҭсовет ахантәаҩы иҟаҵара азҵаара иахьатәи ҳаизараҿы иаҳзыӡбом. Ақыҭсовет ахантәаҩыс Ҳараз иҟаҵара иахьа зҵаараны иаҳзықәгылам. Ари аус аӡбаразы араион аҟынтәи аиҳабыра рҽаладырхәроуп. Амала, ажәлар шәгәаанагара еилкаауп. Шәара шәгәаанагара уашьҭан изыхәҭоу рхаҿы иааргозар акәхап.
Уаха абра Миха иҭыԥ аҿы анагара аҵыхәала, дасу ҳгәаанагарақәа ҳҳәоит ҳәа ҳалагар, иҟьаҟьаӡа иааҳацәшаргьы ҟалоит. Убриаҟара, итәоу зегьы абри аус аҵыхәала ирҳәаша рымоуп. Убри аҟынтә, сгәы иаанагоит, нап ҩахарала еиҳа иманшәалахап ҳәа. Абри ажәалагала иақәшаҳаҭу шәнапы шәҩахар сҭахуп! – иҳәеит Наҩеи.
Итәаз зегьы аӡәк иеиԥш рнапы иҩахеит.
– Ус анакәха, Миха Мқанба иҭыԥ ахь ирхынҳәра иақәшаҳаҭу шәнапы шәҩах! – иҳәеит Наҩеи.
Иаамбжьажьаӡакәа итәаз рахь рыбжеиҳараҩык рнапы иҩахеит. Ажәакала, Миха ҩаԥхьа ирхынҳәра зҭахыз рхыԥхьаӡара хараџьара еиҳахеит инхьасаҟәақәаз раасҭа.
– Миха уххь згеит, адунеи аҿы зеиԥш ҟамло егьыҟаӡам. Уара узықәшәаз азалымдара атәы, абра итәоу ракәым ҳраион аҿы иззымдыруа ҩыџьагьы ыҟаӡам. Иашоуп, уаҩы
хьымӡӷыдак иҵыхәала акырӡа удыруадаҩит. Аха аразреи аиашареи абаашгьы изыннакылом. Ахрақәа инарыҵкәрааз аӡыхь еиԥш зны иааҵымхәраар ҟалаӡом. Абас ауп уара уиашарагьы жәларык ирбо ираҳауа, ибылгьы ҩацаны ишаацәырҵыз. Уара иахьарнахыс хьымӡӷ умаӡам, ақьиа ишьа анцәа иуит! – иҳәан, днатәеит Наҩеи.
– Сашьцәа саашәыкәыхшеит, сара рацәак ҳәатә сымаӡам. Сгәы иалаз, схы иалаз, исҳәараны иҟаз зегьы, ихаҵкы сцеит Наҩеи инеихых-еиҵыхны иҳәеит. Наҟ-наҟ ҩаԥхьа еиҭа рыцҳарак сыҵамгалакәа суаажәлар сышәзаарыхып, шәхы сышәзархәап шәгәахәуазар, шәҳәатәы сахыԥартә изуазеи, шәара шәҿы сыҟоуп! – иҳәеит Миха ажәа мыцхә иҽаламгалакәа.
Сара сахьтәаз сгәырӷьара ҵҩадан. Аргамаду саби сареи ҳҳақ ашьа шауз, ҳиашареи ҳқьиареи шҳахьӡаз сымҩашьахуа избон. «Ари нахысгьы азаҵәра адоуҳа анцәа исықәумырӡын!» – сҳәеит гәаныла сахьтәаз. Егьоумҳәан абиԥарала дааигәа дхара ешьала уаҩы дыхәмаруам. Миха иҭакра, аиаша уасҳәап, ҳагьакуамызт ҳагьашьҭуамызт ҳаиашьара зегьы. Аӡшьақәеи аҭакышьақәеи еиԥшым. Дыҟоуп ахаҵара аҵыхәала иахыргаз ауаҩы. Уи зынӡа ҿааҳәыра имамкәа дныбжьахәаша дцаргьы, ҿык дынҭыҵны шәҿык днарҭало, ибзарӡы мацара жәабиԥарак кашәара ақәлаӡом, ижәлантәи иуаажәлари рзы акыр аамҭаӡа дыхьӡырҳәаганы даанхоит. Аха Миха илахьынҵа зынӡа даҽакалаӡа иҟалеит. Еиҭасҳәахуеит, акгьы ихараӡамкәа иуаажәлар рҿы ицәа цәгьахарц ак ааигымхеит. Анцәа иџьшьаны амаалықь дихылаԥшит. Иахьа Миха ихынҳәра сыжәлантәгьы саргьы ҳабӷагьы ҳҿгьы ахьарӷәӷәаз мҵәыжәҩада ажәҩан ахь сарԥыруан.
Миха анкьатәи иҭыԥ ахь деиҭахьиаргаз гәык-ԥсыкала еигәырӷьазгьы, иамеигәырӷьаӡакәа ус ҳзашьҭоузеи ҳәа ҿырԥшӡагас гәыԥсшәак зҳәарц зҭахыз ауаагьы налаҵаны агәаран иқәгыланы идырныҳәалон.
Ишеилалашәшәра иааилалашәшәуан. Аусҳәарҭа ашҭа ууаӡа алашьцара иалаӡырҩуан. Ажәлар ықәҵны ицахьан.
Мыса абас «ахьӡ бзиа» ихҵаны данҭарк ашьҭахь, араионгьы, ақыҭа еиҳабырагьы, ажәларгьы неиқәшаҳаҭны ҩаԥхьа ҳқыҭсовет ахантәаҩыс салырхит.
Даагылазаргьы згәы ҭашьны мацара иааиуаз саб, аҵыхәтәаны абарҭ ахынҭа-ҩынҭарақәа зегьы рышьҭахь, ҩаԥхьа анцәа илыԥхала слахьынҵа ахьсыцныҟәаз игәы арыӷәӷәан, ҳау уҳәартә ижәҩахыр иааҵагылеит. Иахьа уажәраанӡа згәырҩеи згәалаҟареи цәыргамкәа мчыла игәаҵа иҭеишьуазгьы еиҳа инеихыԥсааит. Убри зегьы сара иахьызбоз сгәы арыӷәӷәон. Сгәыӷрақәа неихаҳаны уаҵәтәи амыш шара саԥнажьлон. Саазықәшәақәахьаз зегьы хашҭшьас ирымааз, аха зегьы акакәын абжьааԥны аасҭа урҭ ауаӷеимышхара мышқәа лассы-лассы сыбла ихнаргыломызт, еиҳа-еиҳа хара иаргылон. Аиаша уасҳәап, суаажәлар сеилкааны, сыгәра ганы ҩаԥхьа рхадараҿы сахьдыргылаз сара сзыҳәан сыззыԥшымыз насыԥхеит. Аха абри иаасызхәыҵлашаз агәырӷьара ашәахәацгьы нархадахеит. Иаалырҟьаны аӡынтәи ашәалҟьа мреиԥш сыкәа-смаӷра аҽааҭарҳәны ӡшәахҵас гәрыӡ-шашәаӡ инасымпыҵаба ицеит.
Абыржәы убырҭ аӡы-мшын зыбжьалахьоу ахҭыс еиқәаҵәақәа анаасгәалашәо, сгәы асырҳәы нҭанаԥсоит. Ақыҭсовет ахантәаҩыс саныҟарҵа, мызкы аамҵыцкәа «Аеҵәа аҵыхәа змоу» каҳауеит ҳәа ирҳәоз ҟалеит.
Иахьеиԥш исгәалашәоит шьыбжьаара егьагмызт. Аколнхацәа аҩынашәа иаҵан. Ҳауаажәлар ргәы каршә, рыԥсы каршә, гәырҩак рымаӡамкәа, Абысҭарҭа ҳәа изышьҭаз ҩ-десҭынак амхырҭа иҭан. Аԥшгьы алаԥшыцәгьа
илақәа ацәиӡартә алаҳәахӡ еиԥш еиқәаҵәаӡа иҭагылан.
Насыԥла иҭәны уаҵәтәи амш иазхәыцуа ахьаца амҵа ашәшьыраҿы итәаны рыԥсы ршьон ҳаҷкәынцәа. Убри амш аҽны адунеи аҿы џьара рыцҳарак ҟалап, лабжышк каҭәап ҳәа уаҩытәыҩса зхәыцшьа имамызт, убысҟак ихаан, убысҟак иԥхан аҽынтәи амра. Убысҟак иԥхан ауаатәыҩса рчаӷьа зықәгылаз адгьыл разы.
Ҳаӷоу игәамхәуа иҵалондаз. Ажәҩан агәы неиҩыххаан, ашьарҩаш адгьыл инықәкьасаз ирзаҩызахеит, згәы рҽырҭынчны ахьаца ашәшьыра иҵатәаз анхацәа аҳәҳәаҩ ибжьы.
– Аибашьра… аибашьра ҟалеит! Аибашьра ҟалеит! – Аеҵәа аҵыхәа змаз каҳаит! – иԥси-иԥси еихьымӡо ҷкәынак амхы аҵыхәаҟынтәи аԥшырҭа далҟьа-алҟьо, ибжьы ахьынӡацоз дыҳәҳәо даауан.
Ируа-ирҳәо иақәымшәо зегьы ҳашҳатәраха игыланы изыԥшуан, азаара ззааз аӡә иеиԥш аԥшырҭа шьаҟьаны иаауаз аҷкәын.
– Аибашьра ҟалеит! Аеҵәа аҵыхә змаз каҳаит!.. – уаҳа изымҳәакәа, иԥсы наилышәшәан, днеизҟәыҿит ашәаџьҳәаҩ.
Уарҭан захьӡыз иуаҩыбжараҟны днеихьан. Деиҳабуп, еиҳа идыруеит, иҟалаз арыцҳара акыр дахәарызшәа, џьара хәарҭа-хәаԥшьык, гәыжьжьага жәа ҟәышк иҳәап игәахәзар акәхап, уи ауп уажә уи аҷкәынгьы Уарҭан дзынаидӷьаҵәыӷьаҵәлаз.
– Уҽеиқәк, дад, уҽеиқәк! Изакә еибашьроузеи, дызусҭа иҳабашьуа, иуазҳәада? – Уарҭан аҷкәын имахәар аанкыланы днеиҿаԥшит.
– Гитлар дҳақәлеит, Гитлар, аибашьра ҟалеит! – иҳәеит аҷкәын иҽизышьақәымкуа.
– Абар Шьардын ижәҩашәаҟьа иаҳәозгьы ахьыҟалаз. Аеҵәа аҵыхәа змоу ҳәа уи аҭаҳмада дызҿызгьы абри аҟалаа акәхарын! – иҳәан, иҽага ахьышьҭаз иаашьҭихын
иԥышьҵаргәаны даагылеит Уарҭан.
Егьырахь шықәса ҩажәа иреиҳамыз аҿари, урҭ инархыҳәҳәоз арԥарцәеи ахьааҩагылаз ажәак рыхәлымшәо, еихаԥсы-еиҵаԥсы рыхәда рыкәаҽны игылан. Игылан, урҭ ирхәыцуаз дара заҵәык ракәын издыруаз. Абжьарак, уажәы адгьылгьы ҿаҳан, ажәҩангьы ҿаҳан.
Аӡәгьы издырамызт мышқәак рышьҭахь дасу ирлахьынҵахәрахоз. Амала, абри адгьыли, абри ажәҩани, ее абанҭ ахәы ԥшӡақәеи ракәын шаҳаҭра зуаз, иахаанхоз иахьа лабжышла абри амхырҭа аанзыжьуаз аҿар аҵыхәтәантәи рышьҭақәеи, рқәыԥсычҳа бжьқәеи.
– Иҟоу жәдыруама, аҷкәынцәа, шәыҽшәырӷәӷәа! Ахаҵа дызқәымшәо егьыҟаӡам. Иҟалаша ҟалаанӡа шәгәыӷра шәыҵабарашәымтәын. Аԥсуа жәлар рдоуҳа дууп. Ҳабацәа рчеиџьыка ҳахьчап. Қарбеи, ицәырга, дад, ар рашәа! Ашәа шә-џьалк урыхнарԥоит рҳәоит. Анцәа иаҵыхәтәумтәын, аха иудыруазеи, аамҭа цәгьа ҳазкылсит. Уаҵәы иҟалаша здыруа ҳазшаз иоуп. Ицәырга, дад, ар рашәа цәырга! – иҳәан, Уарҭан иԥхын хылԥа ихарӷәӷәаны даагылт. – Шәааилагыл, шәааилагыл, аҷкәынцәа! – Уарҭан мчыла ихы-иҿы ааирлахҿыхит.
Аҿар ашьшьыҳәа иааилагылан, рҽааиҩҿаны абжьааԥны еиԥшҵәҟьа ар рашәа неимданы ирҳәеит. Убри ашәымҭазы абри ашәа дара рзыҳәан убриаҟара ихьанҭахеит, убриаҟарагьы иԥсҿыхгахеит, амылҳам зқәырҵаз ахәра ӷәӷәа еиԥш амца назкәҵәишаз ргәы аарҟычит. Аха зегьы акакәын дасу рхәыцра уаӷеимышхарақәа рыӡхыҵра иаманы ицон, абрахь, наҟӡа џьара ҽышьапхыц ахьамкуаз дунеи ҵадак аҵыхәахь…
Уарҭан жәа мҳәаӡакәа имшынха Абысҭарҭа иҭагылаз жәларык рура-рҳәара ахи-аҵыхәеи неиқәҳәало, ладеи-ҩадеи илаԥш нахьигӡан, иҽага аашьҭыхны дандәықәла, зегьы амхырҭа ааныжьны рҿынархеит.
Уҳәан-сҳәанымкәа аргама Аџьынџьтәылатә еибашьра
ду иалагеит.
… Абри ҵыхәтәантәи цәаҳәахеит уажәазыҳәан.
Саб иҩымҭа аартны сшьамхы иқәын, аха анбанқәа сцәеилаԥсо салагеит. Абыржәыҵәҟьа акымзарак иалаҳәаӡамкәа иаасгәалашәаз сгәалашәара неихымсыӷьуа, ахьаа цәгьа еиԥш соура-зоуроу сымаха-шьаха сыҟәнарԥсааит. Исгәалашәеит аамҭа аӡымшын иалаӡҩахахьоу, аха адгьыл сақәлахаргьы исхамышҭуа, мышкызны сдамра иҭазгало саб иажәақәа:
«Сызқәаҭыԥ нылхны аҩныҟа ухынҳәаанӡа уаламкьысын счықьмаџьа иҭоу. Анышә санамажәдалак ашьҭахь, иаацәырганы уаԥхьа, дад, убарҭ шьала иҩу, ацәқәырԥақәа згәыҵызхыз ауаҩытәыҩса илахьынҵа амаӡа зҳәо ацәаҳәақәа. Убраҟа иуԥылоит, убраҟа иубоит, убырҭ еихык-еиҵык сыжәҩашәаҟьа икыдубаало ашәахсҭақәа рҭоурыхгьы!»
Сгәы ӡыӡарак нҭалан, сцәа сынҭрыхьҭшьааит. Аԥхыӡ цәгьа еиԥш сыблақәа иаарыхгылеит, арацәа ҟәаҟәа зҿадырҳәҳәыз ахәреиԥш, еиқәаҵәа самсалха 125 ҳәа икылблааны саб ихажәҩабжь ианыз ашәахсҭа адамыӷ. Урҭ ацифрақәа имцабз еиқәаҵәаха абыржәыгьы сыблақәа ҭырблаауан. Убысҟан аасҭа убри ахәылбыҽха азтәи алалабатә уаӷеимышхара абыржәы еиҳагьы сгәы-сшьамхы сыҵнахуан, схи-сыхшыҩи еиланаԥсон. Аха урҭ ахшәахсҭак зыхҟьаз саб дызхысыз агәаҟрақәа ртәы макьана иҩымҭақәа рҿы исԥымлацызт, уанӡа сымнеицызт.
Абыржәы иаалырҟьаны сеиҭаназхәыцит, аҳаҭарч иаҩызоу ауаҩытәыҩса насыԥда иԥсҭазаара еижьага. «Анцәа злыԥха ҳаура, ауаҩытәыҩса хәашабга иниҵыз ақәра иналагӡаны, иԥсҭазаара зегьы аҿы иааҟаиҵахьоу абзиарақәеи ихигахьоу аџьабааи, инхеигалахьоу иуреи-иҳәареи зегьы иажәымҭыҽхазы ишԥаҵааҳәахо! Машәыршәа, зегьы зымчу ихәыцны, ари адунеи цәыхацәыфа иқәиҵаз ауаҩытәыҩса «уани нахыс агәаҟрагьы
уцны, аԥсрагьы ууалны лахьынҵахәрас иуоуааит!» ҳәа анцәа дышԥеишеи! Ауаҩы дыҟанаҵы дахьынӡаӷәӷәоу, дахьынӡаԥшӡоу, дахьынӡахәарҭоу, убырҭ ирҷыданы, аӡәы дахьынӡаицәшәо, дахьынӡаицәыԥхашьо акәзаап бзиа иахьынӡеибабогьы, ихы-игәы ахьынӡаизҭоугьы.
Убраанӡа ауп. Нас хәыҷы-хәыҷла иаагәеиҭартә ихы-игәы ахшәо далагоит. Уимоу зны-зынла асаркьа дананыԥшылалак, игәы нҭыԥсаауеит. «Иабыхәа макьанаҵәҟьа аҽынеиҵыххагьы смоуцтеи!..» – аԥсра хьшәашәа амҵәыжәҩа еиқәаҵәақәа неихьнашьызшәа изқәа нкыдхьшәашәаауеит. Иҟалап убысҟанҵәҟьа ани агәыӷра еижьага ашәахәац дныҵанамкыр, ҳаӷеимшхара иааизцәырҟьаз аԥсра азхәыцра даазалымҵӡакәа днаманыҳәахаргьы. Аха аҵыхәтәантәи иԥсылҩа наихшәаанӡа ицу, адунеи зегьы еибаркны изку, хә-цәак зкәыршоу агәыӷра ааиҿахәыҭхәыҭны ианааиҿа-гәыбзыӷлак, ҩаԥхьа дырхынҳәны иарԥысра ашә-гәашә дныланаргылоит.
«Ҳаи, ҳаи, иансаамҭоу ԥсышьа бзиа анцәа исаҭәашьа. Сцәарҭанхалан схәыҷқәа хаҳәраҳатәыс анцәа срумҭан. Зегьы ргәы сшабылуа, сшыбзиоу, сшыцқьоу сымҩа анцәа сықәҵа!» – абыржәы абас сгәаҵа инҭысҳәааит.
Ажәра, ажәра, ԥсыхәа-ӡыхәа змам, аҵәымыӷ зымкуа абажә ушԥаҩызоу!
Шәышықәса уԥсы ҭазаргьы, шәышықәса дгьыли-жәҩани ацҳа рыбжьугозаргьы, урҭ зегьы, абзиара знымаало ауаатәыҩса ирхашҭуеит. Шәышықәса ауаа рзыҳәан ушхабыхацоз, аихаҵәы ушахалоз ушахыҵуаз уҵыхәтәы мҩа аанҵәазаргьы, уара иуҭынхаз, зызқәа икыдыԥшыло, изыцәшәо, изцәыԥхашьо аӡәы ушьҭахь дгыламзар, даара ламыск змоу, ишыԥсыша здыруа шьоук ракәымзар, реиҳараҩык уԥсыжра иахыццакуеит.
Аҵәҩаншьапы зырҳәогьы убри азоуп. Зыҵәҩаншьап аанызмыжьыз уи дыԥсӡеит. Аԥхьан исҳәан еиԥш,
ҳамҭак ашьҭахь ихьӡгьы ижәлагьы, иӡбахәгьы, амшын инхыӡыҭылаз аӡшәах еиԥш аамҭа аӡыблара днахәланаршәуеит. Аҳаҳ, убринахыс иара изыҳәан ишан ихәлеит. Ацәқәырԥа иқәнаӡәӡәааз аԥслымӡ даҩызахоит.
Ааи, ааи, џьара доуҳак ыҟоуп аԥшырҭа иқәтәоу. Анцәа ду ибеит ихьышьаргәыҵа сакәыхшоуп саб иразра. Егьагьы аҽеи узыҟаҵондаз ишмыӡрыз, ацәгьа-мыцәгьа ауп ҵәахышьа змам акәымзар…
Алакә мҩа еиԥш сназнылаз, уаҳа царҭа амамкәа, схәыцрақәа рымҩахәасҭа ахцԥаҿыҵәҟьа санынхықәгыла, аԥсацара цәгьаханы аҟәарашра инылашәаз ашәиаҟ ԥсыӡ еиԥш изура-исҳәара сзымдыруа дгьыли-жәҩани снарыбжьууаан, ахра ҿҟьара зшьапы наҿыӷәасааз алахьынҵа шәышә иеиԥш скаууа ирԥсылмытгаз аҳауа еилахәашь санналашәоз аамҭазы, аҵалашә инҭахәашарц егьызгымыз ауаҩы, бжьы мҩаск аҽынасхьнагӡан, анапсыргәыҵа снықәыргыланы абасгьы ҿаанаҭит:
«Иашоуп, дад, иашоуп! Гаӡа ҳарамк уаа зықьҩык убас рус еилеихәар ҟалоит, убри ашьҭахь шәҩык афрахь иааиуа аҟәышқәа ирзеилмырго. Убри зыӡбахә алтә ҟәарҟәар иаҩызоу ауаҩ гәаҩа, иахьа акрифар уаҵәы акрифац ззымдыруа, уара ухаҭа иуҳәан еиԥш, машәыршәа ари адунеи иқәнагалаз харамхәыцк иҵыхәала уара уаб Ҳараз имацара иакәым, амилаҭ рлахьынҵа еилыргашьа амамкәа, аххьа рахәыц еиԥш еилаиршәыр илшоит. Абри аҩыза арыцҳарақәа ирықәшәахьеит иаагылазар гәаҟ-ҵәаҟра згым уара умилаҭгьы. Аҽада фырхаҵара хьӡы знаргахьоу ҳәа аӡәгьы дыҟаӡам, дад. Ах ду зхагылоу аҟәышқәа роуп, зыжәларгьы анархеи, анасыԥи, аԥеиԥши рызҭо.
Уара ужәларгьы хыда-гәыда инхақәахьеит азыҳәан ауп мышкызны адунеи зымҿхакыз, Аԥсны ҟьаҟьа дуӡӡа ҳәа изышьҭаз, иахьа мацәазк атәарҭа затәарҭахаз. Изхарада нас уи, ажәлар, мамзаргьы амилаҭ ирхароума? Мап, ажәлар акымзарак рхараӡам. Зны-зынла урҭ
рыгәрагацәара-лашә ианақәӡуагьы ҟалалоит. Ухы иазумуа уаӷа иузиуам, сыҷкәын. Уареи сареи ацә тәыҩа еиԥш Имаи Шамиль иеиԥш-зеиԥшыз, гәылагьы, шьамхылагьы, хшыҩлагьы иӷәӷәаз заа анцәа дҳаҭәеишьазҭгьы, иахьа абас ҳнапы рхьымӡо, ҳшьапы рхьымӡо, алақәеи аҳәақәеи рыбжьара ҳабжьахаӡомызт. Аха убригьы иагьџьоумшьан, иагьхьааумган. Адунеи зны аччиа ихаанхоит, зны адау. Анцәа ҳазшаз убас ҳзиҳәахьазар акәхарын.
Умыццакын, Адгәыр, уҳалалцәамхан уԥсҭазаараҿы. Ухы-угәы цқьа иҭумыжьыз угәы дҭоумырԥшын, аӡәгьы игәра умган, уиашацәамхан. Ачагьы акәараҵашьа аздырӡом, ишиашоу иԥыруеит, убри азоуп ахысшьа здыруагьы иззымдыруагьы ахы изаҿаркуа. Игәра умган иахьа аӡәгьы. Сасрыҟәагьы иразреи, ифырхаҵареи, иԥшӡареи роуп иашьцәа дзыхдырҟьаз. Иугәаларшәа, есыҽны угәы иҭаз, иасуаха уԥхыӡ иалаз Қьалышьбеи иԥс иахылҵыз, акәтаӷьцәа дылкәкәааны дзааӡаз, дзыхьчаз, иаб дшишьыз.
Иулшозар угагагьы уаҭәамшьакәа, имыцхәуп ҳәа, саӷраԥалоит ҳәа иақәумкын. Уара иузгәаҭом акәымзар, уара убри имцхәуп ҳәа иуԥхьаӡо угага аҟны акәзар ҟалоит уара абриаҟара ухы-угәы алаҟазтәуа, унасыԥи уԥси ахьҭаҵәаху. Ухәмарынгьы сыгага саӷраԥалоит, ма сахыԥоит ҳәа уаламган, сыҷкәын. Макьана акгьы еилкааӡам. Адунеи аҿы баша егьҟамлаӡеит. Адунеи агагагьы аҭахуп, аҿашагьы аҭахуп, ахәагьы аҭахуп. Адаӷьи амаҭиҵәҟьеи адунеи иагхар, усҟан адунеи здунеихаӡом, ибжаԥхоит.
Агаӡеи аҳарами иахьынӡауа урывсла, уфеида рҿоумҵан. Иахьатәи адунеи аҩысҭаацәеи, агаӡацәеи, азхарамфацәеи ирхаанхеит, абри удыруаз. Шәынтә ихаразаргьы, уаҵәы узшьырц згәы иҭаҵәҟьоу дудыруазаргьы игәнаҳа уаҵамлан. Абри еиҭасҳәахуеит, дыҟоуп џьара зегьы збарҭоу, зегь заҳарҭоу. Ақьиа ишьа анцәа иуеит. Агәра
ганы уҟаз, Адгәыр!
Абжьы анаанҵәа амырхәага назцәыӡны ашәшьыра иааҵахаз аӡә иеиԥш сҿыцҳҳараӡа адунеи снықәԥшит. Хәылԥ шәаԥшь хышхыҵәаны мраҭашәара акалҭ иныҵаҽҽахьан, аха агәашә заҵәы еиқәыхьшәашәа аихатә лыкә ыларшәын.
Хьаԥшь уажәааны икьыркьыруа агәашә аҽаах-нарҳәҳәон, аха макьанагьы ахабар ҳәа егьыҟамызт.
Саақәԥсычҳан: «Анышәынҭра иадхалеит!» – ҟасҵан, сҩагылан, ҳгәашә ахь сҿынасхеит.
«Аҽны нанҳәа еишәаргыларан. Сабша ухан. Хьмур дахьышьҭалалоз лкаруаҭ ахаҿыҵәҟьа игылаз астол гьыжь чысла иҭәын!» – саб иуасиаҭ аԥхьара сналагеит.
Сан лнапала иҟалҵаз ацәашьы ԥшӡа хха-ххо ачанах ианыз аилаџь иалагылан. Ауаџьаҟ аҿы амцабз зкәҵәишоз амҿқәа заҵәык ракәын еиқәыхьшәашәа азал иҩнажьыз аҭынчра нкылзыблаауаз. Абжьарак, абыржәыҵәҟьа аҿы неихыхра аӡәы изыгәаӷьып угәахәрымызт. Убриаҟара ихьанҭан сани сареи ҳгәырҩа. Сан астол гьыжь ахахьшәа лнапқәа лгәыҵаԥсаны дахьтәаз лылабжыш неиқәҳәало, абыржәымзар-абыржәы акыркырҳәа лыччабжь ацәашь еиԥш иныҵхахап угәахәыртә, аҭӡамц икыдкнаҳалаз Хьмур лпатреҭ дахәаԥшуан.
Сан абни астол аҿы иқәгылаз ацәашь еиԥш дшыбылуаз збон, аха исымчзеи, стәан ус аҟәардә снықәхаҳәхазшәа. Абри аамҭазын ӡыла ирҭәны астол иқәгылаз аҵәца «аҷеҩ» аахган, аӡы астол инықәкьасеит. Ҳахьатә кәасқьа ҟәыбаса инеилаҳазшәа, сыԥсы ахаара ахьцашаз ицеит, убриаҟара сшәеит, сахьыншьхныԥсылаз сзымҵысуа саанхеит. «Аԥсы иеишәа иқәгылоу аҵәца ахала иԥҽыр хәарҭагәышьам. Аԥсы ишьҭахьҟа дхьаԥшуеит!» – рҳәоит
ҳәа исаҳахьазгьы уажәы зынӡа сшьамхы аасыҵнахын, сзеиуоу сзымдыруа иԥсырмаҷгахаз аҭынчра ацәқәырԥақәа саарыххалеит. Аҵәца аргамаду ахала иахьԥҽыз избан сыздырам, аха даара цәгьарак иазҳәазшәа исыԥхьаӡеит. Уимоу, аҵәца аԥҽра сара схы иадыскылеит. Абри зызҳәаз арыцҳара уеизгьы-уеизгьы са схы-сыԥсы иаҩымсрашәа агәра згеит. Аха абарҭ ацәалашәара уаӷеимшхарақәа иаасызцәырҟьаз егьа схәыларшьызаргьы сан илысмырдырырц сҽеиқәысҳәалеит.
– Сара сга, нан, Хьмур, сара. Сара соуп алуажә еиԥш абзацәагьы сырҭахымкәа, аԥсцәагьы срымго цәгьала адунеи иқәхаз! – лҳәан, ачанах иангылаз аҵәца аанылхын, сара сынасыԥи слахьынҵеи убри аҵәца иалаҳәазшәа, дахӡыӡааны ашьшьыҳәа ларма напсыргәыҵа инанлыргылан, лылабжыш лыхәлаҵәо ҿаалҭит:
– Ҳараз заҵәык иоуп, Хьмур, баб имцахә змырцәаша ҳәа гәыӷырҭахлаҳәас аҩнаҭа иазынхаз. Башьа заҵәы иԥсы ацымхәрас сара сшыҟоу бдыруазааит, башьа заҵәы бихымыццакын, бан дбыкәыхшоуп, Хьмур!
Иахьа уажәраанӡа сара сахьылбоз саҳәшьа лыӡбахә зҿазмыршәуаз сан, уажәы абра сыштәаҵәҟьазгьы лызгәамҭаӡакәа, ан лгәыԥҳәы зырԥшьоз акка-ккаҳәа ауазҳәара даҿын сан. Убри ашәымҭазы саҳәшьагьы дысхашҭит, уи зхала инеиҟәшәаз аҵәцагьы сазхәыц-ӡомызт. Абыржәы сааҵысыр быжьрабыжьҵәа сан ахааназы дныҵахәаша дцарашәа сгәы аҭра иҭагыломызт. Сан азныказын лхы-лгәы еилаԥсазар ҳәа сшәеит. Амыткәма шылҳәоз дааҟәыҵны Хьмур лацәажәара далагон.
– Аа, нан, Хьмур, аилаџь бзиа ибымбози! – ачанах даахан, ҩынтә инеихышьны аилаџь аҳәызба налылшьит.
Астол иқәгылаз аҵәца аӡы ҭалымҭәаӡеит сан. Иҭаз цәыкәбарк ҭамхакәа иҭыкәкәаны икаҭәахьан. Аҵәца аҵа инаркны ахырҷара аҟынӡа ашәахысҭеиԥш ашьасҭа нанхалеит. Убри ашьасҭа, ҳуаџьаҟ ахы иқәгылаз алампа
алашара иахьадызбалоз, иара аҵәца ахаҭа аҵкысгьы, ауаҩытәыҩса илахьынҵа еиԥш ашьасҭа еилаарцыруан.
Ҩаԥхьа убас ҭынчрахеит, ауаџьаҟ аханы акара-акараҳәа зыбжьы гоз арҵу заҵәык акәын ҳахьатә кәасқьа азал зегьы иҩныҩуаз.
Сан ҿымҭӡакәа зцәаӡыӡ зыхьшы аарла зыбла ҭаауаз ацәацәашь дахәаԥшуан. Уи ушьҭа уаҳа лылшаӡомызт, илҳәаша лҳәахьан, илҵәуаша лҵәуахьан. Ус баша нахьхьи џьара агылҩажә еиԥш, гәыӷырҭак зҭылблаауаз аҳәысҭажә иаҩызаз тыша еиқәаҵәак асаса лхәыцрақәа рҭагьыжьуан.
Сара сылаԥш аахмырԥаӡакәа аншьан ахахьы аҭӡамц скыдыԥшылон. Сгәы ҭыҵны ицон. Абыржәымзар-абыржәы, уахык зны еиԥш, Хьмур лынаур аацәырҵны аҭӡывара инкыдлара џьысшьон.
«Лассы аибашьрахь амҩа сшықәло лдыруеит. Ҽеик сылахь ианызар, ашәақь алԥха сыманы мышкызны счамҩахә сҭаацәа рҟны иҟалараны иҟазар, бзиак сԥеиԥшзар, Хьмур лынаури лыбжьи исдырдыруеит уеизгьы-уеизгьы. Ус шакәыз агәра згон, избанзар игәасҭахьан. Аԥсреи-абзареи рышә-гәашә санылагылазгьы ма ԥхыӡла, мамзаргьы сара избарҭамыз лыбжьала, лынаур ала адырра сылҭон, егьа гәаҟра сақәшәаргьы сшыманшәалахоз, аҵыхәтәан ԥсҭбарада зегьы сшыриааиуаз, зегьы сышрылҵуаз. Аа, абыржәыгьы саҳәшьа сылзыԥшын, абар-абар, даацәырҵра џьысшьаҵәҟьон. Ҳаҭӡамц сыблақәа кыдыԥшаалон, сгәаҟуан, аха еиқәыхьшәашәа ашәымҭақәа мҩасуан. Аҭӡамц ҭацәын. Аҵыхлашә ахаҳә еиԥш ихьанҭан.
Сара схәыҷрагьы сдурагьы сыӷәӷәаӡамызт. Шьоукы-шьоукы аԥсра абла ианҭаԥшуазгьы, аԥсҭазаарахь, адунеи ахь ишхьаԥшуаз, есымша ргәыӷра шрыцыз еиԥш сыҟамызт. Саагылазаргьы сгәы ԥшқан. Сахьцалакгьы агәкаҳара сыцын. Уаха саҳәшьа лхабар ахьызымбаз иахьысмаҳаз цәгьала сгәы канажьит.
Хышықәса рышьҭахь Бериа иуаҩжьыфацәа сҿаҳәаны уанҭала санырбылуазгьы уахаҟара сымшәаӡеит. Изакәу сыздырам уаҵәтәи ашара сыԥсы сзахьымыгӡарашәа збо салагеит. Убриаҟара схи-сыхшыҩи еилаԥсеит, убриаҟара еиҭаҳәашьа змамыз цәалашәара уаӷеимшхарак самҽханакит, сиеҵәа жьышәқәа ҭыҵны ицо иалагеит.
Зыԥсхы злашәахьоу ауаҩы дшыҟало ҳәа сабду исеиҳәахьаз ажәабжьгьы, уажә иаалырҟьаны амамеиқәара еиԥш игәыҭҟьагаха аҽаасыкәнаршеит. Убырҭқәа зегьы ирҷыданы лассы аибашьрахь амҩа сшықәлоз аасгәалашәеит. Убриаҟара абас сгәы аҭыԥ иҭызҟьаз ахәыцра еиқәарақәа абригьы нарыцлеит. Абас сзыҟалаз, саџьал шааигәахаз снардыруазар акәхап. Убри азы акәхап уаха сцәалашәарагьы зысзыӷьашкыз. Заа сыԥсхы сылшәеит, хымԥада ҳәа агәра ссыргеит. Иаалырҟьаны абас сеилазыԥсаз сцәанырра бааԥс сҽацәызгар сҭаххеит, аха соунашьҭуамызт, зынџьыр каҭак сҭаӡны сакын.
Аҵыхәтәаншәа аҵәылашьца иналаԥхаз ацәашьы еиԥш снеихыккеит. Сгәы иҭамкәа, схы иҭамкәа иаасгәалашәеит саб лакәҵас илахьынҵа дызлаԥшуаз ашара еимҟьара. Саб иуахҭа анарха иҵазҳәоз ашара еимҟьара ҳәа дзышьҭаз ахьымҩаԥысуаз аҭыԥ сара ҽеила издыруан. Уаҵәы ашарккамҭазы убри ахәы ԥшӡаҿы схаларц, слахьынҵа саԥшырц анысыӡба, схәыцрақәа зегьы ӡшәахшәа инасхыԥсааит. Уажәазы схы-сгәы иааҭагьыжьыз гәыӷырҭас иаасызцәырҵыз убри ашара еимҟьара заҵәык акәын. Аха зҽаазыԥсахыз сгәалаҟара рацәак нарха амоуит. Исыздырамызт уаҵәы ашарккамҭазы ашара еимҟьара исанаҳәоз. Исыздырамызт уи зҿаҳәатәы ҟалоз анцәа ду ашара еимҟьара сыԥсынҵры ардууазу, иаркьаҿуазу. Ҩ-гәырҩак рыбжьара сыбжьагьыжьуан.
Аҵых агәы анааиҩнах, арбаӷьқәа аккаҳәа еиларԥсеит.
Саб Ҭемраз усгьы угәы азымҳааит, иахьа уччозар, уаҵәы уҵәуааит ҳәа ҳазшаз изиҳәахьазар акәхарын. Уигьы
аибашьра ҟалеит, «аеҵәа аҵыхәа змоу каҳауеит!» ҳәа ирҳәоз ҟалеит, акаамеҭ ҳзыҟалеит, ауаатәыҩса рықәӡаара ааит ҳәа ихы имагәыхьха, адәахьы иԥшнимҵозаргьы ҩныҵҟала дуазыруан.
… «Аиаша уҳәар аԥсы дгылоит!» – рҳәоит. Убри ауха зынӡа лацәааихьшь ҟасымҵаӡеит. Уаҵәтәи ашара еимҟьара сахьымӡакәа исыцәшар ҳәа сшәон. Схәыҷреи, сыхҭысқәеи, уаҵәтәи слахьынҵеи рышә-гәашә сшылахаз, ашара агәырӷьаҿҳәаша назыцҳауаз арбаӷь абжьы схәыцрақәа саарҟәнакәкәааит. Сыцәоушәа-сыцәамшәа сиарҭа сахьылаз сгәы нҭыхьшәашәаан, ахьшәҭҳәа снықәтәеит.
Абри ауаҩытәыҩса илахьынҵа иҵазҳәоз ашара еимҟьара ҳәа сабду дзышьҭаз ахьымҩаԥысуаз ахәы ԥшӡа амаӡа ушьҭа сара схаҭа сыда даҽаӡәы идыруеит ҳәа сыҟамызт. Избанзар, убри ашара еимҟьара аӡбахә ала иҩашьангьы аӡәы акы иҳәо смаҳацызт. Иара сабдугьы уи анашана аӡбахә ҵангьы-мцынгьы иҿаиршәуамызт. Уи знык-ҩынтә раҟара иааигәалаимыршәар анамуазгьы, дынхьаԥш-аахьаԥшны, иааигә-сигәа аӡәгьы дшыҟамыз агәра анигалак, акәын, рзаа-рзаа иныҵакны уи ашара еимҟьара атәы шцәыригоз.
Сабду идунеи иԥсахиижьҭеи ианбыкәу, аха абри анцәа имусхәу ашара еимҟьара амаӡа, изыхҟьо, изакәу, иахьынтәаанаго ҳәа иара акы идырӡозаргьы аӡәгьы иааиамҳәаӡакәа, имаӡа ишә-кәалаԥк ишырҭацаԥхаз дымҩасит. Уи зегьы иахьагьы-уаҵәгьы иара ицыԥсит.
Аа, уажәы сара аӡәзаҵәык соуп уи зҿаҳәатәы ҟало адоуҳа, аԥсабара аныхахә амаӡа здыруа.
Макьанагьы имцәылашацызт сара уи ахәы ԥшӡа санхала. Абра сабду сааигеи уажәи рыбжьара акыр шықәса шыбжьысхьазгьы џьара акы аҽаамԥсахӡацызт. Уимоу абра раԥхьаӡа сабду санааигаз ашыцламҭә зқәиааны ишьҭаз аџь жәижәых ду мшаҽнеиԥш убри ашарккамҭазы ишыҟаз иҟан. Наҟ-ааҟ адәҳәыԥш зҭалаҳаз ахра ҵәцашқәа ирылхәрааны
илеиуаз арҩашқәа убасҟанҵәҟьа еиԥш ишәахха, нахьхьи џьара абӷацымкрақәа рыҵалашә инҭахәашон. Сара аӡәзаҵәык сакәын иахьа ашамҭазы абри ашьха цқьа ԥеамбарс иаҭаз.
«Избарызеишь, исаҳарызеишь, анаџьалбеит!» – абас анааидысхәыцла, сызқәа нкыдбызбзылеит. Аа, абыржәы шәымҭақәак рышьҭахь еилкаахоит сыԥсынҵры анарха заҟароу. Адунеи иақәлахахьоу ҳәа аӡәгьы дыҟаӡам. Саргьы ҽеила издыруан, аира зшаз аԥсрагьы шишаз. Издыруан саргьы уи мышкызны ишысԥеиԥшыз, аха ианамуӡах атәым жәҩан, атәым дгьыл аҿы сызқәаҭыԥ ҟалар сҭахымызт. Абар саргьы ушьҭа аибашьрахь амҩа сықәгылан. Егьа гәаҟра сақәшәаргьы, мышк-ахымшк аҵыхәа ҩаԥхьа счамҩахә сыҩны иҟалозу, ашәақь алыԥха соуазу исмоуазу сыздырамызт. Убри акәын сгәы аҭыԥ иҭазмыргылозгьы.
Ашацәа ртәарҭа ахәы ԥшӡаҿы ҭынчрамызт. Ашара агәы аазхәаз аԥсаа наҟ-ааҟ еихырҳәаалон. Арҩашқәа рыбжьы ашьха жәҩан гараҵаны идырҵысуан. Мрагыларахь ушьҭа ашьыжьтәи ашәаԥшь амцабз еиԥш анеицралара аҽазнакуан. Жәҩан иахьыӡсоз аеҵә рхьыршаӡ ихьӡы қәаршыҩха ашьхақәа инарықәхаҽон. Абри аамҭазы сылаԥш рыдхаланы сызхәаԥшуаз аԥшьеҵәа џьарсахьак, еҵәак нарылшәан икәкәаӡа инҭалеит. Сгәы нҭыхьшәашәаан: «Сиеҵәахә кыдуп, исҭаху сызҭаху риеҵәахә кыдуп!» – сҳәеит.
Иаалырҟьаны уажәраанӡа шьхеи бнеи зырцәажәоз аҵарақәа рашәаҳәара неиԥхьбеит. Арҩашгьы ахра инаҿахаҳәхазшәа абжьы нахәлашәеит. Ашацкыразтәи аԥшалас аҳарҭа-сырҭа умбо ахрақәа рыжәҩахырқәа инархәыҵаӡит. Дгьыли-жәҩани рыбжьара ҭацәызшәа, адунеи саашьак ишазыԥшыз мҩашьо, зехьынџьара ҭынчра гәыҭҟьарахеит. Убысҟан мрагыларахь ашьха жәҩан акалҭ неилыбзаа-неилыбзааит. Шьыжь шәаԥшь инахыхәашаз
ашәахәақәа разнышха еилаарцыруа, ақәаршҩы еиԥш ашьхақәа инархьыӡсеит. Ашәымҭак дгьыли-жәҩани неилаҩ-неиласын, жәҩангәаҵа аӡыжь еиԥш, убриаҟара ииаҵәҟаҟараӡа иааԥшит, абыржәымзар-абыржәы инхыкьасаны ашьхақәа инарҿаҭәап уҳәарын.
Ишшара ишшахьазгьы, жәҩангәы иаҵәара иналпыҟҟаз аеҵәақәа ирхаԥхоз алашара, лакә уарҳалшәа ажәҩан агәы зегьы ныҵыҷҷо маҿа-маҿа еиланаҵон.
«Ашара еимҟьара абас ианыҟало уцәажәар, аԥсабара амаалықь дшәоит!» ҳәа зны сабду ииҳәахьаз анаасгәалашәа, иззакәу сыздырам, саашәашәа сааҟалан, ҩныҵҟала сҽынеиқәҳәаланы сыԥсыԥ алага-ҩагарагьы ншьақәыскын, сҽаарҭынчны ҿымҭӡакәа алакә сахьа аазхәаз аԥсабара аԥхыӡ хаа еиԥш сханҿаны сыҽналасыԥсеит.
Мрагылареи мраҭашәареи ирыбжьанакыз ашьхақәа рдунеи убриаҟара иблахкыгахеит, ашәҿык ашәбзык ирзеиҭамҳәо. Аа, абар, абар, аԥсабара анцәахәы ихьтәы уардын дақәтәаны ахьхьаҳәа ажәҩан дналԥрааны абыржәыҵәҟьа абри алакә дәҳәыԥш днықәххып угәахәрын. Еиҭаҳәашьа змамыз абри аԥшӡара сыблақәа адшанхаланы сшахәаԥшуаз, акасы ԥшқеиԥш иласӡа исхаршәыз аҭынчра лакә бжьык ҩагәылхәхәан, ацәашьы еиԥш ихха-ххо аҿаанахеит. Ахьтәы еимхәыцқәа реихаԥсабжьы зхаз уи абжьы, шәымҭақәак иааҟәымҵызҭгьы иҟаларын арҩаш иҭажьыз ашьанҵа хаҳәқәа ибыбышӡа ашәҭқәа ргәылҵыр. Абар, абар, уи аныхахә сылаԥш иааҵашәап ҳәа аҳауа сшалаԥшуаз, аҩагылара наҵабарахан, аамҭацк еиҳа ахымҵкәа, ашьшьыҳәа иниасын, еиҳа-еиҳа абжьы маҷхо мацара, сылаԥш анахьырсха сымҭакәа, ааԥынтәи ашәахәа еиԥш мрагылара инавҵыԥхаз шьыжь шәаԥшь иналаӡҩеит.
Гәрыӡ-шашәаӡ ӡшәахшәа абжьгьы ныҵаӡит. Убри иазыԥшызшәа зыбжьы ахра ҩашра инкыдбалахьаз арҩашгьы ҿыхан, ҩаԥхьа ацаҟьа инаҿыкьасеит. Ашьха
ԥшаласгьы ашәаԥыџьаԥ рыкәа-рмаӷра инҭахәмарит.
«Ашара еимҟьара ианалагои ианынҵәои рыбжьара адунеи аԥсы аӡоит. Иҟоуп убас ҳара иаҳбарҭам мчык, абри аамҭазы ԥсы зхоугьы, ԥсы зхамгьы зегьы ҿанаҳәоит. Абри ауаҩытәыҩса инасыԥ абжьоуп!» – рҳәоит. Абри аҭыԥ ԥшьаҿы иааины злахьынҵа иаԥшуа ианаҳәоит, иаџьал ааигәоу, мамзаргьы ихароу.
Ирҳәоит ашарккамҭазы абра иааиз, иуахҭа ааигәахахьазар, ашара еимҟьара шәаҟьоит, ҿнаҭӡом ҳәа. Абри ашара еимҟьара абриаҟара ишыблахкыгазгьы уи аԥшӡара сара сшәара иазиааиуамызт, избанзар уи уажәы исанаҳәар акәын сыԥсреи сынхареи атәы. Абри зегьы ԥсабара мусхәзар акәхап. Џьара уаҩы иимбац имаҳац ауаатәыҩса ирхылаԥшуа мчык доуҳак иҟанаҵозар ҟалап ҳәа схәыцуан, садырсызшәа сгачамкны сахьгылаз. Аха ауаҩытәыҩса насыԥда есымша иԥсы ауҵаахым! Иуаҩыбжара днахысны данықәлалак, игәырҩеи, игәыбылреи, игәхьаагареи еиҳа аҽцәырнаго иалагагәышьоит. Уимоу, игәашьамх еицнеиуанаҵы, уажәраанӡа иԥхыӡ иаламшәоз аԥсра азхәыцрагьы ҭыԥ инамҭо далагоит.
Ааи, сара абра раԥхьаӡа сабду санааигаз инаркны абри аҭыԥ сацәшәаны цәымӷырҭахәыс ишьҭысхит. Арахь аара акәым, исгәаласыршәаргьы баҩ ԥсык насылшәон. Исҭахымызт, сацәшәон, избанзар иабасҭахыз сара уаҵәтәи слахьынҵа адырра. Аха иахьа арахь сымҩахымҵыр амуит. Иамуит, избанзар еибашьра сахьцоз сзыхынҳәуазу сзыхнымҳәуазу еилымкаакәа ҳашҭа-ҳгәара ааныжьра сылымшеит.
Мрагылара аахәыҵлашан, ажәҩангьы неилыӷраахан, сыблақәа еицыртәырын сзахәамԥшуа ԥштәы зықь рыла маҿа-маҿа аҽааиланаҵеит. Абри аамҭазы саныхәыҷызтәи ашара еимҟьара абжьы ахуҳәа аҿаанахеит. Мрагыларахь дгьыли-жәҩани ахьеивҵаз инхәыҵлашаз алашара
иналкәраан, уи абжьы ԥсҭыхгаха иаҳа-иаҳа жәҩангәаҵахь аҽышьҭнахуан.
Сара убри ашамҭазы зегьы-зегьы схашҭит. Агәырӷьарагьы аҵәуарагьы зегьы сцәыхаран. Акгьы сазымхәыцӡо ус ашьхақәа ирықәҳашҳаҭәарахаз алакә уаҩ иеиԥш, напы змамыз шьапы змамыз аҳауа салакнаҳазшәа збон. Игәыкы-ҵәыкуа ахьтәы даҷқәа реихаԥсабжьы еиԥш игон, игон уи абжьы. Иара атәала игәыкуан, ак санаҳәон, сгәысҽаннаҵон. Саргьы сеихьыс-еиԥысуа иаҳәоз еилыскаар сҭаххеит, аха акымзарак сзеилымкаакәа, абжьы насхыԥраан ианца, сгәырӷьа лабжышқәа ҩхаддылеит, ашьҭахь зныкыр сҽаасыршәыкьшәа зуит. Арҩаши, аҵарақәа рышьҭыбжьи, ашьха ԥшаласи, рҽеилаӡҩаны рыбжьы нхышхыҵәахьан.
Снеиуан ашьшьыҳәа. Акызаҵәык сгәы казмыжьуаз макьана саџьал сышәхымс иахьылагыламыз акәын. Сабду ишара еимҟьара иснаҭаз агәыӷра саманы иааиуан.
Уаҵәы иаашар аибашьрахь амҩа сықәлон.
