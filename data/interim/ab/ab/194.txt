Анзор Мықәба ишәҟә ҿыц «Ашаеҵәақәа» еиднакылоит еиуеиԥшым аамҭақәа рзы иаԥиҵаз, акьыԥхь збахьоу, аԥсуа жәлар рҵеицәа дуқәа: Д. Гәлиа, Гь. Чачба, Ҳ. Чачба, Т. Аџьба уҳәа рыԥсҭазаареи рхаҭареи ирзикыз астатиақәеи, аԥсуа милаҭтә литература аҿиареи, ҳџьынџьуаа рҭоурыхтә ԥсадгьыл ахь рырхынҳәреи рзы иҿцәажәарақәеи. Иара убас, ашәҟәы иагәылоуп, акырџьара атеатрқәа рҟны иқәдыргылахьаз, апиеса-легенда «Волшебное копье» урыс бызшәала.
Гаргь Чачба диижьҭеи 165 шықәса ҵит
Аҳ иԥа Гьаргь, – аԥсуа жәлар абас ишьҭан, аҵыхәтәантәи Аԥсны Аҳ Ҳамыҭбеи (Михаил) иԥа Гьаргь Чачба, – XIX ашәышықәсазтәи аԥсуа интеллигенциа иаарылукаашаз рхаҭарнак, апоет, апублицист, аурыс ар рафицар.
Гьаргь Чачба диит Лыхны иҟаз Аԥсны аҳцәа раҳҭынраҟны сентиабр 17, 1846 шықәсазы.
Гьаргь хәыҷы аашықәса ихыҵаанӡа иаб иаҳҭынра дааӡеит, ааӡаҩысгьы диман зан д-Маршьанԥҳаз, аԥсшәа бзианы издыруаз Кьесариа Дадианԥҳа, абжьыуаа раҳ Алыбеи Бақьырбеи-иԥа Чачба иԥҳәыс. Уи анаҩс, агәырҵҟәыл бзиа змаз Гьаргь дзыхшаз азыразны, иара иахь днеиԥхьоит Қәҭешьтәи агуберниа агубернатор А. И. Гагарин, дагьахиԥхьаӡалоит инапаҵаҟа иҟаз агимназиа. Иҵара даналга, 17 шықәса зхыҵуаз Аԥсны аҳ иԥа адиутантс дидикылоит, Қарҭ ақалақь аҿы итәаз, Кавказ иҟаз аурысқәа рыр рнапхгаҩы.
Гьаргь Чачба гәыкала дыззыҟаз иуаажәлар иара ихаан акәхеит ианырзыҟалаз рҭоурых аҟны даҽа аамҭак еиԥшымкәа урҭ ҟәыбаса изгаз ашьаарҵәыратә аамҭа џьбара. Изҭагылаз аҟны цхыраара дук риҭартә еиԥш дзыҟамлеит, ирацәан имч змырхоз...
Жәашықәсагьы ихыҵуамызт аҭырқә аинрал Омер-ԥашьа ар иманы Аԥсны даныӡхыҵыз, иара усгьы закзаара еиҟәыршахьаз аԥсуаа рҽеиҩшаны, еибашьуаз аурысцәеи аҭырқәцәеи рыр ианрылаз.
18 шықәса дырҭагылан, Аԥсны анҭыҵгьы дыҟан, Кавказтәи аибашьра иахҟьаны аԥсуа еимышьҭрақәа: асаӡқәа, аибга-ахҷыԥсаа, ԥсҳәаа, иаб дзааӡаз аубыхцәа зқьышықәсала иахьынхоз ртәылақәа ирыхцаны амшын ианӡхырҵаз, иаб, иҵыхәтәантәихаз Аԥсны аҳ, имч мырхакәа Урыстәылаҟа данахыргаз, Аԥсны ахьӡ ахыхны атәым хьӡы анахырҵаз.
20 шықәсагьы ихымҵыцызт, аурыс иадминистрациа имҩаԥнагоз адискриминациатә политика уаҳа ирзымчҳакәа, абзыԥуаа бџьаршьҭыхла ианықәгылаз, Лыхнытәи ахҭысқәа рышьҭахь Аҟәа ахақәиҭтәразы идәықәлаз урҭ данраԥхьагылаз, ижәлар зеидымгылакәа маха-маха ианцаз, урҭқәа рнаҩс ихаҭа Аԥсны дахганы дандәықәырҵаз.
Илшаз ҳәа егьҟамлеит, даҽа шықәсык ашьҭахь, рыԥсадгьыл наӡаӡа инырмыжьыр ҟамло иҭадыргылаз дал-ҵабалаа ирзырӡбаз рлахьынҵа ахырԥаразгьы.
31 шықәса ихыҵуан Аԥсны иалырцахьаз Аҳ иԥа Гьаргь, макьаназ зыԥсадгьыл иацәынханы иҟаз иуаажәлар апровокациа рзуны, иӡхыҵыз аҭырқәцәа рыр ирыдымгылар ҟамло, Аԥсны иахыз аурысцәа рыр рхадара аҭагылазаашьа анрырҭаз, ашьаарҵәыратә еибашьрақәа рнаҩс урҭ реиҳараҩӡак цәқәырԥак нарыжәланы иагазшәа амшын ианыӡхырҵаз.
Абарҭқәа зегьы ахызаҵәқәа реиԥш игәаҵаӷара иаламларц залшомызт зуаажәлар рхьаа зхьааз Аҳ иԥа Гьаргь. Уи ахьаа ацын иԥсҭазаара зегьы. Ус шакәыз дырҵабыргуеит ижәлари иԥсадгьыли ирызку иҩымҭақәа ирнубаало ахьаацәгьа. Абас иҟоуп иажәеинраала «Уарада» аҟны ацәаҳәақәа:
Бжьы ҭаала иансырӷызуа,
Исҳәоит гәыргьа-ччарада.
Ари ашәа гәаҟ ажәабжьуп,
Игәыҭшьаагоуп, уарада!
Акырӡа ибеиоу аԥсуа жәлар рфырхаҵаратә ашәақәа злеибарку, зегь ирылоу ажәа «уарада», Гь.Чачба ауазашәахь ииаигеит, ус изырҟаҵазгьы ихаҭа дызхааныз, дызлаԥшуаз ижәлар зҭагылаз арыцҳара дуӡӡа ауп. Даҽа бызшәак ала иҩызаргьы, ижәлар ирзикит иажәеинраалоу ауазашәа «Уарада». Ари акырӡа еиԥшын, асаԥран (чума) чмазара иқәнахуаз, аха урҭ реиқәырхаразы мчык ҳәа змамыз ан лыгәжәажәара, луазашәа.
Апоет дызлаԥшуаз аиашамра дуӡӡа изнарҵысыз агәырҩа иацуп ақәыӡбарагьы, ацәымӷрагьы. Убарҭ роуп изызку «Уарада» аҟны ацәаҳәақәа:
Аԥсҭазаара аҭагәҭасра,
Џьоук ықәнахӡоит харада.
Ажәҩан абри гәанамҭозар,
Нас ацәгьара збарҭада?!
Рыԥсадгьыл ахақәиҭразы рықәԥара иақәдырӡыз аԥсуа жәлар, аҵыхәтәантәи  рхырҵәара анаҩс, реиҳа зымчыз изҭадыргылаз ианымшәакәа, атәым дгьыл аҟны аџьамыӷәацәгьа рыхганы досу ишрылшоз ала рыԥсадгьыл ахь еихеит, ртәыла агаҿа зехьынџьара аурыс кардон шгылазгьы уарлашәарла, маӡала аӡхыҵра иалагеит. Абасала, шықәсқәак ирылагӡаны рыԥсадгьылахь ахынҳәра рылдыршеит иӡхырҵаз рӷьырак, ҿыц еиқәырҵеит иҿыцәаахьаз рабацәа рхәышҭаарақәа.
1866 шықәса раахыс Аԥсныҟа анеира азин имамкәа Урыстәылаҟа иахгаз Аҳ иԥа Гьаргь итәылахь
дхынҳәит анеира азин анирҭа, 1905 шықәсазы. Уинахыстәи иԥсҭазаара Аԥсны ихигеит. Еснагь дыҟан ижәлар рыгәҭаҿы. Есԥхынра ақыҭақәа дырҭаауан, иуаажәлар дырзааигәан.
Аха аамҭа аӡыблара иацәынхаз ижәлар рԥеиԥш азы ҩаԥхьа агәҭынчымра изцәырызгаз аамҭақәа ихьӡеит уи иԥсҭазаара аҵыхәтәантәи ашықәсқәа рзы. Иҟалеит Октиабртәи ареволиуциа. Аԥсныҟа иааиуа иалагеит уи ахҟьаԥҟьақәа.
Аԥсҭазаара џьбара иархахьаз Аҳ иԥа Гьаргь иԥсымҭазы уасиаҭк аҳасабала Ааԥхьара иҩит Аԥсуа жәлар рахь. Абар уи ихьаақәа:
«... Ҳара ҳабацәа, ҳашьцәа дуқәа гәаҟуан, аԥсрагьы иазцон ҳаԥсадгьыл апату ахьчареи ахақәиҭреи рзы... Иҳаракыз ахырхәара ҟазшьас измамыз урҭ рхақәиҭратә доуҳа иалшомызт, иагьаҭахымызт залымдарала ирықәыӷәӷәоз аурыс еиҳабыра рымчра анаалара: анышәашьак рымамызт аԥсуаа шәышықәсала еидкыланы измаз рқьабзқәа, рҟазшьақәа рыӷрагылара, уи азы бџьаршьҭыхрала иаҿагылеит усҟан амчхара дуӡӡа змаз Урыстәыла. Рыԥсадгьыл гәакьа ахьчаразы ирацәаҩны рыԥсҭазаара ахҭнырҵеит, зықьҩыла иахган иҵааршәу Сибраҟа, Урыстәылаҟа, реиҳа зымчыз ирҿагыланы рықәԥараҟны рымч анымха – Ҭырқәтәылаҟа ихҵәар акәхеит. Аха рхы ладмырҟәит рымч змырхаз рҿаԥхьа. Аԥсуаа! Ҳабацәа рнышәынҭрақәа, ҳашьцәа атәымџьара ирхырго агәаҟрақәа дҵаны иҳарҭоит ахақәиҭра ахьчара, арӷәӷәара. Нас, ҳабацәа рҵеира ҳаԥсамкәа ҳаҟоума?! Ҭаацәак реиԥш ҳнапы еикәыршаны ҳҽыҟаҳҵап, – ҳаԥсадгьыл Аԥсны ашәарҭара бааԥс иҭагылоуп.
Арҭ агитаторцәа, изыхшаз ирхамҵгыло, аиашьеи аиашьеи еиҿагыло, агәылеи агәылеи зеиҿамԥшуа, еиҳабра-еиҵыбра ыҟамкәа иҟазҵо аамҭа ҳзааргоит, иӡуеит ҳқьабзқәа, ҳмилаҭтә ҟазшьақәа, ҳатрадициақәа, аԥсуаа Кавказ зегьы аҟны зегь раасҭа заамсҭашәара ҳараку жәларык ракәны излардыруа зыбзоуроу рыбзиарақәа зегьы... Абар ҳара иаҳзыԥшу!
«Сашьцәа, аԥсуаа, – иҩуеит уи анаҩс, – ҳара-ҳара ҳаиҵамшьыцып!.. Аиҵашьыцра аџьныш ауаҩытәыҩса изихәыцыз зҩоуп! Ҳнапқәа неибаркны, акаҿы ҳаицааины ишьҭаҳҵап аҭоуба, ҳзеиԥш ус хада аҟны ҳаилибакааны, ҳажәҩақәа неибаркны, ҳабацәа ишыҟарҵоз еиԥш ҳаидгылап, ҳмилаҭ ҟазшьақәа рыхьчаразы, ҳаԥсадгьыл ахақәиҭразы. Ҳаԥсадгьыл Аԥсны аиқәырхаразы ҳатрадициақәа ҳрыцныҟәалароуп, избанзар, традициада аԥсҭазаара мҩас иалызхыз, иарбан жәларызаалак, ԥсра-ӡроуп ирзыԥшу!»
Абас инҵәоит Гь. Чачба иуаажәлар рахь иҟаиҵаз иуасиаҭажәа.
Ас еиԥш изыҩрымызт зыуаажәлар рхьаа зхьаамыз, рԥеиԥш иазымхәыцуаз ауаҩы, насгьы шаҟа актуалра рылоузеи ҳазҭагылоу аамҭазы апоет иуасиаҭ аҟны иаагоу ажәақәа! Гь. Чачба иԥсҭазаара далҵит уи аниҩыз адырҩаҽны, февраль 19, 1918 шықәсазы.
1866 шықәса, иуль 26 рзы Лыхнашҭа еизеит аурысқәа ррежим хьанҭа иахҟьаны згәы кыдгылаз аԥсуа жәлар рӷьырак, хыԥхьаӡарала 7 нызқьҩык раҟара. Аҳ иԥа Гьаргьи уи иаб иашьа Алықьсандри уахь иманы днеит Аԥсны (Аҟәатәи аҟәша) ахылаԥшҩы, аполковник Кониар. Ажәлар рҿахәы иҳәон сааҭла ицәажәоз Иашыратәи анхаҩы Шамы Осман. Уи иажәахә еиҭазгоз аҭырџьманцәа дреиуан Аҳ иԥа Гьаргь ихаҭагьы.
«Ҳажәлар иара усгьы зин рымамкәа икҿацаланы ишәымоуп, иҳадыжәгало ареформа ҳазҳадкылом, ҳрыцҳара даҽа рыцҳарак ацшәымҵан», – иҳәеит
ацәажәаҩ... Иаартны иҳәеит аҭыԥантәи администрациа рыгәра шизымго, уи азы аҳәара ҟаиҵеит аԥсуаа азин рырҭарц Кавказ ахылаԥшҩы иахь ажәлар рхаҭарнакцәа рышьҭразы, уигьы мап ацәыркуазар – аҳәара ҟаиҵеит рхьаақәа анҵаны ашәҟәы изышьҭра мап ацәырымкырц...
Ажәлар иҟарҵаз ари аҳәара мап ацәикит аполковник, дагьрықәмақарит. Иҳәеит, хаала иҳәатәаҟны ианымааи – мчыла ихаҵгылартә ишыҟаиҵо, ирмуӡар, ишыжәларыку ихырҵәаны Урыстәылаҟа рахгаразы аҳәынҭқар иҿаԥхьа азҵаара шықәиргыло...
«Мап, аполковник, уара ишуҭаху ала шьҭа ҳазныҟәом, иазхоуп. Ҳачҳара хыжжуа иалагеит, уаҳа иаҳзычҳауам, шәаҳҟәаҵ наҟ!» – иҳәеит аҵыхәтәаны Шамы Осман, урыс бызшәалагьы инациҵеит: «Нет, полковник, нет, полковник!» ҳәа.
Уинахыс рабџьар иахеит, иалагеит аполковник ицыз аказакцәа рабашьра. Абасала амҩа аартын, ҽыҵгак ҟаҵаны аԥсуаа рахьырхәра, рыԥсадгьыл рықәцара иазкны, Аԥсны иахагылаз аурыс аҳ ичынуаа зԥашә рҳахьаз апровокациа.
Ҭауади-аамсҭеи иреиуаз гәыԥҩык, аполковникгьы, егьырҭ афицарцәагьы, уа зҽыҵәахны иҩнатәаз ачынуаа рыхьчара рҭахны, аҳцәа рхан иҩналеит. Урҭ ирыцын Алықьсандргьы аҳ иԥа Гьаргьгьы.
Ахысра ианаҟәымҵӡа, ахышә дынкылагыланы, ажәылара иаҿыз рахь ибжьы иргеит Аҳ иԥа Гьаргь: «Шәызҿузеи, шәеилагама, ҳзышәшьуазеи?» – ҳәа. Уи аҭакс рыбжьы ааҩуан аҽеиқәкра згәы иҭамыз ажәлар: «Уаб иԥсхәы аауеит, агәалсра акәӡам иухәҭоу, агәырӷьароуп», – ҳәа. Анаҩс, ижәылоз, Гьаргь дара рахь ддәылҵырц рыбжьқәа дыргеит. Зны мап иҳәазаргьы, аха нас, ажәлар изеиқәкуазар ҳәа дгәыӷны, урҭ рахь инеира дазыразхеит Аԥсны ахылаԥшҩы Кониаргьы.
Иаадәылҵыз Гьаргь дҩышьҭԥааны иахьшәарҭамыз аҭыԥ ахь дыргеит. «Ишәымуазар сара сышәшьы, аха урҭ шәрыламкьысын...» ҳәа аӷьаҵәыӷьаҵәра даҿын иара дахьнаргоз. «Уара узхаҳшьаауазеи, уаб дызшьыз рҟноуп аус ахьҳамоу», – рҳәон дназгоз, уи иажәақәа рҭакс.
Ишдыру ала, Кавказтәи аибашьра анынҵәа ашьҭахь, аҳ Ҳамыҭбеи Чачба 40 шықәса инеиҳаны дызхагылаз Аԥсны аҳра аԥыхын, 1864 шықәса, ноиабр мзазы, ҽыхәшәтәра ҳәа Тҟәарчалтәи аӡырԥхаҿы дахьыҟаз изынашьҭны, дытҟәаны Урыстәылаҟа дахган, шықәсык ашьҭахь иԥсҭазаара далҵхьан, иԥсыбаҩгьы ааганы Мықә ауахәамаҿы анышә иамардахьан.
Акырӡа дышқәыԥшызгьы, аха аҵара змаз, Кавказ зегьы ашьаарҵәыра иҭаргыланы знапаҟны иаазгахьаз аурысцәа рымч-рылша ахьынӡаҟаз ибзианы издыруаз, рҿагылараҿы, иуаажәлар маҷ иагьа ахаҵара рылазаргьы, иааира наӡак шырзыԥшымыз ибзиаӡаны еилызкаауаз Аҳ иԥа Гьаргь, арыцҳара ахырԥара иҽанишәазаргьы, лҵшәак амоуит, – изҭагылаз арежим згәы кыднаргылахьаз, аԥсҭазаара аасҭа аԥсра рзеиӷьны иазхәыцуаз ахацәа, ргәыџьбарара аԥыжәара арҭеит.
Анаҩс, ддәылрыԥхьеит Алықьсандргьы. Ҭауадиаамсҭеи иреиуаз аӡәырҩы ахан ашәқәа ҿҳәаны уахь иҩналеит, ирмеигӡакәа иршьит аполковник Кониаргьы, Бзыԥтәи аокруг аиҳабы Измаиловгьы, Черепов дназлаз егьырҭ ачынуаагьы. Аказакцәа налаҵаны уи аҽны иҭадырхеит уаа хынҩажәижәаҩык рҟынӡа. Рцәыӡқәа маҷмызт аԥсуаагьы. Ауахәама аҟны зҽыԥхьазкыз, зыԥсы еиқәхаз аказакцәа маӡала идәылганы реиқәырхара еиҿылкааит Алықьсандр иԥҳәыс Нина Маршьанԥҳа.
Лыхнытәи анибарҵәара анеиқәтәа ауха Алықьсандр иаҳҭынра ахьыҟаз Аацыҟа дцеит. Гьаргь изааигәаз ауаа ицны дцеит Дәрыԥшьҟа, Лакр Џьыгәа иахь, абрантәи уи ашәҟәы изишьҭит Қәҭешьтәи аинралгубернатор. Лакраа рашҭаҟны еизаз ҭауади-аамсҭеи Гьаргь иахь рхы надырхан: «Иахьанахыс ҳара (аԥсуаа) ҳаҳ уара уоуп – ҳаухаҵгылоуп, иахьаауҳәо ҳмазеиуп, аҭахара анакәхагьы ҳуцҭахоит», – рҳәеит. «Аурысқәа рабашьра мариам, ҳамч рықәхом, шәызҿу ҽеим, иахьакәым ахь ҳкылнагоит», – иҳәеит аҭакс Гьаргь, аха игәы дырӷәӷәеит, «ҳара ҳрацәаҩуп, зықьҩыла ҳаҟоуп, аԥсуаа зегьы ҳадгылоит» рҳәеит. Лассы, ирмазеины, аҩнынтәи иаадәылыргеит абираҟқәа... Уи аухаҵәҟьа, қыҭацыԥхьаӡа ауаа рышьҭит, ажәлар ирыларҳәеит Аԥсны аҳ ҿыц Гьаргь Ачачба Аҟәа ахақәиҭтәразы ишнеиԥхьо. Иара убас ауаа рышьҭит: абжьыуаа рахь, Гәмаҟа,Ҵабалҟа...
Адырҩаҽны Аҟәаҟа амҩа иқәлеит абџьар иаҵагылаз ажәлар. Рҽеизыргеит Иашҭхәа, Баалоуаа рашҭаҟны. Гьаргь изааигәаз ауаа ицны еизахьаз ар даныҩарылагыла аҳак иаҳасабала иԥылеит. Иаацәырыргеит Лыхнытәи ахҭысқәа ирызкны ҿыц иаԥырҵаз абас еиԥш ажәақәа злаз ашәа: «Уаа, Гьаргь лаша, ԥшьыӡак уаныҟаз, қәнамгала уаб дыршьит, хәыӡак уаныҟала – фырхаҵарыла уаб ишьа ууит...».
«Сара саб аӡәгьы инапала димшьӡеит. Шәара шәоуп сысасцәа ршьа зымпыҵататоу, арахь шәаалаган зегьы сара исхарашәтәырц шәаҿуп», – иҳәан, ажәлар дрылҵынгьы днагылеит усҟан Гьаргь. Аха хара цашьа имамызт...
Абратәи ацхыраараз иаарц ауаа рышьҭит абжьаҟәааи ҵабалааи рахь. Ажәа рнырҵеит Аҟәа ахақәиҭтәраҿы ирыдгыларц. Аха уанӡа ишгәыӷуаз еиԥш аусқәа ҟамлеит. Лыхнытәи ахҭысқәа рыӡбахә шаараҳаз еиԥш, рнапаҵаҟа иҟаз ахацәа рыманы, ашәарҭа иҭагылаз Ҵабал абаагәара иҭатәаз аурысқәа рырхәҭа ахьчараз игылеит Маршьанаа иреиуаз аҭауадцәа Алмахсиҭи Хьрыԥси (Алықьсандр Чачба иабхәа). Аҟәа ақәлара мап ацәикит, дызхагылаз абжьыуаагьы цхыраара инеимышьҭит абзыԥқәа рықәгылара лҵшәа дук шамаиуаз ибзианы еилызкаауаз, аурысқәа рыр рҿы амаҵура ныҟәызгоз аполковник Гь. Чачба. Азныказы, дышрыдгыло ала ажәа шриҭазгьы, аҵыхәтәаны, сара аурысқәа рганахьала сыҟоуп, ҳәа ааицҳаит Абжьаҟәатәи аҭауад Чаабал Беслан, уигьы азмырхакәа абзыԥуаа рыцхрааразы Ҵабалынтәи илбааз Маршьанаа – Шьрынбеии Ҟаншәыҟәеи рымцахарақәа рымҩа акра рҽазыршәеит.
Абас шакәызгьы, Аҟәа агаразы аплан шьақәдыргылеит. Ажәылара азгәаҭан иун 30 ашамҭаз. Гьаргь Чачба дынҽыжәланы ижәылоз раԥхьа агылара иҽазикит, аха уи игәамԥхакәа дааникыларц аԥшьигеит аҳ иԥа иԥсҭазаара мыцхәы ашәарҭа иҭагыларц зҭахымхаз иаб иашьа Алықьсандр. Усҟан Гьаргь абас иҳәеит: «Сара сзааӡаз, аҵара сзырҵаз аурысцәа рахь сызцәырымҵуа аҭагылазаашьа сырҭеит, аԥсра еиӷьасшьоит».
Акырынтә Аҟәа иажәлеит гәмаа зыцхыраауаз абзыԥуаа, имҩаԥысит ашьаарҵәыратә еибашьра, ақалақь рнапаҟны иааргеит, аха, аурысцәа рыр зҭатәаз абаагәара акырынтә ишажәлазгьы, агара рымч ақәымхеит, абзарбзанқәа ирзымиааит...
Ар ду ӡхыргеит аурысцәа, ахьаҵра рықәшәеит аԥсуаа. Уинахыс акыр рқыҭақәа амца рхыжьын, рабџьар рхыхын, зынӡа чҳашьак змамыз аԥсҭазаара рыҭан...
Аҳ иԥа Гьаргь Чачба аусҭҵаарақәа рышьҭахь, Кавказ ахылаԥшҩы иҟаиҵаз адҵала, имаҵура дамхын, Кавказ аҩнуҵҟа аҟазаара азин имхны Урыстәылаҟа дахган, аха аррамаҵураҟны аҟазаара азин изныжьын. Уи ашықәс инаркны аррамаҵура дахысуан Оренбург, нас ддәықәҵан Одессатәи арратә округ ахь. Иара убас аррамаҵура дахысуан Преображентәи аполк
аҟынгьы. 1875 шықәсазы азин ирҭоит Қарҭҟа аиасра, деиҭаҟарҵоит Кавказтәи ар рнапхгаҩы иадиутантс. Шықәсык ашьҭахь диасуеит Петербургҟа. Оренбург аррамаҵура данахысуаз аамҭазы еиқәшәоит, иагьеизааигәахоит иимператорхараны иҟаз Алеқсандри (III) иареи. Уи императорс даныҟала ашьҭахь, 1879 шықәсазы Гь. Чачба флигель-адиутантк иаҳасабала дидикылоит, мызқәак рышьҭахь аимператор ицныҟәацәа дырхыԥхьаӡалахоит, 1887шықәсазы аполковник ичын ианаршьоит. 1904 шықәсазы далырхуеит Қәҭешьтәи агуберниа иаҵанакуаз аамсҭеи-ҭауади рхадас, аха Урыстәыла аҩнуҵҟатәи аусқәа рминистр В. К. Плеве Гь. Чачба аҳәынҭқарра аҿаԥхьа зыгәра гам аӡә иаҳасабала дыԥхьаӡаны мап ацәикуеит уи ишьақәырӷәӷәаразы аимператор иахь ашәҟәқәа рынашьҭра.
Гь. Чачба дыҩуан урыс бызшәала, францыз бызшәала, қырҭ бызшәала. Инапы рылакын апоезиа, адраматургиа, апублицистика. Қарҭи Қәҭешьи атеатрқәа рыҟны иқәыргылан идраматә ԥҵамҭақәа: «Гьаргь III», «Ииаӡаахьоу асахьақәа», «Мцада алҩа»... Агәаанагара ыҟоуп зхатәы бызшәа бзиаӡаны издыруаз Гь. Чачба аԥсышәала иаԥҵаз аҩымҭақәагьы иман ҳәа. Аҭоурых иадыруеит 1918 шықәсазы ақырҭуа меншевикцәа рыр Аԥсны рнапаҟны ианаарга Аҳ иԥа Гьаргь иҩны шдырҳәыз, уи инапҩымҭақәа еилыԥшааны ауаџьаҟ иҭажьны ирблыз шырацәаз, еизганы имаз иабацәа – Аԥсны аҳцәа рархив шдырӡыз, иалкааз урҭ рыхәҭак, Гьаргь жьрацәарала изыҟаз Маршьан Таташь Џьгьарда иаҳҭынраҿы иԥхьакны имазгьы, аменшевикцәа уи иҩны анырбылуаз ишалаблыз.
Заамҭазы аԥсуа интеллигенциа инарылукаашаз Гь. Чачба аҭоурых иацәынхаз иҩымҭақәа еизганы хаз шәҟәны иҭижьит Б. Гәыргәлиа (уанӡагьы уи иҩымҭақәа акыр еизганы аус рыдиулахьан академик С. Џьанашьиа).
Аҵыхәтәантәи Аԥсны аҳ иԥа Гьаргь Чачба, заамҭазы аҵара ду змаз (аҵара иҵон Петербург, Париж), зхаҭара ҳаракыз, забацәа ртрадициа ссирқәа харҭәааны иныҟәызгоз, урҭқәа рзы зыгәҭа дгылаз иаамҭазтәи аристократцәа дуқәа рыҩнуҵҟа иҷыдоу аҭыԥ аанызкылоз аӡә иакәны дыҟан. Ус шакәыз дырҵабыргуеит иара ихаан дыздыруаз ауаа ранҵамҭақәа.
Гьаргь иаб иеиԥш иаргьы иҭан Аҭауад лаша ититул. Иман 1901 шықәсазы ишьақәырӷәӷәаз ихатә герб, иагьҭагалан «Азеиԥш гербовник» ахь (XVI ахәҭа, №1).
Гьаргь Чачба ҷыдала аҭеиҭԥш бзиа змаз уаҩын. Уи ихы иаирхәеит Ш. Русҭавели иҩымҭа «Абжьас цәа зшәу» сахьала еиқәзыршәаз авенгр сахьаҭыхҩы Михаи Зичи, – Гьаргь иԥшра-исахьа иаҿырԥшны иҭихит Тариел исахьа.
Аҳ иԥа Гьаргь, иара иҟаиҵахьаз аҳәарала, анышә дамардеит иани иаби ахьжу Мықәтәи аныхабааш аҩнуҵҟа. Гь. Чачба аҭаацәара далан (иԥҳәыс – Андриевскаиа Е.Е.), аха хшара димамызт. Хшарак димаӡамкәа дшыҷкәыназ иԥсҭазаара далҵит, аррамаҵураҿы иҟаз, Аԥсны аҳ иԥеиҵбы Арзаҟан (Михаил) Чачбагьы.
Иахьанӡагьы иҭҵаам аҵыхәтәантәи Аԥсны аҳ Ҳамыҭбеи Чачба хәҩык иԥҳацәа рхылҵшьҭра.
Еилкаауп акы: ахацәа рганахьала аҵыхәтәантәи Аԥсны аҳ Ҳамыҭбеи Чачба ишьҭамҭа уаҳа ҿиарак шамоуз, ишҿахҵәаз Аԥсны аҳ иԥа Гьаргь иԥсрала.
(Џыр Ҳамид диижьҭеи 100 шықәса ҵит)
1762 шықәсазы Урыстәылатәи аимпериа иахагылаз Екатерина II ҽышәала далагеит аимпериа аҳәаақәа рырҭбаара. Ҷыдала деикануа далагеит Кавказ. Уи ԥсадгьылс измаз ашьхарыуа жәларқәа, дызхагылаз аимпериа ду анапаҵаҟа ианыҟала, анаҩс иҟаз атәылақәа рахь амҩақәа аартын, ахәаахәҭра азы иманшәалахоз амшын ԥхақәа лнапаҟны иҟаларын.
Зны, дипломатиатә маанала, Ҟабарда ҭауадк идгьыл ҿацәк имхәҳаны, Моздоктәи абаа-хырӷәӷәарҭа дыргылеит 1764 шықәсазы. Уи ашықәс инаркны, иаартны ирылагеит ажәларқәа реиҟәшара, рымпыҵахаларатә жәыларақәа. Еигәныҩны абџьар иаҵагылеит: зышьхақәа иреиԥшха аԥагьара злаз, ихьыԥшу аԥсҭазаара иашьцыламыз, мчык аҵагылара зҟазшьа иззалмыршоз ашьхарыуа жәларқәа. Абасала ахы арҵысит зыӷәӷәамҭа иҭагылаз Урыстәыла-Евразиатәи аетноси, акырӡа згәамч ҳаракыз кавказтәи ашьхарыуааи реиҿагылара, анаҩс «Кавказтәи аибашьра» ҳәа хьӡыс изауз, мыцхәы ашьаарҵәыра зцыз аибашьра.
Нҵәарак ақәӡамкәа шәышықәса ицоз ари аибашьра, милаҭтә катастрофаны ирзыҟалеит ахьыԥшымразы хацәнамырха еибашьуаз, аха аҵыхәтәан зымч мхаз, аԥсуа-адыгатә ҭаацәара еиуаз ажәларқәа. Ртәылақәа абџьарла знапаҟны иаазгаз рҭаххарала, реиҳараҩык рымч мырхакәа, рҭоурыхтә ԥашә ахьыҟаз ртәылақәа ирыхцаны амшын иӡхырҵеит. Иҟоуп ари арыцҳара ду иахҟьаны Кавказ ианыӡааз
ажәларқәа. Убарҭ иреиуоуп Аԥсны, ашьхатәыла ԥшӡа Ԥсҳәы иқәынхоз аԥсуа шьхарыуақәа, ԥсҳәаа.
1864 шықәса, маи 21 аҽны, Ахҷыԥсы агәҭа, Гәбаа ашҭаҟны, рыԥсадгьыл ахьчаҩцәа ршьа илагыланы арратә парад мҩаԥыргеит кавказаа ршьала иӡрыжәхаз аимпериа архәҭақәа. Адунеи иахдырҵәеит дара «риааирала» Кавказтәи аибашьра шынҵәаз.
Аха аибашьра нымҵәацызт. Уи анаҩс даҽа мызки бжаки ихдырҵәарц ирызҩеиз ар ирҿагылан ԥсҳәаа. Аԥсҭақәа рыҟны ар рымҩа кны иҭарҵаз аибашьрақәа рнаҩс, аҵыхәтәантәи ажәылара мҩаԥыргеит иуль 8 рзы, Ԥсҳәы иахьазеиԥшыз дәык аҟны. Ар акыр аԥхасҭа рырҭазаргьы, рымч мхеит урҭ изларылахысуаз абзарбзанқәа рҿаԥхьа. Иҭахеит иаҳа агәаӷьра злаз, аиааира шырзымгоз шырдыруазгьы, аха ирзыԥшыз ахҵәара аасҭа абџьар шыркыз аԥсра еиӷьазшьаз ԥсҳәаа рҵеицәа.
Ишаҵахаз ала рҿы рықәшаҳаҭхеит анибарҵәара иацәынхаз, аха аруаа рԥызацәа ирыдыргалаз абџьаршьҭаҵара мап ацәыркит. Урҭ рахь ацҳаражәҳәаҩцәа нарышьҭит: «Аҳәынҭқар имчра ҳахаҵгылоит, ҳтәыла ҳахызааит, ҳахышәымбаан» ҳәа ажәа рнырҵеит. Усҟан, аполковник ирылеиҳәеит ирзыӡбаз: актәи, Ҭырқәтәылаҟа ацара зҭаху, амшын агаҿахь рнеиразы амҩа шырзаартыз, аҩбатәи, ашьха нхыҵҟа ацара иақәшаҳаҭу, рымҩа ишаԥырхагам. «Шәара шәзы ахԥатәи авариант ыҟаӡам, аҽеидкыларазы мчыбжьык аамҭа шәысҭоит» ҳәа иажәа даалгеит аҵыхәтәаны.
Рҽеиҩыршеит, ахҵәара ада даҽа мҩак зырымҭаз ԥсҳәаа, досу иалихыз амҩа данылеит. Реиҳараҩык аурысқәа рыцынхашьак ыҟам ҳәа иазхәыцны, Ҭырқәтәылаҟа рымҩа дырхеит, реиҵарак, иҳахьлакгьы Кавказ ҳазынхааит ҳәа Нхыҵҟа амҩа иқәлеит. Убарҭ ирылан Џыриԥа Омар ихшара иреиуаз ԥшьҩык аишьцәа; иҭахаз рашьцәа анышә иаҭаны, егьырҭ ԥсҳәаа зегьы реиԥш, рықә-рҵас мчыбжьык ахы-аҵыхәала амҩаԥгара рҽахьыгӡаны.
Аԥсуа жәлар рҿаԥыцтә ҳәамҭақәа рҿы, имеицакуа аҭыԥ рымоуп Џыраа ирызку аҳәамҭа шьахәқәа. Ахаҵара, аҟәышра, аамсҭашәара злаз, зажәа ԥхылнадоз, инеизакны заԥсуара ҳаракыз уаа нагақәаны аҭоурых иазынхеит аишьцәа: Шараҳмаҭ (аамҭаказы ԥсҳәаа рхада), Кьамышә, Омар, Данаҟаи, уи даныршь ишьоура еиҿызкааз раҳәшьа Ҳамида. Кьамышә ихылҵшьҭра еиуоу, Ҭырқәтәыла иҟоу аԥсуа диаспора иналукааша ахаҭарнак, аҳақьым, ауаажәларратә усзуҩ Џьамалеҭҭин Џыриԥа (Арӡынба) излеиҳәаз ала, анкьатәи рабдуцәа, Ԥсҳәытәи шьхак аҟны аиха ыҵырхуан, уи иалхны аџыр дырҭәон «Џыраа рбаа» ҳәа изышьҭоу аҩнуҵҟа, иара уа арҭәага ргыланы ирыман. Иара излеиҳәаз ала, ԥсҳәаа рхырҵәара шықәсқәак шагыз, иара иаб иабду Кьамышә иҭаацәа иманы, нхараҳәа Гәымаҟа диасхьан, уантәи ауп ихҵәаны Ҭырқәтәылаҟа ишагазгьы.
Нхыҵҟа иагаз ԥсҳәаа зегьы реиԥш, ахҵәара иацыз аџьабаа хьанҭақәа рхыргеит Омар иԥацәа: Ҭаҭым, Ԥагәа, Маҟәауа, Шаҳмаҭгьери. Ирзалырхыз адгьыл аҟны ахҵәацәа ақыҭа ҿыц еиҿыркааит. Маҷк аҟара рыԥсқәа анрылала, аҭаацәарақәа аԥырҵеит, аҿиарагьы иалагеит. Иахьа, урҭ аԥшьҩеишьцәак рхылҵшьҭра еиуоу рхыԥхьаӡара ҩышәҩык ирзынаԥшуеит. Рхы ҳаракны иркуп, рабиԥара ҭбаа ргәы аздууп, рыӡбахә рҳәоит дара иреиуаз, жәлар рзы хәарҭара злаз ауаа нагақәа.
Џыраа раҳаҭыр еихазҳаз, зыԥсҭазаара зегьы зуаажәлар зҭагылаз аҵарадара лашьцара ралгара иазызкыз, иԥшьоу уи аус аҟны акырӡа зхы иалзыршаз уаҩ нагак иакәны дыҟан еицырдыруа абаза шәҟәыҩҩы, арккаҩы Џыр Ҳамид.
Џыриԥа Омар имаҭа Дауҭ иԥа Ҳамид диит 1912 шықәсазы, аамҭала Ԥсҳәытәи ахҵәацәа ҿыц идыргылаз Хәажә Ду ақыҭан, анхаҩы иҭаацәараҿы. Гәырҩа змам ахәыҷтәы ԥсҭазаара иацәыхаран Ҳамид ихәыҷра. Жәашықәса анихыҵуаз иаб иԥсҭазаара далҵит, иара иаасҭа еиҵбыз иаҳәшьа хәыҷи иареи заагарҭа маҷӡаз иан илзынхеит. Уи иахҟьаны, иаб иԥсы анҭаз дызҭеиҵаз, рқыҭа ааигәара иҟаз адинтә школ ааныжьны, џьара ԥсымышьҭыгак арҳаразы, рқыҭа еиуаз уаҩ беиак ирахә дрыцлеит, хьчаҩык иаҳасабала. Аха уанӡа дызҭаз аҵараиурҭаҟны араб бызшәа иҵеит. Асовет ҳәынҭқарра анышьақәгыла анаҩс, дахьиз ақыҭаҟны иаадыртыз алагарҭатә школ дҭалоит. Абраҟоуп иахьиҵаз аурыс бызшәеи ачерқьес бызшәеи. Иара иидыруаз ихатәы бызшәала аҵара иҵартә еиԥш макьаназы аҭагылазаашьа ыҟамызт.
Жәохә шықәса ирҭагылаз Ҳамид раԥхьаӡа акәны аҽԥышәара далагоит абаза алфавит аԥҵара. Иҽанишәоит ихатәы бызшәа, ашьҭыбжьқәа ирышьашәалаз анбанқәа аԥҵаны, аурыс текст хәыҷқәа абаза бызшәахь реиҭагара. Ҳәарада урҭ иҽышәарақәа азхомызт абаза алфавит ашьақәыргыларазы. Насгьы, уи издыруамызт аԥышәарақәа данырҿыз аамҭазы, иара иаасҭа қәрала еиҳабыз, аҵарагьы змаз, Ҭаҭлусҭан Табыль (Табулов), макьана ахархәара амамзаргьы, абаза бызшәа алфавит еиқәыршәаны дшалгахьаз. Ҳамид иҵара иациҵарц Черқьесск ақалақь ахь даниас, еибадырит ). Табыли иареи. Иԥсабаратә баҩхатәреи аҵарадырра аиураз агәацԥыҳәареи шимаз агәра анига, уи инапала Ҳамид ииҭеит еиқәиршәаз алфавит, абасгьы иеиҳәеит: «Ҳара иаҳуалуп ҳауаажәлар алашарахь ркылгара, ҳаицхыраап...». Ҳамид илаԥш ихын Ҭаҭлусҭан. Уи ибзоураны, иҵара инахаршәаланы, аусура далагеит: зны агазеҭ ҭыжьырҭаҟны анбанҟәшәаҩыс, анаҩс корректорс. 1936 шықәсазы ишьақәырӷәӷәан Табыль иаԥиҵаз алфавит. Уинахыс иалагоит ари алфавит шьаҭас иаҭаны абаза бызшәала арҵага шәҟәқәа рҭыжьра.
1938 шықәсазы иалагеит абаза бызшәала «Черқьес ҟаԥшь» зыхьӡырҵаз агазеҭ аҭыҵра. Агазеҭ аформат шмаҷызгьы, уи аҭыҵра хәызмаӡамыз хҭыс дуӡӡан, аҿиара амҩа ианылаз абаза жәлар ркультура аизырҳаразы. Актәи аномер аиқәыршәара иаҿыз рыгәҭа дыҟан Џыр Ҳамид.
Уинахыс уи аредакциаҟны аусура далагеит, икьыԥхьуан абзазара иазкыз истатиа хәыҷқәа, ижәлар рфольклортә текстқәа, алегендақәа. Иҽаԥшьигеит жәлар рҿаԥыцтә ҳәамҭақәа реизгара, ирҽеины акьыԥхьахь рнагара. Жәлар рҳәамҭақәа акырӡа ацхыраара инаҭеит иара ибызшәа арбеиараҿы, Ҳамид иҽагәылахаланы иҭиҵаауан иуаажәлар рхәыцшьатә ҷыдарақәа, рморал-етикатә нормақәа, рдунеихәаԥшышьа, еилаҭәахны еибаркны измаз рҟазшьақәа, рқьабзқәа, рашәақәа. Аха, ажурналист қәыԥш, аҭҵааҩы дазыҳаҵҳаҵо дзышьҭаз аусқәа дырҟәаҵыр акәхеит – имҩа ԥнаҵәеит 1941 шықәсазы иҵысыз Аџьынџьтәылатә еибашьра Дуӡӡа. Уи алагеижьҭеи мышқәак ааҵуаны еиԥш, иқыҭа еиуаз, еицзызҳаз иҩызцәа гәыԥҩыки иареи рхатәгәаԥхарала афашистцәа рабашьрахь ицеит. Аибашьра ашықәсқәа зегьы ихигеит аинрал Доватор дызхагылаз акавалериатә корпус дшалаз, иааирԥшыз афырхаҵарақәа рзы ианаршьеит аҳамҭатә дыргақәа.
Аибашьра ашьҭахь, аԥсҭазаараҿы аԥышәа змаз Џыр Ҳамид, уанӡа аус ахьиуаз агазеҭ редакторс дҟалеит. Уи иааиԥмырҟьаӡакәа аус иуан 1952 шықәсанӡа, иҵара ацҵаразы, Москваҟа, ЦК КПСС иатәыз Иреиҳаӡоу апартиатә школ ахь дцаанӡа.
Џыр Ҳамид дацԥыҳәаны напаиркит аибашьра бааԥсы иалҵыз иуаажәлар, шәҩыла рҵеицәа рҭахарала згәы ҭахәаҽыз рыхәрақәа излауаз ала рырӷьара. Агазеҭ адаҟьақәа рҿы лассы-лассы ирнылон иҭахаз, афырхаҵара аазырԥшыз афырхацәа ирызкыз астатиақәа, аочеркқәа. Икьыԥхьуа далагеит аибашьра иазкыз иара иажәабжьқәагьы. Аредакциа иадиԥхьалеит алитератураҿы аҽԥышәара иалагаз аҿар. Аамҭа кьаҿк иҭагӡаны ари аҭыԥ абаза литература ахыҵхырҭатә хәышҭаараны иҟалеит. Агазеҭ апату иаҳа-иаҳа иазҳауан, аԥхьаҩцәа рахь инеиртә еиԥш аус еиҿырцаарақәа мҩаԥган. Уи акырӡа ицхыраагӡаны иҟалеит ажәлар рмилаҭтә хдырра азырҳараҿы, ркультура аиҵыҵрахь азхьарԥшраҿы. Ҳамид, ). Табыль диеиԥшха, еснагь дазыҳаҵҳаҵуа дашьҭан абаҩхатәра змаз аҿар рыцхраара, ирылоу ԥыршәартә аҭагылазаашьа рыҭара. Иара ибзоурала агазеҭ аредакциаҿы аусура иалагеит, аибашьра еилгеижьҭеи аҵараиурҭақәа ирҭаланы қәҿиарала иалгаз, анаҩс руаажәлар рҩыратә культура ашьақәгылараҿы акырӡа зылшаз, еицырдыруа шәҟәыҩҩцәаны иҟалаз: Џьамалеҭин Лаҩыцә, Ҟалимурза Џьгәаҭан, Бемырза Ҭҳаиҵыхә. Абарҭ зегьы русеицура иалҵшәаны, агазеҭ аҳаҭыр шьҭыҵит.
Џыр Ҳамид еиқәиршәоит, акыр шықәса аџьабаа здибалаз, «Аурыс-абазатә жәар», иагьҭижьуеит Москва, 1952 шықәсазы. Аурыстә, аукраинтә литературақәа рахьынтә абаза бызшәахь еиҭаганы иҭижьуеит: ажәабжьқәа, ажәеинраалақәа, алегендақәа.
Москватәи иҵара даналга, итәылахь дхынҳәуеит, дагьыҟарҵоит Аобласттә анагӡаратә комитет ахантәаҩы ихаҭыԥуаҩыс. Аха ари амаҵураҿы рацәак даанымхеит, диасуеит иаҳа ԥсабарала изааигәаз арҿиаратә усахь. Ҿыц дахагылоит абаза милаҭтә газеҭ. Ҿыц реидкылара далагоит абаҩхатәра злаз,
арҿиара амҩа ианыз аҿар. Бемырза Ҭҳаиҵыхә игәалаиршәоит: «Уи гәыкала дашьҭан абаза ҿар алитература абзиабара диркырц. Идыруан ауаатәыҩса интеллектла реизҳара аус аҟны уи иҟанаҵоз анырра. Иҭахын, акыр шықәса раԥхьа, аҭоурыхтә ӡыблара ицҟьашәҟьа иқәнаҵаз, аха ихәахәа-жьахәаны акәзаргьы иалҵыз иуаажәлар, аамҭа ҿыц рхы иархәаны ршьапқәа ирыхгыларц, рхатәы хаҿра рыманы ажәларқәа ирылагыларц. Уи ацәымзаркыра даҩызан, алашьцара еснагь иалҷҷаауаз амца деиԥшын. Уи азы, алашарахь иԥырны инеиуа ахьычԥаԥырқәа ирҩызаха, аҿар иара дахьыҟаз ахь инеиуан».
Ашәҟәыҩҩы иаҳа ихатәраз ирҿиамҭақәа аԥиҵеит иԥсҭазаара аҵыхәтәантәи 20 шықәса рыҩнуҵҟа. Аҿиара амҩа ианылахьаз, аха макьана зшьамхы ӷәӷәамыз абаза литература аҟны хҭыс дуны иҟалеит, автор 1953 шықәсазы иҭижьыз аповест «Иаша мҩала». Ари аҩымҭа, абаза литератураҿы, раԥхьаӡатәиу реалисттә рҿиамҭак аҳасабала, уи ацәырҵра ахә ҳаракны иршьеит акритикцәа, иазгәарҭеит уи асахьаркыратә ҩаӡара бзиа. 1958 шықәсазы иҭыҵит аповест «Аԥсҭазаара аԥшаара». Раԥхьаӡатәи иповест еиԥш, ари аҩымҭагьы азкын, автор дызхааныз, 30–тәи ашықәсқәа раантәи иуаажәлар рыԥсҭазаара аамҭа иамаз аиҿагыларақәа, аихьӡарақәа. Урҭ инарываргыланы, абаза ԥхьаҩцәа ириҭеит заамҭазы зҿахәы зҳәаз аҩымҭа шьахәқәа, аповестқәа: «Анасыԥ ашәахәа», «Иаб иԥа». Ижәлар рыԥсҭазаара, аамҭа ҿыц иабзоураны урҭ доуҳала реизҳара, рқыҭақәа рыҟны иҟалаз аиҭакрақәа аадырԥшуан, 1962 шықәсазы иҭыҵыз ажәабжьқәа реизга «Амшын ҿыц». Иахьагьы аинтерес ду аҵоуп 1971 шықәсазы иҭыҵыз абаза ҩыра, асахьаркыратә литература ашьаҭаркҩы Ҭаҭлусҭан Табулов иԥсҭазаареи ирҿиареи ирзикыз аҩымҭа «Амра иарҿыхаз».
Абарҭ аҩымҭақәа рнаҩс, Џыр Ҳамид иаԥиҵеит инеиҵыху аҩымҭа, ароман «Ашьхақәа рҿыхара». «Акыр иҿоу абаза литератураҟны ихҭыс дуны иҟалеит Ҳамид Жиров (Аџыриԥа) ироман. Уи аҟны иаарԥшуп ҳауаажәлар рҭоурых аҟны акырӡа ахьанҭара зцыз аамҭа. Аҩымҭа иалоуп зсахьаркыра ҳараку алитературатә хаҿсахьақәа. Ароман аҟны игәылырҭәааны иаарԥшуп абаза қыҭаҟны, аколлективизациа аамҭақәа раан, имҩаԥысуаз ахҭысқәа, ажәытәи-аҿатәи реиҿагылара...» – абас иҩуан 1982 шықәсазы урыс бызшәала еиҭаганы иҭыжьыз ароман аԥхьажәаҿы Владимир Тугов. Ари аԥҵамҭа иахьагьы иҟоуп абаза литератураҿы, иаҳа ихатәроу аҩымҭақәа рхыԥхьаӡараҿы. Ари ароман 1971 шықәсазы хаз шәҟәны иҭыжьын Москва, ашәҟәҭыжьырҭа «Советский писатель» аҟны, ақәҿиарагьы аман аурыс ԥхьаҩцәа рҿы, ахәшьара бзиа арҭеит акритикцәеи алитера-тураҭҵааҩцәеи.
Џыр Ҳамид аус иуан абаза драматургиа аҿиара аус аҟынгьы. Акьыԥхь рбеит х-пиесак: «Џьаҳаным амцабз», «Аколнхара ԥҳа», «Шабаш». Аха рыцҳарас иҟалаз, урҭ ахьықәдыргылашаз абаза милаҭтә театр усҟантәи аамҭазы имицызт. Иаԥиҵаз ахаҿсахьақәа асценахь ианцәырҵ, иара ибартә еиԥш изыҟамлеит – қәра дук изнымҵит, еснагь агәыхыҭхыҭра зҟазшьаз, зыжәлар рхьаақәа ҷыдала изныруаз, зхы-згәы иалзырсуаз, еснагь ацәашьы даҩызаха ибылуаз Џыр Ҳамид. Иԥсҭазаара далҵит 60 шықәса дшырҭагылаз, 1972 шықәсазы. Изгәалашәо еиҭарҳәоит, уи иԥсыбаҩ дахьиз ақыҭаҟны анышә ианамардоз аҽны, аҵыхәтәантәи имҩахь инаскьагаразы Хәажә Ду ақыҭахь ишнеиз иуаҩреи, ибаҩхатәреи, иџьабаақәеи ҳаҭыр рықәызҵоз ауаа рацәа.
Џыр Ҳамид бзиа ибон иабдуцәа ахьаныҵыз иҭоурыхтә ԥсадгьыл Аԥсны, акырынтәгьы даахьан:
аҩызцәа ирҳауан, ашәҟәыҩҩцәа дрыҿцаауан, рықәҿиарақәа дрызҿлымҳан. Ҷыдала аиҩызара рыбжьан Кьыршьал Чачхалиеи иареи. Пату еиқәырҵон аԥсуа актиорцәа аиҳабыратәи абиԥареи иареи. Ибзоураз рацәан 1954 шықәсазы Аԥсуа драматә театр гастроль ҳасабла абазақәа рқыҭақәа рахь рнаԥхьара аиҿкаараҿы. Ақәра змоу аԥсуа шәҟәыҩҩцәа ибзианы дыргәалашәоит заамсҭашәара ҳаракыз, зхәыцра ҵаулаз, агәбылра ду змаз абаза шәҟәыҩҩы. Иргәалашәоит уи иқәлацәа Аԥсныҟа иаара еснагь ишазыԥшыз. Иргәалашәоит уи раԥхьаӡа данааз, иабдуцәа ахьаныҵыз Ԥсҳәыҟа ахалара шиҭаххаз, уи игәаҳәара нагӡо, гәыԥҩык аԥсуаа ицны шьапыла уахь дышхаргалаз. Иргәалашәоит игәы хыҭхыҭуа иабдуцәа рыԥсыжырҭақәа дышрышьҭаз, аха ишизымԥшааз, уи акырӡа илахь шеиқәнаҵаз. Иргәалашәоит уахь данхалоз игәалаҟазаара бзиа даныхынҳәуаз аҽшаԥсахыз, мыцхәы илахь шеиқәнаҵаз: иабшьҭра ахьыбзазоз, лакәҵас иԥшӡаз ари атәылаҟны, зқьышықәсала иқәыҩуаз аԥсуа бызшәа ахьимаҳаз. Уинахыс акырынтә Аԥсныҟа дааит, аха Ԥсҳәыҟа ахалара идыргалазаргьы иҭахымхеит.
Иахьа аԥсуа шәҟәыҩҩцәа иазгәарҭоит рашьа, рколлега, аԥсуааи абазақәеи ирзеиԥшу рҵеи ду Џыриԥа Ҳамид Дауҭ-иԥа диижьҭеи 100 шықәса аҵра. Иҳақынгьы иҟарҵоит!
1810 шықәсазы Аԥснытәи аҳра Урыстәылатәи аимпериа иахәҭакны ианыҟала, хақәиҭра дук аманы иҟамзаргьы, уи автономтә ҳәынҭқарратә еилазаарак аҳасабала акыр жәашықәса аԥсҭазаара аман.
Иаб Сафарбеи иԥсҭазаара даналҵ  ашьҭахь, аимператор Александр  игәаԥхарала Аԥсны дахаргылан уи иԥеиҳаб, Петербург апажцәа ркорпус иахыԥхьаӡалаз Омарбеи Чачба (Дмитри Шервашиӡе). Шықәсык ашьҭахь, уи иԥсҭазаара даналҵ, Аԥсны ахагылара лҭаххеит иан – Ҭамара Дадианԥҳа. Уи иаҿагылеит аԥсуа феодолизм: ажәлар абџьар иаҵадыргылеит, «дагьԥҳәысны, дагьагыруаны, Аԥсны дахаҳаргылом» ҳәа игылеит. Ирыӡбеит дахадыргыларц Аԥсны ахагылара зыхәҭаз Асланбеи. «Урыстәылатәи администрациа уи дырҭахымзар, иашьеиҵыб Ҳасанбеи даҳхагылааит» ҳәа иқәгылеит анаҩс. Аха ирҭахыз рылдмыршеит реиҳа зымчыз.
1823 шықәса, февраль 14 рзы, аинрал Горчаков, иӡхигаз ар ду икәыршаны, Аԥсны аҳцәа ртәарҭа Лыхныҟа днеигеит Сафарбеи аҩбатәи иԥа, жәаф шықәса зхыҵуаз Ҳамыҭбеи Чачба (Михаил Шервашиӡе). Уи Аԥснытәи аҳра иахаргылара ахьӡала Лыхнашҭа имҩаԥган арратә парад. Аинрал, Урыстәылатәи Аимператор ихьӡала, еизыргахьаз аԥсуа ҭауади-аамсҭеи анхацәа нагақәеи адҵа риҭеит раҳ ҿыц ихаҵгыларц.
Абасала, Аԥснытәи аҳра дахадыргылеит Ҳамыҭбеи Чачба. Дызхадыргылаз Аҳра ахадаразы зықәра маҷцәаз, аԥышәа змамыз Ҳамыҭбеи иахь агәынамӡара рыман ажәлар. Ҳәарада, агәынамӡара рыман дахазыргылаз рахьгьы. Урҭқәа ирыхҟьаны, 1824 шықәсазы 12 нызқьҩык аԥсуаа ҿыц абџьар иаҵагылеит, Сҭампылынтәи деиҭаарыԥхьеит Асланбеи, ирыкәшаны итәеит аурысцәа рырхәҭақәа ахьыҟаз Пицундатәи, Лыхнытәи, Аҟәатәи ахырӷәӷәарҭақәа. Ар ду иманы ҿыц дыӡхыҵит аинрал Горчаков, 800-ҩык ируаа шҭахазгьы, аԥсуаа иааныркылахьаз Аҟәатәи абаа игеит, аибашьра ҭеиҵеит Лыхнашҭагьы. Ажәлар рықәгылара ихәаҽит Горчаков, уинахыс Урыстәыла аганахь ала цхыраада днымхеит Аԥсны аҳ Ҳамыҭбеи Чачба.
Ҳамыҭбеи (Аҳмыҭбеи, Ҳамудбеи, Михаил) Сафарбеи-иԥа диит 1806 шықәсазы. Иашьцәа реиԥш дшыхәыҷыз аҳҭынраҟны аҵара идырҵеит. Анаҩс, шықәсқәак Қарҭ дыҟан, Иҷыдоу Кавказтәи акорпус Акомандаҟаҵаҩы иштаб аҟны. Абраҟа иҵеит аурыс бызшәа, иазирҳаит иҵара. Ҳамыҭбеи хынтә аҭаацәара далалахьан. 1829 шықәсазы иан Ҭамара лҭаххарала раԥхьаӡакәны ԥҳәысс дизааргеит Лыхнытәи аҳҭынраҟны ирааӡаз, асаӡ ҭауад Арыдба Беслангәыр иԥҳа Акаи, аха лассы длылҵит. (Акаи уи ашьҭахь ԥҳәысс дигеит асаӡ ҭауад Гьачба Едырбеи). Анаҩс, Дадианԥҳа Кьесариа леиҿырцаарала, Ҳамыҭбеи Дадианиԥҳа Мариа дааигоит.
Ари ҟалеит 1831 шықәсазы. Ҳамыҭбеи Қәҭешьҟа дышцоз, ицыз ауааи иареи мҩахыргеит Жәыргьыҭ инхоз аҭауад Гьаргь Дадиани иаҳҭынрашҟа. Уи ауха еиқәдыршәеит аԥшәма иԥҳа Мариеи Ҳамыҭбеии. Ачара ду еиҿикааит зхықәкы анагӡаразы змал иамеигӡоз агыруа ҭауад. Адырҩаҽны, ақьафура аилашымҭаз асасцәа рахь даацәырыргеит ҭацамаҭәала еилаҳәаз аԥшәма иԥҳа Мариа, даацәырҵит апапгьы. Абасала агәыргьын рхарҵеит Ҳамыҭбеии Мариеи. Аха, ахымш рзы Ҳамыҭбеи, Мариа лаб дааизныжьны имҩахь дцеит. (Мариа уанӡа Ҵереҭели зыжәлаз
ҭауадк диԥҳәысын). Аамҭақәак рышьҭахь Мариа Аԥсныҟа дааргеит, аха уи игәы лызҭамызт Ҳамыҭбеи. Иара ихаҭа иҳәахьан иаҳкәажәи иареи хықәкылеи хымҩаԥгашьалеи акыр ишеицәыхараз. Уи зырҵабыргуа акакәны иҟоуп ажәлар рҿаԥыц ҳәамҭаҟны иҟоу ажәабжьк.
Ҽнак зны, аҳ Ҳамыҭбеи имаҵ зуаз ауаа иреиуаз ажәабжьны изааргеит, алеишәаџьбара змаз, Калдахәара ақыҭаҿы инхоз анхаҩы ҷкәын Хагәшьы Ҭамагә аҳ дивасуа дшалагаз, димазҵааӡакәан хаҳәла ичаԥаны аӡлагара аргылара дшаҿыз. Аҳҭнырԥарцәа аашьҭхны уахь дцеит Ҳамыҭбеи. Ҭамагә маҟҿаҳәаранӡа иҽеилыхны аӡы далагыланы ахаҳә аиқәҵара дшаҿыз инеихҭыгәлеит.
– Узҿузеи, Ҭамагә? – уаҳа ԥсышәак мҳәаӡакәа уи ибжьы наиқәиргеит Ҳамыҭбеи.
Ҭамагә аҳ иажәақәа имаҳаӡазшәа дызҿыз даҿын.
– Арахь уааԥшы, Ҭамагә. Узҿу закәызеи ҳәа суазҵаауеит?! – иаарџьбараны еиҭа уи наиқәҿиҭит аҳ.
Дызҿыз дааҟәыҵны аҳ илакҭа дҭаԥшуа даагылеит усҟан Ҭамагә.
– Сузымдырит сгәахәуеит, – деиҭаацәажәеит Ҳамыҭбеи.
–Уздырит, уаб иԥа уоуп, – аҭак ҟаиҵеит Ҭамагә.
– Саб уара дубахьазма?
– Дсымбацызт, аха иаԥсуара шылаҟәыз саҳахьан, – Ҭамагә абас наҳәаны еиҭа иус дналагеит.
– Ушԥасацәажәо, Ҭамагә, узҿу уааҟәыҵны арахь уааԥшы, – днацраланы ибжьгьы нҭицеит Ҳамыҭбеи.
– Аханатә ауаарашәа бзиа ууит уҳәазҭгьы, даҽакала суацәажәарын, патугьы уқәсҵарын, аха ҳаԥсуа леишәа уҽузақәмыршәеит, – дааҭгыланы ҿааиҭит усҟан Ҭамагә.
Ҳамыҭбеи азныказ ииҳәара иҿамшәо даақәхазаргьы, еиҭа Ҭамагә азҵаара наииҭеит:
– Ахаҳәӡлагара ургылоит... Узызҵаада?
– Саб сиазҵааит, – иааиркьаҿит Ҭамагә.
– Уабажә аҳра ибо данбаҟалаз?!
– Уара датәоубом, аха сара сзы дагьабуп, дагьаҳуп, – иҳәеит Ҭамагә.
– Ацемент абантәааугеи?
– Тҟәаԥсынтәи иаазгеит.
– Излааугазеи?
– Саҵаланы иаазгеит.
– Уи аҟара амч умазар уажәыҵәҟьа иԥаҳшәап, – дныхшәааны ҿааиҭит Ҳамыҭбеи, «дышәкы» ҳәагьы иаҳҭнырԥарцәа ибжьы нарықәиргеит.
Раҳ идҵа иазԥшыз аҳҭнырԥар инҽыжәыԥԥан, Ҭамагә иааикәшаны икра иаԥшьыргеит. Иара иҽриҭарц игәы иҭамызт, акыр еиқәԥеит, аӡәырҩы кеиҟьҟьеит амч ду змаз уи, аха аҵыхәтәан дырмыхәеит, деиқәԥах дҿаҳәаны Лыхныҟа дыргеит.
Аҳҭынра абахҭаҟны Ҭамагә ишьарҵаз ашьамҭлаҳәқәагьы азмырхакәа, зынџьырла агәашь дадҿарҳәалеит.
Хымш ааҵуаны, Ҳамыҭбеи абахҭа ахылаԥшҩы днаԥхьаны диазҵааит, Ҭамагә ихымҩаԥгашьоузеи ҳәа. «Аҳ ухаҵкы, – аҭак ҟаиҵеит уи, – Ҭамагә дааргеижьҭеи ихәы назгоит, аха акрифаӡом, аӡгьы иаҳҭеит, аха ижәӡом».
Ҭамагә дизааргарц адҵа ҟаиҵеит Ҳамыҭбеи. Уи аамҭазы аҳ иҿы дыҟан аҳкәажә Мариагьы. Дшыркыз еиԥш иааргаз Ҭамагә имаҟҿаҳәара ҩахыс дыхтын, амрагьы дабылхьан. Иӡара калаӡа, ижәҩахырқәа џаџаӡа, ижьышәқәа ҭыҵны ицарашәа еилаԥахны, аџьазырҭәа далхызшәа дааҩналеит аҳи аҳкәажәи ахьыҟаз. Ашьамҭлаҳәқәа ишьаз шыхьанҭзгьы рыгәхьаа мкӡакәа, аҳ иаԥхьаҟа дааскьан диҿаԥшуа даагылеит.
– Ҭамагә! Иахьа хымшуп акрумфоижьҭеи... Амла уамкӡои? – иаԥхьа игылаз днаиқәцәажәеит Ҳамыҭбеи.
– Сакуеит, – иҳәеит Ҭамагә.
– Нас, ухәы узнаргоит, изумфозеи?
– Иҿаҳәаны акрызҿарҵо аҳаиуан ауп, – иааиркьаҿит Ҭамагә.
– Уара убаандаҩуп...
– Абаандаҩгьы дуаҩуп, зегьы ҳшамкәа ҳазшаз анцәа иоуп, – иҳәеит адауаԥшь даҩызаха аҳ иҿаԥхьа игылаз Ҭамагә.
– Аҳ иара иакәушәа ихымҩаԥгашьоузеи? – лажәа налалҵеит, мыцхәы лылаԥш идхаланы абаандаҩы ихәаԥшуа игылаз аҳкәажә, аха аҳ уи лажәақәа рықәҿимҭит. Аҳкәажә лгәы мҵадырсхьан Ҭамагә иҭакҟаҵашьақәагьы.
– Агәашь дадҿашәымҳәалан, аха цқьа шәааихылаԥш, – иҳәеит аҳ, Ҭамагә еиҭа абахҭахь дышьҭуа.
– Ари изухәыцуазеи? – аҳ диазҵааит аҳкәажә Мариа абаандаҩы данырга ашьҭахь.
– Цәгьацәыԥхамшьак иоуп, Сибраҟа дахызгоит, – иҳәеит иара.
– Сибраҟа дахугаргьы деибганы даауеит... Ӷас дҟоуҵар аасҭа, уас дҟоуҵар еиӷьуп, – лҳәеит аҳкәажә. – Уаҳҭынра дазааигәатә, акырзлоу аӡә иоуп, ухы дархәа, уаҳҭнырԥарцәа дырхыԥхьаӡала...
Ҳамыҭбеи азныказы мап иҳәазаргьы, аҵыхәтәан аҳкәажә илҳәаз аҟны дазаалгеит, Ҭамагә аҳҭынра дахиԥхьаӡалеит.
Аха уи аҟны даанымгылеит аҳкәажә Мариа. Аамҭақәак рышьҭахь Ҳамыҭбеи дақәыршаҳаҭны Ҭамагә хатәы хьчас дышьҭылхит: деилалҳәеит, бџьарла деибылҭеит, иреиӷьыз ҽыкгьы дақәлыртәеит. Уи нахыс ихҭалкит лассы-лассы Гыртәылаҟа ацара-аарақәа.
Аамҭақәак рышьҭахь, Ҳамыҭбеи илымҳаҟынӡа анагара игәаӷьит уи иабаӡӡеицәа иреиуаз, иаҳра анапхгара аус аҟны аџьабаа ду идызбалахьаз
аамсҭа Маан Кац, аҳкәажә Мариеи Ҭамагәи маӡала ишеиҿцаауаз, лассы-лассы урҭ Гыртәылаҟа рцарараара маӡас иаҵаз уи шакәыз, реиниаразы ҭыԥқәас ишалырхыз Самырзаҟантәи аҭауад Ачба Балхәыхә иаҳҭынреи, лаб Гьаргь Дадиани иаҳҭынреи.
Иаҳаз ажәабжь амца ицранаҵеит иара усгьы ашьа џьбара злаз Ҳамыҭбеи, дысшьыроуп ҳәа, дықәгылеит, аха ишыра аиқәыртәара илиршеит Кац: «Иҟалаз ҟалеит, ажәлар ирылоуҵар уаҳаҭыр ланарҟәуеит, узҭахымгьы маҷҩым, аҿа зруҭозеи, каҳԥык лзы Дадианаагьы ҳаргьы аиӷара ҿыц зҳабжьаларызеи, Ҭамагә дзыхҟьаз уаҩы изымдыруа даԥыргатәуп, лара лусгьы уажәазы иучҳароуп...» – иҳәеит.
Мышқәак рышьҭахь, Ҭамагә иара иахь днеиԥхьеит Ҳамыҭбеи. «Ус маӡак унапы ианысҵоит, уара удагьы изылшо ҳәа уаҩ дызбом, ианузынагӡа ашьнаҟмара уҽаԥсоутәит», – иҳәеит. «Ашьнаҟмара смоуӡаргьы салаӡап, аха анапынҵа ҷыда ансуҭа, сыԥсы-сынха анагӡара суалуп, саҳ ухаҵкы, смазеиуп...» – иҳәеит Ҭамагәгьы.
Аҳ шәҟәеицарсак ацәа иҭаӡахны Ҭамагә инаииҭеит, иидыруаз Ҟабардатәи ҭауадк иӡбахә, дахьынхоз наиаҳәаны, «инаганы исызиуҭоит» ҳәа иеиҳәеит. Ашәҟәеицарса иқьаса инҭаҵаны уи аухаҵәҟьа алашьцара дналаӡ дцеит Ҭамагә.
Каци Ҳамыҭбеии агәра ганы иҟан, Ҭамагә егьа дхаҵазаргьы, егьа бџьарла деибыҭазаргьы имҩа зкхьаз Кац иуаа дышзырцәымцоз, урҭ дрыцәцаргьы Кавказ нхыҵ архақәа рыҟны аԥшәмара зкыз агыгшәыгқәа дшырхәыртәуаз, ма абнара илаз абрагьцәа дшаԥырырхуаз.
Ашьхацамҩа зҭысуаз ҭшәарак аҟны имҩа кны итәаз Кац иуаа дрылашәеит Ҭамагә. Ахымца ижәырҵеит, иаргьы дырҿахысит, аха изнапык ахы шақәшәазгьы иҽырцәигеит, ашьха дхыҵит. Иҽырҿеимҵеит акырынтә дызлашәаз, ицхлымуа гәыԥла ишьҭалаз ақәыџьмақәагьы, иҽримҭеит акырынтә дызҿаҳаз абрагьцәагьы. Днеит Ҟабарда. Диԥшааит Ҳамыҭбеи зыӡбахә иҳәаз аҭауад, ашәҟәы ииҭеит, аҭакгьы имхны Аԥсныҟа амҩа дықәлеит. Лыхнынтәи днықәҵижьҭеи ҩымчыбжьаҟа ааҵуан еиԥш, аҵхагәҭазы аҳҭынра агәашә даалагылеит, аҳәарагьы ҟаиҵеит аҳ иахь днарышьҭырц.
Адырра ирҭеит уи ауха сасцәа дуқәак зҭаз Ҳамыҭбеи. Иаҳаз амца ицранаҵазаргьы, ишьра иҭаххазаргьы, уи ауха ишьышьа ыҟамызт, асасцәа рзы иаргамахар ҟалон. Ҭамагә дахьыҟаз дизнеит Кац Маан. «Аҳ асасцәа дуқәа иҭоуп, уаха ушьҭаланы уԥсы шьа, уаҵәы уидикылоит», – иҳәеит.
Ҭамагә дышьҭалеит, аха ишиҭахыз дзымгылеит. Уи ауха амҩахара иарааԥсахьаз Ҭамагә дҭаҳәахаа дшыцәаз инеихаԥаны дԥахны дҿарҳәеит Кац иазыҟаиҵахьаз, аҳҭны зыхьчоз аказакцәа, днаганы имала аҟарс дҭаркит. Уахь изнеиз Маан Кац Ҭамагә ус иеиҳәеит:
– Абгахәыҷы анцәыцәы абга скуеит ҳәа иашьҭалеит рҳәоит. Иахуҳәаауазеи?
– Абга лаԥсзар, абгахәыҷы иахароузеи?!. – аҭак ҟаиҵеит дзыхдырҟьаз зхаҿы инеихьаз Ҭамагә.
– Ашьра уҽаԥсоутәит, Ҭамагә, ҳаҳ хьымӡӷ иургеит... – инациҵеит Кац.
– Уи данига нахыс хьымӡӷ игахьан... – иҳәеит Ҭамагә. – Сара сышьра мариоуп, амариа мыч дук аҭахӡам... Аха аҳҭынра амӡырха шәрыцқьа, даҽа хьымӡӷык шәаҵалар шәҭахымзар.
Кац акыр даахәыцны еиҭа даацәажәеит: – Убз уҿы иааузҭакыр, Сибра ахьыҟоу уҳарбоит. Иузҭамкыр – уабдуцәа рахь уҳашьҭуеит.
– Аҩбагьы сырзыразуп, шәус шәара шәаԥшы.
Аамҭақәак рышьҭахь, иҟалахьаз цәгьоурақәак иара иааидԥхьаӡаланы, Сибраҟа дхырҵеит Ҭамагә.
Ҳамыҭбеи, аҳкәажә Мариа дзыхирҟьаҵәҟьаз ауаа ирыламҵакәа, уи длылҵны даҽа Дадианԥҳак дааигеит. Ҭамагә, жәаа шықәса ихганы Аԥсныҟа дхынҳәит...
Абас иҟоуп абри ажәабжь.
Аԥсны аҳ иҽизааигәатәра хықәкыс измаз, абжьыуаа рыҭауад хада Алыбеи иԥҳәыс Кьесариа, Мариа лымаӡақәа акыр ианаргамахагьы, Аԥсны аҳ игәы нымхаратә еиԥш изнеишьа лҽақәлыршәеит, Гыртәылантәи агыруа ҭыԥҳацәа ԥшӡақәа изааганы игәы ҟалҵон! Ҳамыҭбеи лхыхра далагоит ианшьаӡара иԥа иԥҳа Алеқсандра Дадианԥҳа, ԥҳәысс дааигарцгьы иӡбоит. Ари аус ахырбгаларазы акырӡа рҽыршәеит, ас еиԥш аныҟәара ижәлар рыҟны иаҳаҭыр лазырҟәуа, анцәагьы ауаагьы ианармыжьуа цәаԥҽыга хымҩаԥгашьаны иазнеиз, Кавказ иахыз аурыс аинралцәа. Аха Ҳамыҭбеи иара ииӡбаз дацныҟәеит, 1836 шықәса алагамҭаз, закәанла Мариа длылҵаанӡагьы, Алеқсандра ԥҳәысс дигоит.
Ҳамыҭбеи, Аԥсны аҩнуҵҟатәи аусқәеи, уи акәшамыкәша иҟаз ашьхарыуа жәларқәа Урыстәылатәи аимпериа иахаҵгылартә аҟаҵареи рҿы акырӡа рхы дадырхәеит аҳра дахазыргылаз, аха иҳәатәуп дара иахьынӡарҭахыз ала еснагь рхы дшырзамырхәозгьы. Иаҳра аамҭазы иҟаз ахҭыс хьанҭақәа рыҟны ихымҩаԥгашьақәа уаҩы инарбоит аурысқәа имҩаԥыргоз аполитика иаартны даҿамгылозаргьы, игәамԥхоз шырацәаз, иҭахымкәа идыргалоз аусқәа рынагӡараҿы зны-зынла аҿыҵгақәа ҟаҵаны иҽшахигоз. Аха урҭ рымчра ихы иаирхәон иаҳра аҩнуҵҟа алеишәа аҟаҵараҟны, бӷас имаз урҭ рымчра ахьӡала зхы ҩышьҭызхыз дреигӡомызт, Сибраҟа ихиҵон. Ихааныз ауаа иреиуаз џьоукы уи дҳаракны ихцәажәоит, аха имаҷҩымызт иуаҩреи ихымҩаԥгашьеи ларҟәны иазгәазҭоз. Аҭоурыхтә хыҵхырҭақәеи аԥсуа жәлар
рфольклори рыҟны иазгәаҭоуп, Аԥсны аҳ Ҳамыҭбеи ашьхарыуаа (аубыхцәа, ашаԥсыӷцәа, иара убас асаӡцәа) рыҩнуҵҟа анырра шимаз, урҭ рыҟны иажәа шымҩасуаз. Аха, Ҳамыҭбеи, урҭ аимпериа дуӡӡа иаҿагыланы рхақәиҭратә еибашьра аҵыхәтәан феида шырзалымхуаз шидыруазгьы, иҭахымызт урҭ рҽыртатаны реиҳа зымчыз ирхаҵгылар, изыниаз рҽандраалар. Аԥсуа феодалцәа ԥыҭҩык реиԥш иаргьы дацәшәон урҭ анаалара аныҟарҵа Урыстәыла аиҳабыра иара иахь ирымаз ахылаԥшра ԥсыҽхар ҳәа. Ҳ. Чачба акырынтә далахәын аурысқәа имҩаԥыргоз ашьхарыуаа рабашьра. Урҭқәа рзы аџьшьарақәа иҽаԥсеитәхьан, ианаршьахьан хыԥхьаӡара рацәала аорденқәа: 1824 шықәсазы абџьар иаҵагылаз аԥсуаа рабашьразы, 1828–1829 шықәсқәа рзы аурысқәа дрыдгыланы аҭырқәцәа рабашьразы, 1830 шықәсазы аубыхцәа рқыҭа Шәача агаразы, уаҟа аурысцәа рхырӷәӷәарҭа аргылараҿы иџьабаақәа рзы, иара убас, 1840–1841 шықәсқәа рзы аубыхцәа рабашьразы, 1842 шықәсазы Ԥсҳәытәи аекспедициа ахадара аҭаразы... Ҳамыҭбеи ихаан ауп ианалагаз аԥсуаа, апостолцәа Иоанн, Андреи, Симон рхаан аахыс иныҟәыргоз, аха аҭырқәцәа рекспансиа иахҟьаны ажәлар рыҩнуҵҟа акыр иԥсыҽхаз ақьырсиантә дин аиҭарҿыцра.
Аԥсны ирацәаз, аха аибашьрақәа раан идырҳәхьаз, акыр еилабгахьаз анцәаиҳәарҭақәа реиҭашьақәыргылара аиҿырцаараҟны иџьабаақәа ыҟан Аԥсны аҳ. Ари апроцесс, ҳәарада, Урыстәылатәи аимпериа имҩаԥнагоз политикатә процессын. Хыхь иарбоу амзыз иахҟьаны аԥсуаа ирымамызт рхатәы доуҳатә интеллигенциа. Апапцәа Аԥсныҟа рнагаразы азҵаара ықәгылеит. Урыстәылантәи урҭ раагара аасҭа, Аԥсны еиҳа иазааигәаз Гыртәыла, ма Қырҭтәылантәи урҭ уахь рынашьҭра еиҳа еиӷьны
иахәаԥшит Урыстәыла аиҳабыра. Ус иагьыҟарҵеит – Аԥсныҟа инарышьҭит аԥсуаа рбызшәа рзымдыруазаргьы, аха ирҭахыз здыруаз апапцәа, милаҭла иагыруаз ма иақырҭуаз. Аԥсны архимандритс дҟаҵан Иоанн Иоселиани. Ҳамыҭбеи доуҳатә абыс диҭан Симон Жьорданиа...
Убарҭ апапцәа ракәын аҭыԥантәи ауаа знаҭуаз, ашәҟәы иҭазҩуаз. Аха, урҭ апапцәа аӡәырҩы аԥсыцқьара иацәыхаран, ирыман рхатәы гәҭакгьы. Иаҳҳәап, Лыхнаа 1834 шықәсазы ашәҟәы иҭазҩуаз Симон Жьорданиа, ирҩашьаны ианиҵеит аҭыԥантәи аԥсуаа рыжәлақәа: Ҭарба, Мықәба, Қырҭба рхаҭыԥан ианиҵеит Ҭарбаиа, Муқбаиа, Қьирҭбаиа ҳәа. Убас ҟарҵон Аԥсны зехьынџьара.
Ҳамыҭбеи Лыхнытәи иаҳҭынра аҟны идикылахьан асасцәа дуқәа, еицырдыруаз ауаа: аинрал Г.И. Филипсон, афранцыз ҵарауаҩ-аныҟәаҩ Ф. Диубуа де Монпере, Ф. Торнау, апрофессор А. Д. Нордман, академик Н. Г. Черенцов, аҭоурыхҭҵааҩ М. А. Селезниов. Аԥсны аҳ Урыстәыла аимператор иқәҵарала ихҵан «светлеиший князь» ҳәа атитултә хьӡы. 1845 шықәсазы ирҭеит аинрал-леитенант ичын, анаҩс ихҵан аинрал-адиутант ҳәа ахьӡ. Ҳ. Чачба иаҳраҟны амчра арӷәӷәараҿы иааԥсарақәа рацәан уи ибзиан дыздыруаз, акырынтә иаҳҭынра иаҿцаахьаз аинрал Н. Н. Раевски. 1864 шықәса маи мзазы Кавказтәи аибашьра анеилга анаҩс, имыцхәхаз Аԥсны аҳ Ҳамыҭбеи Чачба, аамҭала дхазгалаз дылбааргеит.
Кавказтәи аибашьра анҵәамҭахь инеихьан. Ртәылақәа нырмыжьыр ҟамло аҭагылазаашьа зырҭаз адыга жәларшьҭрақәа, рабацәа зқьышықәсала иахьықәынхоз Кавказ ныжьны, ихҵәаны амшын ахылара иалагахьан. Ҷыдала згәаӷ рымаз аубыхцәа рымцахә арцәаразы ртәыла агәашә иаалагылахьан аурыс еинралцәа рырхәҭақәа. Абри аамҭазы
гәыԥҩык иуаа ицны Лыхнытәи аҳҭынра ашҟа днеит аубыхцәа раԥхьагылаҩ Ҳаџьы-Кьарантыхә Берзеқь. Ҳамыҭбеигьы иаргьы акыраамҭа еицәажәеит, рыжәларқәа еиқәзырхаша амҩақәа ирышьҭалеит, аха ирзымԥшааит... Аԥсны агаҿа ааныжьны, ашхәа дынҭаланы итәылахь деихеит Ҳаџьы-Кьарантыхә. Аха еилгахьан аӡиас Годлих аԥшаҳәаҿы имҩаԥысуаз аибашьра, анцәа зганахь дҟамлаз ашаԥсыӷцәеи аубыхцәеи реибашьцәа хьаҵхьан, Убыхтәыла амца ахыжьуа иҭалахьан аинрал Геиман напхгара зиҭоз «Даховтәи аотриад». Ӷбала уахь днеины Дагомыс дыӡхыҵхьан Кавказ ахылаԥшҩы.
Зразҟы зыцымныҟәаз аубыхцәа раԥхьагылаҩ Ҳаџьы-Кьарантыхә Берзеқьи егьырҭ ахадацәеи рабџьарқәа шьҭарҵар акәхеит аҭауад Дуӡӡа Михаил Романов иҿаԥхьа, рыҿгьы рықәшаҳаҭхеит аибашьраҟны ишаҵахаз ала. Аҳәара ҟарҵеит аинралцәа рыр ржәыларақәа ааныркыларц, аҳәсеи ахәыҷқәеи ныдмырҵәарц, ажәагьы рырҭеит аурыс ҳәынҭқар имчра ишахаҵгыло. Аха акыр жәашықәса ари амш иазыԥшыз Кавказ ахылаԥшҩы ихахьы инеимгеит аубыхцәа аҵыхәтәантәи ражәақәа. Иара Иаҳаракыра Дуӡӡа Урыстәыла аимператор инапынҵа нагӡо, урҭ ирыдиҵеит ишыжәларыкыз ртәыла аныжьра. Иара уигьы аҿҳәара аҭан, мызкы рыҽҭарыгӡар акәын. Реиҳа зымчыз ирзырӡбаз иахаҵгылар акәхеит аиаӡаара ада даҽа мҩак зырымҭаз, рхақәиҭразы рықәԥара иақәдырӡыз аубых жәлар.
Уинахыс ар ржәылара аанкылан. Аубыхцәа рыԥсадгьыл аныжьраҟны ацхыраара рырҭеит Урыстәыла аиҳабыра, Ҭырқәтәылаҟа рықәгаразы аҭырқәцәа рышхәақәа аназымха, дара рыӷбақәа рырҭеит, иамеигӡеит излацашаз амҩақьырагьы.
Аинралцәа ирдыруан аҽхьакраз абнақәа рахь ицоз шыҟалоз. Иӡбан уи азҵаарагьы. Уахь ишьҭын
«ашәарыцацәа» ҳәа изышьҭаз архәҭа ҷыдақәа. Ирԥыхьашәаз агаҿахь илбаарцон, ирхамҵгылаз ахы иадыргон. Абасала амшын ихырҵеит асаӡқәагьы шеизакыз.
Мызкы ахы-аҵыхәала, зқьышықәсала иахьықәынхоз ртәылақәа ирыхцаны, егьырҭ ашьхарыуа жәларқәа реиԥш, амшын ихҵан аубыхцәеи асаӡқәеи, инеизакны 70 нызқьҩык инареиҳаны.
Уинахыс ари адгьыл аҟны иаԥшәымоу ҳара ҳауп зҳәо дҟамлартә еиԥш аусқәа еиҿкаан... Аха макьаназ рышьхатәыла хәыҷқәа ирхын аԥсуаа иреиуаз: ахҷыԥсаа, аибгаа, ԥсҳәаа. Убыхтәылеи Саӡни анҭадырцәы ашьҭахь иӡбан ԥшь-хырхарҭак рыла Аибга-Аҳҷыԥсыҟа ар рынашьҭра, иара убас Ԥсҳәыҟагьы. Аҳәынҭқар ир Кавказтәи аибашьраҟны аҵыхәтәантәи ржәылара хаҭала напхгара аиҭон Кавказ ахылаԥшҩы.
Ԥсоу аԥсҭала Аибга дажәлеит аинрал Шатилов, Мзымҭа аԥсҭала – аинрал Свиатополк-Мирски, амраҭашәарала дахыкәшан днеиуан аинрал Геиман, Кавказ нхыҵтәи шьхала дхыҵит аинрал Граббе. Аԥсуа шьхарыуаа, хаҵагьы ԥҳәысгьы иаҿаапкӡаны урҭ ирабашьит, аха ирзамуит, аӡхыҵреиԥш ирыжәлаз жәанызқьҩыла иҟаз ар раанкылашьак ыҟамызт. Урҭгьы рразҟы иалахәмарит. Аибашьра иацәынхаз зегьы амшын иӡхырҵеит. 1864 шықәса, маи 21 азы аҳҷыԥсаа рыдгьыл агәҭа – Гәбаа адәаҟны аурысцәа рыр имҩаԥыргеит «Кавказ аиааира амшныҳәа». Абриала инҵәеит, мыцхәы ашьаарҵәыра зцыз, Кавказтәи аибашьра. Адырра-гәырӷьаҿҳәаша зырҭаз Алеқсандр II Қарҭҟа инаишьҭит абас зҳәоз ателеграмма: «Гәыкала иҭабуп ҳәа расҳәоит ар рхадацәа, афицарцәа, аршьаҟауаа қәҿиара дула рнапынҵа ахьынарыгӡаз азы. Даҽа аамҭак еиԥшымкәа сгәы рыздууп».
Иун 9 рзы Қарҭ иацырҵеит «аиааира ныҳәа». Уаҟа иқәгылаз Карҭтәи агуберниа иатәыз ҭауади-аамсҭеи рхада Дмитри Ҟьиԥиани, аҭауад Дуӡӡа М.Н. Романов иахь ихы нарханы, дызхагылаз зегь рыхьӡала идиныҳәалеит Аҳәынҭқар имчра зегьы рнапаҟны иахьааргаз.
Абри аамҭазы ирыӡбахьан Аԥсны аҳра аразҟы, аҭауад лаша Ҳамыҭбеи Чачба илахьынҵагьы. Шәҟәыла ишьҭырххьан, Кавказтәи аибашьра шааиқәтәалак еиԥш, ишаԥыхтәыз аԥсуаа равтономиа – Аԥсны аҳра, итәылахь анеира азин имамкәа Урыстәылаҟа дшахыгатәыз Ҳамыҭбеи Чачба.
Ҳаџьы-Кьарантыхә Лыхнытәи аҳҭынра аҟынтә даннықәҵ инаркны шьардаамҭак мҵыцкәан, Ҳамыҭбеи иҽааидкыланы, иуаа иманы аԥхынтә ҳҭынра ахьимаз Акәасқьаҟа дцеит. Маҷк аҟара ианааԥхарраха, уаанӡагьы дахьцалоз Аӡагара аԥсҭак аҟны аӡырԥха идикыларц дхалеит.
Кавказ ахылаԥшҩы, Ҳамыҭбеи ашәҟәы изынашьҭны, адҵа ииҭеит Қәҭешьтәи агубернатор иахь днеирц. Уахь данца уаҳа Аԥсныҟа дышзымхынҳәуаз здырхьаз Ҳамыҭбеи ичымазара иаҿыҵганы иҽахигеит. Уанӡа ҩынтә-хынтә ишыҟаиҵахьаз еиԥш еиҭа даҳәеит агубернатор иҟны амаҵура иахысуаз иԥеиҳаб Гьаргь Чачба Аԥсныҟа днарышьҭырц. Имаҷзаргьы гәыӷрак иман иаҳра изеиқәырхозар ҳәа, иара инаҩс иԥа Аԥсны дахадыргылап ҳәа. Аха иҽышәарақәа зегьы лыҵшәадахеит, – Гьаргь Аԥсныҟа даарышьҭуамызт.
Ҳамыҭбеи акыршықәса ачымазара дшаргәамҵуаз рдыруан Кавказ иҟаз аурыс администрациа аиҳабцәа, аха ирҵахьан Ҳамыҭбеи иҟазшьақәагьы.
1864 шықәса, сентиабр алагамҭазы, Ҳамыҭбеи иҽахьихәышәтәуаз аԥсҭахьы аруаа иманы дхалеит Қәҭешьтәи агубернатор, аинрал-адиутант Д. И. Свиатополк-Мирски ихаҭа, агәра игартәгьы
ибеит Ҳамыҭбеи ииашаҵәҟьаны дшычмазаҩыз. Диацәажәеит ақьалаҟны зиарҭа илаз уи. Абраҟа, Ҳамыҭбеи агубернатор иахь аҳәара ҟаиҵеит (уанӡа шәҟәыла ишиҳәахьазгьы), Аԥсны нимыжьыр ада уаҳа ԥсыхәак ыҟамзар, Қәҭешь анхара азин ирҭарц, насгьы Раҷатәи ауезд адгьыл изалырхырц, уаҟа аԥсшьарҭа аргыларазгьы азин ирҭарц. Уигьы мап ацәыркуазар, уаанӡа ишизиҩхьаз еиԥш, даҳәеит апаспорт ирҭарц, насгьы Иерусалимҟа имҩа аадыртырц. Иҳәеит, инхаз иԥсҭазаара анцәа икәыба азааигәара ихигарц шиҭахыз. «Аригьы мап анацәышәк, – иҳәеит Ҳамыҭбеи, – мчыла сыжәга, адунеи зегьы ирбааит шәара шәиашамреи шәгәымбылџьбарареи».
Мчыла игара игәы иҭазаргьы, Ҳамыҭбеи арҭ иажәақәа рнаҩс, агубернатор уи дацәымшәо дыҟамызт, зшьаџьбарара акырынтә иаазырԥшхьаз аԥсуа жәлар раҳ ихьчаразы абџьар иаҵагылар шалшоз. Ус еиԥш аус ахырхарҭа аиура, агубернатор иԥырхагахар алшон... Дцеит агубернатор иуаа иманы. Аамҭақәак рышьҭахь Акәасқьаҟа дылбааит Ҳамыҭбеигьы.
Уи анаҩс «иҳақыз» ала дныҟәеит Нико Дадиани, Ҳамыҭбеи имаҳә (иԥҳа Ҭамара лхаҵа). Қәҭешь иҟаз ар рштаб аҟны дызлахәыз еиҿцәажәарак аҟны абас иҳәеит: «Аԥсны аҳ идырԥхьаӡалаз иҽахигарц даҿуп, ҵабыргны дычмазаҩуп, аха Қәҭешьнӡа дзымаауа аҟынӡа ичымазара бааԥсӡам...»
Абри ацәажәара ашьҭахь, Кавказ ахылаԥшҩы инапынҵала Ҳамыҭбеи дизцеит аполковник Левашов. Михаил Романов уи иҿала аҭауад лаша Ҳамыҭбеи Чачба изицҳаит, идиԥхьаӡалаз еиҭа данахамҵгыла, иаарласны Қәҭешьҟа данымнеи, иус даҽакала ишахәаԥшуаз...
Уигьы дахамҵгылеит Ҳамыҭбеи.
Уи ашықәсан, ноиабр мза алагамҭазы, ӷбала Очамчыра иӡхыҵыз х-баталионк ар иманы Акәасқьаҟа
амҩа дықәлеит аҳ икразы адҵа змаз аполковник Кутаисов. Ар шаауаз ала адырра зырҭаз Ҳамыҭбеи, аҵх агәҭазы Акәасқьа ныжьны Гәыԥҟа дхалеит. Уахьгьы ар амҩа ианықәла Ҭхьынаҟа диасит. Гәыԥгьы данырԥыхьамшәа ар Ҭхьынаҟа идәықәлеит. Иага ҟаиҵаргьы ишьҭоу ар дышзырцәымцоз агәра згаз Ҳамыҭбеи, Акәасқьа иҟаз иаҳҭынрахьы дхынҳәит.
Уахь дизнеит аинрал Шатиловгьы. Ар дрыгәҭылакны Очамчыраҟа дкылыргеит ноиабр 5 рзы, ныҳәа дук мҩаԥыргозшәа, музыкалагьы иԥылеит уаҟа итәаз аруаа. Ар реиҳабыра мап рцәырымкит раҳ иахгамҭаз бзиала ҳәа иазҳәарц зҭаххаз, – уахь инеит абжьыуааи абзыԥуааи рыҭауадцәа.
Ноиабр 7 рзы акорвет «Сокол» дақәдыртәеит ҩынҩажәа шықәса Аԥсны аҳра иахагылаз, ашьҭахь иара ишиҩуаз ала, «зажәымҭа дырцәгьаз» аҵыхәтәантәи Аԥсны аҳ. Зны днаргеит Новороссииск, уантәи ддәықәырҵеит Ставропольҟа, анаҩс анхара ҭыԥ ахьизалхыз Воронежҟа. Иара усгьы ичмазаҩыз, Ҳамыҭбеи Чачба иԥсҭазаара далҵит 1866 шықәса, апрель мза 10 рзы ақалақь Воронеж. Уи ашықәсан, ааԥынразы иԥсыбаҩ ааргеит Аԥсныҟа. Аԥсуаа иқә-иҵас мҩаԥыргеит, ддырҽеит ҩынҩажәа шықәса ирхагылаз аҵыхәтәантәи раҳ, Мықә аныхабааҿы анышә дамардеит.
(Аԥсны ашәҟәыҩҩцәа Реидгыла ахантәаҩы Анзор Мықәба иҿцәажәара)
Ҳазну ашықәс азы иазгәаҭан, аԥсуа бызшәа аҿиаразы Аԥсны аҳәынҭқарратә комиссиа аиҿкаарала, Д. И. Гәлиа ишәҟәы «Ажәеинраалақәеи ахьӡыртәрақәеи» ҭыҵижьҭеи 100 шықәса аҵра. Ҳәарада, ари ахҭыс аҵак ду амоуп аԥсуа жәлар ркультуратә ԥсҭазаара иалахәу зегьы рзы. Иара убас ари ашықәс азы иазгәаҭахоит Аԥсны ашәҟәыҩҩцәа Реидгыла еиҿкаауижьҭеи 80 шықәса аҵра. Убри инамаданы, иаазыркьаҿны шәазааҭгыларц сҭахуп, аԥсуа милаҭтә ҩыра ашьаҭакра шыҟалаз, Аԥсны ашәҟәыҩҩцәа Реидгыла шеиҿкаахаз, насгьы рыӡбахә шәҳәар сҭахуп урҭ рхыҵхырҭаҿы игылаз ауаа.
– 1912 шықәсазы аԥсҭазаара аиуит Д.И. Гәлиа раԥхьаӡатәи ипоезиатә рҿиамҭақәа реизга «Ажәеинраалақәеи ахьӡыртәрақәеи». Ишдыру еиԥш, абри ашәҟәы ала ауасхыр азышьҭаҵан аԥсуа сахьаркыратә литература. Адунеитә литературақәа ирыдкыланы ҳахәаԥшуазар, ҳәарада, ҳара ҳлитература (аҩыра ацәырҵрагьы налаҵаны) – иҿоу литературоуп. Зқьышықәсала аҭоурыхҵаула змоу аԥсуа жәлар, ақәра рацәа змоу егьырҭ алитературақәа аԥызҵаз амилаҭ дуқәа реиԥш, иаҳҳәап, ашәышықәсақәа раԥхьа, рхатәы ҩыра, рхатәы литература аԥырҵартә еиԥш аҭоурыхтә ҭагылазаашьа маншәала роуны иҟалазҭгьы, иахьа даҽакала иҟазаауан ҳауаажәлар рҭагылазаашьагьы, ҳлитература амҽхакгьы, ԥса-барала абаҩхатәра злоу
ҳауаажәлар ирылҵрын арҿиаҩцәа дуқәа: изхааныз ашәышықәсақәа раантәи рыжәлар рҿахәы зҳәашаз аҩымҭақәа, иаҳзынрыжьрын адунеи ажәларқәа рҿы анырра ҟазҵашаз алитературатә баҟақәа. Аха рыцҳарас иҟалаз, – ус еиԥш аҭоурыхтә ҭагылазаашьа маншәала Анцәа аԥсуаа иҳаҭәеимшьаӡеит. Урҭ знысыз мыцхәы ихьанҭаз рҭоурыхтә мҩа уаҩ даназхәыцуа иџьеимшьарц залшаӡом: жәларык раҳасабала ахеиқәырхара ахьрылшаз, рҟазшьагьы рбызшәагьы хьчаны XXI ашәышықәса аҟынӡа ааира рмилаҭтә гәамч иахьалнаршаз.
Иҭышәантәалоу аамҭа ыҟамкәа ажәлар ргәамч иалоу алшарақәа зегьы раарԥшра залыршахаӡом. Абас рыхьит аԥсуаагьы: есшәышықәса ианеиҵоу хынтәԥшьынтә рыдгьыл аҟны ашьаарҵәыратә еибашьрақәа зхызгоз, урҭ ирыхҟьаны абиԥарақәа зеиҵамгыло еилшьаахоз, лассы-лассы аҟазаареи аҟамзаареи ирыбжьагылаз, аҵыхәтәан, аарҩара бааԥсӡа иҭанарбаз, аха ҿыц кәарма-кәарма аҽеизгара иалагаз аҵеиџь иаҩызаха, аԥсҭазаара џьбара аҽаҵамырӡразы еснагь аихара иаҿыз. Аха иахьынӡарҭахыз аҟара ршьапы изхгыломызт, – уи иаԥырхагаз амзызқәа рацәан. Ҳәарада, урҭ аамҭақәагьы ицәырыргон абаҩхатәрақәа, аха урҭ аԥсҭазаара азықәԥараҿы афырхаҵара аарԥшра иатәын, аҩыра, алитература аԥҵараҿы ахаарԥшра иацәыхаран, – уи азы иаҭахыз аамҭа ахьыҟамыз иахҟьаны. Изымиӡакәа амгәарҭа иҭыԥсааз асаби иҩызаха, шаҟа баҩхатәра ниаӡаа ицазеи рхы рызцәырымгаӡакәа, уи злаз ишрылазгьы рзымдырӡакәа.
Аԥсуаа рхатәы ҩыреи рхатәы литературеи раԥҵаразы аҭагылазаашьа рыман Х–Х ашәышықәсақәа раан иҟаз Аԥсуа аҳра ахаан. Ари аҳәынҭқарра аԥызҵаз, иахагылаз аҳцәа (аҳәынҭқарцәа) рымчхара ӷәӷәан раамҭазы, дара-дара рыблақәа аҭибахра иахҟьаны рдинастиа аҵыхәтәа ԥҵәаанӡа, ҩышә шықәса наҟьак иаркы-ирцә ҳәа Кавказ аахыҵ зегьы аҟны рхатәы политика мҩаԥыргон. Ари аҳәынҭқарра гәыцәс иамаз, – абаҩхатәра иазрыцҳамыз, афырхаҵара згымыз – аԥсуа жәлар ракәын. Иаргьы адунеи дгьыл наӡарак аҟны иҟаз акы акәмызт: амшын иаԥнын, Европеи Азиеи ахьеиларсыз, ркультурақәа ахьеилаӡҩоз иманшәалаз аҭыԥ аҟны иҟан, раамҭазы аҩыратә традициа дуқәа змаз аҳәынҭқаррақәеи дареи еигәылацәан, аиҿцаарақәа, аимадарақәа рыбжьан. Ари аамҭазы Амшын Еиқәа акәшамыкәша иҟаз аҳәынҭқаррақәа рыбжьара ахархәара рыман: абырзен ҩыра, абырзен бызшәа. Уи рхы иадырхәон аԥсуаа раҳра иахагылазгьы. Аха уи мацара рхы иадырхәомызт аҳәынҭқаррақәа змаз егьырҭ ажәларқәа – рхатәы ҩырақәа рыман. Агәрагара уадаҩуп, Кавказ зегьы аҟны анырра, амчхара ду змаз Аԥсуа ҳәынҭқарра гәамчс иамаз аԥсуаа рхадацәа рхы иадырхәоз абырзен бызшәа рзырханы, дара рхатәы ҩырак аԥҵаны ирымамызт ҳәа. Ҳәарада ирыман, аха ирзымыхьчеит. Иҟалап, рҳәынҭқарра анхыбгалаз ашьҭахьгьы, даҽа ҩба-хԥа шәышықәса инаргазаргьы, иаҳҳәап, Аԥсны ақьырсиантә дин алаҵәаны иахьынӡаҟаз, апапцәа ауахәамақәа рыҟны Анцәа иажәа амаҵ ахьынӡаруаз.
Аха анаҩстәи аамҭақәа раан, Аԥсны зымпыҵазхалаз аҭырқәцәа мчыла аԥсуаа амсылман дин анрыладырҵәа, – ауахәамахь анеира иаҟәыҵит, уаанӡа рхатәы бызшәала ираҳауаз Анцәа иажәагьы рмаҳауа иалагеит, имцхәхеит. Аԥсышәала иаԥҵаз ҩыратә баҟақәак ыҟазаргьы, – аамҭа иалаӡит. Аҭоурыхтә хыҵхырҭақәа ирҳәоит Аԥсуа ҳәынҭқарра иахагылаз аҳәынҭқарцәа рхатәы ҭоурых иазкны ашәҟәы шырыҩхьаз. Аҭоурых иамыхьчеит ари ашәҟәы. Аха агәрагара уадаҩуп, аԥсуаа рҳәынҭқарра аҭоурых, рбызшәа шрымаз даҽа бызшәак ала ирыҩуан ҳәа.
Аԥсуаагьы назлаз, Кавказ иқәынхоз, зхатәы ҩыра змамыз ашьхарыуа жәларқәа уи аԥҵаразы аҭагылазаашьа роуит XIX ашәышықәса аҩбатәи азбжазы. Уи рнаҭеит Урыстәылатәи аимпериа ахадара, – уаанӡа зхақәиҭразы акыр жәашықәса иқәԥоз ажәларқәа рымч мырхакәа ицҟьашәҟьа иқәҵаны ианырхыс, аибашьра иацәынхаз рахьынтәи реиҳараҩӡак рыԥсадгьылқәа ирхыкәкәааны амшын ианхырҵа ашьҭахь. Аха ари амаана аҵан. Аколониатә политика мҩаԥызгоз ацаризм амчқәа рхықәкы, урҭ ажәларқәа рхатәы хаҿра рыхьчартә еиԥш ҭагылазаашьа бзиак рыҭара акәӡамызт. Аурыс-Кавказтә еибашьра анынҵәа, аиааира дара рганахьала ианыҟала, ихдырҵәази, зтәылақәа ирзынхази анеилдырга ашьҭахь, инхаз ассимилиациа рзутәын. Уи алҵшәа аиурц азы, зны, ақьырсиантә дин рыларҵәатәын, уи анагӡаразы ажәлар ауахәамақәа рахь инагатәын, – Анцәа иажәа раҳарц азы. Аха урыс бызшәала Анцәа иажәа рыларҵәашьак ыҟамызт, – Кавказжәларқәа аурысшәа раҳаӡомызт. Уи азы ирзаԥҵатәын рхатәы бызшәақәа рыла аҩырақәа, анаҩс урҭ рыла адин маҵуратә шәҟәқәа еиҭаганы, ирдыруаз абызшәақәа рыла рлымҳақәа ираҳартә еиԥш аҟаҵара. Абри анрылдырша, анаҩстәи иаҳа имариан: – аҩышьа, аԥхьашьа анырҵа, дара рбызшәақәа раасҭа аурыс бызшәа иаҳа амч шамоу, аҵарадырра аиуразы иара ада ԥсыхәак шыҟамыз рхаҿы иааганы, – рхатәы бызшәақәа дара рхала инышьҭаҵаны, хатәгәаԥхарала аурыс бызшәахь ииасрын. Абри акәын хықәкыс ирымаз, Урыстәылатәи аимпериа аимператор идҵала, П. Услар иеиԥш иҟаз аурыс еинралцәа, абызшәаҭҵааҩцәа, аԥсуаагьы нарылаҵаны Кавказ ашьхарыуа жәларқәа рбызшәақәа рыла алфавитқәа рзаԥҵара.
Аха насыԥны – зегьы даҽакала иҟалеит. Аҵарадырра лашьцара зхатәаз ажәларқәа, уи иалҵны алашарахь икылызгашаз аамҭак шырзааиз агәра анырга – иахьынҳалеит: иаҳа хара инаԥшуаз, имаҷзаргьы ҵарак зҵахьаз, уи агьама хаа зыкхьаз жәлар рҵеицәа. Убарҭ раԥхьа игылаз аӡә иакәхеит аԥсуа жәлар рҵеи Дырмит Гәлиа. Агәаӷь бзиа змаз, Анцәа иҭахны иишаз аӡә иаҳасабала, – игәаӷьит иҟалаз аамҭа ихы иархәаны, дызлиааз иуаажәлар злаз алашьцара иалганы рыԥсҭазаараҟны ԥеиԥш бзиак рызҭашаз мҩак рзыԥшаара. Иагьилиршеит, уи азы иагьа аџьабаа ибазаргьы. 1891 шықәсазы К. Маҷавариани дицырхырааны иаԥиҵеит аԥсуа алфавит, уи ахархәарала ихациркит аԥсуа сахьаркыратә литература. Лшашьа змамыз ихы иалиршеит, дызхааныз аамҭа иадкыланы уаҩ дахәаԥшуазар. 1877–1878 шықәсқәа рзы аҭыԥ змаз аурыс-аҭырқәатә еибашьра иахҟьаны аԥсуаа зыниаз «амҳаџьырра» ҳәа хьӡыс изауз ахҵәара ду ашьҭахь, зыԥсадгьыл иазынханы иҟаз аԥсуаа, аимператор идҵала «ахара зду ажәлар» ҳәа ицәаԥҽыгаз ахьӡ рыхҵаны жәларык раҳасабала рзинқәа зегьы анрымхыз, ԥсгахак рызымҭоз арежим бааԥсӡа ианҭагылаз аамҭазы, Д. Гәлиа илиршаз џьашьахәуп.
Азныказы дызҿыз аус аҟны – дзаҵәын. Аха шықәсқәак рышьҭахь, ахаа злоу ашәҭ иазнеиуа ашьхыцқәа ирҩызаха, аԥсуа сахьаркыратә ҩыраҿы аҽԥышәара иалагеит зцәа иалаз рбаҩхатәрақәа раарԥшразы аамҭа бзиа зауз жәлар рҵеицәа. Хара имгакәа Д. Гәлиа иааиҵагылеит: С. Ҷанба, М. Лакрба. И. Коӷониа. И. Папасқьыр, Ӡ. Дарсалиа реиԥш иҟаз абаҩхатәра змаз аҿар.
Рҩымҭақәа ркьыԥхьра иалагеит иакзаҵәыкны ирымаз агазеҭ «Аԥсны» адаҟьақәа рҿы. Аԥсуа поезиа анаҩсгьы, аԥсуа прозагьы ашьаҭа икит Д. Гәлиа иажәабжь «Атәым жәҩан аҵаҟа» ала. Ицәырҵит аԥсуа драматургиатә ҩымҭақәагьы. Адрама «Амҳаџьыр» ала уи хациркит С. Ҷанба. Уи инацлеит М. Лакрба
иажәеинраалақәа. Акьыԥхь рбеит, анцәа иҟынтәи абаҩхатәра ҷыда злаз, И. Коӷониа ԥсра зқәым ипоемақәа. Убас аҿынанахеит аҿиара амҩа иқәлаз аԥсуа сахьаркыратә литература. Абасеиԥш гәыԥҩык алитераторцәа анеиҵагыла, азҵаара рызцәырҵит, урҭ зегьы еидызкылашаз хеидкыларҭак аиҿкааразы.
Уаанӡа, 1919 шықәса инаркны, аус ауан алитературатә рҿиара знапы алакыз аҿар еидызкылоз алитературатә кружок. Уи еиҿкаан Д. Гәлиа рҵаҩыс аус ахьиуаз аҟәатәи арҵаҩратә семинариаҟны, иахылаԥшуазгьы иара иакәын, иалахәызгьы асеминариа иҭаз И. Коӷониа, И. Папасқьыр назлаз аҿар иреиуан. Аха акружок мацара рызхашьак ыҟамызт. 1925 шықәсазы ишьҭырхыз азҵаара алҵшәа аиуит. Уинахыс хԥаҟа шықәса цазаргьы, 1928 шықәсазы еиҿыркааит аԥсуа шәҟәыҩҩцәа зегьы еидызкылоз раԥхьатәи аорганизациа – Аԥснытәи апролетартә шәҟәыҩҩцәа рассоциациа, хрыжь-хрыжь акәзаргьы, аҭыжьра иалагеит апоезиатә еизга «Еҵәаџьаа». Ари ахеидкыла аус ауан 1932 шықәсанӡа. ЦК ВКП (б) аӡбарала, СССР ареспубликақәа зегьы рыҟны иҟаз ассоциациақәа зегьы аԥыхны, СССР асовет ашәҟәыҩҩцәа Реидгыла шьақәдыргылеит.
1933 шықәсазы еиҿкаан Аԥснытәи асовет шәҟәыҩҩцәа Реидгыла, хантәаҩысгьы далхын С. Ҷанба. Уи далахәын 1934 шықәсазы Москва ақалақь аҟны имҩаԥысуаз, асовет шәҟәыҩҩцәа Актәи реизара ду, аԥсуа шәҟәыҩҩцәа рыхьӡалагьы дықәгылеит. С. Ҷанба аҳәынҭқарратә маҵурахьы даниарга, уи ихаҭыԥан днаргеит Хә. Бӷажәба.
Еиуеиԥшым аамҭақәа рзы, хантәаҩцәақәак раҳасабала Аԥсны ашәҟәыҩҩцәа Реидгыла амаҵ азыруан: Л. Кәыҵниа, Б. Шьынқәба, И. Ҭарба, Гь. Гәлиа. А. Џьонуа, М. Лашәриа. А. Гогәуа, Б. Гәыргәлиа, Н. Кәыҵниа, Т. Ҷаниа.
Амилаҭтә литература инагӡаны ашьақәгыларазы 100 шықәса қәра дуӡам, аха иагьмаҷӡам. Шәгәы ишԥаанаго, шәышықәса рхы-рҵыхәала аԥсуа сахьаркыратә литература иалшаз абанӡаҟоу: ҳауаажәлар рыхдырра, рдоуҳатә культура, инеизакны аԥсуа милаҭтә культура аизырҳараҿы?
– Аԥсуа милаҭтә литература шьақәгылахьеит. Аԥсуа шәҟәыҩҩцәа иаԥырҵахьеит аԥсуа литературатә бызшәа. Ари хәызмаӡам еихьӡара дууп аԥсуа жәлар милаҭк раҳасабала реидкылара аус аҟны. Алитературатә баҟа дуқәа аԥҵоуп, еиҳараӡак: апоезиеи апрозеи ржанрқәа рыҟны. Урҭ рыла иааӡоуп абиԥарақәа рацәаны. Ирылшаз рацәоуп ҳауаажәлар рмилаҭтә хдырра аизырҳараҿы, ҳбызшәа ахьчараҿы, аихаҳараҿы, аҿар аԥсадгьыл абзиабара рылааӡараҿы.
Асоветтә аамҭа иалагӡаны иҿиеит ҳмилаҭ рдоуҳатә культура акырӡа еиззырҳаз егьырҭ арҿиаратә хкқәа: амузыкатә, асахьаҭыхратә, атеатртә ҟазара. Ҳәарада, урҭ зегьы раԥхьа игылоуп, иаҳа амҽхак ҭбаауп аԥсуа сахьаркыратә литература. Акрааҵуеит уи Аԥсны аҳәаақәа ирҭыҵижьҭеи, егьырҭ ажәларқәа рыҩныҵҟа аԥхьаҩцәа арҳаижьҭеи. Аԥсуа сахьаркыратә литература, ҳажәлар милаҭк раҳасабала рышьақәгылараҿы иалшахьоу иааркьаҿны зҳәара ауа акы акәӡам, аҵарауаа иҭырҵааша темоуп, урҭ раԥхьаҟа ишьҭоу ус дууп. Игха дуны ишыҟац иаанхоит аԥсуа литература аҭоурых иазкны инеиҵыху ҭҵаамҭак иахьанӡа иахьыҟам. Ҳәарада, уи русумҭақәа азыркхьеит (Ш. Инал-иԥа, Хә. Бӷажәба) аӡәырҩы, аха иҟаҵатәу еиҳауп.
– Иахьа иҟоуп аԥсуа шәҟәыҩҩцәа еидызкыло арҿиаратә коллективқәа ҩба: Аԥсны ашәҟәыҩҩцәа
Реидгылеи Аԥснытәи ашәҟәыҩҩцәа Рассоциациеи. Шәазааҭгыларц сҭахуп уи азы хаҭала шәара шәгәаанагара.
– Ҳәарада, аҽеиҩшара аасҭа аҽеидкылара еиӷьуп аԥсҭазаараҟны, уахь иаҵанакуеит ашәҟәыҩҩцәагьы. Ашәҟәыҩҩцәа реидгылақәа зхықәкы еиԥшым политикатә еилазаараӡам, хазы-хазы иҟазаргьы, рзеиԥш ус – аԥсуа сахьаркыратә литература амаҵ аура ауп. Ассоциациа аҟны аҟазаара иаҳа еиӷьызшьаз аӡәгьы диқәыӡбаӡом, иара иҭахны иалихыз мҩоуп, мчыла ус аханатәгьы иҟамызт. Ашәҟәыҩҩы, иара усгьы, хеидкыларҭак далаӡамзаргьы ҟалоит, уи – ихьыԥшым, хаҭалатәи рҿиаҩуп. Аԥсны ашәҟәыҩҩцәа Реидгыла иалоуи Аԥснытәи ашәҟәыҩҩцәа Рассоциациа иалоуи рҽеиҩшара иахҟьаны гәаанџьак рыбжьаӡам, ишеиҩызцәац иаанхоит, аԥсҭазаараҟны рыцәгьа-рыбзиаҿы еивагылоуп. Ҳаидгыла иатәу акьыԥхьтә органқәа рыҟны, ҳара ҳаиԥш даргьы рҩымҭақәа ркьыԥхьразы ԥынгылак рымаӡам, иагьыркьыԥхьуеит. Ҳаргьы ԥырхагак ҳамаӡам, дара рнапаҵаҟа иҟоу ажурналқәеи агазеҭқәеи рҿы ҳҩымҭақәа ркьыԥхьразы. Хыхь ишысҳәаз, ҳара зегьы ҳзеиԥш ус – аԥсуа литература амаҵ аура ауп. Ихадароу ари аус аҟны, ҩ-коллективкны ҳаҟазаара, иарбанзаалак ԥырхагак ҳнаҭаӡом, инаԥшуагьы, изызҳаны еиҿыҵыз ҭаацәарак ахаҭыԥан ҩ-ҭаацәарак аԥызҵаз ҳакәны дҳахәаԥшыр – иаҳа диашахоит.
– Ҳазҭагылоу ашықәс азы Аԥсны анҭыҵгьы акырџьара иазгәарҭеит Аԥсны Аџьынџьтәылатә еибашьраан (1992–1993 шш.) ҳауаажәлар иргаз Аиааира 20 шықәса ахыҵра иазкыз амшныҳәа. Аԥсуа литература арҿиаҩцәа шԥаԥылеи ари – ҳауаажәлар рныҳәа ду, ирылдыршазеи дара рус аҟны: аибашьра анцоз, уи ашьҭахь ҩажәа шықәса ирылагӡаны?
– Аԥсны Аџьынџьтәылатә еибашьра анцоз аамҭазы аԥсуа шәҟәыҩҩцәа реиҳараҩык ахьынхоз Аԥсны аҳҭнықалақь Аҟәа аӷацәа рнапаҟны иҟан, уи иахҟьаны рҭыӡҭыԥқәа ирхымызт, ргәы ҭынчны, иҭышәынтәаланы арҿиаратә ус иаҿызартә еиԥш аҭагылазаашьа рымамызт. Аха ус шакәызгьы, нҵәарак ақәӡамкәа еишьҭагыланы иааҩуаз афронт аҟны иҟаз аԥсадгьыл ахьчаҩцәа рыԥсӡы даргьы ихьаацәгьаны ишырхыргозгьы, арҿиара аус ишаҿыц иаҿын. Аибашьра ашьҭахь иҟаз ашықәс хьанҭақәа ирыцыз ауадаҩрақәа ҳауаажәлар зегьы реиԥш, ашәҟәыҩҩцәагьы ирхыргеит. Аха иагьа уадаҩра ыҟазаргьы, алитературатә процесс еиԥҟьарак амоуит – ишцац ицон. Ҳәарада, иаҳа рылдыршеит аибашьра ашьҭахьгьы ҩажәа шықәса рыҩныҵҟа. Ари аамҭазы ҳашәҟәыҩҩцәа хатәрақәа иаԥырҵеит ҳауаажәлар зҭагылаз аамҭа бааԥсы иазкыз асахьаркыратә ҩымҭақәа: ароманқәа, аповестқәа, ажәабжьқәа, апоезиатә рҿиамҭақәа, иаԥҵоуп адраматә ҩымҭақәагьы. Ҳауаажәлар риааира амш 20 шықәса ахыҵра аназгәарҭо аамҭазы аҭыжьра иазырхиоуп, ашәҟәҭыжьырҭахьгьы инагоуп, Аԥсны Аџьынџьтәылатә еибашьра аамҭа иазку ҳашәҟәыҩҩцәа иреиӷьу ражәабжьқәа реизга. Иҟоуп хазы шәҟәны иҭыҵхьоу. Аибашьра иазку алитературатә рҿиамҭақәа, астатиақәа рыла еиқәыршәоуп ари арыцхә иазкны иҭыҵыз ҳжурналқәа «Алашара», «Амцабз» рномерқәа. Ҳажәлар рҵеицәа рфырхаҵара иазку аҩымҭақәа аԥырҵоит иахьагьы ҳашәҟәыҩҩцәа.
– Асовет Еидгыла аамҭазы ҳашәҟәыҩҩцәа иреиуоу аӡәырҩы рҩымҭақәа аҳәаанырцәтәи абызшәақәа рахь еиҭаргахьан, уи ала ҳлитература Аԥсны аҳәаақәа ирҭыҵхьан. Иахьа ҭагылазаашьас иҟоузеи
абри атрадициа ацҵаразы? Алшара шәымоума аԥсуа шәҟәыҩҩцәа иреиӷьу рырҿиамҭақәа даҽа бызшәақәак рахь реиҭагаразы? Уи азы усс имҩаԥнагозеи Аԥсны ашәҟәыҩҩцәа Реидгыла?
– Акрааҵуеит аԥсуа сахьаркыратә литература Аԥсны аҳәаақәа ирҭыҵижьҭеи. Асовет Еидгыла аамҭазы амилаҭтә литературақәа рахь азҿлымҳара иабзоураны, аԥсуа шәҟәыҩҩцәа иреиӷьыз рҩымҭақәа маҷымкәа еиҭаганы хаз шәҟәны иҭрыжьуан, иркьыԥхьуан алитературатә журналқәеи агазеҭқәеи рҟны. Аурыс бызшәа раԥхьа инаргыланы, Асовет Еидгыла иқәынхоз егьырҭ амилаҭқәа рбызшәақәа рнаҩс, ҳашәҟәыҩҩцәа рырҿиамҭақәа ркьыԥхьхьан адунеи абызшәа хадақәа рылагьы. Аха ҳазлахәыз аҳәынҭқарра ду хыбгалеижьҭеи, ари аус аҟны аҭагылазаашьа аҽаԥсахит, – иҟоуп уи иаԥырхагоу ауадаҩрақәа. Иахьагьы иҟоуп аԥсуа литературахь азҿлымҳара, иаҳҳәап, аурыс литераторцәа, аурыс аԥхьаҩцәа рганахьала. Аҭагылазаашьа ыҟоуп ҳашәҟәыҩҩцәа рҩымҭақәа реизгақәа Москва иҭыҵыртә еиԥш аҟаҵара. Аха рыцҳарас иҟалаз, амчымхара ҳамоуп, аиҭагара знапы алаку, уи иазҟазоу ауаа ахьҳацәмаҷу аҟнытә. Аԥсни уи анҭыҵи иҟоуп аамҭала Москва Алитературатә институт аиҭагаратә ҟәша иалгахьоу гәыԥҩык. Аха урҭ рус хада иацәхьаҵны даҽа ԥсҭазаара мҩак алырхит. Ҳара ҳҽанаҳшәеит абаҩхатәра змоу гәыԥҩык аԥсуа ҿар алыԥшааны Москватәи Алитературатә институт ахь рышьҭразы. Ари азҵаара иахьынӡаҳзауаз иҭаҳҵааит, аха рыцҳарас иҟалаз, уи анагӡаразы иахьатәи аамҭазы ҳамч зқәымхо ауадаҩрақәа ацуп. Аиҭагара иазку акадрқәа рааӡара Аԥсны аҩныҵҟа иаҳмыӡбар ҟамло аҭагылазаашьа ыҟоуп. Ари аус напы аларкит ҳмилаҭтә культура аизҳара еснагь
иазҿлымҳау Аԥснытәи аҳәынҭқарратә университет анапхгара. Ҳазну ашықәсазы, афилологиатә факультет ирыдыркылаз астудентцәа рахьынтәи гәыԥҩык, аиҭагара азанааҭ ала ахырхарҭа рыҭахоит. Ҳәарада, ари аԥшьгара бзиаӡоуп. Аха араҟагьы ицәырҵуеит урҭ рзанааҭ хада дзырҵаша арҵаҩцәа рыҟамзаара иацу, зыӡбара мариам ауадаҩра. Ари аус алҵшәа аиурц азы, ацхыраара ҟарҵароуп аԥышәа ду змоу ҳашәҟәыҩҩцәа хатәрақәа. Ҳара ҳҭагылазаашьаҿы, ҳашәҟәыҩҩцәа рырҿиамҭақәа, зны аурыс бызшәахьы еиҭаганы ианаҳзыҟаҵа, уинахыс рымҩақәа иаҳа иаатуеит. Адунеи ажәларқәа идырдыртәуп ҿыц ишьақәгылаз Аԥсуа ҳәынҭқарра аԥызҵаз аԥсуа жәлар ишрымоу иҭышәынтәалахьоу асахьаркыратә литература. Уи азы иааҳалшо зегьы ҟаҳҵароуп иреиӷьу ҳлитературатә баҟақәа адунеи ажәларқәа рбызшәақәа рахь еиҭаргартә еиԥш.
– Аԥсны ашәҟәыҩҩцәа Реидгыла иахьа шаҟаҩы еиднакылода? Ирхышәҳәаауазеи алитератураҿы аҽԥышәара иалагаз аҿар, урҭ рахьынтәи ҷыдала шәзықәгәыӷуада, ишԥаҟоу даргьы шәаргьы шәеимадара? Ирашәҳәарц ишәҭахузеи мҩақәҵагак аҳасабала?
– Аԥсны ашәҟәыҩҩцәа Реидгыла иахьа еиднакылоит 46-ҩык арҿиаҩцәа: апоетцәа, апрозаикцәа, алитература ҭызҵаауа аҵарауаа. Ҳәарада, урҭ зегьы лыҵшәала еиԥшым, ԥшрала ишеиԥшым еиԥш, аха шамахамзар зегьы активла иалахәуп алитературатә процесс.
Алитератураҟны зыҽԥызшәо аҿар ыҟоуп, иагьмаҷҩым, ирацәаҩынгьы ҳрықәгәыӷуеит. Реиҳараҩык апоезиа рнапы алакуп, иҟоуп апроза аҟны зыҽԥызшәогьы. Аха аҽԥышәара мацара азхаӡом. Рхатәы бжьы рханы аԥсуа литература ашҭа инҭагыларц азы, ирацәаны рхы аџьабаа адырбароуп. Изӡатәузеи, ажәеинраалақәа рыҩра иаҿу зегьы поетцәахоит ҳәа ахәыцра иашаӡам, апроза знапы алаку зегьы шәҟәыҩҩцәа наӡаны ишзыҟамло еиԥш. Аха ԥсабарала арҿиаратә баҩхатәра злоу изы иахьа амҩақәа зегьы аартуп, ирҿиаразы ԥынгылак ыҟаӡам. Аха араҟагьы абаҩхатәра мацара азхаӡом, – иаҭахуп аџьабаа рацәа, адырра ҵаула, иҳараку аинтеллект. Абаҩхатәра змоу, ааԥсарада ихы аус анадиуло, убасҟан ауп арҿиаратә лыҵшәа бзиа аныҟало. Урҭ аҩбагьы еицызароуп, ихеибарҭәаароуп. Ашәҟәыҩҩцәа Реидгылаҟны еснагь иҟан арҿиара знапы алаку аҿар рахь азҿлымҳара, иҟоуп иахьагьы. Аҵыхәтәантәи ҩышықәса рыла ашәҟәыҩҩцәа Реидгыла ацхыраарала урҭ рахьынтәи ҩыџьа-хҩык, Урыстәыла ақалақьқәа рыҟны имҩаԥысуаз, алитература знапы алаку аҿар рсеминарқәа ирылахәхеит. Убри иалҵшәаны, ҳпоетцәа ҿарацәа рҩымҭақәа Урыстәыла иҭыҵуа алитературатә журналқәеи агазеҭқәеи рыҟны икьыԥхьын. Ҳҿарацәа рҩымҭақәа анылоит урҭ ирызкны иҭҳажьуа аизга «Ашацкыра». Уи аиқәыршәара акыр лџьабаа адуп апоетесса Заира Ҭҳаиҵыкәԥҳа. Иҟоуп зҩымҭақәа реизгақәа хаз шәҟәны Аԥсны иҭыҵхьоу. Ҳлитература иаҵагылароуп ҳашәҟәыҩҩцәа дуқәа зыԥсахша абаҩхатәра змоу ауаа. Ҳара уи ҳақәгәыӷуеит.
– Аԥсны ашәҟәыҩҩцәа Реидгыла иамоуп акьыԥхьтә органқәа, ажурналқәа: «Алашара», «Амцабз», агазеҭ «Аамҭа». Агазеҭ ақәра маҷуп, аха ажурналқәа ҭыҵуеижьҭеи акыр шықәсқәа ҵуеит. Аԥсны алитературатә ԥсҭазаараҟны урҭ ҭыԥс иааныркылозеи, ирылшахьоузеи, насгьы, иахьатәи русушьазы шәара шәгәаанагара шԥаҟоу, мҩақәҵагак аҳасабала ирзеиӷьашәшьозеи?
– Ажурналқәа «Алашара», «Амцабз», ишыбҳәаз еиԥш, зықәра маҷым, Аԥсны ашәҟәыҩҩцәа Реидгыла анапаҵаҟа иҟоу кьыԥхьтә органқәоуп, атрадициа бзиақәагьы рымоуп. Еиуеиԥшым аамҭақәа рзы урҭ аҩжурналкгьы редакторцәак раҳасабала ирхагылан аԥсуа шәҟәыҩҩцәа хатәрақәа. Убарҭ иреиуоуп иахьа иахагылоугьы. Ашәҟәыҩҩцәа рзы ажурналқәа цхыраагӡоуп, рҩымҭа ҿыцқәа раԥхьаӡакәны аԥхьаҩцәа иахьрызнарго ԥышәарҭоуп. Арҭ аҩжурналкгьы русура иагу иабзоу алацәажәара ҳаплан иарбоуп, ҳагьалацәажәоит. Уажәазы, зеиӷьашьарак аҳасабала исҳәарц исҭаху акык-ҩбак сырзааҭгылоит. Ажурнал «Алашара» – аԥсуа шәҟәыҩҩцәа Реидгыла иатәуп, аԥхьаҩ иахь инеиуеит, атиражгьы маҷым. Ус анакәха, ианыло аҩымҭақәа рсахьаркыратә ҩаӡара анаҩсгьы, уи еиқәзыршәо, знапы ахзыжьуа аредакциа аусзуҩцәа ирҭакԥхықәу аҟны иарбанзаалак хьысҳарак рымамзароуп, аԥхьаҩ иганахьала ҽԥныҳәак ҟазҵаша. Аҩбатәи: Зегьы иаҳзеиԥшу, иқәҳаргылаша зҵаараны иҟоуп, ҳжурнал «Алашара» есымза иҭыҵуа аҟаҵаразы аус аиҿкаара. Хымԥада иаҭаху акакәны иҟоуп, ахәыҷқәа ирызку ҳжурнал «Амцабзгьы» есымза аҭыҵра, насгьы уи аҿыгҳара ацҵара. Аха уи азы ари ажурнал аредакциа иацхраатәуп, ахәыҷқәа ирызку аҩымҭа ҿыцқәа аԥҵаны уахь рнагарала. Ари азҵаараҿы ирацәаны ауал ҳаҵоуп аԥсуа шәҟәыҩҩцәа зегьы. Иҳарҽеироуп, аԥсуа хәыҷқәа рааӡара ахьӡала. Имаӡам, аԥсуа хәыҷтәы литература шышьақәгылахьоугьы, иахьа ҳазҭагылоу аамҭа аҭахрақәа инарымаданы ҳахәаԥшуазар, иҟаҵоу аасҭа, иҟаҵатәу хараӡа ишеиҳау. Ҳарҿиаратә усураҟны уи ҷыдала ҳзызхьаԥшша зҵаароуп, еиҳараӡакгьы, иахьа ҳмилаҭ иеиуоу рӷьырак рхатәы бызшәа раҭәарымшьо аҟынӡа амилаҭтә хдырра ахьысҳара ҳанахаану аамҭазы. Аԥсуа бызшәа абзарагьы аԥсрагьы ахьынтәалаго ахәыҷқәа рхәыҷра аамҭазоуп. Ҳара иҳалшо аҟны ацхыраара раҳҭароуп ахәыҷқәа. Урҭ рыла иалагатәуп ҳбызшәа ахьчара, уи азы ирзаԥаҳҵароуп рықәра иаҵанакуа аҩымҭақәа. Ирзаҳуазеи арҿиамҭа дуқәа, уаҵәазы иаԥхьаша иахьа ианҳзымааӡа.
Ҷыдала Аԥсны Ахада ибзоураны, Аԥсны ашәҟәыҩҩцәа Реидгыла ҳазну ашықәс инаркны иаиуит акыр жәашықәсала ҳашәҟәыҩҩцәа ззыԥшыз, аха иахьанӡа ирмоуцыз алитература-уаажәларратә газеҭ «Аамҭа». Ари, иҵабыргыҵәҟьаны, ҳамҭа дууп алитературатә рҿиара знапы алаку, иазҿлымҳау зегьы рзы. Аԥсышәала мацара иҭыҵуа ари агазеҭ аԥсуа шәҟәыҩҩцәа, аԥсуа ҵарауаа, амилаҭтә доуҳатә культура амаҵ азызуа зегьы рзы, ргәы иҵхо арҿиаратә зҵаарақәа ахьықәдыргыло трибунак аҳасабала иҟаларц ҳҭахуп.
– Аԥсны Аџьынџьтәылатә еибашьра ашьҭахь акыр шықәса ауадаҩрақәа ыҟан ҳашәҟәыҩҩцәа рҩымҭақәа рҭыжьразы. Ишԥаҟоу иахьа уи аҭагылазаашьа? Ауадаҩрақәа шыҟац иаанхома, мамзаргьы аҭагылазаашьа еиӷьума?
– Иҵабыргны, иҟан ауадаҩрақәа, иагьмаҷмызт. Ҳашәҟәыҩҩцәа аҩымҭа ҿыцқәа аԥырҵон, ҳажәлар зегьы реиԥш рыԥсҭазааратә ҭагылазаашьа акырӡа ишыуадаҩызгьы. Аха, иаҳа иуадаҩыз – урҭ рҭыжьра акәын. Уи азы зда ԥсыхәак ыҟамыз афинансқәа дара усгьы ирымамызт, аҳәынҭқарра аиҳабырагьы ацхыраара дук ҟарҵартә еиԥш алшарақәа ыҟамызт. Аха аҭагылазаашьа иагьа иуадаҩзаргьы, ашәҟә ҿыцқәа ҭыҵуан, уарлашәарла акәзаргьы. Шықәсқәак раахыс аҭагылазаашьа шьаҭанкыла аҽаԥсахит. Еиҭашьақәыргылоуп Аԥснытәи аҳәынҭқарратә
шәҟәҭыжьырҭа, иазоужьуп иаҭаху афинансқәа, ишьақәыргылоуп есышықәса иҭыҵраны иҟоу аҭыжьырҭатә план, иаԥҵоуп уи знапы иҵызхуа, ишьақәзырӷәӷәо, ашәҟәыҩҩцәа хатәрақәа рыла ишьақәгылоу ашәҟәҭыжьратә хеилак.
Есышықәса иҭыҵуеит: зыԥсҭазаара иалҵхьоу аԥсуа шәҟәыҩҩцәа рҩымҭақәа реизгақәа томла, иахьа иҳалагылоу, зиубилеи шықәсқәа ыҟоу ҳашәҟәыҩҩцәа рҩымҭақәа реизгақәа, ҿыц иаԥырҵо рырҿиамҭақәа. Уаҩы деилаҳартә еиԥш иҟоуп адунеи астандартқәа ирықәшәо иҟаҵоу иҭыҵуа ашәҟәқәа ртехникатә хаҭабзиара.
Иҭыҵуа ашәҟәқәа аус рыдызуло зегьы рџьабааԥса роуеит, агонорар рзыршәоит ашәҟәқәа равторцәа. Ашәҟәыҩҩцәа Реидгыла иалоу рҩымҭа ҿыцқәа рҭыжьразы есышықәса ирзыԥҵәоуп 105 автортә бӷьыцқәа ирыҵаркуа, убри иназынаԥшуа ирзыԥҵәоуп Аԥсны ашәҟәыҩҩцәа Рассоциациа иалоугьы. Ҳәарада, урҭ рҭыжьразы иаҭаху афинансқәа Аԥсны Аҳәынтқарра абиуџьет иазоунажьуеит.
– Иааркьаҿны шәазааҭгыларц сҭахуп аԥсуа драматургиа. Уи ҭыԥс иааннакылозеи аԥсуа сахьаркыратә литератураҟны, насгьы, егьырҭ ажанрқәа ирҿырԥшны уаҩ дахәаԥшуазар, иабанӡашьақәгылахьоу. Ҭагылазаашьас иҟоузеи иахьатәи аамҭазы аԥсуа драматургиатә жанр аҿиараҿы? Насгьы ҩбаҟа ажәа акритика ажанр азы.
– Адраматургиатә ҩымҭақәа аԥхьаҩ иаасҭа изызку атеатртә ҟазароуп. Аԥсуа драматургиа ҳәарада ишьақәгылахьеит, ахатәы традициагьы амоуп. Аха иахьатәи уи аҭагылазаашьа ҳаигәырӷьартә еиԥш иҟаӡам. Амилаҭ доуҳала реизҳараҿы атеатртә ҟазара ахьынӡахәарҭоу уи иазхәыцны. Аԥсны аиҳабыра
рымчала еиҭарҿыцуп уи зыҩноу ахыбра. Ашьапықәгылара иаҿу Аԥсуа ҳәынҭқарра ауаажәлар рдоуҳатә культуратә ҩаӡара ҳарактәуп. Ари аус аҟны иалшаша рацәоуп амилаҭтә театр. Ҳтеатр милаҭтә театр наӡаны аҟаларазы, уи арепертуар еиҳарак аԥсуа драматургиатә ҩымҭақәа рыла ишьақәгылазароуп. Ахәаԥшыҩцәа асценаҟны ирбароуп зсахьаркыратә ҩаӡара ҳараку ҳаамҭазтәи аҩымҭақәа рыла иаԥҵоу аспектакльқәа.
Ҵабыргуп, адраматургиа ҷыдала ихьанҭоу литературатә жанруп, аха имариоу жанргьы ыҟаӡам. Аамҭа ҿыц азнеишьа ҿыц аҭахуп. Уи рҽақәдыршәароуп адраматургиа знапы алаку ҳашәҟәыҩҩцәа, ари ажанр аҟны рыҽԥыршәароуп иахьанӡа зыҽԥызымшәацгьы. Аԥсуа милаҭтә драматургиа аҿиара ацхраара рылшоит Акультура аминистррагьы. Сгәы иаанагоит иазхәыцтәуп ҳәа, асовет мчра аамҭазы адраматургиа знапы алакыз рырҿиараҿы астимул рыҭаразы иҟаз апрактика – иреиӷьыз аҩымҭақәа Акультура аминистрра аганахьала раахәара (ҳәарада, аҩымҭа ақәыргыларазы атеатр ианаднакыла ашьҭахь). Атеатр арепертуар ҳацхраарц ҳҭахызар, зны адраматургиа аҿиара иацхраатәуп. Даҽакала уи аҟны иҳагу харҭәаашьак ыҟаӡам.
Аԥсуа литературатә критика аҭагылазаашьа еиҳагьы ихьысҳауп. Уи аныҟам, апҟацаҳәа аҟамчхҟьара аналымша – алитературатә ҩымҭақәа рсахьаркыратә ҩаӡара ианымԥшыр ҟалаӡом. Уи ашазаргьы – ихәарҭоуп, ииашоу, иҵаулоу критиканы иҟазар. «Аиаша ашазаргьы, иҿало ашәыр хаахоит» аҳәоит аԥсуа жәаԥҟа.
Акритика аԥсыҽра, мамзаргьы зынӡа аҟамзаара иахҟьоит сахьаркырала иԥсыҽу, аԥхьаҩцәа ргьама лазырҟәуа аҩымҭақәа рҭыҵра. Хылаԥшрак рымаӡамкәа, иаазҭаххаз дара рхарџьала рышәҟәқәа рҭыҵра –
ахырҳага аасҭа аԥырхага ҟарҵоит. Аԥсны иҟазароуп рҿиаратә коллективк иалахәым, иҭрыжьырц ирҭаху аҩымҭақәа знапы иҵызхыша, зҭыжьра иаԥсоуи иаԥсами еилзыргаша амчра змоу маҵурак. Аԥснытәи аҳәынҭқарратә шәҟәҭыжьырҭахь, мамзаргьы ахатәы шәҟәҭыжьырҭақәа рахь аҭыжьразы инарго аҩымҭақәа, хымԥада ирыцзароуп аҭыжьра ишаԥсоу зҳәо арецензиақәа, уи иазку аԥышәа змоу аҟазацәа рҟынтәи, иаҳҳәап – Аԥсны ашәҟәыҩҩцәа Реидгыла аҟны ишыҟоу еиԥш.
– Хыхь, џьара ишәҳәеит, ашәҟәыҩҩцәа зымаҵ руа алитература ауп ҳәа. Ари ахшыҩҵак шԥеилкаатәу? Ашәҟәыҩҩцәа ззыхандеиуа алитература арҿиара азын мацароума, мамзаргьы даҽа хықәкык рымоума?
– Ашәҟәыҩҩцәа рырҿиамҭа ҿыцқәа раԥҵарала амилаҭтә литература амаҵ руеит уи аизҳара, амҽхак арҭбаара, арбеиара аганахьала. Алитература – аԥхьаҩцәа, амилаҭ рымаҵ ауеит. Ашьхақәа ацха зыҟарҵо дара рхазымацара акәӡам – ауаа рзоуп. Убарҭ ирҩызоуп ашәҟәыҩҩцәагьы, рырҿиамҭақәа зызку – ауаа, аԥхьаҩцәа роуп. Ашьхақәа рыцхеизгарҭа ашьхымзаҭра акәзар, ашәҟәыҩҩцәа рырҿиамҭақәа реизгарҭа алитература ашҭа ауп. Уи шаҟа иазыхандеиуа аҟара – уи ашҭа ԥшӡахоит, мҽхакы ҭбаала ажәлар рааӡараҿы рымаҵ ауеит. Анцәа иишаз ауаҩы, дхыбжаҿыбжамкәа, доуҳала иҳараку уаҩытәыҩса наӡаны иааӡара – абри ауп асахьаркыратә литература хықәкы хадас иамоу.
– Ишәҳәан еиԥш, ҳашәҟәыҩҩцәа ашьхыцқәа реиԥш аус руеит, арҿиамҭа ҿыцқәа аԥырҵоит. Шәара шәгәаанагарала, иаҳа хшыҩзышьҭра зҭахны иҟоузеи урҭ рырҿиараҟны ҳазҭагылоу аамҭа инамаданы иаҳҳәозар?
Дарбан шәҟәыҩҩзаалак, иара иаҳа игәы иҵхо атема дазхьаԥшуеит – уи иара изин ауп. Ҳҟазацәа хатәрақәа аӡәырҩы, Аԥсны Аџьынџьтәылатәи аибашьра анцозгьы, уи анаҩсгьы, иаԥырҵеит ҳауаажәлар зҭагылаз аамҭа иазкыз аҩымҭақәа, иаадырԥшит уи иалагылаз ауаа рхаҿсахьақәа. Ари уажәынахысгьы иацҵатәуп. Ҳара аиҭакра аамҭа ду ҳахаануп. Ҳазлахәыз аҳәынҭқарра ду еилаҳаит, аибашьра шьаарҵәыра ҳхаҳгеит, уааԥсырала ҳаилыршьааит, ҳазлааӡаз асистема ахаҭыԥан, иаҳзымдыруа даҽа ԥсҭазаашьа система ҿыцк ҳҭагылеит. Арҭ зегьы ауаатәыҩса ирнымԥшырц залшаӡом. Зегьы еилырганы, игәынкыланы аҿыц ԥсҭазаара аҽалархәра – ихьанҭоу процессуп. Аҳәынҭқарратә система аԥсахра иаҳа имариоуп, ауаҩытәыҩса дзышьцылоу ихәыцшьа ныжьны даҽа хәыцшьак, даҽа ԥсҭазааратә системак ҩнуҵҟала ирсаны адкылара аасҭа. Сара сгәанала, ари аамҭа ҿыц иаҳнаҭо ыҟазаргьы, иҳамнахуагьы рацәахоит, урҭ рыхьчашьа ҳҽанаҳзақәмыршәа. Аамҭа ҿыц – азнеишьа ҿыц аҭахуп. Аамҭа ҿыц афырхацәа ҿыцқәа алиаауеит. Уи азы алитератураҟны ицәырҵроуп урҭ афырхацәа ҿыцқәа рхаҿсахьақәа иҵегьы инарҭбааны. Аҿар ирыҭатәуп рыԥсҭазаараҟны изҿыԥшыша алитературатә хаҿсахьақәа. Урҭ рыла иааӡатәуп ҿыц игыло абиԥарақәа. Ирылааӡатәуп: аԥсадгьыл абзиабара, иаҭахханы ианыҟала, уи ахьчаразы ахамеигӡара, ауаҩытәыҩса иагьа аамҭа хьанҭа дҭагыларгьы – дышуаҩытәыҩсоу иаанхара. Ҳара еснагь ашәарҭара иҭагылазаауа милаҭ маҷуп, ҳавара дыҟоуп – еснагь ишәарҭоу, ҽеиқәкышьак змам аӷа. Уи азы еснагь иаҭахуп агәҽанызаара амазаара, шәарҭарак аныҟало азы аҿагылара иазхианы аҟазаара. Акырӡа иацклаԥшны, зегь рыла ишәаныизаны иазнеитәуп ашколқәа рыҟны изхысуа аԥсуа
литература арҵага шәҟәқәа реиқәыршәара. Уаҵәтәи ауаҩы, иаҳҳәап, аколлективизациа атема иазку аҩымҭақәа рыла даҳзааӡаӡом. Иаҭахуп: аҩымҭа ҿыцқәа, ахаҿсахьа ҿыцқәа, ҳазну, ҳазныло ԥхьаҟатәи аамҭаҿы рымҩа дзырбаша аԥҵамҭақәа.
Аамҭа ҿыц иақәнаго, иаҵамхо ауаҩ ҿыц иааӡара анҳалымша – ԥхьаҟа цашьа ҳамаӡам, аамҭа џьбара ҳаҵанарӡуеит. Абри аус аҟны иалшо рацәоуп асахьаркыратә литература.
– Иаазыркьаҿны акәзаргьы, шәырзааҭгылеит 80 шықәса ирҭагӡаны аԥсуа сахьаркыратә литература иамоу арҿиаратә еихьӡарақәа, иара убас шәрылацәажәеит аҭыԥ змоу апроблемақәагьы. Аҵыхәтәантәи сызҵаара аҭак ҟаҵо, шәазааҭгыларц сҭахуп ашәҟәыҩҩцәа Реидгыла аиубилеи амҩаԥгаразы иазыԥхьагәашәҭаз аусмҩаԥгатәқәа, насгьы амҩаԥгаразы ҿҳәарас иарбоу?
– Ҳиубилеи аԥылара иазку аусмҩаԥгатәқәа ҳрылагахьан иҳаҩсыз ашықәс инаркны. Ҳаидгыла ахадара аӡбарала иаԥҵан аиубилеитә шәҟәқәа рҭыжьразы: аредакциатә еилазаара, иреиӷьу аҩымҭақәа ралԥшааразы акомиссиақәа ԥшьба. Иахьа аҭыжьырҭаҿы ирымоуп: аԥсуа поезиеи аԥсуа прозеи реизгақәа ҩба, аԥсуа поезиеи аԥсуа прозеи урыс бызшәала еиҭагоу аизгақәа ҩба. Урҭ аизгақәа рыԥшьбагьы автортә бӷьыцқәа 100 ирҭаӡо еиқәыршәоуп. Ҳәарада, арҭ аиубилеитә шәҟәқәа ирылоуп иахьа Аԥсны ашәҟәыҩҩцәа Рассоциациа иалоу ҳашәҟәыҩҩцәа рҩымҭақәагьы. Аиубилеи иазкхоит ҳжурналқәа «Алашара», «Амцабз» рномерқәагьы. Аԥсны ашәҟәыҩҩцәа Реидгыла 80 шықәса анахыҵуа аамҭазы аҳамҭа ду ҟарҵеит Аԥсны аиҳабыра. Ҷыдала Аԥсны Ахада ицхыраарала, ҳазну ашықәс инаркны ҳаидгыла иамоуп акыр жәашықәса ҳаззыԥшыз, аха иаҳмоуцкәа иҟаз, есымза иҭыҵуа алитературатә газеҭ «Аамҭа». Ари цхыраара дуны ҳахәаԥшуеит. Ҳиубилеи иазаҳкуеит ҳгазеҭ аномерк инеизырҳаны. Аиубилеитә шықәса инамаданы, акырынтә еиҿаҳкаахьеит аԥхьаҩцәеи ашәҟәыҩҩцәеи реиԥыларақәа, иацаҳҵоит уажәынахысгьы. Аиубилеитә гәырӷьаратә еилатәара азгәаҭоуп декабр мзазы. Зегьы ишәыдаҳныҳәалоиг! Шәхы алашәырхәырц ҳҭахуп, бзиала шәаабеит!
– Иҭабуп ҳәа шәаҳҳәоит ҳазҵаарақәа рҭак ахьыҟашәҵаз азы. Ишәзеиӷьаҳшьоит шәырҿиараҿы аихьӡара бзиақәа!
Аиҿцәажәара анылҵеит Альбина Анқәаб
(Д. Гәлиеи уи иаамҭеи рзы гәҭахәыцрақәак)
Аԥсуа сахьаркыратә литература ашьаҭаркҩы Дырмит Гәлиа ҳанихцәажәо, ҳаԥсуа жәлар рзы рккаҩык иаҳасабала иааԥсара дуқәа ҳанрылацәажәо, уи илиршаз злаилиршаз уаҩы иааџьеишьартә аамҭа бааԥсы дшахааныз атәы мҳәакәа, иара ихаҭара ахьынӡаҳараку инарҵауланы еилкаашьак амаӡам. Ҷыдала ҳарзааҭгылап: Гач хәыҷы изнапык ала ианду лнапы кны, егьи инапала амҿы иалхыз иӷба хәмарга импыҵырӷәӷәа, иҭаацәеи иареи атәым ӷба дуқәа ирҭарцаларц, урҭ ахьыӡхгылаз амшын агаҿахь ианнарцози, даҽа ҩажәи жәохә шықәса рнаҩс, раԥхьаӡатәи аԥсуа сахьаркыратә шәҟәы анҭыҵуази рыбжьара, уи дызлыҵыз иуаажәлари иара ихаҭеи зҭагылаз аамҭа.
Ишдыру, аамҭа џьбара афырхацәа цәырнагоит. Иуаажәлар ахьанҭара ианҭагылоу, ҷыдала ахаарԥшра – ауаа зегьы лахьынҵас ириҭаӡом анцәа. Уи илԥха зиҭаз роуп руаажәлар рхыргәаҟны наӡаӡа ифырхацәаны раанхара аҽаԥсатәра зылшо. Убри аҩыза алахьынҵа ҳазшаз изаҭәеишьаз уаҩын, зуаажәлар рзы ицәымзаркыраны аҟалара зылзыршаз, 1874 шықәсазы Уарча ақыҭан ииз асаби. Уи деизҳауан аԥсуаа рҭоурых ҵаула аҟны зегь раасҭа ирцәыхьанҭаз, жәларык раҳасабала инҵәозар инҵәартә еиԥш аамҭа бааԥсӡа ианҭагылаз.
Иара диит ашьаарҵәыра зцыз аурыс-кавказтә еибашьра еилгеижьҭеи жәашықәса ааҵуаны еиԥш. Ишдыру еиԥш, ҵыхәаԥҵәарак амаӡамкәа, акыр
жәашықәса ицоз ари аибашьра аҟны ртәылақәеи рхақәиҭреи рыхьчаразы, уаҩы ихаҿы изаамгара афырхаҵара аадырԥшит, Кавказ зқьышықәсала ԥсадгьылс измаз ашьхарыуа жәларқәа. Аха рфырхаҵара еиқәнамырхеит, – ҵҩа змамыз, рыцҳашьара зламыз аимпериа амчқәа, ацәқәырԥа бааԥсӡақәа иреиԥшха аҵыхәтәантәи ржәыларақәа ирхәаҽит, ишьаҟьаны ирхысит. Зыԥсҭазаара иамеигӡакәа ахақәиҭра иахҭнызҵаз, рыбаҩқәа рышьхақәа ирзынхеит. Урҭ иаҳа насыԥ рыман. Аимпериа ахымца иацәынхаз, ириааиз рнапаҵаҟа ианаанха, атәра ишҭадыргылоз иазхәыцны, хаҭалатәи рхақәиҭра ахьчара рылшарашәа агәыӷра рыманы, динла ирзааигәаз даҽа империак ахь еиханы, амшын иӡхылеит. Ҳәарада, иазхәыцуаз рацәаҩын, атәымџьара ԥсҭазаара бзиак шырзыԥшымыз, аха агәыӷра рыман рыԥсадгьыл ахақәиҭтәразы, мышкы зны ахынҳәра шрылшоз, уи рыҵарҳәон аҭырқәцәагьы.
Зыԥсадгьыл иқәымҵыр ҟамло аҭагылазаашьа зырҭаз кавказтәи ашьхарыуаа рыгәҭаҵәҟьа иҟан аԥсуа жәларшьҭрақәагьы. Ишҳәыԥыз амшын аӡхылара рықәдыршәеит: аибӷаа – аҳҷыԥсаа, ԥсҳәаа, асаӡқәа, анаҩс, хышықәса рышьҭахь – далаа, ҵабалаа. Уи ацәцашьа рхы рзақәмыршәеит, изҭадыргылаз арежим рызхымгакәа Лыхнытәи ақәгылара еиҿызкааз, анаҩс Аҟәа рнапаҟны аагара зҽанызшәаз, аха иззамуз бзыԥаа рыхәҭакгьы.
Разҟыцәгьаран ирзыԥшыз османаа римпериахь инанагаз. Атәымџьара аԥсҭазаара иацыз арыцҳарақәа уааԥсырала еилыршьааит: амлакра, аҩныдара, азиндара, ачымазара, аибашьрақәа дара ртәы ҟарҵеит. Империак иқәҵны даҽа империак ахь рнеира, амца иацәшәаны аӡыршы иҭаԥалаз иеиԥшнатәит.
Кавказ аҩнуҵҟа зтәылақәа ирцәынханы иҟазгьы, анцәа иишаз ауаатәыҩса ирыхәҭоу аԥсҭазаара иацәыхаран. Анаҟәа еиқәаҵәеиԥш ирхатәан џьара лашарак аазмышьҭуаз ацаризм амчра, рсоциалтә ҭагылазаашьа хгашьак амамкәа иларҟәын, рмилаҭтә ԥагьара хҽын, жәашықәсала абџьар кны иззықәԥоз ахақәиҭра аҩыза азхәыцраҵәҟьа рзымгәаӷьуа ргәы ҭаԥҽын. Абасеиԥш ауаатәыҩса рыԥсҭазаараз зда ԥсыхәак ыҟамыз зегьы ирылхәдаатәын, уи ариашаразы иарбанзаалак мчык рымамызт. Зшьапы изықәымгыло, зыбӷашшара ԥҵәаны ишьҭаз алым еиԥшын. Абас, насыԥдарыла иҭәыз аԥсҭазаара рзаԥҵан.
Гәлиа Иасыф-иԥа Гач хәыҷы, ԥшьышықәса ихыҵаанӡа, цәгьам-бзиам еиқәханы иҟан Аԥсны Ду аҳра иаҵанакуаз адгьылқәа рыҟны ибзазоз аԥсуаа. Аҳ дхырҵахьан, иҭагылазаашьа гәыҭшьаага изхымгакәа дыԥсны дааргахьан, ижәлар рхыргәы далхны Мықә ауахәамаҟны анышә дамардахьан, ихаҭа ҩынҩажәа шықәса инеиҳаны дызхагылаз аҳра амцахә дырцәахьан – ахьӡ ахыхны даҽа хьӡык арҭахьан, иҭаацәара ду, ишьҭамҭа еиуаз зегьы, рыԥсадгьыл аҟны анхара азин рымырххьан, атәымџьара аҟазаара лахьынҵас ирырҭахьан. Аха еибашьрак ахьыҟамыз рыԥсадгьыл иахын ауаажәлар. Рҟазшьақәа дырӡуамызт, мазара дук иалаҟамзаргьы, раԥсуара еиҷаҳаны иныҟәыргон, иаргьы дара ныҟәнагон. Ҳәарада, агәра ганы иҟан мышкызны изҭагылаз аасҭа еиӷьыз даҽа аамҭа бзиак шырзыԥшыз. Аха уи аамҭа ааира ахаҭыԥан даҽакын ирзыԥшыз: рхы иҭамыз, ргәы иҭамыз, ирбахьаз аицәа дзырбашаз, рхәыҷқәеи дареи еибааӡартә иҟазымҵашаз. Акәыкәуқәа еицлабны анхацәа алаҵарахь инаԥхьо анҿырҭуаз ааԥынра мшык азы, Аԥсны агаҿа иааӡыхгылеит Гач хәыҷы ихаан иимбацыз аӷба дуӡӡақәа. Азныказы дреигәырӷьеит: иџьеишьеит, илакәишьеит, агәырӷьара дамҽханакит.
Еилкаашьас имази хышықәса рыда зхымҵуаз ахәыҷы урҭ аӷба еиқәаҵәақәа ԥсрамзар бзиак шаарымгаз, ахы шарҵасыз аурыс-аҭырқәатә еибашьра ҿыц. Лассы Аԥсны ахы-аҵыхәа агаҿақәа рыҟны аӡхыҵра иалагеит ашьа ишылагылаз изызҳаз, ауаатәыҩса рахь арыцҳара закәу зхадыршҭхьаз асулҭан ируаа. Амцабзи алҩеи рыхәылҟьо ахысра иалагеит Гач азныказы дзеигәырӷьаз аӷбақәа. Агаҿантәи дахьынаԥшуаз ибарҭан алашьцара иатәнатәхьаз ажәҩан агәы ҵырлашаауа дгьыл харак абылра ишаҿыз. Ари, абасеиԥш ахыбра рацәа ахьеилагылоу, ауаа рацәа ахьеиланхо, џьара ҭыԥк ыҟоуп ҳәа макьаназ зыӡбахәгьы имаҳацыз Аҟәа акәын, иалахысуаз аҭырқәа бзарбзанқәа ирыхҟьаны – абылра иаҿын. Османаа рыр ирыцыӡхыҵит абџьар зкыз, жәашықәса ари адгьыл иацәыхараны иҟаз, Кавказтәи аибашьра ихнарҵәахьаз иреиуаз: абџьар зкыз аԥсуаа, аубыхцәа, адыгаа, хыԥхьаӡарала иагьмаҷҩымкәа. Урҭ арахь иаазгаз агәра ддыргахьан, дара рыцхыраарала, Аԥсны аурыс ар рҟынтәи ианҭацәха, рҭаацәарақәа рыманы ахынҳәраз рымҩақәа шаатуаз, рынхарҭақәа ирзыхынҳәырц аҭагылазаашьа шроуаз. Уи азы, ирылымшазгьы рхы иалдыршарын, зыԥсадгьыл иазхьаауаз, атәымџьаратә ԥсҭазаара ахгара уаҳа чҳашьа змамыз Кавказ аҵеицәа. Иззааргаз аус маншәалахар: – рыԥсадгьыл иазыхынҳәрын, рабацәа рҭыӡҭыԥқәа ирхыларын, ҿыц амца еиқәырҵарын, иманшәаламхаӡаргьы, рнышәнап ара иҟаларын – уигьы насыԥын дара рзы.
Ирзааиз аамҭа, аҵыхәтәан дара рзыҳәан ихырҵәагахар шалшоз иазхәыцны, зыԥсадгьыл иазынханы иҟаз аԥсуаа неилацәажәаны, ишәаны-изаны, излауала рыжәлар реиқәырхаразы мҩак иашьҭалеит. Иӡбаны ишьҭырхит, рашьцәа шрылазгьы, иӡхыҵыз ар ирҿагыларц. Аха, уи азы абџьар аҭахын, арахь, аҭыԥантәи амчрақәа ажәлар абџьар рылыргахьан.
Рҿахәы еиҭазҳәашаз гәыԥҩык ацҳаражәҳәаҩцәа нарышьҭит, Аҟәа итәаз аурыс ир рдивизиа ахада, аинрал Кравченко иахь. Ажәлар рыхьӡала аҳәара ҟарҵеит бџьарла еиқәиршәарц. Ажәа ирҭеит, иара ир инарылагыланы, ртәыла иақәлаз аҭырқә мпыҵахалаҩцәа ишрабашьуа. Раԥхьатәи реицәажәараан ажәа риҭеит, ирызхаша абџьар шриҭо ала. Уи иақәгәыӷны, аԥсуаа мап ацәыркит аҭырқәцәа рыр рхадацәа уанӡа ирыдыргалахьаз абџьари аџьыԥҳани. Аха иажәа деижьеит аинрал, – абџьар римҭеит.
Зыуаажәлар ззыԥшыз ацҳаражәҳәаҩцәа ҿыц изнеит аинрал. Еиҭа рҽаныршәеит: абџьар риҭаны ианыҟала, аҭырқәцәа рабашьраҟны аҭыԥантәи аԥсуаа иара ир ишрыцхраауа атәы ихы аҭагалара.
Усҟан тәамбарыла абас аҭак риҭеит аинрал: «Шәара агәаҟқәа шәыцхыраара дазрыцҳаӡам ҳаб Аҳәынҭқар». Уи аухаҵәҟьа, иӡхыҵыз ар рҿагылара ахаҭыԥан, ир иманы ашьхаҟа деихеит, аԥсуааи иӡхыҵыз ари ааизныжьны.
Аҭырқәцәа рҟынтәи абџьар рыдыркылар акәхеит, даҽа мҩак зырымҭаз аԥсуаа.
Аԥсны ахы-аҵыхәа зехьынџьара имҩаԥысуан аибашьра бааԥсқәа. Аҭырқәцәа рыр раԥхьа игылан аԥсуаа: атәыла иаԥшәымацәаз, изыхьмыӡӷыз, изықәгәыӷуаз аиааира ашьҭахь, ҽыԥныҳәак рымамкәа раԥшәмара аанкылара зҭахыз. Ҳәарада, зегь раасҭа ааха зауазгьы дара ракәын. Аха рыԥсадгьыл ахақәиҭтәразы иага фырхаҵара аадырԥшызаргьы ирзамуит, – рынасыԥ иаламызт: мыцхәы еилыршьааит, ааха зауз аҭырқәцәагьы ахьаҵра иалагеит.
Усҟан еицәажәеит аурыс еинралцәеи аҭырқәа ир рԥашьацәеи, еиқәышаҳаҭны иагьырыӡбеит, атәыла аурысқәа ирзынхо, ажәлар хырҵәаны аҭырқәцәа ирго. Аинрал Алхазов (Алхазишвили) Кавказ Ахылаԥшҩы
иҟынтәи адҵа иоухьан, аԥсуаа рхырҵәара зегь рыла ишацхраатәыз. «Ԥсыцқьала» инеигӡеит аинрал инапынҵа: аҳәынҭқар ируаа ржәыларақәа аанкылан, аҭырқәцәа аӡара рыҭан ажәлар рхырҵәаразы. Уинахыс еицхырааит, уанӡа еиҿагыланы еибашьуаз аҩрык, – иалагеит зразҟы рыӡбаз аԥсуаа рхырҵәара.
Мызки бжаки рхы-рҵыхәала, цунами бааԥсӡа нархаԥаны инықәыӡәӡәаа иагазшәа, рыԥсадгьыл дара рыла иҭацәит, – реиҳараҩык амшын иӡхырҵеит. Иара усгьы ргәаҟны иҟамыз, аимпериа азакәанқәа изырмышьцылаз, урҭ рыҵагылара зхы иззалмыршаз аԥсуаа, еснагь ишәарҭаз, аҳәааҟны иҟаз ари атәылаҿы дара ахымкәа аҟаҵара, ҳәарада, иазхәыцуеижьҭеи акрааҵуан аҳратәра амаҵуҩцәа. Аха изыхдырҟьаз ҳәа ус дук ыҟаӡамкәа жәларык рхырҵәара, – адунеи аҟны раҳаҭыр ланарҟәуан. Уи азы аамҭак ааира иазыԥшын. Иааит уи аамҭагьы. Зхы рҵысыз аибашьра, уи анагӡаразы ҭагылазаашьа маншәалан, – ирылдыршеит апровокациа рзуны дара ирҿагылартә аҟаҵара, уи азхан рыгәҭакы анагӡаразы. Харада ахара рыдҵаны, рымч мырхакәа зыԥсадгьыл иахыкәкәааны амшын ихырҵаз ахҵәацәа ирылаз Гач хәыҷы, дшыхәыҷӡаз далаԥшны ибеит: ижәлар зегьы реиԥш дзыхшаз рымчыдара, аибашьра иацыз ашьаӡагәаӡа, агәыҭҟьара, амшын мҩа ирзаанагаз агәаҟрақәа, атәымџьаратәи аԥсҭазаара. Ахәыҷы, иқәлацәа зегьы реиԥш, дрылхәдаан ахәыҷра иацу ахаара-бзаарақәа зегьы.
«Ари атәыла уаҳа Аԥсны ҳәа узазҳәом, иҭацәит, ҿааҳәырак рымамкәа иқәӡааит уи зтәыз ажәлар» ҳәа азырҳәо иалагеит. «Уи атәылаҟны анхара знаало ҳара ҳауп» ҳәа, рыжәлар Аԥсныҟа ихьадырԥшуа игылеит, Қарҭтәи ақырҭуа интеллигенциа еиуаз аӡәырҩы. Ус рҳәартәеиԥш азин рымангьы ирыԥхьаӡон: имаҷымкәа рџьабаақәа ыҟан аԥсуаа
рабашьраҟны, рқыҭақәа рбылраҿы, ихырҵәаны агаҿахь рнацараҿы, – зықьҩыла аҳәынҭқар ир ирылан, дара рыуаажәлар иреиуаз. Аха аԥсуа хҵәацәа, иагьа гәаҟра рхыргазаргьы, рыԥсадгьыл аӡәы ирҭарц рҭахымызт. Ирҭахымызт ԥсадгьылда атәымџьара аҟазаара, аҽыԥныҳәа зцыз аԥсҭазаара. Зегьы ирзымгәаӷьызаргьы, ма ирылымшазаргьы, агәаӷь џьбара змаз аӡәырҩы Аԥсныҟа ахынҳәра иалагеит. Имариамызт ари аусгьы, – ирацәан уи иаԥынгылаз амчқәа.
Ҭырқәтәыла агаҿа, ҩныда-гәарада абнақәа ирылатәаз ахҵәацәа рмазара хәыҷқәа неилаԥсаны, қьырала ахатәы шхәақәа аанкыланы, маӡа амшын ианхылоз игәазҭаз аруаа «шәымцан» ҳәа рымҩа иаԥынгылон, ирыцәхылаз ирышьҭахысуан, изыхьӡаз мчыла агаҿахь идырхынҳәуан. Гәымбылџьбарала ирызныҟәон, зынасыԥ иаланы, амшын цәқәырԥақәа ирцәынханы, Аԥсны агаҿа аҿынӡа анеира зылшазгьы. «Акардонқәа» ҳәа изышьҭаз, аимпериа архәҭақәа, иӡхыҵырц аԥшьызгоз раамышьҭразы агаҿа рҷаԥшьон, иааӡыхгылаанӡа хымцала ирԥылон. Аха насыԥны, агаҿа зехьынџьара иахылаԥшыртә еиԥш амчқәа рымамызт, – аԥсуаа анхдырҵәа ашьҭахь, аҳәынҭқар ир, макьана аибашьрақәа ахьцоз Карс аганахь идәықәырҵахьан. Иҟаз аҭагылазаашьа рхы иадырхәеит ахҵәацәа, – иагьа ԥынгыла рырҭозаргьы, уахынла мацара, гәыԥ-гәыԥла иӡхыҵуан иахьрықәманшәалахоз аҭыԥқәа рыҟны, уинахыс рыԥсы ӡаны, агаҿақәа инарцәыхараны, аруаа ахьыҟамыз абнақәа рҿы қьалақәак наргыланы аамҭала иныҵатәон... Абас мацара, зны иҭадырбаз, аха кәара-кәара ааира иалагаз аӡыхь иаҩызаха рыԥсадгьылахь ахынҳәра иаҿын. Ахынҳәра зразҟы иалаз иреиуан Гәлиаа рҭаацәарагьы. Иагьа уадаҩра даниазаргьы, ихәыҷқәа ҩыџьа амҩа рызхымгакәа
ицәыԥсызаргьы, изынхаз иманы шьапыла мацара амшын дахыкәшаны, Трабзонынтәи Аԥсныҟа иааигеит Гәлиа Иасыф иҭаацәа. Ҳара аԥсуаа иаҳҳақуп уи ахаҵа иԥсаҭа аҿаԥхьа ахырхәара!
Рнапқәа рџаџа аӡәгьы дырԥымлаӡеит, алашьцара рҽалакны Уарча иахьнеиз: ақыҭауаа аамҭа аӡыблара иагахьан, рҭыӡҭыԥқәа еилаццышә ишьҭан, рымхурсҭақәа ажәырҭ рхысхьан, амҩахәасҭақәа еималахьан. Анкьатәи ақыҭа зыԥсы ҭаны иахыз – ахәаҷамаҷақәеи, аԥсаатәқәеи, ибнакыз алақәеи ракәӡан. Ицәахьаз иабацәа рхәышҭаара ааԥшааны, дазыҳаҵҳаҵо амца неиҿеикит. Уи иахылҵыз алҩаҵәгьы аҽеиҵыхны ажәҩанахь ахалара иналагеит. Аха нҵыра рымамызт Иасыфи иҭаацәеи ргәырӷьарақәа. Уи аҽныҵәҟьа, рыҽқәа ирықәтәаны иаарыдгылеит ажандармцәа: «Араҟа анхара азин шәымаӡам, шәықәҵны шәцароуп» ҳәа иаагылеит. Дара рзыҳәан итәымыз уаан, Урыстәылатәи апаспорт змамыз «асасцәа ҟьалақәа». Игәынамӡарақәа иҳәазаргьы, мыцхәы иамеимкит Иасыф, – еиликаауан, урҭ дырҿагылартә еиԥш мчык шимамыз. Уи азы, иҭаацәа аашьҭыхны, ҿыц еиқәиҵаз ихәышҭаара еиҭах иааныжьны, Кәыдры ахықәахь амҩа дықәлеит.
Ари зегьы иалаԥшуаз Гач хәыҷы изеилкаауамызт: ҽынла абнақәеи аԥсыжырҭақәеи рыҟны рҽыҵәахуа, ауаа ирымбартә уахынла мацара амҩа иқәланы, џьахаџьафарыла ааӡаб рыхганы, ахыбрақәа ццышәыртәхьазаргьы, аныҟәашьа ахьиҵаз, дахьыхәмаруаз, ашәыр хаақәа зҿалалоз аҵлақәа ахьгылаз ашҭаҿынӡа ианааихгьы, ахылԥа ҟаԥшьқәа зхаз урҭ ауаа мымыршәагақәа араҟа раангылара ахьырымуаз, рыбжьгәаҩақәа рхацаланы ацәҳара иззаҿыз. Изеилкаауамызт ахәыҷы, мыч дук имоуп ҳәа дызхәаԥшуаз иаб, урҭ дырҿамгылаӡакәа рҳәатәы дахьацныҟәаз. Макьана изымдыруаз рацәан Гач хәыҷы.
Ииулакгьы, иҭаацәа аӡы иамыршьыкәа ирганы, ахьҭа иакны ишыӡаӷәӡаӷәуаз иманы днеит Аӡҩыбжьаҟа: ахҵәара иацәынхази, ихынҳәны аара зылшази ԥыҭҩык ахьынхоз. Аԥсҭазаара бзиа иацәыхаран Аӡҩыбжьаа, аха рхыбрақәа ыҟан, иаҩцамзаргьы афатә-ажәтә рыман, арахәгьы рзанын. Гәыблыла ирыдыркылеит, аџьамыӷәацәгьа рыхганы рыԥсадгьылахь ихынҳәыз ари аҭаацәара, – рыԥсгьы еиқәдырхеит. Анаҩс, ирзалырхыз адгьыл аҟны, инеицхырааны қәацәк наргыланы, Иасыф иҭаацәеи иареи ахныҵакырҭа рзыҟарҵеит. Уинахыс уаҟа иаангылеит, анхамҩа ҟарҵеит. Забацәа рхәышҭаара амырцәара иазгәышьуаз, Иасыф ииҭахыз илдмыршеит. Аха усгьы Аԥсны дыҟан, – уи ҳамҭан анцәа иҿынтәи. Дызлаз ауаа аԥсыуаан: агәыбылра рылан, арыцҳараҟны еилибакаауан. Аӡҩыбжьаа рылоуп уи ишидырыз, ихынҳәыз ахҵәацәа, досу дыхҵәаанӡа дахьынхоз анхара азин ширымҭоз, Кәыдри Гәымсҭеи рыбжьара аԥсуаа анхаразы зынӡа азин шрымырххьаз.
Иасыф, ахәышҭаара ҿыц ҟаиҵазаргьы, хьаас имамкәа дыҟамызт, дахьынаԥшуаз ибарҭаз, Кәыдры нырцәала, уаатәыҩсала иҭацәыз Уарча иҟаз иабацәа рхәышҭаара. Уи ҿыцәаахьан, – ҿыц аиқәҵара азин имамызт. Дыршьак имамызт, даҽа шәышықәса инеиҳаны, џьара аԥсыуак уахь нхара ҳәа дышзымнеиуаз.
Ш. Инал-иԥа иҩуан: «... Гәымсҭа ауачастка иаҵанакуаз иаб иџьынџь, иқыҭа Уарча анхара дақәиҭырымтәит. Убри аҟынтәи уи дцаны, абжьыуаа рҿы дынхеит, Аӡҩыбжьа ақыҭан, Кәыдры ауачастка иахьаҵанакуаз».
Ахҵәара иацәынханы Аԥсны иҟази, ҿыц иазыхынҳәызи, ԥсҭазаара бзиак шрымамызгьы иаҳа изхәаҽышаз аамҭа бааԥсы рзыԥшын раԥхьаҟа. Ашьхарыуа жәларқәа ҟәыбаса иқәҵаны, аибашьра иацәынхазгьы ртәылақәа ирыхцаны амшын иӡхызҵаз, «Ахақәиҭтәҩы» ҳәа ахьӡ ҷыда шихырҵахьазгьы, аха ажәларқәа ршьа зымпыҵататаз Урыстәыла аимператор Алеқсандр II, 1880 шықәса, маи 31 рзы иԥсра мызқәак шагыз, аурысаҭырқәатә еибашьра аамҭазы, аимпериа зыԥсахыз ҳәа ииԥхьаӡаз аԥсуаа, «ахара зду ажәлар» ҳәа ацәаԥҽыга хьӡы рхиҵеит.
Убри инаркны арежим бааԥсӡа рзаԥҵан аибашьра аамҭазы аҳәынҭқар имчра иадгылаз ԥыҭҩык рыда – аԥсуаа зегьы: иҭауадызгьы, иаамсҭазгьы, инхаҩызгьы, хәыҷгьы-дугьы, агара илазгьы налаҵаны. Уи ахьӡ дамыӷа рыхны иир акәын макьаназ амгәарҭа иҭазгьы.
Адунеи ианыз ажәларқәа зегьы реиԥш, даргьы анцәа иишаз жәларык ракәӡамызшәа, изыхдырҟьаз цқьа иҭымҵааӡакәа, иҟалаз, дара рхаҭақәа ирзеиҿыркааз апровокациа ишахҟьаз рзымдыруазшәа, харада ахара рыдҵан, ртәыла аҟны «аамҭала инхо ауаа» ҳәа иԥхьаӡан. Ачынуаа рҿала ажәлар ирылаҳәан, ирзаԥырҵаз арежим аԥҟарақәа ианрыцымныҟәа, Сибраҟа ахҵәара шырзыԥшыз. Аԥсуаа рԥеиԥш азы ирхәыцуаз рацәан, аҳратәра аҭыԥантәи амчра ахадара. Ирырҭаз арежим, аԥсуаа Ҭырқәтәылантәи рыхынҳәрақәа ааннакылап ҳәа игәыӷуан. Аха уи амыхәеит: аргама аара рылдмыршозаргьы, маҷ-маҷ акәзаргьы маӡала аара ишаҿыц иаҿын.
Арежим џьбара рызхымгакәа, рашьцәа ахьыҟаз Ҭырқәтәылаҟа ацара зҭаххо рацәаҩхап ҳәагьы иақәгәыӷуан. Аха уигьы ишырҭахыз иҟамлеит, – ицаз ыҟазаргьы, зҭаацәа уахь иагахьаз ԥыҭҩык ракәхеит. Зегьы шҳәыԥыз ҿыц рхырҵәара ргәы азыҳәозаргьы, аамҭа иауамызт, – аибашьра нҵәахьан. Ус анакәха,
«ахара здыз ажәлар» рхы рцәымыӷхартәы аҟара аԥсҭазаара хьанҭа рыҭатәын, ҳара ҳаԥсыуаауп, ари адгьыл зтәу ҳара ҳауп ҳәа рзымҳәо, рхы рзышьҭымхуа ихәаҽтәын, аҵыхәтәан дара рхала: рбызшәа карыжьрын, рҟазшьақәа рыԥсахрын, жәларык раҳасабала идырҩашьарын.
Аԥсуаа (аурысқәа рганахьала аибашьра иалахәыз ԥыҭҩык рыда), Кәыдри Гәымсҭеи рыбжьара дгьыл ҿаҵак иадамзаргьы амазаара, анхара азин рымхын. Азин рымхын Аԥсны амшын агаҿа зехьынџьара, х-километрак уи иазааигәаны анхарагьы. Азин рымамызт Аҟәа ақалақь аҟны: аҽыхәышәтәраз ашьҭалара, ҳақьымк иҟны анеира, хәшәык аахәара. Арҭ аамҭақәа раан Аԥсны аҭыԥ рыман азҩаҿкы чымазарақәа: «испанка», аршра, ацәырԥшӡа, аимҳәачымазара. Амедицинатә цхыраара амамзаара иахҟьаны, рыԥсҭазаара иалҵит зықьҩыла аԥсуаа.
Изҭадыргылаз изымхакәа, аполковник Аракин апроект ҟаиҵеит, аԥсуаа ахьынхоз рқыҭақәа рҟынтәи ихырҵәаны, зынӡа еизааигәаны иахьынхашаз аиланхарҭа ҳаблақәа рзыҟаҵара. Уи апроект шьақәырӷәӷәан, ажәлар дара ишырҭахыз рнапаҟны раагара аус аҟны алҵшәа иаҳа ирнаҭоит ҳәа иԥхьаӡаны. Аха насыԥны иахьымӡеит, Урыстәылатәи аџьажәлар ргәынамӡаратә ҵысрақәа зымҽхак иаҳаиаҳа аҭбаахара иаҿыз ахәаҽра иахашәаланы, ирзалмыршеит ари апроект анагӡара.
Адгьыл зегьы ирыцкын, аԥсҭазаара иашьаҭан, иԥсеиқәырхаган, уи иқәаарыхны иҭыргоз ада, ахныҟәгаразы даҽа аагарҭак змамыз аԥсуаа рзы. Ҭауади-аамсҭеи раҟара рымамзаргьы, изқәаарыхшаз адгьыл иазрыцҳаны иҟаӡамызт ихьыԥшымыз анхацәа, ахҵәара ҟалаанӡа. Иҭаацәа агәыхә рыгымкәа, зыдгьыл аҽаҩра бзиа ҭызгоз анхаҩы, – акыр ахьыԥшымра иман, ихы агәра иго дыҟан.
Аҭыԥантәи амчра, абригьы иазхәыцны, рыдгьылқәа реиҳараӡак рымырхит, ирзынрыжьыз ԥсымышьҭыгак ахьҭыргашаз дгьыл кәамҟьақәак рыда. Аха анцәа имчала: аӡы, амҿы, амца, аҳауа рымхшьак ыҟамызт, урҭ рыла ибеиан, – меигӡарахда ирыман.
Рзинқәа ркьаҿзаргьы, имҩашьакәа жәларык раҳасабала рхыхьчаразы хәарҭара ду аман, џьара тәымуаак рыламкәа, досу рқыҭақәа рыҟны иахьынхоз. Уи иахьчон: рбызшәа, рқьабзқәа, егьырҭ амилаҭқәа излареиԥшымыз, – рыԥсҭазаара злеибаркыз, жәытәнатә иахӡыӡаауа ихьчаны иааргоз рҟазшьақәа.
Ашьхарыуа жәларқәа зегьы реиԥш, аԥсуаагьы, ауаҩытәыҩса изы иреиҳаӡоу малны ирыԥхьаӡон хаҭалатәи ахақәиҭра, – уи рылааӡан, ршьарда иалан, иагьа мчы рықәыӷәӷәаргьы рылцашьак ыҟамызт. Уи – зегьы иреиҳан дара рзы, зны-зынла рыԥсадгьыл аҿы аҟазаара аасҭагьы. Аха ирылан ачҳарагьы. Мыцхәы ирцәыуадаҩын аибашьраан изҿагыланы иеибашьуаз аурысқәа рнапаҵаҟа аҟазаара, ирзаԥырҵаз арежим аҵагылара, аха ирычҳар акәын. Уи азы дарадара еилабжьон, ҵыхәаԥҵәарак змам аамҭа хьанҭак шыҟам, мышкы зны инархыҵны ишцо иазхәыцны, – излауаз ала рхы раӡаны амҩаԥгашьа рҽақәдыршәон. Ус шакәызгьы, рҟазшьақәа зегьы нышьҭаҵаны арежим аҽадыбжьалара, аҳәынҭқар иуаа ирбарц шырҭахыз еиԥш шьаҭанкыла аҽыԥсахра, рыхгьырыгәгьы иҭамызт, уигьы еиқәнархон. Урҭ ирдыруан: изҭагылаз алашьцара хьанҭа дара рҭаххарала ишымааиз еиԥш, дара рҭаххарала инархыҵны цашьак шыҟамыз, аха агәра ргон – аамҭа бзиак шырзааиуаз, – даргьы уи иазыԥшын. Аха дыршьак рымамызт уи ҿҳәарас иамаз. Иара (аамҭа) усгьы аангылашьак амамызт, – ицәгьазгьы ибзиазгьы инархысуа ишцац ацара иаҿын. Уи наскьацыԥхьаӡа, ажәлар, аибашьреи
ахҵәареи ирнырҵоз ахәра бааԥсқәа маҷ-маҷ аӷьара иалагеит, изҭагылаз арежимгьы аԥсыҽхарахь ахы археит. Убарҭқәа ирыбзоураны, акыр зшьара иқәлаз ажәлар аҿиара амҩа ианылеит, ҿыц ихацдыркуа иалагеит: аҭацаагарақәа, ихмырҟьакәа ачараурақәа, аҭацамҳара аҭгарақәа, ауа-аҭахы реиҿцаарақәа. Акаҩҳәа иаацәырырго иҟалеит, ирхамышҭыцыз, аха акыр шықәса ирымҳәацыз агәырӷьаратә ашәақәа, иуаҳауа иалагеит, ажәлар иҵааршәхахьаз рыгәқәа зырԥсаҳәоз, рлымҳақәа ирҭахәмаруаз, рыԥсҭазаара шнымҵәоз ала агәыӷра рызҭоз амырзаканқәа рыбжьы хаақәа. Ҿыц ихацдыркит, алахҿыхра гәырӷьарак иазыгәышьны иҟаз арԥызбеи аԥҳәызбеи еиваҽырбо реицкәашарақәа.
Абарҭқәа зегь рышьҭрақәлараз аамҭа анырзааи, аҳәынҭқар ахара анрыдиҵаз инаркны жәабажәохә шықәса рышьҭахь ауп. Раԥхьатәи ашықәсқәа раан, амаҵурауаа рыҟны азин ылымхыкәа, қыҭак аҟынтәи даҽа қыҭак ахь анеира, рҭынхацәеи дареи реибабарақәа аԥынгылақәа рыҭан. Азин алхрагьы ус мариамызт: апрошениа ҩтәын, уи аҩра зылшоз дыԥшаатәын, аԥара ахшәаатәын, ицара мзызс иамаз зегьы анҵатәын. Урҭқәа зегьы дырхамыҵгылакәа, зымҩа иныҟәаз, ажандармцәа данырԥыхьашәа, – арежим иацымныҟәаз аӡә иаҳасабала ахьырхәра изыԥшын. Аха иныҟәон, ҽынла иамуазар уахынла. Анаҩс, уи лыҵшәак шаимуаз еилкааны иаԥырхит. Рымҩа анаат ирылагеит: аиҭанеиааирақәа, аибабарақәа, жәытәаахыс рҟазшьа иалаз, мчыбжьык, ҩымчыбжьа ҳәа ргәыцхәцәа рыҟны раангылараԥсшьарақәа. Гәыԥ-гәыԥла, қыҭак аҟынтәи даҽа қыҭак ахь реиҭанеиааирақәа збоз аҳәынҭқар иуаа, урҭ ауаа «праздно бродиашьчие» ҳәа ирышьҭан, – дара реилкаашьа ус иҟан.
Аха еиҭанеиааишьак рыманы иҟамызт, амшын ихыршәлоу адгьылбжьахақәа иреиԥшха, хазы-хазы
иҟаз: абзыԥқәеи абжьыуааи. Изеибамбо, ргәаҟрақәа инеидтәаланы ирзеибымҳәо, рзеиԥш уск азы рҽааидкыланы изымцәажәо аҭагылазаашьа рыман, – рыгәҭа быжьҵәан, – Кәыдри Гәымсҭеи рыбжьара ашьапықәыргылара азин рымхын. Ажәлар еиҟәшан. Урҭ раасҭа рҭагылазаашьа акыр еиӷьын, аԥсуаа ирыдырҵаз ахара иаҵанамкыз, – самырзаҟанаа: аибашьра аамҭазы аҳәынҭқар ир ирыцхраауаз, Қәҭешьтәи амилициа ирылагыланы Џьгьарда назлаз акыр ақыҭақәа амца рыхзыжьыз, ирыланхоз хырҵәаны амшын ихызҵоз, зыԥсеиқәырхара ахьӡала зашьцәа ррыцҳара иацхрааз. Ҳәарада уи насыԥдаратә хымҩаԥгашьан дара рзы, аха алҵшәа аиуит, – ртәыла иазынхеит, аҳратәра аҿаԥхьа гәыбӷанк рмоуа рҽыҟарҵеит.
Убри аҳратәра ашьаҭа акит егьырҭ аԥсуааи дареи реиҟәыԥсаара, амрагылара аганахь рхырхәара, акысгьы, акырӡа ршьа еилаӡҩахьан агырцәеи дареи. Рашьцәа реиҳараҩык анхдырҵәа, инхаз бӷеиҵыхшьак рымамкәа аԥсҭазаара цәгьа анрыҭаха, иаҳа иныҟәнагап ахьыргәахәуаз Қырҭтәыла – Гыртәылаҟа рҿы дырхеит. Уинахыс рҟазшьақәа рыԥсахит, атәым бызшәахь аиасра иалагеит, ажәакала, аҩашьара амҩа ианылеит, иагьҩашьеит: иаԥсыуаны иаԥсыуамкәа, иагыруангьы иагыруамкәа, рхатәы милаҭтә хаҿрак рымамкәа, – изымҵахырхәаз инрылаӡ ицеит.
Ахыцқәа ирҭацалаз аԥсуаа, рзеиԥш рыцҳара акыр ишеиднакылозгьы, рыҩнуҵҟа акәтаӷь былгьо шырҳәо иҟамызт. Ишыҟац иҟан асоциалтә еиҟарамра. Ҭауади-аамсҭеи иреиуаз рхашәахымбара, «ршьацқьара» алаҽырбара, анхаҩыжәлар ратәамбара ишрылац ирылан. Рыхқәа ркьакьаны ишыҟазгьы, арежим даргьы рымчқәа шканаԥсаз, аиҭакрақәа шыҟалаз збоз анхацәа, – урҭ мыцхәы рхаҵгыларақәа ирҟәаҵхьан, – ахырхәара рҭахымызт, – даргьы
аԥсыуаан. Акысгьы, урҭ рахь агәаанџьқәа рыман, – ахҵәара аамҭазы, ҭауади-аамсҭеи иреиуаз, ажәлар еихьырԥшны, дара ахьцоз иахьыргоз азы. Ргәы рызҭамызт зыԥсадгьыл иазынхаз аҭауадцәа: иара усгьы зыԥсҭазаара уадаҩыз анхаҩыжәлар, џьара цхыраарак ахьрырымҭоз, Аԥсны знапы иакыз амчқәа рахь еиҭаҳәарак ахьыҟарымҵоз, рхы-рыԥсы ада даҽа хьаак ахьрымамыз азы. Абарҭқәа ирыхҟьаны аҭыԥ рыман: агәынамӡарақәа, аиҿагыларақәа, знызынла иҟалон ашьакаҭәарақәагьы. Ҳәарада, иҟан, зуаажәлар зҭадыргылаз хьаас измаз, аҭауадцәа иреиуаз ауаа хатәрақәагьы: аԥсуаа зинқәак роурцазы аҽышәарақәа ҟазҵоз. Усеиԥш иҟаз, – пату рықәын анхацәа рыҩныҵҟа. Иҟан, ажәытә ишыҟаз, ҭауади-аамсҭеи рхаҵкы камыршәуа ирхаҵгылозгьы, аиҳараӡак абзыцәашьреи ахәԥҳареи ззеилаз. Аха зны-зынла урҭ рхаҵгылара, рыгәра агара анырзымыждарахоз ыҟан анхаҩ ҷкәынцәа. Уи бзиаӡаны иааирԥшит Д. Гәлиа, 1919 шықәсазы иаԥиҵаз, иахьа иклассикатә ҩымҭаны ҳлитература иалоу ажәабжь «Атәым жәҩан аҵаҟа» аҟны. Ҭауади-аамсҭеи анхацәеи реизыҟазаашьа иазикит ԥсра зқәым ироман «Камаҷыҷ»-гьы.
Аҭыԥантәи ачынуаа, анхацәа рахь аасҭа, афеодалцәа иреиуаз рахь иаҳа ахылаԥшрақәа ҟарҵон, урҭгьы арежим ишаҵанакуазгьы. Рхы иадырхәон, хыԥхьаӡарала еиҳаз анхаҩыжәлар рыбжьара арежим алеишәа арӷәӷәараҿы, даргьы уи акәын ирҭахыз, – рнапы ианыз иазыҳаҵҳаҵаны иазыхандеиуан, рқьышә ак нықәыршьуан азы.
Урҭ рхымҩаԥгашьақәа рзы асатиратә ашәа – ахьӡыртәрақәа рзикуан ирыланхоз, еицырдыруаз Жана Ачба, ихаҭа шьҭрала дышҭауадызгьы. Иашәа ԥырҵәарц ишьра рзыгәаӷьуамызт – длашәын, алашә ишьра мыцхәы илаҟәыран, ҩба, бзиа деицырбон
анхаҩыжәлар. Аха ихьӡыртәрақәа хгарҭак рымамкәа зшьара иқәнаҟьаз – изашшуан аҭыԥантәи амчрақәа рахь инеины. Убри иахҟьаны, Жана Ачба хынтә Аԥсны далырцахьан. Дызҭагылаз аамҭазы ижәлар ирымаз агәырҩа шаҟа еилыкка иаадырԥшуазеи уи иашәак иалаз ажәақәа:
Гәырҩа зухуада,
Изаҳауада?
Уаҵәы зтәыда,
Избарыда?
Алакҭа цқьа
Иҭаԥшрыда?
Жана Ачба иԥсҭазаара далҵит Хәаԥ ақыҭан , даныхәыҷыз дахьырааӡаз, анышә дарҭеит Аҷандара ақыҭан, ашәаҳәара дахьалагаз, иуасиаҭ инақәыршәаны, иԥхьарцеи илабашьеи наиваҵаны, Мидара ашҭаҟны, аӷшҵла дуқәа рыҵаҟа. Жана иԥсыбаҩ Аҷандараҟа иаҵаланы ианааргоз, дызкырҭаз иашьцәа иреиуаз ԥыҭҩык ыҟазаргьы, анхаҩыжәлар рыҷкәынцәа ракәын дназгоз, – уи иҽаԥсеитәхьан иара, рхы-ргәаҿы иҭыԥ ааникылахьан.
Ауаа нагақәа рылан анхацәа, иагьмаҷҩымызт. Руаажәлар рҿы апату рыман, ражәа иазыӡырҩуан, рыгәра ргон. Убарҭ ракәын изыбзоураз, рыжәлар зҭагылаз еицәаз иҭамгыларц азы, акыр рхы раӡаны, ачҳара шьаҭас иҟаҵаны рхымҩаԥгара. Ажәлар ирылабжьон, дара рыҩнуҵҟагьы џьоукы агәамҵра рыҽнаҭаны гәнибархарақәак ҟаларгьы, ахырхарҭа бааԥсы аиуаанӡа, рҽааидкыланы идырҽеиуан – еиндраалон.
Аха еснагь усеиԥш изыҟаломызт. Аҭыԥ шрымац ирыман: ауаҩшьрақәа, урҭ ирыцыз ашьоурақәа,
ҵыхәаԥҵәашьак змауаз аиӷарақәа. Иҟан: аичырчаҩцәа, ацәгьаҳәаҩцәа, џьоукы ашьа рыбжьалар, реинраалара иаԥырхагаз, хара анаԥшра иазрыцҳаз ауаагьы.
Аԥсуа ихьмыӡӷ дуун, дҟәыншьаны ишакәым ала аӡә данизныҟәа, – ичҳаны аангылашьак имамызт, изынхаз иԥсҭазаара зегьы уи иақәирӡуазаргьы, иааилшоз зегьы ҟаиҵон, дҟәыншьаны изныҟәаз ауаҩы (дынхаҩызаргьы дҭауадзаргьы), дызлоу ауаа дыҟәныршьартә еиԥш аҭагылазаашьа иҭара илиршаанӡа, иаҳҳәап, ашьа идзар ишьа иуаанӡа. Хьымӡӷыла аԥсҭазаара, – иара изыҳәан аԥсра аасҭа еицәан: ихихыр акәын, ма иԥсҭазаара ахҭниҵар акәын. Даҽакала ахымҩаԥгашьа ихы изалыршомызт, – дызлаз ауаа рыбжьара ҽыԥныҳәак имамкәа аԥсҭазаара иҭахын. Ишьа аура анилирша, – мҩак акәын имаз – иҭаацәа, иуаигәыцхәы, инхамҩа, ауаҩытәыҩса изы малс иҟаз зегьы нкажьны – абрагьра.
Абрагьра аныҟәгара хьанҭан, аха ҳаҭырла амҩаԥгашьа иҽанақәиршәа, – ажәлар ргәаҟны дфырхаҵан, ашәагьы изаԥырҵон. Уи аҩыза ахьӡ-аԥша иоуамызт қәнамгарыла ауаҩы дышьны ибналаз. Иагьа патула уинахыс иабрагьра аныҟәгашьа иҽақәиршәаргьы, ажәлар ргәаҟынӡа неишьа имамызт, ашәа изаԥызҵоз аӡә дҟаларгьы, – уи иқәыӡбоз ашәан.
Абас еиԥш иҟаз ахҭысқәа аҭыԥ рыман аԥсуаа «ахара зду ажәлар» ҳәа ахьӡ анырхыз аамҭазгьы. Урҭ иреиуан, иаҳҳәап, Аиба Хәиҭ, ихымҩаԥгашьа бааԥсы ианамыжькәа, аамсҭа Блаб дышьны, акыр шықәса абрагьра аниуаз. Уи аамҭазы акәын Иашыратәи анхаҩы ҷкәын Кьахьба Ҳаџьараҭ, дҟәыншьаны датәамбакәа изныҟәаз аҭауад Ӡаԥшь-иԥа дышьны, жәаҩа шықәса иҽынхьак-аахьакуа анхацәа рыҩнуҵҟа иҽаниҵәахуаз. Қәнамгарыла иашьа дҭазырхаз аҭауад Ачба дышьны хышықәса абрагьра
иуан, ашьҭахь зыҽрызҭаз, аашықәса акаторга зыхганы ихынҳәыз Бӷажәба Салуман.
Ажәлар арҭ ахҩыкгьы ирзаԥырҵеит ахаҵарашәақәа. Акьахьба ҷкәын данҭаха ашьҭахь, акыр жәашықәса рнаҩс, ишдыру, аҩымҭа ду изаԥиҵеит Д. Гәлиа иҵаҩы, Аԥсны жәлар рпоет Б. Шьынқәба, уи иалхны иҭыхын «Хҭарԥа шкәакәа» зыхьӡыз асахьаркыратә фильм, ироман изикит А. Возба, дахьиз ақыҭаҿгьы издыргылеит ахаҳә иалху абаҟа.
Ажәлар ҳәарада еиҵахан: жәытәла иааиуан, зқьышықәсала аҭоурых шрымазгьы, дара раасҭа иаҳа иҿаз ажәларқәа ԥхьаҟа ицахьан. Иаҳҳәап, иаалырҟьаны, ирхатәаз арежим лашьца нархыганы изгашаз мчык ҟаларгьы, – алашьцара ишыҵац иҵазаауан, иахьҵарадаз азы. Уи рҽеитәын. Ҵара лашаракахь икылгамкәа ԥеиԥш бзиак шырзыԥшымыз еилызкаауаз ыҟан ҳәарада. Аха реилкаара мацара азхомызт, аҽанышәара аҭахын. Иаҭахын: адырра, аҟыбаҩ ҷыда, акы иацәымшәакәа аус анапалакра. Ажәлар ирылиааз, уи аус знапы алазкышаз аӡәы дгылар акәын, акысгьы уи азы аамҭа рзааихьан, – Аҳәынҭқар адҵа ҟаиҵахьан, рнапаҟны иааргаз Кавказ ашьхарыуа жәларқәа рхатәы бызшәақәа рыла аҩреи аԥхьареи дырҵара, уи азы зны алфавитқәа рзеиқәыршәара.
Дгылахьан агәаӷьра злаз уи ауаҩ, дышгылаз ажәлар макьана ирызгәамҭозаргьы. Ари арԥыс – анхаҩы Гәлиа Иасыф иԥа иакәын, дызҭагылаз аамҭа џьбара амаршәа кны, ацха ҟазҵо ашьхымӡа деиԥшха, ихы ӡырымгаӡакәа аусура иаҿыз, ижәлар алашарахь икылызгашаз мҩак аԥшаара иашьҭалахьаз. Дырмит хьымӡӷыс ииԥхьаӡоз, иуаажәлар хьымӡӷыс ирԥхьаӡоз аасҭа хараӡа еиҳан. Рхатәы бызшәала аҩрааԥхьара ахьрымамыз, имилаҭны ашьақәгыларазы зда ԥсыхәак ыҟамыз асахьаркыратә литература иахьалыхәдааз, – абри акәын иара ихьмыӡӷ, иҽазҵәылхны дагьашьҭалеит, ижәлар зҭагылаз аҵарадара иалганы, рыԥсҭазаараҿы анарха рызҭашаз мҩа лашак рықәҵара. Ирыцхраатәын, аамҭақәак рышьҭахь рыхқәа ҩышьҭыхны: «Ҳара ҳаԥсыуаауп, анцәа иишаз жәларуп, ҳхатәы ҩырагьы ҳамоуп, ҳлитературагьы беиоуп» ҳәа рыбжьы ҩҭыганы, рхы агәра ганы, егьырҭ ажәларқәа рыгәҭа инагылартә рыҟаларазы.
Мышкызны, иара иԥсы иахшаз иԥа хәыҷы Гач иуаажәлар рыԥсҭазаараҟны аҭыԥ ҷыда ааникылараны дшыҟаз, ҳәарада, дыршьак имамызт Гәлиа Иасыф. Аха ибзианы идыруан: аҵарадара шлашьцараз, аҵара амазаара – ауаҩы аԥеиԥш бзиа шинаҭоз. Уи азы, атәымџьара дынмыжькәа, иԥсадгьыл иазирхынҳәыз иԥа хәыҷы, аҵара иҭарала аԥсҭазаара ду далахәхарц, ишьҭамҭа даԥсаны дҟаларц иҭахын. Ус шакәызгьы, еиликаауан даҽакгьы – «ахара здыз ажәлар» иреиуаз ахәыҷы школк иҭаҵара имариоу усны ишыҟамыз. Иҽанишәеит ус шакәызгьы. Гач даашьҭыхны Аҟәаҟа, ашьхарыуаа рышкол ахь дигеит, аҳәара ҟаиҵеит ихәыҷы дрыдыркыларц. Аха аҭыԥ ҳамам ҳәа ҽыҵгас иҟаҵаны дрыдрымкылеит. Уи џьеимшьаӡеит усгьы иԥа дрыдыркылап ҳәа маҷӡак ада гәыӷра змамыз Иасыф. Иалымҵит ҳәа ихьаҵуаз дреиуамызт. Уи аҟазшьа ааирԥшхьан мчымхарыла Ҭырқәтәыла даннанага, аха ахынҳәразы еимгеимцарак аныҟала, иҭаацәа иманы Аԥсныҟа ихынҳәрала. Ииулакгьы ахәыҷы дрыдыркылатә аҟаҵара илиршеит, хышықәса рышьҭахь.
Дырмит, ԥшьышықәса аҵара ахьиҵоз ари ашкол аҿы, ирҵаҩцәа агәра диргеит аҵараҿы агәырҵҟәыл бзиаӡа шимаз, дагьалгеит ибзианы.
Ихәыҷы илшарақәа рыгәра згоз Иасыф, мазарыла иагьа деиԥшымзаргьы, иҵара иациҵартә еиԥш
аҭагылазаашьа ииҭарц иҽазикит. Уи азы иҽааидкыланы Гориҟа дигоит 1889 шықәсазы.
Ашьхарыуаа рышкол ибзианы дшалгаз ала ақьаад зцыз Дырмит, дрыдыркылеит уи ақалақь аҟны иҟаз, Аахыҵ Кавказтәи арҵаҩратә семинариахь. Аха инеигӡартә еиԥш изыҟамлеит, ԥшьымыз рышьҭахь, аамҭалаҳәа аҵара нижьыр акәхеит, дзышьцыламыз атәылаҟны изцәырҵыз ачымазара иахҟьаны, ҳәарада уи иацын амамзаарагьы. Аҩны дахьааиз, игәы ҵызблааз арыцҳара изыԥшын – лыԥсҭазаара далҵхьан мыцхәы бзиа иибоз иан. Мызқәак ааҵаанӡа, – даҽа рыцҳаракгьы даниеит – иԥсҭазаара далҵит дызнысыз аамҭа џьбара иархахьаз, иаб Иасыфгьы.
Иҭагылазаашьа мыцхәы ихьанҭахеит уинахыс. Иара иеиԥш зани заби зхыԥсааз ҩышықәсеи ԥшьышықәсеи рыда зхымҵуаз иашьеи иаҳәшьеи, иара ида хлаԥшҩык дрымамкәа инапы иаанхалеит.
Абасеиԥш иҭаацәаратә ҭагылазаашьа мыцхәы ишыхьанҭазгьы, аҵарадырра ацҵара иазгәышьуаз Дырмит, дызҭагылаз ахьанҭара иҽаҵамырхаӡакәа аҽацәгара иҽанишәеит. Иашьеи иаҳәшьеи збашаз, анцәа иҵаԥшуаз џьоукы аныҟала, амҩақьыраҵәҟьа шимамызгьы, иԥшааны, деиҭацеит Гориҟа, аамҭала ҳәа инижьыз иҵара ацҵара иҭахны. Аха изамуит, «аратәи аҳауа унаалом» ҳәа ҽыҵгас иҟаҵаны дрыдрымкылеит, игәамбзиара шихыҵхьазгьы.
Азныказ дхынҳәит иҩныҟа. Аха игәы ҭынчмызт иҵара ацҵара ада даҽак зҭахымыз ахәыҷы. Аамҭақәак рышьҭахь иҽанишәеит Хони иҟаз, Қәҭешьтәи арҵаҩратә семинариа аҭалара. Аха уаҟагьы дырҭахымхеит, дхәыҷызаргьы, аха «ахара здыз ажәлар» иреиуаз аԥсуа ҷкәын. «Хони уавсны Гориҟа уанцоз, ҳара ҳахь узымааизеи» ҳәа аҽыԥныҳәагьы ирҭеит.
Игәимахьха Аԥсныҟа дхынҳәит, зҵара аизырҳара зҭахыз, аха иахьырмыгӡаз ахәыҷы.
Еиликаауа далагахьан иуаажәлар зҭагылаз азалымдара хаҭала иаргьы ицрасуа ишалагаз. Иҟалап уи ахәыҷы убри аамҭазы акәзар ижәлар рахь ахьааи арыцҳашьареи иаҳа изцәырҵуа даналагаз, иқәра зықәраз днарԥызаны ахәыцрақәа анизцәырҵуаз.
Иара диаанӡагьы, аԥсуа бызшәа алфавити аграмматикеи аԥиҵахьан, уи азы аҳәынҭқарратә дҵа зырҭахьаз аурыс ар реинрал, абызшәадырҩы – кавказҭҵааҩы Пиотр Услар. Уи ашьҭахьгьы, аус аухьан аинрал И. Бартоломеи дызхагылаз, аԥсуаа иреиуаз гәыԥҩык злахәыз акомиссиагьы. Аха урҭ алфавитқәа рыла аԥсуа хәыҷқәа иаԥхьо, иҩуа изыҟамлаӡеит, ирыгыз арацәара адагьы, аԥсуаа зҭагылаз аамҭа бааԥсӡа уи алнаршо иҟамызт. Апоезиатәи адраматәи ҩымҭақәа аԥиҵахьан аҳ иԥа Гьаргь Ачачба. Аха урҭгьы, аԥсуа хәыҷқәа аҵара лашарахь ркылгаразы хәарҭарак рзыҟаҵомызт: дара ирзеилымкаауаз абызшәақәа рыла иҩын, иара усгьы ашколтә ҵара апрограмма иацәыхаран.
1891 шықәсазы, жәибжь шықәса ирҭагылаз, ԥшьышықәса мызқәак нарыцҵаны ада аҵара иахьырмыгӡаз, аха ааԥсарада зхы аус адызулоз, аԥсҭазаара џьбара акыр иаӡрыжәхьаз, иқәра иаҵанакуаз инеиҳаны адырра змаз, зыхшыҩ ҵаулаз, зеизҳара аҟны акырӡа иҭышәынтәалахьаз Д.Гәлиа игәаӷьит ижәлар амҩа лашахь икылызгашаз, рхатәы бызшәала аҩреи аԥхьареи зларҵашаз алфавит аԥҵара аҽанышәара.
Имариамыз ари аус аҟны дицирхырааит қәрала иара иаасҭа хара еиҳаз, аҵара змаз, аԥсуаа рҭагылазаашьа гәырҩас измаз иреиуаз, зан д-Лакрԥҳаз К. Маҷавариани.
Ш. Инал-иԥа ишиҩуаз ала – урҭ аҩыџьагьы «идырҽеиуеит аԥсуа алфавит, ирыҩуеит ажәлар рҿы раԥхьаӡа инеиз аԥсуа нбан шәҟәы».
Ашәҟәы ҭыҵит Қарҭтәи атипографиаҟны, 1892 шықәсазы (Аԥсны иҭыҵыртә еиԥш атехникатә ҭагылазаашьа усҟантәи аамҭазы иҟамызт). Ҳәарада, иааԥсара шмаҷмызгьы, ари аус аҟны, К. Маҷавариани аԥышәа змаз аӡә иаҳасабала ицхраауаз, аԥсуа бызшәа амаӡақәа здыруаз, уи ала ицәажәоз Дырмит иакәын.
Акыр жәашықәса рнаҩс, Д.Гәлиа иавтобиографиаҟны иҩуан: «1891 шықәсазы, К. Маҷавариани дсыцхраакӡаны, сара изҩит раԥхьаӡатәи аԥсуа нбан шәҟәы, аԥсуа школқәа рзы. Абри ашәҟәала аԥсуаа рхәыҷқәа аҩреи аԥхьареи рҵо иалагеит дара рхатәы бызшәала. Иара убри ашықәс инаркны ашьапы скит алитературатә усурагьы». Даҽаџьара иҩуан, еиқәиршәаз ари анбан хаз шәҟәны аҭыжьра, амчра змаз аиҳабыра шаԥырхагаз, «гаӡамаӡак ихы иҭашәаз, зхаҵгылара иаԥсаӡам уск еиԥш» ишахәаԥшуаз.
Иаҳзымдыруа урҭ ауаа ҳрылацәажәарым, рынырцәымҩа иазцахьеит. Иҟалап, хыцҩыцк Аҟәа иҟаз аԥсуаа иреиуазаргьы (аԥсуа нбан аҭыжьра ахәԥсазы, Дырмит урҭ ракәымзар дыздгыларыдаз). Уи иахьимыцхрааз азы рықәыӡбашьакгьы ыҟаӡам. Иагьа патула дрыдгылазаргьы, агәрагашьас ирымаз, зыхьӡи зыжәлеи неидкыланы ирмаҳацыз, школк далгахьазаргьы, макьана иқәыԥшыз нхаҩы ҷкәынак жәларык рзы алфавит аԥҵара илшаҵәҟьоит ҳәа! Уи хаҵашьа змам лакәк ирзаҩызан. Аҷкәын дзыргәаҟуаз аус хаҵгылашьак рымамызт, аиҳабыра рҟны иҟаз аҳратәра амаҵ зуаз иаԥсыуамыз ачынуаагьы, алфавитк шеиқәиршәаҵәҟьаз агәра ргазаргьы, «ахара здыз» ауаа рзы алфавит аҭыжьраз аԥара азаужьра рылшомызт. Сышәҟәы аҭыжьразы шәсыцхраа ҳәа дара рахь инеира азы мацара хшыҩк змам гаӡак иакәны дыршьарын.
Аха агаӡара акырӡа дацәыхаран ахаранаԥшра иазрыцҳамыз анбан аԥҵаҩы. Мап ицәызкыз, зқьышә
дықәызҵаз, ихӡасуаз урҭ ачынуаа ракәзар, дыршьа рымамызт, уи анхаҩы ҷкәын иусумҭа, мышкы зны, ижәлар аҵарадара лашьцара ралҵра алзыршашаз цәымзаркыраны ишырзыҟалоз, иара ихьӡи ижәлеи неидкыланы ирҳәо шәышықәсала аҭоурых аҟны аҭыԥ ҷыда шааникылоз, дара рхаҭақәа, аамҭала рыԥсы шҭаз атәгьы аӡәы изымдыруа иниаӡаа ицараны ишыҟаз. Абарҭ аԥынгылақәагьы дыриааит урҭ ирышьцылахьаз Дырмит: аԥарагьы иԥшааит, ашәҟәгьы ҭижьит. Иҟалеит иеиқәыршәамҭа хәарҭара шалаз агәра згаз, уи азы арԥыс имаз агәыхыҭхыҭра згәаҿы инеиз, мамзаргьы иара ус анцәа иҵаԥшуаз ауаа.
Рыжәлар хәаҽны измаз рҵарадара хьаас измаз аԥсуаа аӡәырҩы, дара рбызшәазы алфавит аҭыҵра, – ҿыц игылоз абиԥарақәа лашарак рзаазгашаз, раԥхьаҟа аԥсҭазаара бзиа иалазырхәышаз, аԥсуаа зегьы рзы имилаҭмырӡганы иҟалашаз цәырҵра дук акәны ирыдыркылеит. Аха урҭ макьана имаҷҩын, иаԥызҵазгьы мыцхәы дыҷкәынан, иаԥиҵазгьы иалҵшәахашаз адырра уадаҩын, – аныҟәара зҽыназызкыз асаби раԥхьаӡатәи ишьаҿа акырӡа еиԥшын. Арежим бааԥс иҭагылаз, «ахара здыз» ажәлар маҷ рзы мыцхәы ихьанҭаран рҵеи иаԥиҵаз алфавит ахархәара.
Аԥсуаа аҩышьа, аԥхьашьа рҵаӡаргьы, мышкы зны асахьаркыратә литература аԥҵара рылшоит ҳәа дақәгәыӷӡомызт П.Услар ихаҭагьы урҭ рахь агәыбылра шимазгьы, рмилаҭтә ҟазшьақәа, рҭоурых пату шрықәиҵозгьы, дара рзы алфавит шаԥиҵахьазгьы, аграмматикагьы шеиқәиршәахьазгьы. Уи имацарагьы иакәӡамызт, ус ихәыцуаз рацәаҩын.
Ирацәаҩын аимпериа анапаҿы иҟалаз Кавказ ажәлар маҷқәа, рхатәы бызшәала иҩуа, иаԥхьо аҟаҵара ҳәынҭқарратә политиканы ишыҟазгьы, урҭ
рмилаҭтә хдырра иаздырҳауа, рмилаҭтә литература аԥырҵартә аҟынӡа ахақәиҭра рыҭара зынӡаск изҭахымыз, иаартыҵәҟьаны уи аҿагылара рзымгәаӷьуазаргьы, аха иахьырзауаз аԥынгылақәа рызҭоз. Аха иҟан иаартны уи иаҿагылозгьы.
«Зхатә ҩыреи алитературеи змам аԥсуа бызшәа, ҳәарада, аиаӡаара ада даҽа ԥеиԥшк амаӡам», – абас иҩуан ачынуаҩ Е. Веиндебаум 1908 шықәсазы.
Дахьиашаз ыҟан ари ачынуаҩ. Иҵабыргны, зхатәы бызшәала асахьаркыратә литература аԥҵара злымшаз ажәлар рбызшәа, ԥыҭраамҭак анарха аиургьы, уи зтәу инагӡаны рымаҵ азуӡом, аамҭа цацыԥхьаӡа иаҳа амч маҷхоит, аҵыхәтәан ԥеиԥшс иаиуа – аиаӡаароуп. Уи ус шакәу агәрагаразы ҭҵаара дук аҭахӡам, харагьы ицатәӡам, – ҳнаԥшып ҳгәылара Гыртәылаҟа. Уи зшьамдгьылу агырцәа: рхатәы бызшәа шрымоугьы, рыԥсадгьыл аҟны ишынхогьы, иаҩцамзаргьы, аха рхатәы ҭоурых шыҟоугьы, хыԥхьаӡарала ишмаҷҩымгьы – ирзаԥымҵеит рхатәы бызшәала асахьаркыратә литература, рбызшәа иаҳа изырбеиашаз, доуҳала рхааӡараҿы ирыцхраашаз, рыжәлар рыԥсҭазаара анарха ду азҭашаз, рымаҵ зушаз. Имаӡам агырцәа милаҭк аҳасабала ишзышьақәымгылаз. Уи даргьы ирзымдыруа, ихьаарымго иҟам, аха аамҭа рыцәцацәеит. Аҵыхәтәантәи аамҭақәа рзы, ҿыц аҽышәарақәа ҟарҵеит, рхатәы бызшәала аҩра, аԥхьаразы, газеҭкгьы ҭрыжьит, аха урҭқәа қәҿиара дук рымаӡам, иаҿагыло рацәаҩуп, урҭ раԥхьа игылоугьы, – дара ртәқәа роуп. Изыҟалазеи, изыхҟьазеи абасеиԥш рҭагылазаашьа? Уи аҭак бзианы иҟанаҵоит аԥсуа жәаԥҟа «Мыцхәы ихырхәаз – ибӷа џьыҟәхоит». Агырцәагьы абас рыхьит, – рхатәы мҩа ианыҵны ақырҭуахара ишашьҭаз, уи ишамҵахырхәоз, иаанхеит: ақырҭуара аҟынӡа изымнаӡеит, ҳмилаҭуп рҳәартә еиԥш рыгыруарагьы рзеихамҳаит.
Ҳәарада, даҽакала иҟаларын, иаҳҳәап ианаамҭаз рхатәы бызшәала аҩыра, асахьаркыратә литература аԥырҵазҭгьы, рмилаҭтә хаҿра рызҭашаз мҩакы иқәлазҭгьы. Урҭ ргәылахара анцәа разҟыс ианҳаиҭа, дарбан аԥсыуоу изҭахым, акы зҿиҵааша, доуҳала иҳараку агәыла бзиа димазар! Аха рыцҳарас иҟалаз, – усеиԥш изыҟамлеит.
Хыхь ишаҳҳәаз, П. Усларгьы агәра игаӡомызт аԥсуаа асахьаркыратә литература аԥҵара рылшап ҳәа. Е. Веиндебаум иеиԥш иҟаз, арусификациатә политика мҩаԥызгоз ачынуаа, аԥсуаа реиԥш иҟаз, ирыхҭыргахьази изҭагылази иацәцаны рхы иацхраауа иҟалар ҳәа иацәшәон.
Абар уи ачынуаҩ хыхь иарбоу иажәақәа рнаҩс ииҩуаз: «Сара сгәаанагарала, аԥсуа шәҟәҩыра ашьақәыргылара хықәкыс иамамзароуп уи ажәлар рхатәы бызшәала инарҭбааны иҩуа, иаԥхьо аҟаҵара... аҩыра аҭахуп ауахәамеи ашколқәеи рхархәарала уи абызшәа арԥсыҽра, ажәлар аҳәынҭқарратә бызшәа ахь ииасыртә аҟаҵара». Даҽакала иаҳҳәозар, аурыс графика шьаҭас измаз алфавит ала аԥсуаа аҩреи аԥхьареи дырҵаны, аурыс бызшәахь риагара: рбызшәа рхадыршҭыртә аҭагылазаашьа рыҭара, арӡра, ассимилиациа рзура.
Ажәлар рхатәы сахьаркыратә литература, инеизакны, аҩыратә культура анаԥырҵа, урҭ рмилаҭтә хдырра аизҳараҿы анырра ду шыҟарҵоз, рмилаҭтә хаҿра шеиқәдырхоз ибзиаӡаны еиликаауан ари ачынуаҩ. Уи игәаанагарала, ажәлар ахақәиҭра рыҭара, аҳратәра Кавказ имҩаԥнагоз аколониатә политика иақәшәомызт. Ацәшәара иман, Кавказ жәларқәа иреиуаз, уаанӡа аҩыра змамыз рыҭаразы иҟаз апрограмма рхы иархәаны, асахьаркыратә литература аԥҵара аԥшьаргар ҳәа. Уи азы игәы шҭынчмыз рныԥшуеит ианҵамҭақәа. Ажәлар маҷқәа рахь имаз
азнеишьаҟны, моральла иҳаракыз, аԥсыуала иаҳҳәозар, ламыск змоу аӡә иакәымзаргьы, аимпериа иааӡаз, уи аинтересқәа зыхьчоз маҵуҩык иаҳасабала дгаӡамызт, – игәы змырҭынчуаз гәынхәҵысҭала идыруан, агәаҽанызаарагьы ҟаиҵон. Аха агәыӷра иман: ззинқәа змырххьаз аԥсуаа, асахьаркыратә литература аԥҵара акәым, иара усгьы, рбызшәала ҩрак, ԥхьарак рылшарым ма аҽанышәара рзыгәаӷьрым, мамзаргьы рыхшыҩ азхарым ҳәа.
Ачынуаҩ издыруамызт, иара, хыхь иарбоу ицәаҳәақәа аниҩуаз аамҭазы, рҵаҩыс аус ахьиуаз аҵараиурҭақәа рыҟны, аԥсуа хәыҷқәа иара ишьақәиргылаз анбан ала аҩреи аԥхьареи дырҵара дахьаҿыз анаҩс, асахьаркыратә литературатә ҩымҭақәа раԥҵара дшалагахьаз аԥсуа Д. Гәлиа. Даҽа шықәсқәак рнаҩс аԥсҭазаара абараны ишыҟаз раԥхьаӡатәи аԥсуа шәҟәы, – уи иажәеинраалақәа реизга «Ажәеинраалақәеи ахьӡыртәрақәеи». Убри ала ишхацыркхоз мышкызны иӷәӷәаӡа зшьапы иқәгылараны иҟаз аԥсуа сахьаркыратә литература. Ачынуаҩ иԥхыӡгьы иаламшәацызт, даҽа шықәсқәак рнаҩс, ажәлар маҷқәа рыԥсы иаԥшәмахашаз аамҭак рзааираны ишыҟаз, иара иеиԥш зеиԥшыз ауаа, ӡыблара бааԥсӡак ирзаҩызаха, рымаҵ зуаз аимпериагьы даргьы ахәлабгараны ишыҟаз.
Иҵабыргны, ахаранаԥшра зуаҩытәыҩсатә ԥсабара иалаз Д. Гәлиа, аԥсуаа жәларык раҳасабала ршьапы иқәгылар ҳәа ишәоз уи ачынуаҩ иеиԥш иҟаз ықәызгашаз еиҭакра дук шыҟалоз аамҭа ацашьала идырхьан, – 1910 шықәсазы иаԥиҵаз, ԥсра зқәым иажәеинраала «Хоџьан ду» аҟны иҳәахьан:
Дыҟам шиҳәоз анцәа ду,
Далеимыжьи амца ду.
Уи ачынуаҩ игәҭахәыцрақәа иҩаанӡа шықәсык шыбжьаз, 1907 шықәсазы аԥсуаа рыԥсҭазаара аҟны ахҭыс ду ҟалеит: аҳәынҭқар Николаи II инапы аҵаиҩит, ҩажәи быжьба шықәса раахыс аԥсуа жәлар ирхыз «ахара зду ажәлар» ҳәа ахьӡ бааԥсы рхыхразы. Алҵшәа аиуит, Аԥсны аҳцәа рхылҵшьҭра иеиуаз аурыс ҳәынҭқарцәа Петербургтәи раҳҭынраҟны акыр шықәса аус зуаз, Аҳҭынра аминистр, аинраладиутант, аҭауад Шервашиӡе Георги Дмитри-иԥа (Чачба Георги Сеиҭбеи-иԥа) иаԥшьгарала ихацыркыз ари аус. Аԥсуаа рзинқәа, аимпериа иқәынхоз егьырҭ ажәларқәа рзинқәа ираҟараны иҟаҵан. Ҳәарада, уи иацхрааит 1905 шықәсазы имҩаԥысуаз ареволиуциатә ҵысра аԥсуаа рхы ахьаладмырхәыз. Иҟан, аԥсуаа харада ахара шрыдҵаз, аҳәынҭқарра ахадареи, ауаажәларреи рыхдырра аҟынӡа анагара иацхраауаз аӡәырҩы. Ажәлар ацәаԥҽыга хьӡы рхырхаанӡа акыр шықәса раԥхьа, аԥсуа қыҭақәа рахь инеиуа иалагахьан Н. Альбов, аграф ԥҳәыс П. Уварова реиԥш иҟаз аурыс ҵарауаа иреиуаз аӡәырҩы: аетнографцәа, аҭоурыхҭҵааҩцәа, аԥсабараҭҵааҩцәа. Урҭ аргама ирбон, аҟазшьа бзиаӡақәа злаз ари ажәлар ирхырҵаз ахьыӡ бааԥсы зынӡаск ишырнымаалоз, ирықәнагаӡамкәа ишырхыз.
Акьыԥхь рбо иалагеит аԥсуаа рыӡбахә бзианы изҳәоз астатиақәа. Урҭ зегьы хәарҭара рылан, аԥсуаа ирхыз ахьӡ цәаԥҽыга рхыхра ааигәатәра аус аҟны. Уинахысгьы, жәларык ирзеиԥшыз аусқәа дара ишырҭахыз ирыӡбартә еиԥш аҭагылазаашьа шрымамызгьы, иаҳа аԥсеивгара роуит: рԥеиԥш азы ргәалаҟазаара иазҳаит, рыдгьылқәа анрыздырхынҳә нахыс рсоциалтә ҭагылазаашьа акыр аиӷьхара иалагеит. Ирхыз ацәаԥҽыга хьӡы рхыхра даҽа мзызқәакгьы аман, иҟалап зегь раасҭа ихадазаргьы. Аԥсуаа шьҭа ишәарҭам ҳәа иԥхьаӡан, – арежим
ианҭагылазтәи аамҭа иалагӡаны, атәыла аколонизациа мҩаԥыргахьан: уи иаҵанакуаз иреиӷьыз адгьылқәа шаны аҳәынҭқарратә чынуаа ирырҭахьан, нхара ҳәа иааргашаз ааргахьан, Гагра акәшамыкәша, Аԥсны иаҟәыҭханы, «Черноморскаиа губерниа» иалаҵаны, аҳәынҭқар имаҳә ирҭахьан, Афон адгьылқәа зегьы аберцәа ирыҭаны ауахәама ду дыргылахьан, Аҟәа акәзар, шамахамзар аԥсыуак днымхо, хатәы хыбрала идырҭәхьан...
Уи ашықәсан Д. Гәлиа иҭижьит «Аԥсуа жәаԥҟақәеи ацуфарақәеи» зыхьӡыз ашәҟәы. Ҩышықәса рнаҩс акьыԥхь рбеит: Ф. Ешба ишәҟәы «Аҳасаб шәҟәы Аԥсны ашколқәа рзы», А.Ҷоҷуа иеиқәиршәаз «Аԥсуа анбан», «Аԥсуа лакәқәа». Аҭыҵра иаҿын аԥсышәала еиҭаргаз ауахәама амаҵугатә шәҟәқәа.
Абарҭ ахҭысқәа агәҭынчра рыцәнарӡуан Веиндебаум иеиԥш иҟаз, аҭыԥан аколониатә политика мҩаԥызгоз аҳратәра амаҵуцәа. Аԥсуа бызшәала аҩыра, алитература аԥҵара аиҵаҟьаразы ҽышәала аҿагыларақәа ҟарҵон, аԥсуаа рзы ассимилиациатә политика усҟангьы иалагахьаз ақырҭуа интеллигенциа иеиуаз аӡәырҩы. Уи зырҵабыргуаз еицырдыруаз ақырҭуа ҵарауаҩ, афилолог И. Кипшиӡе, 1917 шықәсазы Петербургтәи (уаҟа дынхон) Қарҭ иҟаз даҽа ҵарауаҩк (С. Горгаӡе) изиҩыз ашәҟәаҿы ианыз ацәаҳәақәа: «Ҳара «ҳпатриотцәа» аҵыхәтәа ԥырҵәароуп, аԥсуа бызшәа бызшәаӡам, уи ала алитература аԥҵашьак ыҟаӡам, иазышьҭыхӡом ҳәа ҽышәала иҟарҵо ацәажәарақәа. Аԥсуаа рбызшәала идырцәажәахьеит ауахәаматә ҩымҭақәа, иаԥырҵахьеит рхатәы литература, ииашоуп, макьана иӷаруп, аха патула ахцәажәара аҽаԥсанатәхьеит». Ҳәарада, «рхатәы литература» ҳәа ари ауаҩ ҳаҭырла зыӡбахә иҳәоз, Д.Гәлиа раԥхьаӡатәи ишәҟәқәа ирныз иаԥҵамҭақәа ракәын.
Аҿагыларақәа ыҟан уинахысгьы, аха иагьа иаҿагыларгьы, ирзаанкыло иҟамызт, – ажәларқәа рҿыхаратә процесс иалагахьан, адунеи аӷьырак зымпыҵакыз аимпериа дуқәа ахәарҽхарахь ииасхьан, дара рзы иԥсырҭаз, – аиҭакра дуқәа раамҭа рышәхымс иаалагылахьан.
Аԥсуаа рзы адагьы, П. Услар дназлаз аурыс ҵарауаа, Кавказ нхыҵтәи, уаанӡа аҩыра змамыз ажәларқәа алфавитқәа рзеиқәдыршәахьан. Аха рхы иадырхәартә еиԥш изыҟамлеит: асовет мчра шьақәгылаанӡа, ленинтә-милаҭтә политика аус ауа иалагаанӡа.
Ҳәарада, урҭ алфавитқәа ирыгыз рацәан, – ирзышьақәзыргылаз иззаԥырҵоз ажәларқәа рбызшәақәа рыздыруамызт, ус инықәырсшәа иҟаҵан. Ус шакәызгьы, иҟаларын урҭ аус рыдуланы, ирҽеины рхы иадырхәартә аҟаҵара ауазаргьы, иаҳҳәап, Д.Гәлиа иеиԥш-зеиԥшыз, дара иреиуаз аӡәыкҩыџьак рызгылазҭгьы, аха, изыхҟьазаалак, усеиԥш изыҟамлеит.
Ленинтә-милаҭтә политика аӡбахә ҳаналацәажәа, – иаҳҳақым, уи ҳара ҳаиԥш ажәлар маҷқәа рзы иԥсеиқәырхагахаз акы акәны ишыҟаз атәы мҳәакәа авсра. Иахьа, иацәымаашьаз зегьы зацәҳауа Асовет ҳәынҭқарра, иагыз рацәазаргьы, ирнаҭазгьы рацәоуп, аиҳараӡак жәларык раҳасабала рхатәы хаҿра рыманы рхеиқәырхара аҟны.
Аԥсуа жәлар уи ирнаҭаз ахақәиҭра, акыр ибжамҽамны ишыҟазгьы, ирылнаршаз маҷӡам: Аԥсны иазыхнырҳәын уанӡа иахырххьаз ахьӡ, ишьақәыргылан ССР Аԥсны (жәашықәса рышьҭахь Сталини уи иуааи рымчала автономиа ахыцқәа иҭацалазаргьы, аха уигьы ҳәынҭқарратә еилазааран), иҿиеит аекономика, аихьӡара шьахәқәа ҟалеит ажәлар рмилаҭтә культура аизҳараҿы.
Уи аҩыза аҭагылазаашьа рмоуӡеит зыԥсадгьыл иацәырӡны даҽа тәылак аҟны аҟазаара лахьынҵас изырҭаз аԥсуаа, иаҳҳәап, Ҭырқәтәылаҟа инанагаз, хыԥхьаӡарала урҭ Аԥсны иазынхаз раасҭа акыр ишеиҳазгьы.
Аҩажәатәи ашәышықәса актәи азыбжазы, аԥсуа диаспора еиуаз, аҵара змаз: Чкалапуа Шьрын, Быҭәба Мысҭафа, Беигәаа Омар аҽазышәарақәа ҟарҵеит уи атәылаҟны иҟаз рыуаажәлар рхатәы бызшәала аҩыра рзаԥҵараҿы. Еиуеиԥшымыз аамҭақәа раан, урҭ ауаа (иҟалап дара-дара зеибамдыруазаргьы) ирылшоз ала иаԥырҵеит аԥсуа бызшәа алфавитқәа. Ҳара иҳаздыруам урҭ реиқәыршәара ахьынӡарымпыҵаманшәалахаз, аԥсуа хәыҷқәа уи ала, рбызшәала иҩуа, иаԥхьо аҟалара ахьынӡалшоз. Аха уи акәӡам аус злоу, урҭ алфавитқәа маншәалаӡазаргьы, изыԥныз атәылаҟны рхы иадырхәартә еиԥш ҭагылазаашьак ыҟамызт. Убри иахҟьаны, урҭ алфавитқәа, зԥашә амкыз аиҭаҳатә ныҵҩаа ишцо еиԥш, аԥсы зҭамлеит, рхы ирзамырхәеит. Уи аҩыза аҽазышәарақәа ҟарҵахьан хылҵшьҭрала кавказаа иреиуаз егьырҭ ажәларқәа рҵеицәагьы, иаҳҳәап, – адыгаа иреиуаз. Аха урҭгьы лҵшәак рмоуит Османтәи аимпериа анхыбгала ашьҭахь, Ҭырқәтәылатәи Ареспублика шышьақәгылахьазгьы, уи ашьақәыргыларазы ҷыдала аԥсуааи адыгааи аџьабаа дуқәа шырбахьазгьы. Ари аҳәынҭқарра анышьақәгылаз инаркны амилаҭтә зҵаара шыӡбамыз иаанхоит иахьагьы: ҩынҩажәа инареиҳаны зхатәы бызшәа змоу ажәларқәа шынхогьы, урҭ рзеиԥш хыԥхьаӡарала, атәыла зыхьӡ аху аҭырқәцәа раасҭа хынтә рыла ишеиҳаугьы. Аҵыхәтәантәи ҩажәаҟа шықәса раахыс, ари аус аҟны еиҭакрақәак шыҟоугьы, – инагӡаны ахақәиҭра акырӡа иацәыхароуп амилаҭқәа. Ари
аҳәынҭқарраҟны иахьанӡагьы иҟаӡам, милаҭла иаҭырқәцәам ажәларқәа рхәыҷқәа аҵара ахьырҵаша ҳәынҭҵарратә школк, аиҳабыратә ҵараиурҭак. Араҟа, амсылман дин ныҟәызго зегьы аҭырқәцәаны иԥхьаӡан, Ареспублика анаԥырҵаз инаркны, – ус иаанхоит иахьагьы. Ирацәоуп ари аҩыза аҭагылазаашьа иузцәырнаго ахәыцрақәа.
Аԥсны аҳ Чачба Сафарбеи ҳанизгәамҵуа ыҟоуп, дызхагылаз аҳра, ажәларгьы дырмазҵааӡакәа, Урыстәылатәи аимпериа алаҵаразы, уи иаҭахыз аусқәа ахьеиҿирцааз азы. Аха иаҳҳәап, усеиԥш иҟамлакәа, – Аԥсны Османтәи аимпериа иахәҭакны иҟалазҭгьы, анаҩс, Ҭырқәтәылатәи Ареспублика аҩныҵҟа иаанхазҭгьы, ишԥаҟалоз Аԥсни аԥсуааи рҭагылазаашьа? Аԥсны иазынхаз аԥсуа жәлар ирылшарызма иахьа ирымоу аихьӡарақәа рҟынӡа ахалара? Ҳәарада, мап.
Иагьа аамҭа ҿыц ааиргьы, аԥсуаа назлоу, Кавказ ашьхарыуа жәларқәа рхы-ргәаҟны хашҭшьак рымаӡам, XIX ашәышықәсазы, Урыстәылатәи аимпериа ахадареи рырмчқәеи изҭадыргылаз атрагедиа ду, – уи имӷьаӡо, еснагь зҵалӡ аауа хәра бааԥсуп. Аха ҳара, – аԥсуаа уи азы Урыстәыла аганахь иҳамоу агәаанџь акыр иҳарԥсыҽроуп, еиҳараӡакгьы иахьатәи Урыстәылатәи Афедерациа ахадара, ихьыԥшыму Аԥсны Аҳәынҭқарра, зхы иақәиҭу ҳәынҭқаррак аҳасабала ианазхарҵа инаркны, – даҽакала ахымҩаԥгара, иаҳнаҭо аасҭа, иҳамнахуа шеиҳахо ҳхаҿы иааганы. Аха агәхашҭра ҳмыхьроуп, насгьы, еснагь иҳацзароуп, агәаҽанызаара.
Аҩажәатәи ашәышықәса алагамҭазы аԥашә акит аԥсуа сахьаркыратә литература. Уи «аҵла» еиҭеиҳаит, аԥсуа жәлар рҭоурых ҵаула аҟны иаҳа иуадаҩыз аамҭа бааԥсӡа иалиааз, урҭ ирхыргоз зегьы зхызгоз, зыԥсҭазаараҟаны акыр ауадаҩрақәа ирыниахьаз,
аха иагьа ԥынгыла иоузаргьы хаҵарыла урҭ риааира зылзыршаз, амшьҭа бзиа Дырмит Гәлиа. Аразҟы бзиа аман уи иеиҭеиҳаз аҵла: иманшәаланы аԥашә акит, аамҭа дук ҵаанӡагьы аҟатақәа аунашьҭуа иалагеит. Иахьа уи ибзоураны, адунеи ажәларқәа рлитературақәа рбаҳча ҭбаа аҟны амахәқәа тәырԥса ирылагылоуп аԥсуа сахьаркыратә литература аҵла.
Ҵыхәаԥҵәарак змамыз аамҭа лашьцара згәы кыднаргылахьаз, ишабаны иҟоу ахәыҷы аӡы дшазыԥшу еиԥшха, ԥсҭазаара лашарак иазгәышьуаз аԥсуаа рзы, иззыԥшымыз, аха аргама иҟалаз жәҩангәашәԥхьарак ирзаҩызахеит рхатәы бызшәала, насгьы еинаалоу ажәала ицәажәоз, дара рҵеи ирзаԥиҵаз раԥхьаӡатәи ашәҟәы аҭыҵра.
Ажәлар еигәныҩит: иҟалаз ахҭыс ргәы шьҭнахит, рԥеиԥш иаҳа агәра рго иҟанаҵеит уи аҵакы еилызкаауаз ауаа. Уи мацара азмырхакәа, иаргьы игәы шьҭырхит, ирылшоз ала пату иқәырҵеит: ақыҭақәа рахь днаԥхьаны, ауаа хатәрақәа алархәны ачеиџьыкақәа изыҟарҵеит, иҽзыԥсеитәыз ажәақәа ихырҳәааит, аҿар рааӡараҟны иҿырԥшыгоу аӡә иакәны дышьҭырхит. Ажәакала, аԥсуара ишанаалоз рхы мҩаԥыргеит. Џьгьарда ақыҭан ацә шьны ачара анизыруаз, иара акыр дшыҷкәыназгьы, ажәлар рыҟны зажәа ԥхылнадоз абыргцәа нагақәа ихаҵгыланы илиршаз азы ҳаҭыр дула ианихцәажәа, «Уи аҟара сзышәҳәартә еиԥш уамас иҟасҵазеи...» – иҳәазаап! Ҳәарада, Д.Гәлиа ибзианы еиликаауан иаԥшьгамҭа аҵакы, аха иҳәашьа, – аԥсыуа ҳәашьан, – маҷк иҽынархьысҳаны ицәажәашьала, дара ҳареикуан, уи ала дара рыблаҿы иаргьы иаҳа дҳаракхон, уи аԥсуаа рыҩнуҵҟатәи ркультура, реизыҟазаашьатә философиа иатәын, ауаҩытәыҩса дуаҩытәыҩса наӡаны дҟазҵоз, аԥсуаа шәышықәсала рхы иаларааӡаз ҟазшьан, – хәы змамыз доуҳакультуратә беиаран.
Дырмит Гәлиа акырӡа диеиԥшын Нарҭ Сасрыҟәа. Сгәы исанаҳәоит, ари ауаҩ иарԥысымҭазы, иԥсҭазааратә мҩа данықәлоз, дызҿыԥшыша иакәны далиххьан ҳәа ажәлар ргенира иарҿиаз уи аепостә фырхаҵа. Урҭ идеиала еиԥшын, алашьцара зхаԥаз руаажәлар алашара рзаагараҿы. Аха иҟан иахьеиԥшымызгьы: Нарҭ Сасрыҟәа, иашьцәа алашара рзаагаразы, ихҿа ыршәны аеҵәа кыдиршәеит, Дырмит Гәлиа калам цҳафырла, ицеицеиуа аиаҵәа кыдиҵеит. Икыдуп иахьагьы, икыдзаауеит уаҵәгьы, уи анаҩсгьы, аԥсуа милаҭ, аԥсуа бызшәа ыҟанаҵы.
Аԥсны Аҳәынҭқарра ахадара рықәҵарала, ҳазну ашықәс Д. И. Гәлиа ишықәсаны ирылаҳәоуп. Аԥсны, уи анҭыҵгьы акырџьара иазгәаҭахоит аԥсуа сахьаркыратә литература абду диижьҭеи 140 шықәса аҵра. Уи адунеи иқәынхо аԥсуаа зегьы ирзеиԥшу, еидызкыло ныҳәа дук акәны иҟалароуп. Дарбан аԥсыуазаалак иуалуп, аԥсуа жәлар шәышықәсала ирхатәаз аҵарадара лашьцара иалганы алашарахь ркылгаразы анцәа ираҭәеишьаз ари – жәлар рҵеи ду, дызхааныз аамҭа џьбара даиааины ихы иалиршаз иааԥсарақәа ҿыц инарҵауланы рызхәыцра. Ируалуп уи иҿырԥшны рҵеицәа рааӡара. Ируалуп иԥсаҭа аҿаԥхьа ахырхәара. Зегь рыла уи иҽаԥсеитәит Дырмит Гәлиа – ԥсаҭа бзиа!
Р. Уажәааигәа (иуль 25 , 201Ӡ шықәсазы) Аԥсуа бызшәа аҿиара апрограмма иазку Аҳәынҭқарратә комиссиа еиҿнакааит Д. Гәлиа ишәҟәы «Ажәеинраалақәеи ахьӡыртәрақәеи» ҭыҵижьҭеи 100 шықәса аҵра азгәаҭара. Имҩаԥган Р. Гәымба ихьӡ зху Аԥсуа ҳәынҭқарратә филармониаҟны. Асцена гьамала иҩычан, ахҭыс иақәнагаз ажәақәа ҳәан, иқәгылеит арҿиаратә коллективқәа, азал иҩныҩуан Аԥсны жәлар рпоет иажәеинраалақәа. Уи иалахәын: ҳашәҟәыҩҩцәа назлаз арҿиаратә интеллигенциа,
аҵарауаа, Аԥсны аиҳабыра, араионқәа рхадарақәа, аҿар уҳәа рхаҭарнакцәа.
Азал уаҳа амкуа иҭәын ҳҳәар, – аиаша ҳзымҳәеит.
Аха ауаа ыҟамызт ҳазҳәом: акаҳуажәырҭа-цәажәарҭақәа, акрыфарҭа-қьафурҭақәа, агаҿа леиҩеирҭақәа, аҽыкәабарҭа-ҽыблырҭа плиажқәа... имҩаԥысуаз аиубилеи даргьы злахәхашаз акы акәӡамызшәа!
Ҳажәлар рҵеи ду Дырмит Гәлиа акырӡа аџьабаа ибеит, дызлагылаз аамҭа хьанҭа фырхаҵарыла далҵит, иаргьы далнахит, илымшашазгьы илиршеит, ҽыԥныҳәак имамкәа иԥсҭазаара мҩа данысит. Уи ихьмыӡӷыз – иуаажәлар рҵарадара лашьцара рхыхра акәын, иагьилиршеит, аҵара лашарахь иназгашаз амҩа иқәиҵеит.
Аха иахьа, даҽа аамҭак еиԥшымкәа, ҳауаажәлар ршьала иаагоу ахақәиҭра анҳамоу, милаҭк раҳасабала зегь рыла аҿиаразы ҳамҩақәа анаарту аамҭазы, иабанӡахӡыӡаауа ҳаԥсуаа рӷьырак амилаҭ ԥсыс ирхоу – рхатәы бызшәа, рдоуҳатә культура еихазҳаша – аԥсуа сахьаркыратә литература, ҳхаҿра еснагь иԥшӡазарц ҳабацәа иаҳзырчаԥаз – Аԥсуара?
Араҟа акыр ҳаиԥшуп ахышәҭра иалагаз ауардын. Ихьшәахаанӡа уи арҽеишьа ҳанзақәымшәа, – наҟ-наҟ ԥеиԥшс иҳаураны иҟоу азхәыцраҵәҟьа – гәыҭшьаагоуп.
Изызӡарызеи, лассы-лассы имцаха исыцралоит, шәаӡыӡаракгьы сзаԥнашьуеит, шәирак иаҩызаха схы-сгәы ирҭаҩуа, уи ачынуаҩ иажәақәа: «... аԥсуа бызшәа, ҳәарада, аиаӡаара ада, даҽа ԥеиԥшк амаӡам». Ахалыргашьа Анцәа ҳақәиршәааит, – даҽа мҩакгьы ҳамаӡам.
Аԥсуа шьха еибаркырақәа ршьапаны ишьҭоу, ауаа хатәрақәа злыҵхьоу аԥсуа қыҭа ԥшӡа Аҷандара, Мидара ашҭа азааигәара, 1939 шықәса, март 11 рзы диит, анаҩс еицырдыруа аԥсуа поетны аҟалара лахьынҵас измаз Аџьба Таиф Шьаадаҭ-иԥа. Иахьа уи деибгадызҩыда дҳалагылазҭгьы ихыҵуазаарын 75 шықәса. Аха ус еиԥш изыҟамлеит. Ԥсабарала абаҩхатәра ҷыда злаз аԥсуа поет 53 шықәса анихыҵуаз, ирҿиаратә шәымҭа данҭагылаз аамҭазы, иԥсҭазаара имырхит аӡә иламҩашьо зхатәы бжьы зханы аԥсуа поезиа иалагылаз апоет.
Иҩны дныҩныганы дыргеит Аԥсны иақәлаз ақырҭуа фашистцәа, уаҳа ихабарк ыҟамкәа дыбжьадырӡит. Дахдырҟьеит: милаҭла дахьаԥсыуаз, ибаҩхатәра ссир, иуаҩытәҩсатә аамысҭашәара, иқьиара.
Аԥсуа жәлар иахьагьы ирыздырӡом рҵеи хазына инышәнап ахьыҟоу, ирыздырӡом иҭаацәагьы. Урҭ аамҭа хьанҭақәа раан, Таиф Аҟәа далаханы дыҟан. Уи ихьчара рылшартә иҟан ибзианы дыздыруаз, аусгьы ицызуаз иара иколлегацәа – ақырҭуа поетцәа. Иеиқәырхара акәым, иахьынӡаадыруа, дара рхаҭақәагьы уи имчмырхара иалахәын.
Ҳәарада, уи ицыз иҩызцәеи иареи анышә иахьамадоу здыруа џьоукы ыҟамкәа иҟам, аха иахьанӡа еилкаашьак аимуцт. Уи азы иарбанызаалак ҽышәарак ҟарымҵеит ақырҭуа рҿиаратә интеллигенциа еиуоу: аӡәгьы ибжьы имыргеит, ақәҿырымҭит. Дыршьит Таиф цәала-жьыла, имырхит анцәа ииҭаз аԥсҭазаара. Аха урҭ, ҳажәлар раӷацәа, ирылымшаӡеит
апоет ишьра, – иуаажәлар ирзынхеит ибаҩхатәреи иџьабааи ирылҵшәахаз ԥсраӡра зқәым ипоезиатә ҭынха. Ҭабара зқәым, абахә иаҿҟьаны илеиуа аӡы лбааҽҽа абжьы иаҩызаха игоит иахьагьы, игалоит уаҵәгьы, уи анаҩсгьы, аԥсуа милаҭ ыҟанаҵы. Иара дҳаԥдырхазаргьы, – ҳара иҳацуп, ҳаԥсҭазаара иахәҭакуп уи ипоезиатә рҿиамҭақәа. Иахьа иара ихьӡ зху Аҷандаратәи абжьаратә школ даналга, аррамаҵура ихигоит. Уи ашьҭахь дҭалоит Аҟәатәи арҵаҩратә институт. Аҵара иҵон афилологиатә факультет атәымбызшәақәа рыҟәша аҟны, дагьалгеит ибзианы. Иҵара аныхиркәша инаркны, анаҩстәи иԥсҭазаара зегьы Аԥсны аҳҭнықалақь Аҟәа имҩасуан: абраҟа дынхон, абраҟа аҭаацәара далалеит, абраҟоуп поетк иаҳасабала аԥхьаҩцәа деицырдыруа дахьыҟалаз. Еснагь дрылахәын аԥсуа рҿиаратә интеллигенциа.
Еиуеиԥшым аамҭақәа рзы аус иуан агазеҭ «Аԥсны», ажурналқәа «Алашара», «Ашколи аԥсҭазаареи» рредакциақәа рҟны. Аҵыхәтәан литературатә консультантс аус иуан Аԥсны ашәҟәыҩҩцәа Реидгылаҿы. Ари Таиф аҵыхәтәантәи иусура акәхеит. Иалагеит Аԥсны зегьы ашьара иқәзырҟьаз аибашьра, – Ҳаԥсадгьыл иақәлеит ақырҭуа мпыҵахалаҩцәа.
Аха уаанӡа, зҵарадырра иацызҵарц зҭахыз Таиф Аџьба, Москваҟа дцоит, 1983–1985 шықәсқәа рзы – СССР ашәҟәыҩҩцәа Реидгыла иатәыз 2 шықәсатәи Иреиҳаӡоу Алитературатә курсқәа дырхысуан.
Апоет Москва иҟазаара иара ирҿиаратә мҩаҿы иҷыдоу периодны иҟалеит: арҿиаратә ԥсҭазаара ахьеилашуаз ари ақалақь аҟны игәникылаз рацәахеит, иҵарадырра иазирҳаит, илаԥшҳәаа акырӡа аҽарҭбааит. Акырӡа дырзааигәахеит аҳҭнықалақь еиуаз аурыс рҿиаратә интеллигенциа. Ари аҩыза аҭагылазаашьа иалҵшәахаз рацәахеит Т. Аџьба поетк иаҳасабала иҭышәынтәалараҿы. Абри аамҭазоуп урыс бызшәала ианеиҭагаз анаҩс ԥсҭазаара збаз аизга «Аҩбатәи аԥсҭазаара» иагәылалаз ипоезиатә рҿиамҭақәа.
Таиф аҩра далагеит абжьаратә школ данҭаз аамҭазы. Раԥхьатәи иажәеинраалақәа кьыԥхьын 1962 шықәсазы ажурнал «Алашара» адаҟьақәа рҟны.
Аԥсуа рҿиаратә интеллигенциа еиуаз ауаа усҟан еицгәарҭеит аԥсуа литератураҟны ацәырҵра дшалагаз ԥсабарала абаҩхатәра бзиа змаз аԥсуа арԥыск. Ус шакәыз агәра ргеит 1968 шықәсазы Т. Аџьба «Ажәеинраалақәа» зыхьӡиҵаз аизга анҭыҵ. Уи иаҳа ишьақәзырӷәӷәаз акы акәны иҟалеит аҩбатәи ишәҟәы – «Аҵхи амши» . Иҭышәынтәалаз поетк иакәны ихьӡ рҳәо иалагеит ахԥатәи ишәҟәы «Амш ианацло»  анҭыҵыз инаркны. Ари аизга ианылеит, апоет ԥсра зқәым ипоезиатә рҿиамҭақәа. Аԥхьаҩцәа игәра ргеит апоет, бзиа деицырбеит, рцәаныррақәа ирцыхцыхит. Уинахыс иазыԥшын збаҩхатәра агәра ргоз уи иҩымҭа ҿыцқәа рҭыҵра.
Т. Аџьба дрыхьӡеит инеизакны жәаба инареиҳаны иҩымҭақәа реизгақәа рҭыжьра. Урҭ рахьынтәи иҟан егьырҭ абызшәақәа рыла иҭыжьызгьы.
1989 шықәсазы Аҟәа имҩаԥган, аԥхьаҩцәа бзиа еицырбоз, зырҿиамҭақәа ҳаҭыр дула ирзыҟаз апоет Т. Аџьба 50 шықәса ихыҵра иазкыз аиубилеи. Ари, апоет иԥсҭазаараҟны иибоз раԥхьаӡатәи иубилеин, иагьҵыхәтәантәихеит иара изы. Уи ашықәсан иҭыҵит иалыԥшаау иажәеинраалақәеи ипоемақәеи згәылалаз аизга ду «Аныҳәаԥхьыӡ».
Т. Аџьба зегь раԥхьаӡа дпоет-лирикын, иаԥиҵеит иара ихатәы поезиатә дунеи, иргеит даҽаӡәы иламҩашьо ихатәы бжьы. Убри азоуп аԥхьаҩцәа бзиа дзырбазгьы, игәра зыргазгьы. Ирҿиамҭақәа зегьы доуҳатә хыҵхырҭас ирымаз аԥсуа жәлар рсахьаркыратә ажәоуп. Уи уамашәа еинааланы ихы иаирхәон иҩымҭақәа рҿы.
Зхы раӡаны имҩаԥызго, ауаҩытәҩса-моральтә ԥҟарақәа еилагарак рымамкәа иныҟәызго, мацқьашьацқьа иҟоу ауаҩы ианилацәажәо абас изырҳәоит: «Зхәы иаҭәҳәаны изфо» ҳәа. Таиф абас иҟаз уаҩы раӡан, ҩнуҵҟала дуаҩ беиан, уи иалҵшәан ихәыцраҿы имаз аҵаулара, иԥсҭазааратә, ирҿиаратә философиа, еснагь аҟәышра зцыз, агьама хаа зыҟәныз илаф, иара ус иҿынцәажәалара. Убарҭқәа зегьы рныԥшуеит ирҿиамҭақәагьы. Убарҭқәа рзоуп, абри ауаҩы хаҭала дыздыруазгьы ирҿиамҭақәа ирыԥхьахьазгьы ргәаҟны ҷыдала иԥхоу аҭыԥ зааникылаз. Уи машәырны иҟалаз ак акәмызт, ижәлар шьала-гәыла дрымадан, рхьаа ихьаан, ргәырӷьара игәырӷьаран, еснагь урҭ рдоуҳатә ԥсҭазаара далахәын. Таиф мыцхәы ахӡыргара иашьҭаз, дахьыҩамӡо аҿаԥшьра зҟазшьа иалаз аӡә иакәӡамызт, – уи иуаҩытәыҩсатә ҟазшьеи ипоезиатә рҿиареи омашәа еиқәшәон, еинаалон, ахаацәа рыҟәнын, аҩбагьы рԥашә ак шакәу рныԥшуан, еиԥшын, ихеибарҭәауан. Иара ихаҭара шыҟаз еиԥш игәи иԥси ирхылҵуан аԥхьаҩцәа ирызнеигоз ипоезиатә цәанырра, ифилософиатә хәыцра иалыҵшәаз иаԥҵамҭақәа. Иуаажәлари иԥсадгьыли рзы уи дпатриотын, аха џьоукы реиԥш игәы дааҭасуа дмыҳәҳәаӡакәа, ахӡыргара дашьҭамлаӡакәа, ижәлар рхьаа ихьаан, ҩнуҵҟала ихы-игәы иалирсуан, апоет ду – ауаҩ ду ицәаҩақәа иман.
Иаҳгәалаҳаршәап аграждантә лирика иатәу уи иажәеинраала хьыршәыгәқәа: «Сара сбаагәара», «Аԥсуа ашәа», «Ари адгьыл». Иаҳгәалаҳаршәап урҭ руак аҟны апоет ицәаҳәақәа:
Сыдгьыл гәакьа ҵлак анықәҩа,
Дак насылҩаауеит саргьы.
Ари ус баша ииз цәаҳәа ԥшӡақәаӡам, апоет ижәлар рахь агәыбылра ду иахылҿиааз цәаҳәақәоуп. Ус шаҟа…
Ԥсра зқәым ашәаны иҟалеит, иара иажәеинраалақәа «Аԥсны агимн» иалхны акомпозитор О. Хәынҵариа иаԥиҵаз ашәа. Уи ажәлар бзиа еицырбаз, ршьапы ихгыланы изхаҵгыло аҿар иргимнны иҟалеит. Ари ԥсҭазаарак иаԥсоу ҳамҭа дууп!
Т. Аџьба ихьӡи ижәлеи неидкыланы ажәлар рҿы дшыҟоу еиԥш, иаҳҳәар ҟалоит ҷыдала уи еснагь дыҟоуп ҳәа аԥсуа хәыҷқәа рыԥсҭазаараҟны. Уи акырӡа дазааԥсеит ахәыҷтәы поезиа.
Иара иразра, игәыкра, игәыбылра рныԥшуеит урҭ ирзикыз иҩымҭақәа зегьы. Таиф иҩымҭақәа бзиа ирбеит ахәыҷқәа, бзиа ирбоит иахьагьы. Бзиа ирбеит: иара дара бзиа иахьибоз азы, дара ргәыԥшқара, рцәажәашьа дахьақәшәоз азы, еилыркаауа ахәыҷтәы бызшәала иҩны иахьриҭаз азы. Игәныркылоит ирҭахны. Иаҳгәалаҳаршәап 1978 шықәсазы ахәыҷқәа ирызкны иҭижьыз раԥхьатәи ишәҟәы «Ааԥын ашәа», анаҩс иҭыҵыз ажәеинраалақәеи алакә-поемақәеи зныз «Ашәҭқәа рыччаԥшь». Ахәыҷқәа рымаӡақәа рдырра, рхәыцшьа иаҳа иақәшәо ажәа хаала аҩымҭа аԥҵара зегьы ирылшаӡом. Аха Таиф уи илшон, ҟазаралагьы аҩымҭақәа рзаԥиҵон: аԥсуа цәа рханы, аԥсуа бызшәа хаала имарианы, ахәыҷқәа рхатәы бызшәа агәыбылра дыркраҿы ихәарҭаны. Иаԥиҵо ахаҿсахьақәа рыла ахәыҷқәа ирылаиааӡон: ауаҩра, агәбылра, аразра, аԥсыцқьара, идиркуан рхатәы бызшәа иамоу ахаара-бзаара, агьама хаа.
Имариоу усӡам ахәыҷқәа ирызку, ргәы иақәшәаша аҩымҭа аԥҵара. Абар уи далацәажәо, Таиф Аџьба истатиак аҟны ииҳәо ажәақәа: «Иҟалап зны-зынла ҳгәы ҳажьозар, ахәыҷқәа рзы аҩымҭа аԥҵара иаҳа имариоушәа, адуқәа рзы аасҭа...» Анаҩс иҳәон
ахәыҷы изы асахьаркыратә литературатә ҩымҭа аԥҵара иаҳагьы ишаҭаху арҿиаҩы идоуҳатә мчра ақәырӡра...
Зынӡа диашан апоет!
Даҽаџьара хьаала иҩуан: «Аԥсуа сахьаркыратә литератураҿы макьана акырӡа ихьысҳаны иҟоуп ахәыҷтәы литература...» ҳәа.
Абраҟагьы диашан Таиф Аџьба – апублицист. Арҿиара знапы алаку ҳара зегьы ахәыҷқәа рҿаԥхьа ауал ҳаҵоуп ари аус аҟны.
Уи ҷыдала изхаҵгылатәу жанруп, аиҳараӡак, иахьа хаԥсуа бызшәа ахьысҳарахь амш ианықәу аамҭазы.
Аԥсны ахадара ирыбзоураны, Акультура аминистрраҟны иаԥҵоуп ахәыҷқәеи аҿари ирызку аҩымҭа ҿыцқәа рзы Т. Аџьба ихьӡ зху апремиа. Уи цхыраагӡахоит ҳаԥхьаҟа ари ажанр аизҳараҿы.
Т. Аџьба аҵыхәтәантәи ишықәсқәа рзы аҽԥышәара далагеит апрозаҿгьы, икьыԥхьит акымкәаҩбамкәа ажәабжь кьаҿқәа. Иҵегь иҭбаау прозатә рҿиамҭак аԥиҵарц иҭахымкәа дыҟамызт, аха иԥсҭазаара имызхыз дахьырмыгӡеит.
Т. Аџьба дпублицист бзиан. Лассы-лассы акьыԥхь аҿы дцәырҵуан алитература-критикатә статиақәа рыла. Абраҟагьы иааирԥшуан: алитература ахықәкы, идырра ҵаула, алитературатә гьама бзиа.
Т. Аџьба деиҭагаҩын. Аԥсышәала ахьа-хьхьаҳәа ирцәажәеит аурыс литература аклассикцәа Пушкин, Тиутчев, Блок реиԥш иҟаз аӡәырҩы рҩымҭақәа. Агерман бызшәа ибзианы иахьидыруаз иалҵшәаны, еиҭага ихы иамырхәакәа, аоригинал аҿынтәи аԥсшәахь еиҭеигахьан И. Гиоте иҩымҭақәа.
Ҷыдала ахьаа шацу еиԥш, аԥхьаҩ изы аинтересгьы аҵоуп, Т. Аџьба Аҟәа далаханы даныҟаз аамҭазы, аоккупациа зызуз ақалақь аҟны иибоз-иаҳауаз зниҵоз, ихьаақәа ахьаирбоз имшынҵақәа. Урҭ аҵыхәтәантәи ицәаҳәақәа ракәын.
Т. Аџьба ихаҭареи ибаҩхатәра ду иарҿиаз илитературатә ҭынхеи рыхә ҳаракны ишьан, – ианашьан Д.Гәлиа ихьӡ зху Аҳәынҭқарратә премиа. Ихьӡ ахҵоуп Аҟәа ақалақь аҟны амҩақәа руак, насгьы, ишаҳҳәахьоу еиԥш, ихьӡ ахҵоуп Аҷандаратәи абжьаратә школ.
Иагьа рҿиамҭа ҟаимаҭқәа ҳзаԥиҵарын Т. Аџьба иахьанӡа адамхаргьы аԥсҭазаара иаӡазҭгьы. Аха дахьырмыгӡеит аԥсуа жәлар раӷацәа, – рхы иаҭәаршьеит апоет иԥсҭазаара имхра, уаҳа икалам ҵар аус изаимырурц азы. Аха, иаӡаз иԥсҭазаара иалыршаны аԥсуа доуҳатә культура арҿиараҿы иалагамҭа ду хәшьарак амаӡам, ԥсра-ӡра рықәӡам. Иҭабуп, Таиф, абарҭқәа рзы!
