
ҲАЗЗЫԤШУ АИУБИЛЕИ АҾАԤХЬА

Кьыршьал Шамил-иԥа Чачхалиа (1918-1970 шш.) – зыхьӡ кашәара ақәым аԥсуа поетцәа дреиуоуп. Уи дахысит имариамыз аԥсҭазааратә, арҿиаратә мҩа. Ҷыдала хашҭра рықәымкәа иаанхеит уи исатиратә жәеинраалақәа. Урҭ инарҭбааны ауаажәлар ирылаҵәеит, имаҷым ҿырҳәала игәныркылаз, иахьа уажәраанӡагьы шәҟәыда-быӷьшәыда, инеимда-аатмдо ирҳәо ацәаҳәақәа…
2008 шықәсазы хашҭра зқәым апоет-асатирик диижьҭеи иҵуеит 90 шықәса.
Абри ахҭыс аламҭалазы ажурнал «Аҟәа» адаҟьақәа рҿы иаҳкьыԥхьуеит уи иҩыза гәакьа, иҩыза ду, Аԥсны жәлар рпоет Баграт Шьынқәба Кьыршьал ихьӡала ииҩыз асалам  шәҟәы-адынҳәалара, иара убас апоет иԥшәма ԥҳәыс Нина Иасон-иԥҳа Дарсалиа-Чачхалиа дзыхӡыӡаауа дызху, музеиҵас иеиҿкаау аҭыӡҭыԥахьтә иаагоу афото-материалқәа.
Урҭ акьыԥхь иазирхиеит Кьыршьал Шамил-иԥа иҷкәын, иеицырдыруа апоет, аиҭагаҩ, аҵарауаҩ, ауаажәларратә усзуҩы Денис Чачхалиа.







18.V.1968
Аҟәа

Уа мышбзиа, акыр иаԥсоу Кьыршьал!

Аҟәа унықәҵны Шәачаҟа уцеижьҭеи ауадаҩрақәа урықәшәеит: ӷәӷәала учмазаҩхеит, аԥсреи абзареи урыбжьагылан, сара знык-ҩынтә ателефон снасзаргьы, хаҭала схабар умбеит, ахырқьиара акы аҵанакуа иҟам иахьала. Иахьа сара иудысныҳәалар сҭахуп 50 шықәсхыҵра. Даҽа мчыбжьык ашьҭахь ихаҭәаауеит уи ақәра. Ҵабыргуп, уара уҩызцәагьы, нас уара ухаҭагьы зынӡаск абас ҳақәгәӷуӷуамызт уара умш ныҳәа аԥылара. Аха даҽакала ухәыцыргьы, учымазара злаҟаз ала, убригьы анцәа иџьшьоуп азаҳҳәарц қәнагоуп.
50 шықәса апоет изын имаҷым, аха егьырацәам. Уара узнысыз амҩа сабанӡаанагеи ҳәа ухьаҳәны унаныԥшылар, игәоумҭарц залшом еиҭауҳаз аҵлақәа џарџаруа, игәазырҳагаха ишгылоу. Аԥсуа поезиа арбеиараҿы иулшаз рацәоуп, аринахыс иулшашагьы крыҟоуп.
Уара урҿиамҭа уара узын иԥшьаз усын, ааԥынразгьы аӡынразгьы уара угәы акәын, уламыс акәын кыкахшыс иамаз. Адунеи аҿы аԥсра аҵкыс еицәоу акгьы ыҟам, аха аԥсра-аиҭаԥсра захьӡу – апоет иара иԥсы шҭоу иҩымҭақәа аԥсра ианалагалакь ауп. Иудыруазааит, уара уажәеинраалақәа, ипланы аԥсуа қыҭақәа ирылоу, Кьыршьал дычмазаҩуп ҳәа анраҳа, иаҳагьы рҽыдырӷәӷәеит, иаҳагьы рыҽдырҿыцит, ҳзымбацгьы ҳҽиҳарбап ҳәа еибыҳәаны наҟ рымҩа инықәлеит.
Уиижьҭеи 50 шықәса анҵуа аҽны уадысныҳәаларц сҭахуп уара узлыҵыз уқыҭа ԥшӡа Ԥақәашь. Ҷыдала исгәаласыршәоит Урҭа, Нурабаа ахәы, арахь уахьҭаԥшуа Аалӡга аԥшаҳәа, наҟ уанынаԥшуа иубо Џьаҟәаба арха абнара, Сачына ахәы, Река, Патрахәыҵа иахыубаауа Нарџьхьоу. Абарҭ зегьы еицхырааны апоезиа цәаҩа уларҵеит, еицамкуаз агәыбылра урҭеит. Уаргьы уалк уқәны уаанымхеит – иушәеит напынҵала, ирыуҭеит ашәа!
Адныҳәаларақәа уқәԥсаанӡа, заа исҭахын мышьҭабзила, гәыцқьарыла судныҳәаларц. Уи анаҩсангьы, сара уаха Қарҭҟа  амҩа сықәлоит, 24-нӡа сзыхынҳәӡом, уаанӡа исычҳар сҭахымхеит. Усалам шәҟәы соуит. Узыҳәақәаз аусқәа рҵыхәала Ҷ. Коӷониеи сареи ҳаицәажәеит, хымԥада иҟаҵахоит. Уара иууалуп аҽыхәышәтәра, агәабзиара арыӷәӷәара. Ԥсыхәажәлахә амам уаҳа, избан акәзар ҭагалан џьара ҳнеидтәалан ҵәыцақәак ҳамжәыр ԥсыхәа амам.
Иудысныҳәалоит ҩынтәгьы-хынтәгьы уиижьҭеи 50 шықәсаҵра. Иузеиӷьасшьоит арҿиамҭа қәҿиарақәа, анасыԥ, агәабзиара!





Гәыкала Б. Шьынқәба.


