Ароман «Аԥсҭҳәеиқәаҵәеи ажәҩанҵлашеи» аҟынӡа ароманқәа хԥа ҭсыжьхьан. Урҭ рахьтә асовет аамҭа иазкугьы ыҟоуп, акурорттә бзазара аазырԥшуагьы ыҟоуп, егьырҭ сҩымҭақәа рахьтә ирацәоуп аповестқәа, ажәабжьқәа, адраматә ҩымҭақәа. Урҭ рахьтә ирацәоуп аибашьра иазкны акьыԥхь зсырбахьоу, еиуеиԥшым ажанрқәа рыла иҩу.
Хыхь зыӡбахә сҳәаз аԥшьбатәи сроман зҩит шықәсқәак уажәаԥхьа. Актәи ахәҭа аамҭас иаанарԥшуеит Аԥсны ақырҭуа фашизм анақәлаз аҽны инаркны аибашьра еилгаанӡатәи ахҭысқәа, аҩбатәи ахәҭа иаанарԥшуеит аибашьра анеилга аҽны инаркны Ахьыԥшымра анҳауз аҽнынӡатәи аамҭақәа.
Аибашьраҿтәи ахҭысқәа сара ибзианы излаздыруа – урҭ аамҭақәа раан Гәдоуҭа ақалақь аҟны еиҿкааз «Аибашьра аарԥшразы аҭоурыхтә центр» сахьалахәыз ала ауп. Лассылассы апозициахь сныҟәон, ҳаибашьцәеи сареи аицәажәарақәа маҷымкәаны иҳаман, аибашьра иазкыз астатиақәа рыла акьыԥхь аҟны сцәырҵуан.
Аԥсны ашәарҭа ианҭагылаз
абџьаршьҭыхла изыхьчаз зегьы
ирыхьыӡнызҩылоит
Аҽны август мза алагамҭазтәи амра кашуан. Аҵла абӷьыц ҿнаршәоит анырҳәотәи аамҭа ыҟан. Шьабаҭ Лашарба иаашеи уажәи рыбжьара маиказаҵәы шәҟәык кны рыҩнеихагыла абарҵаҿы дтәан. Шьҭыбжьык уаҳаӡомызт, амала, лассы-лассы ичабра ааҭыганы ихаҿы, ихәда аларбаны, абарҵа ахырҷага алаанда инхишьуан. Ихцәы еиқәаҵәа еилачқәа ишәҟәы инапқәа руак инаркны егьи ала ишиашаз хыхь инаԥхьаиҳәалон. Амра цаҳәцаҳә жәҩаниаҵәара ҵыблаауа агәыцә аҟынӡа ианхала, абарҵа аҵашра иаҟәыҵхьан, ашәахәа уаркалеиқәа аҩнхыб уахь инанашьҭуамызт. Зегь акоуп абарҵа ишшыц ишын.
Ҵаҟа амаҵурҭа даадәылҵын, адәы днықәлеит иан Машьқәала. Уигьы ашоура даргәамҵуан, аԥхынтәи халаҭа ҵаӷак лхарԥан, инышьҭаҳәазома уҳәаратәы.
– Уф, гәышьа, амра наскьашәа инҭаландаз, ԥшашәшәыкгьы аҿаанахарын, ҳаԥсы ааиваагарын, – лыҷкәын иаҳартә даацәажәеит.
– Сан, амшын гәхьаабгозар, абыржәааныҵәҟьеиԥш шьыбжьагәазын ишыбымуаз бганы амшын бҭасымҵози, – ишәҟәы дызхатәаз астол гьежь хәыҷы инықәиҵеит Шьабаҭ.
Игәалаҟара бзиан, дҿаԥхаҿаччон. Издыруада аҵарахьы ицара ахьааигәахоз деигәырӷьозҭгьы, мамзаргьы аҷаԥшьара иқәмыршәакәаны иаб иахьимидоз азы агәахәара имазҭгьы? Аха еиҳаракгьы, дзыԥхьоз ашәҟәы романызҭгьы ақәыԥшратә мцабзк изцәырнагазар? Дгыланы даалеи-ҩеит амшын ахь дыԥшуа. Изқәынхоз ахәаҟынтәи ахара амшын дхыԥшылон, илаԥшҳәаа цқьа иахьзынамӡоз аҟынтә ӡҭатәеиқәышьшьны акәын уи шибоз.
Ичабрала еиҭах ихаҿы гьежь аԥхӡы нықәирбеит. Усгьы иаԥшьыз иӡамҩақәа ашоурагьы нарыцхраан, дҿыҟаԥшьааӡа дааҟарҵеит. Иҽанааиҵих, ижәҩахырқәа џаџаӡа, арԥыс наӡааӡаны дылбеит иан.
– Нан, амшын аҭаларагьы сурҵарц угәы иҭоукыма Аҟәаҟа ухы анурха? Зны уҵара уалгеишь, нас амшын аҭаларахьгьы сугалап.
Шьабаҭ иқыҭа Ӡышқыҭ абжьаратәи ашкол даналга, ауниверситет дҭаларц дцеит Аҟәаҟа. Данҭала, аҵара иалагаанӡа ҳәа шәыҟәгәарҭак иманы аҩныҟа дааны дыҟан.
– Сан, – иҳәеит нас, – шьыбжьхьа ҳәа акыр мазеиума?
– Уааи, нан, абысҭа кнысхит, – наиаҭалкит иан амаҵурҭахь днеиуа.
Шьабаҭ амаҵурҭа иаҿгаз акрыфарҭа данааҩнала, иан абысҭа асаанқәа ранҵара дахьаҿызынтәи деиҭанаиацәажәеит:
– Ашәҟәқәа уҽруҭаӡеитеи, уԥсы ааушьар, аҵара шәаналагалак урҭ рыԥхьара уахьымӡари.
– Аԥхьара мыцхәы ҟалаӡом, сан.
Машьқәала абысҭа ачуан излаҭылгаз лымҳабысҭа аӡы нахьлыршеит.
– Зынӡаск уарԥысхаӡазшәа збо салагеит, Шьабаҭ, устудентхеижьҭеи! – агәырӷьа лҿықәыҳәҳә лыҷкәын днаиҿаԥшит Машьқәала.
– Сан, сымшқәа леишьҭагыланы ицоит, – иҳәеит иара, – изыԥхьатәу рацәоуп, арахь сцаразын аамҭа маҷуп.
– Ҳадунеи ыҟанаҵы амшқәа зегьы урхаанхааит, Анцәа симыҳәои, – дааматанеиит Машьқәала.
Шьабаҭ днаӡа-ааӡаны изҳахьан азы «Гьаргьалашь, уааишь, унеишь!» ҳәа изҿиҭлон иабгьы дизгәдуны.
Иагьҵабыргны, мшызҳа изҳауеит ҳәа изырҳәон агәылацәагьы, уи иҽшьоуишьҭуаз збоз.
– Уааи, нан, астол ахь, ухәы сырхиеит! – лҳәеит ан лыбжьы ҭымгацәакәаны.
Ус лҟазшьан ан. Ега еилахара лымазаргьы, дҭаҟьаҭасуа, зегьы дрыхьӡарц лҽазылкуа, мамзаргьы, лыбжьы лхацаланы акы даргәамҵуа дубаӡомызт. Арахь уԥшыр, лусқәа зегьы лықәманшәалаханы, зегьы рҭыԥқәа рҟны еилфаҷа ишыҟоу убон.
– Гьаргьалашь дмааӡаци? – дҵааит Шьабаҭ, акрыфарахь дымнеиӡакәаны, даанаԥшы-ааԥшшәа.
– Уи иҟарулрахьынтәи дмаац, – наиаҭалкит.
– Нас, Гьаргьалашь ҳаизымԥшӡои? – макьана ихәы ахь днеиуамызт Шьабаҭ.
– Мамоу, нан, уара шьыбжьхьа уфар еиӷьуп, – нас даахәмарын: – ушәҟәқәа ԥшыми, мшәан! – бла хаала днеиҿаԥшит.
– Дынзырхазеи, мшәан, саб, ашьыжьгьы даадгыланы какалгьы имкитеи? – хьаас иҟаиҵеит.
– Уа ааигәа инхо иҩыза аҟарул бырг Шьыма Шәлымба иӡӷаб даарышьҭын, рҩыџьагьы рхәы сҭиит ашьыжь, ԥыҭрак сызнеиуам ҳәа ааицҳаит.
– Даанзырхоз ҳәа акгьы ааимыцҳаӡеи аӡӷаб лҿала?
– Ҩыџьа асасцәа рзааит, лҳәеит, ирыхьчо аихамаҭәахәқәа ирыхәаԥшуеит, лҳәеит. Аҟәантәи аргылаҩцәа аараны иҟан, убарҭ роуп ҳәа ауп сгәы ишаанаго.
– Саб ауадаҩра дақәшәеит, сара усгьы аҵарахьы сшәышьҭит, имала ауасҭацәа даарыдхалашт. Акыргьы иадхалоит, ачаи фабрика аргылара мариоума? Аҵарахьы сцаанӡа сара иаарымыздалап аҟарулра, – иҳәан, ихәы ашҟа днеит.
Аԥхын мышқәа каууа имҩасны шықәсныҟәара амҩа иқәын, аха урҭ рныҟәашәа мыццакуазшәа акәын ишибоз. Шьабаҭ иҭахын ирласны амшқәа цаны ауниверситет ахь ицара аамҭа ааирц. Машьқәала лакәын амшқәа лассы имиасларц зҭахыз. Лыҷкәын аҵарахьы ицара ааигәахо ианалага, данаахәыцлак, лахьеиқәҵарак аалхаԥон, дара ақыҭаҿы иааныжьны аҵарахьы дахьцоз шакәыз лдыруан уи ҟазҵаз, аха гәырӷьароуп ҳәа илыԥхьаӡахьан, ус шакәызгьы аалгәалашәалон. Аҵыс лымпыҵыԥрааны имцакәаны иааины лнапсыргәыҵа инантәалазшәа лбон лыҷкәын данааизхәыцлак, ауниверситет дышҭалоз даазхәыцны, лгәалагьы налыхҟьа ицон.
Шьабаҭ зны-зынла хьаак игәы иныҵалалон, усҟан дзылгаз ашкол ахь дхьаԥшуан. «Анасыԥ насҿаԥрит шысҳәоз, инасхыԥрааны ицеит. Ус рыхьлозар ҟалап сықәлацәа, аха зегьы ауракәху. Иҟоуп иаарҿаҷҷо абзиабара ԥсраҽнынӡа насыԥ ԥшӡаны иззынхо. Аха сара исхыԥрааит».
Шьабаҭ аҳаблатәи алагарҭатә школ аҟынтәи дааны ахәбатәи акласс аҟны дантәа, иареи лареи сқамк аҟны аидтәалара рықәшәеит, Назира захьӡыз рҩыза ӡӷаб хәыҷык дқымфафылӡа, дыԥшӡаӡа.
Ишнеи-шнеиуаз, иҵегьгьы ианҩеидас, абжьаратәи ашкол алгарахь инеиуа ианалага, аиҩызара ду рыбжьалеит.
– Назира! – иҳәан Шьабаҭ, аԥсҭазаара агәаҳәара ихаҿы ианыԥшуа, даалыдгылеит абжьаратәи ашкол алгаразы аԥышәарақәа ирылагаанӡа.
– Аа, сӡырҩуеит, Шьабаҭ! – наиаҭалкит ларгьы, аиҩызаратә гәыҭбаара лныԥшуа. «Шьабаҭ дҩыза бзианы дҳамоуп, иарԥысраҿы днеирц уамак игым», – лгәы иааҭылҳәаалон лассы-лассы.
– Абжьаратәи ашкол ҳалгоит, иахьа иҳамоу аҵыхәтәантәи аԥышәароуп… нас? – зҵаарала дналзыԥшит.
Арҭ гылан ашкол ашҭаҿы зҽеиҵҳәаны, ажәҩан хыла иҵызԥссоз, зшьапгәашьақәа унапы рыкәымшо ишәпаз аџьҵла ду амҵан. Рацәак ҵуамызт амрагьы аҽыҩеиҵыхны, иаашапшапны ажәҩан инкыдлеижьҭеи.
Ашәахәақәа амахә тәырԥсарақәа инарыбжьыԥшны рҽеишьҭаԥсо Назиреи Шьабаҭи рыблақәа рҽынархырԥсалеит. Шьабаҭ иӡамҩа ҭҭәаақәа ихаҿы гьежь цыҩцыҩуа иҟарҵон. Икыдырффала аҩада иқәҳәаз ихахәи, аҵыхәтәантәи аамҭақәа рзы иҽоушьҭны, иоуреи иҭбаареи рыла иҽаныҳареик, уаҩы наӡак дгылоуп изуҳәарын.
Шьабаҭ иеинаалашьа аҟны уажәраанӡа идлымбалацкәаны ҿыцны илбаз амни ихахәы аҩада иахьықәиҳәаз ауп. Ихаҭагьы Назира ҿыцс уажәы илыдибалоз ыҟан. Данхәыҷыз иқымфафылӡа иҟаз лхахәы, уажәы иахьынӡаҭаху ицалааит ҳәа иоушьҭны илыман, лхахәда ианазааигәаха иҿырҳәыцаа иҿалҳәеит, лыжәҩахыр инықәсуан. Убас иахьыҟаз убасҟак лхаҿы еиҭанакит, ааигәаны дыздыруазгьы Назира лоумашь амзаҿеиԥш игылоу ҳәа иааҭгылон. Лӡамҩа ҭыҵәраақәа ирҿаԥсоз ашәахәақәа еилыбзаауа иҟарҵон. Лӡара еихытаруа, лшьапы шшәырқәа зышьхәа лаҟәыз шьаҵатәы еиқәарақәак ҿыцӡа ирышьан.
– Абжьаратәи ашкол ҳалгоит, ааи, иахьа иҳамоу аҵыхәтәантәи аԥышәароуп, – иажәақәа ааиҭалҳәеит ларгьы, маҷк инарҵауланы даахәыцны.
– «Настәи» ауп исаҳарц исҭаху, – дналзыԥшит. – Сара избоит сызҵаара бшархәыцызгьы, – нациҵеит.
– Шьабаҭ, сара аказы суацәажәарц сҭахуп.
– Сӡырҩуеит, Назира.
– Мап, Шьабаҭ. Уажәы ҳҩызцәа зегьы ааихьеит. Аа, аӡәгьы ихы ҳақәкны дахьаауа, аԥышәарахь ҳнеирагьы лассы иҟалоит. Нас, нас, аҽазны… – лажәа ааԥылҵәеит.
Шьабаҭ иааиуаз иахь днаԥшит, аха иқьышә маҷк иааирҵәизшәагьы анылба, «абри есқьынагьы дшигәамԥхо иныԥшуеит, арахь гәацәыхьажәак еибырҳәогьы смаҳацт» аалгәахәт.
Уи даауан дыҿҟьа-ҿҟьо, зда ԥсыхәа амам акы дашьҭазшәа. Данырзааигәаха, цәымыӷра-цәыҵаччарак ааирԥшит. Убри убасҟак ԥшра цәгьак инаҭеит, илақәа аԥарԥалыкь рхызшәа иԥаҭԥаҭуа рҽырзеиқәкуамызт. Дахьныҟәозгьы дшаҟьшаҟьон. Ихцәы еилажәжәан, рыбжа илақәа ирҭаԥсон. Амала уажәааигәа, аԥышәарақәа ианрылагоз иаб изааихәаз амаҭәа – аиқәеи акьаҿи еиқәҵаны иахьишәыз, аҟама аҿы аиԥш иҵарны ауанҭашьҭа иеиқәа ианыԥшуан.
– Акруҳәарц уҭахызма, Џьыҟәҭан? – Назира уи днаизыԥшит.
Џьыҟәҭан ҳәа иарҳәон класск аҟны еицтәаз зегьы. Аӡәы убри ааиҿыҵҟьаны ианихьӡиҵа, зегьы иаашьҭырԥаан, «Џьыҟәҭан, Џьыҟәҭан!» – ҳәа иааилалеит, зыԥҳәыс Кьацә лыхьӡызҵаз, зегьы Кьацә ҳәа ларҳәон еиԥш. Усҟан иара, ҽазны еиԥшымкәаны дҟаԥшьхеит. Џьыҟәҭан зихьӡырҵаз ибӷа аарџьыҟәшәа дахьныҟәоз азы ауп.
Уажәы убраҵәҟьа иааҭырҟьаны илымҳәар амуаз Назира, аха илҳәеит цәымӷра-цәыҵаччарак иааирԥшыз ихаҿы ҳарамрак ахьаннаҵаз лгәы иааҵаххны. Ихьӡыҵәҟьа Ҭанас акәын. Шаҟа ихьӡы бзиоузеи, шаҟагьы еилыхха иҟоузеи! Аха аҵыхәтәантәи аамҭақәа рзы уи ала иԥхьоз арҵаҩцәа заҵәык ракәын.
– Ҷына, Ҷына, – иҳәан Ҭанас, иҩнацәкьарак ркьакьаны Шьабаҭ иблақәа инархикшалошәа ааҟаиҵеит. Нас Назира лахь:
– Бара Ҷына бахьидгылоу азы ауп ҽхырчча зыҟасҵаз, – иҳәеит.
– Избан, Ҭанас? – лҳәеит уажәы, ихьӡ ҷыда мҳәаӡакәаны.
– Дышбыхәаԥшуа бымбои.
– Уаала, Џьыҟәҭан, акласс ахь, аҵәҵәабжьы геит, аҵыхәтәантәи аԥышәара ҳҭиип, – ижәҩа инапы нықәиҵеит Шьабаҭ, ииҳәаз ацҭәа мҳәакәаны.
Назира дырзымԥшӡакәаны аԥышәарақәа иахьрылагозтәи акласс ахь лҿыналхеит.
«Џьыҟәҭан мыжда даасыцрыӡаауам, Шьабаҭ дахьибо ихы ааихыҵуеит, уии сареи абзиабара ҳабжьоуп ҳәа дыҟазаап, рыцҳа» даахәыцит Назира.
– Ари сҩыза иоуп, ҳанхәыҷқәазтәи сыхьӡ игәалашәоит, усҟантәи ҳахәмаршьақәагьы ҟаиҵеит, бымбои, Назира, усҟантәи ихшыҩ уажәыгьы имоуп, – налхьигӡеит Шьабаҭ дыҽхырччо, имахәар аанкыланы.
Шьабаҭ ииҳәаз аҵакы изеилымкааӡакәаны, «абри дзымгәаазеи, мшәан, исҳәаз азы?» ҳәа дыԥшуан Ҭанас.
Назира даахьаҳәын:
– Ухахәы шеилажәжәоу аԥышәарахь унарышьҭӡом арҵаҩцәа, – Ҭанас днеизхьаԥшит даанымгылаӡакәаны.
Шьабаҭ Ҭанас даауишьҭын:
– Ухахәы ԥхьаҳәа, – иҳәан, иџьыба ахҳәа ааҭыганы инаииркит.
Иаԥхьаҟа инеиуаз аҭыԥҳацәа қәыԥшцәа аҩыџьа иҽырхьымгӡакәаны, дныҭгыла-ааҭгыло днеиуан Шьабаҭ. Ҭанаси иареи ашкол ашҭа илеицҭыҵит аҵыхәтәантәи аԥышәара ашьҭахь, досу рымҩақәа рахьгьы инеиԥырҵит. Шьабаҭ игәалаҟазаара бзиан, аԥышәара ашьҭахь рнапхгаҩы иааизганы данрацәажәоз. Иааизызгаз иҭахын арҭ иара напхгара ззиуаз акласс иалгаз уажәшьҭа рхы ахьдырхоз аилкаара.
– Нас? – ҳәа ауп иажәа дшалагаз уи.
– Нас? Нас? Нас?.. – иааиларыԥсеит даргьы, рыблақәа еихаччо, ргәалаҟазаарақәа шьҭыҵны, ҿымҭ-ԥсымшьҭ гәыӷрақәак инархьыԥшны.
Ҩыџьазаҵәык роуп зҽаанызкылаз. Аӡәы – Ҭанас Ахәашба иакәын, егьи – Шьушька Мсыр-ԥҳа. Ҭанас ихахәы инацәкьарақәа рыла еиҭеилеижәжәахьан. Акы данаргәамҵуаз ус идырлон, ихаҿгьы лассы еицакуан, илақәа ԥаҭԥаҭуан, ишьапқәа еихас-еихасуан џьарак дгылазар. Шьушька, еснагь еиԥш, рҵыхәахьшәа лҿы ӡыла иҭәызшәа лҽеихарԥсны дгылан ҿымҭ-ԥсымшьҭ. Аха уахьыналҿаԥшуаз, абри хәыцра шәкы деимаркма ҳәа лхы-лҿы иаанухуан. Дара, Шьабаҭи Назиреи ахьеидгылаз ахь акәын дахьԥшуаз. Ҭанас ацыгәқәа анеишьҭоу ацгәабақәа цәқәырчны, еизгәааны рылақәа цымцымуа ианеиҿаԥшуа аиԥш, илақәа ырцымцымны Шьабаҭ дизыԥшуан. Назира дахьлывагылаз ицранаҵоз амца иқьоуқьадха ихаҿы иқәланы дабылуан. Шьабаҭ урҭқәа зегьы гәеиҭон, аха иара усгьы акы ааинирԥшуамызт, гәынхәҵысҭала ччаԥшьк изцәырыргон, рхьаақәагьы усс икырц иҭахӡамызт. Избанзар, иара игәы иҵхоз зынӡаск даҽаӡәын. Уи лҟны лажәахә ахьизымҳәацыз даргәаҭеиуеижьҭеи ианбыкәыз, аха зцаԥха изаамыртуаз чамаданк игәы иҭаҵәахны иман.
Уажәы иахьеилагылаз анапхгаҩы и-нас-и, дара р-нас-қәеи рышьҭахь анапхгаҩы иажәа инациҵеит: – «Нас» зысҳәо шәымбои, абжьаратәи ашкол шәалгеит, шәарԥарацәахеит, шәҭыԥҳацәахеит. Уи сара избоит зҽеиҭазкыз шәеилаҳәашьақәа рылагьы.
– Ҳамҩа хароуп! Ҳгәыӷрақәагьы хараӡоуп! – иааиларыԥсеит еихык-еиҵыкны.
Иаргьы даргьы анапеинҟьара иалагеит. Нас инеиԥырҵит, уаҳа акгьы иаламцәажәаӡакәаны.
Абарҭқәа рышьҭахь ауп Шьабаҭ иҩызцәа аҭыԥҳацәа қәыԥшцәа аҩыџьа ахьнеиуаз дмыццакӡакәаны рышьҭахьҟа даннеиуаз. Уажәы Назира Амзыц-ԥҳа исалҳәарц илҭаху закәызеишь, лымҩа ҽаџьароуп, аха сара акы салҳәарц сара сымҩала даауеит ҳәа дхәыцуан, илыцыз, Шьушька Мсыр-иԥҳа, Назира даалыцрыҵны лыҩныҟатәи амҩахь лымҩахыҵрагьы дахыццакуан. Дук мырҵыкәаны, уи аамҭагьы ааит. Шьушька лҩыза длыцрыҵны лымҩахь дыццакит, аха рышьҭахьҟа Шьабаҭ дшаауаз шылбазгьы, дагьааизхьамԥшӡакәаны, ашәарыцацәа идырҳаз ақәасаб еиԥш дԥырӡаны абардра лҽаваршә дцеит.
Шьабаҭ ишьаҿақәа ааирӷәӷәеит, Назира дааҭгыланы дшизыԥшыз аниба.
– Назира, сара сшаауаз анылба, дырҳазшәа ауп дышцаз Шьушька, дзыцәшәаз сара сакәушь? – даахәмарны даалыдгылеит.
Назира дааԥышәырччеит:
– Мап, Шьабаҭ, уара дуцәымшәаӡеит, дуцәыԥхашьеит.
Шьабаҭ уи ааџьеишьеит:
– Класск аҿы ҳаицтәамзаргьы, школк аҟны аҵара еицаҳҵон, иахьоума дансцәыԥхашьо?
– Иахьа лымкаала дуцәыԥхашьеит, ухахәы аҩада иқәҳәаны ианылба.
Шьабаҭ дааҭгыланы ихахәы инапы налишьит:
– Иҟалап аԥышәарақәа ҳанрылго азы исзаархәаз сымаҭәақәагьы дырцәыԥхашьазар! – имаҭәа ҿыцқәагьы днарыха-аарыхеит хәмаршақә.
Нас еицны рҿынархеит.
– Ҳахәмарит, аха, Назира, ак сабҳәарц бҭахын, сыбзыӡырҩуеит, – рышьи-рышьи неиқәҵо рҿанынарха, дааҭгылеит Шьабаҭ.
– Шьабаҭ, – лҳәеит Назира, – уааӡырҩы. Уареи сареи аиҩызцәа ҳәа ҳхы ҳшьоит, иахьарнахыс уара уқьаӷьариа сакәзааит.
Ари ажәа дџыџӡа дыннакылеит Шьабаҭ. Ишааџьеишьаз ҩашьомызт, хәыцырҭакгьы дынҭанагалазшәа дҟалеит.
– Бысзеилкаауам, Назира, ааи, бареи сареи ҳаиҩызцәоуп, ҳшеиҩызцәоугьы ҳаанхоит, аха ақьаӷьариара былоуп ҳәа сыҟаӡамызт, – дыхәмаршәа дцәажәон, аха илҳәаз змааназ аилкаара дахыццакуан.
– Сара ақьаӷьариара сылшаӡом, саманшәалаӡам ҳәа ласҳәеит лара лхаҭагьы, аха сажәа илымҳаҟынӡа исызнага лҳәеит, убри насыгӡоит, Шьабаҭ.
Уажәы абри еиԥш аниаҳа, зегь раԥхьаӡагьы ихы иааҭашәаз Шьарифа Аирым-ԥҳа лоуп. Ари аӡӷаб, уажәы зҭыԥҳара иҭагылоу, далкааны димазижьҭеи акрааҵуан, илаԥш Шьарифа илзиҟәымгошәа ибо далагахьан. Уи маӡан зегь рзы. Иҩызцәа-иԥызцәа аӡәы илымҳа аҟынӡа инеимгацызт. «Сбыхәаԥшӡом, аха бызбоит, ҿысҭӡом, аха сбацәажәоит»,– иҳәон есымша гәаныла лара лааигәа дангылоз.
Ашкол ралгара шықәсык ада аннымха, аԥхынтәи аԥсшьарақәа раан шәҟәыбӷьыцк лзимҩыр ада ԥсыхәа имамшәа инарбеит ицәанырра. Иҩны илоуртәгьы иҟаиҵеит абасгьы анҵаны: «Шьарифа, гәаныла быхьӡ анысҳәо сгәы ҭӡыӡаауеит, убриаҟара игәаӷьны исызҳәаӡом. Бара быхьӡ амра акаҷҷара исзаҩызоуп, сгәаҵа арԥхошәа збоит! Қьаад хәыҷык ианҵаны, сбыҳәоит, ацкы сзааҭи! Шьабаҭ Лашарба!»
Абас иҩижьҭеи еиҳагьы гәҭынчрак имоуӡо далагеит Шьабаҭ. «Аҭак сылымҭар сызлалҿаԥшрызеи аҵара ҳаналагалак?» – дхәыцуан ихы данааҭагьежьлак. Усҟан акы иҭахушәа, џьара дцаны дымҩасуашәа, лара дахьынхоз ааигәа-сигәа дниас-ааиасуан, машәыршәа ма сналхьыԥшуазар ҳәа игәы иҭакны. Аха, ус акгьы зыҟамлеит, дхьагәгәа аҩныҟа даалар акәхеит.
Ҽнак зны дманшәалахеит. Назира даадгылан, агәашә аҟынтәи изҿылҭит. Данаалԥыла:
– Аказы суҳәоит, мап сцәумкын, ҳҩызцәа зегьы сара срыхьӡом, уаҵәтәи сымширазы зегьы шәнасыԥхьоит, Шьарифа Аирымбеи ани Џьыҟәҭани ԥшааны исызраҳәа, – лҳәеит.
Зназы деигәырӷьеит, нас иааицәымыӷӷхеит Шьарифа лахь ацара ахьиқәшәаз, аха иҟаиҵоз, изҳәаз лаҳаҭыр азы дымцар амуит. Шьабаҭ шиакәыз анылба Шьарифа, днеиԥылеит. Дыззааиз анлеиҳәагьы, дамеигәырӷьазшәа ибеит, лылахь еиҵыхмызт. Ииҳәаз ҳәаны данындәықәла, еицарсаны иҟаз заа илыҩхьаз, лчабра илаҳәаны изаалгаз абӷьыц хәыҷы наиркны, ашырҳәа аҩныҟа даахынҳәит.
Шьабаҭ длеилууа дааҟалеит, игәы аҭра инҭыԥа-ааҭыԥеит. Агәырӷьарагьы ус ҟанамҵалои. Игәы нҭгәырӷьаауа ашҭа дынҭҟьеит. Заҟа иҭаххазеи иара убраҵәҟьа дааҭгыланы, илыркыз абӷьыц хәыҷы иану ацәаҳәақәа днарыԥхьар абас: «Шьабаҭ, саргьы хәыцырҭас усымоуп, аԥсшьара мшқәа рышьҭахь ашкол аҟны ҳаибабап». Уаҳа анымзаргьы мап иҳәомызт Шьабаҭ, иара абри аҳәоу заҵәгьы изхон, лажәақәа хааӡа игәы инықәларц азы. Акыр днаскьаны данаахьаԥш, Шьарифараа рыҩны дахьымԥшуа дцахьан. Убасҟан ауп даагыланы дыццакы-ццакуа имҟәыҵакыз ақьаад еицарса анааирт. Ацәаҳәақәагьы днарыԥхьеит: «Ухьӡ сҳәалон сазыгәдуны, ҩызак иаҳасаб ала, аха уажәы ухьӡҵәҟьагьы сцәымыӷхеит убӷьыц хәыҷы санаԥхьа. Аԥхынтәи ҳаԥсшьарақәа сгәырӷьаҵәа ишысхызгоз, хәылԥазык сҩызцәа рҟынтәи сгәы ҭыԥраауа сахьааиз, сԥенџьыр иавҵауҵахьаз убӷьыц санаԥхьа, сгәалаҟазарагьы бжьысит. Ҩызак иаҳасаб ала зны иуасҳәахьан сгәы зызцо дышсымоу. Убри ашьҭахь абас сзуҩып ҳәа сыҟамызт. Иургәааз Шьарифа!»
Убасҟан акәҵәҟьоуп игәы аҭыԥ иҭамгыло, акраамҭа ианымеихсыӷьыз. Ажәаҭҟьа хызаҵәуп ззырҳәаҵәҟьо изыҟалазшәа ибеит, дыҵәҩанны дадырсызшәа дгылан ԥыҭрак. Иааидимхәыцлазгьы иҟоузеи, аӡәы лыбзиабара даԥыҩларц дахьалагаз инаркны. Аха урҭқәа зегьы рышьҭахь, дҭыггаӡа, иҭацәу ауалыр аиԥш, дааҟалеит. «Ааи, Шьарифагьы сара дсықәлоуп, илҭаху, дзықәгәыӷуа аӡәы длоухьеит. Уи дицәхьаҵраны дшыҟам ала агәра слыргеит. Сара уажәы сҭацәӡа сгылоуп. Иҭацәны ицаз амш ԥсит рҳәоит, иҭацәыз сара саамҭа анбасхыҵри?» Сышзаҵәу сцалап, сани сабигьы ус рҭахызар акәхап, наҟ-наҟгьы уҵара уазхәыцла ҳәа сарҳәалоит, ипҟыш-пҟышӡа лаӷырӡы цәыкәбарқәак игәы инҭаԥсазшәа ибеит.
«Уқьаӷьариа сакәзааит» ҳәа аниалҳәа Назира, иалҳәарц илҭахыз иара даара дшахыццакыз лбеит, аха ақәҿымҭкәаны, лажәа аанылкылон. Иара, уажәшьҭа Назира лхазы дшимацәажәоз дырны, ҿааиҭит:
– Иҳәа, Назира, ажәа сзаазыцҳаз илҳәаз, – абри аниҳәозгьы, џьара дыццакуазшәа акәын дшылҿаԥшуаз. «Ах, Шьарифа лакәындаз!» – игәы иааҭиҳәааит.
– Аӡӷаб бзиа, аҭаацәа бзиа! Заҟа рыла уеиқәшәо удыруандаз, Шьабаҭ, аҵараҟны дхәыдам, лыхшыҩ ҵаруп. Лаб Аҟәа аҵара дҭеиҵарц иҭахуп, лазыҟаҵара иаҿуп ишынҭаацәоу, – дааҭгылеит Назира.
– Исаҳәеи дызусҭоу? Бааласы, Назира! – даангылеит Шьабаҭ Назира иалҳәашаз дахыццакуа.
– Уаала, уаала, узаангылазеи? «Б» класс аҟны итәаз аԥҳәызба бзиа, абыржәы уаԥхьаҟа ҳшааиуаз инасыдҟьаны, иццакны ицаз Шьушька Мсыр-ԥҳа лоуп сызҿу.
– Нас, нас, илҳәеи? – иҿынеихоит, ихәыцрақәагьы блаҟьа-блаҟьо инаишьҭалоит.
– Ушылҭаху лҳәеит, саргьы аҵарахьы срышьҭуеит саби сани, лҳәеит, иахьынӡеиҭаху сизыԥшуеит. Уамашәа дысгәаԥхоит, сыԥсы ааҭшәаанӡа иара изын сҟалоит, лҳәеит.
Шьабаҭ уи аԥҳәызба лыхьӡ анылҳәа нахыс, маҷ-маҷ ихаҿра аҽеиҭанакуа иалагахьан. Иҟалап ҩынтә-хынтәгьы иԥшшәахәы иԥсахзар. Бзиа узбоит ҳәа ԥҳәызбак дааидҵаалап ҳәа дыҟамызт. Насгьы, уи аҽны ауп ихахәы ԥхьаҳәаны амаҭәа ҿыцгьы анишәиҵаз, сарԥысуп ҳәа ихахьы гәаанагарак мааицызт уажәраанӡа. Иара ус, қәыԥшык иаҳасабала акәын бзиа иибоз Шьарифагьы дшыналызхәыцуаз, анҵамҭа хәыҷгьы шыналиҭахьаз. Ҳәарада, абзиабаратә цәанырра ари уажәтәи иқәра аҟынгьы ишцәырҵуаз дацәҩашьаӡомызт, ус иагьыҟаланы иҟан иара иҟын. Аха иахьанӡа ихаҿы иааимгацызт абзиабара ашьҭахь аԥҳәысаагара ҟалароуп ҳәа.
«Сара ԥҳәыс даазгарц сыхәҭану? Насгьы уи ԥсраҽнынӡа сара сзы дҟалону?» – игәы иааҭиҳәааит иара. Иаԥхьаҟа имҩагьы днаныԥшылеит, иҭбааҭыцәӡа иибаз иҵара ацҵара амҩаду заҵәык ауп.
Уажәы Шьушька Мсыр-ԥҳа инылҵаз ажәа мап шацәикуаз иԥшшәахәқәа рыԥсахралагьы илдырит Назира, аха ачҳара зегьы иреиҳаӡоу иааироуп рымҳәои ҟаҵаны дӡырҩуан. Иара, агәынамӡара иоуз анышә нақәиԥсазшәа инцәыҵаҵәахны даацәажәеит:
– Шьушька ԥҳәызба бзиоуп, лабгьы цқьа дыбдыруазаргьы ҟалоит, дмалырҳаҩуп, иԥҳа дырқьынцыцны димоуп, ԥшреи-сахьалеи даҩцамзаргьы, шәҵатәы-шьаҵатәыла лҩызцәа дрылукаауеит. Сара иахьоуп маҭәа ҿыцла сҽанеиласҳәаз. Лара илышьашәалоу аӡәы дылбап-длаҳап. Сара макьана аҳәса рахь ус сымам, схы иҭоу аҵара мацара ауп. Саҭалымҵааит, аха дысԥырхагамхааит.
Аҵыхәтәантәи иажәа «дысԥырхагамхааит» аниҳәоз, иара ус шиҭахымызгьы, дақәымчцәаны иамхаҳәеит, ихаҿгьы мацәысеимҟьараны гәынамӡарак шнықәлаз ааиныԥшит. Назира, ицәажәашьеи иԥшшәи рыла, ари аус акгьы шалымҵуаз дацәымҩашьо илбеит.
– Еилыскааит, еилыскааит, абзиала! – лҳәан, даахынҳәны лыҩныҟа дааццакит.
Шьушька Мсыр-ԥҳа дхәыҷаахысгьы днавагыла-аавагыло акәын дшаауаз лҩызцәа рҟны. Ма ԥшреи-сахьалеи дреицәазшәа ахьылбоз акәу, мамзаргьы маҭәеи-ҩыҭәалеи дахьреиӷьыз акәу рзеилкаауамызт дара. «Шьушька, анахь бҳацаала, арахь бҳацаала» ҳәа иахьцозаалакгьы дрыцымзар руӡомызт. Ларах, ус дахькармыжьуаз дшеигәырӷьоз лныԥшуан, лныҟәашәа рыссаны днарышьҭалон. Аҵараҿы акәзар, аӡәгьы диҵахаӡомызт. «Шьушька аурок анеиҭалҳәо, амцабз лҿыҵыддуашәа ауп ишылҳәо!» – иҳәалон аԥсуа бызшәа арҵаҩгьы.
Еиҳау аклассқәа рахь днеиаанӡа лыԥшра еиҭакрак ҟанамҵаӡеит. Еиқәараӡа иҟаз лылақәагьы иҭашәашәазшәа акәын ишубоз азын, лхаҿы еиқәара арԥшӡаӡомызт. Амала, цқьа унархыԥшылар, гәыкрак рыҵубаауан. Убри азы акәхарын «лылақәеи лхаҿы хәхәа еиқәареи еишьашәалоуп, дҩеидасны цәеижьла лҽааибылҭар, ахаҿы ҿамӷьарқәа ираԥылгоит» ҳәа лани лаби анааидтәалалак изеибырҳәоз.
Лаб, Қьышьуард Мсырба, ақыҭа дәқьан дыҵагылан акраамҭа. Асовет аамҭа еилаҳаны ахазхатә нхарақәа рыда уаҳа колнхаракгьы ыҟамкәаны ианыҟала, ақалақь ахь дцаны ахәаахәҭраҿы ҭыԥк ааиртит. Ихашәалахәала иҭаацәа ныҟәигартә дҟалеит.
Лани лаби ргәаанагара ҵабыргхеит. Шьушька зхаҿы гәыку ԥҳәызба еинааланы дҟалеит, иҭашәашәаны иҟаз лылақәагьы лхаҿы еиқәара иаҵаҽырбаны иҭыџьџьаауан. Зегь акоуп Шьарифеи Назиреи уи ишлаԥыргац илаԥыргон. Лыҽхьакра, аурок анылҳәоз ада рацәак лҿымҭра уҳәа иалкааны игәарҭаӡомызт. Аҿымҭра ӡбаҩ даиуӡом.
Шьыбжьхьа афаразы Шьабаҭ ихәы данахатәоз аамҭазы, иаб Сасрыҟәагьы дааит.
– Абар, уззыԥшыз Гьаргьалашь дахьааз! – лҳәеит Машьқәала, Сасрыҟәа данааҩнала.
– Ыы, уара ухьыӡҷыда сара сахь иуршәит акәу? – дааҭгылеит Сасрыҟәа дааччан, Шьабаҭ дизыԥшуа.
– Изхарада, саб, уаргьы саргьы аурыла ҳаиҟарахеит, нас ҳахьыӡ ҷыдақәа акы акәзар амуӡои? – дыччон Шьабаҭгьы.
– Иауазеи, нас, гыларала шәеиҟаразар, хьыӡшьарак шәзеиԥшхар ауеит, – дрызгәдуны реицәажәара лыҽналалгалеит Машьқәалагьы.
– Саб, сасцәақәак ааит рҳәеит, иаҳахьчо амаҭәахәқәа рыла Ҭамели ҳареи иҳаззыргыло роума? – иаб днеиҿаԥшит Шьабаҭ.
– Ааи, аҭыԥ иахәаԥшит, сентиабр акы нахыс иаауеит. Ари зымҽхак ҭбаахо комерциатә хыбрахоит, арҭ рҩызцәа ахыбрақәа Аԥсны изыргыло раԥхьатәиқәа шәыруаӡәкуп, рҳәеит.
– Иадаагалаз амаҭәахә ргәаԥхама аргылаҩцәа?
– Уара умахәҿа ӷәӷәақәагьы рымч алоуп урҭ раагараҿы, – иҷкәын дааизыгәдуит Сасрыҟәа.
– Аха уажәшьҭа сара сабаҟоу, сентиабр азы аҵара ҳалагоитеи?
– Уи акгьы аурым, уара ааглыхра атәы узлаҭалаз ала, уаналгалак араҟа даара ухәарҭахоит.
Ҭамел ҳәа зыӡбахә иҳәаз Сасрыҟәа иашьеиҵбы иакәын. Москва аргыларатә факультет даналга, уа иидыруаз коммерсант дук дицырхырааны, афабрика амаҭәахә ааргеит.
Лышәҟәҭра ыркәаталеиуа Шьабаҭ иаҳәшьа хәыҷы Марфуша дааҩнаԥалан, ҟәардәык инықәҵаны лан дналхьынԥашалеит.
– Нана, саргьы амла сакуеит! – лҳәеит.
– Афатә шыхиоу аныбба аума акрыфара банахыццак, Марфа, ас бышҳахьӡоз сзымдырызт, бхәы ыҵахызҩеит, – Машьқәала днеины ашкол ахьынтәи иааз лыӡӷаб хәыҷы лхәы аацәырганы дналыртәеит.
– Ишәҳәоз закәыз, нана, папагьы Шьабаҭгьы Гьаргьалашь ҳәа зрыхьыӡхеи? – лан лахь дҵааит Марфуша, данаауаз абарҵаҟны илаҳаз џьашьо.
– Рҩыџьагьы ауны, иеиҟараны иахьыҟоу азы ауп ус зраҳҳәаз, Марфа.
– Нас саргьы урҭ санраҟарахалак, Гьаргьалашь сыхьӡышәҵома?
Зегьы ааибарччеит. Ларгьы дыччон, аха аҭак дазыԥшын.
– Уи бацәымшәан, Марфа, уи ахацәа рыхьӡ ҷыда ауп, – дналхагыланы лхы аалшьышьит ан.
Абас иеиқәгәырӷьо аҭаацәа шьыбжьхьа анырфоз, Шьабаҭ игәырӷьарагьы ҳәаак амаӡамызт. Зегь рыла деиқәшәаны дыҟазшәа ихы иԥхьаӡон: изҳазыӷьа, игәы бзиа ихы бзиа, дарԥысханы иҩызцәа рҟны даацәырҵуеит. Ауниверситет аҭаларазы аԥышәарақәа иҭихьан, даднакылахьан. Аха уажәы хәыцырҭак изааины даргәаҭеиуа далагеит Марфуша дахьлыхәаԥшуаз. «Марфеи сареи шаҟа шықәса ҳабжьоузеи! Лара бжьшықәса лхыҵуеит, сара – жәибжь шықәса. Иҳабжьоу ажәашықәса рыла ҳҭаацәа рхыԥхьаӡара иацлар ҟалон хәҩык ауаа рыла!» –
даахәыцит инаимҩатәшәа. Уеизгьы ари азҵаара аганахь ала уаҟа акәаԥ изыргыломызт азы, иӡбеит ҭынч зны, иаб иахь изымҳәаргьы, иан аҽԥныҳәа лиҭарц. Даарызхәыцит ааҩык ахшара зманы иидыруаз аҭаацәара: «Фҩык аишьцәеи ҩыџьа аиҳәшьцәеи. Иеинҭәылоу ҩнаҭоуп…»
Аԥхын хәылԥазы гәазырҳагақәа раан, аҵх наскьаанӡагьы шәаҳәабжьқәак ааҩлон Шьабаҭ гәаныла зыӡбахә имаз аҭаацәара аҟынтә. Иаргьы убрахь дӡырҩлон хәылԥазыла данылеи-ҩеиуаз. «Убра агәылацәагьы неины ашәа рыцырҳәалоит рҳәоит. Игәырӷьахәу аҭаацәара! Саб Сасрыҟәа ихьӡуп, Нарҭ Сасрыҟәа шәҩык аишьцәа иман, саб ԥазаҵәык симоуп! – иаагәнигеит Шьабаҭ, – амала аиашьа бзиа димоуп, уи сара бзиа сибоит, ааигәа дааны даныҟаз ауп Гьаргьалашь ансыхьӡиҵаз.
Зны шьыбжьонк, иаб абнахь даныҟаз, Марфуша ашкол ахьынтә дмаацкәаны иани иареи шьыбжьхьа шырфоз иаацәыригеит:
– Нана, Марфушеи сареи жәашықәса ҳабжьоуп, иҵегьгьы аишьцәеи аиҳәшьцәеи зҳамами?
Машьқәала ԥыҭрак ҿымҭӡакәаны акрыфара даҿын, нас даацәажәан: – Шьабаҭ, уара уании ашьҭахь уаб хышықәса арра дыҟан. Данаагьы, хышықәсатәи ҳӷарра аҭыԥ иқәҵатәын. Арра дцаанӡа аргылара дызлагаз аҩны аҟаҵара аҭаххеит. Амамзараҟны ахәыҷааӡара уадаҩуп, Шьабаҭ, – лҳәеит.
Уаҳа ақәҿимҭӡеит Шьабаҭ изҵаара аҭакс иаҳаз, аха аҽԥныҳәа зызлиҭаз инҭкааны изымҳәазаргьы, игәы ишыҵхоз лирдырит.
– Уоу, уара Шьабаҭ, абранӡа уаакылсишь! – агәашә хәыҷгьы днавсны днаскьашәа даагылан, ибжьы ааиргеит Џьыҟәҭан ҳәа хьыӡшьарас изарҳәоз Ҭанас, крыфаншьҭахь Шьабаҭ данаадәылҵуаз аамҭазы.
Шьабаҭ агәашә хәыҷ ахь данааскьа, изҿызҭыз Ҭанас шиакәыз аниба, ажәа мкьыкьк неигәыдижьлозу, игәы иҭаз шизымдыруазгьы, агәашә ааиртит.
– Уааи аҩныҟа, Ҭанас, – иҳәеит, ҭынч дышнеиуазтәи иҟазшьа аамԥсахӡакәаны.
– Уара Ҷына, – иҳәеит Ҭанас, дыҽхырччаны иҿаахо, – уара сара сҩыза бзиа уакәхеит. «Шьабаҭи бареи шәааицрыҵуам акәу? Шьушька наҟ дышьҭны иахьбымҩаӡамыз ала бицныҟәон акәу?» сҳәан, Назира санаалҿагыла, маҷкгьы дшәазар ҟалап, ари саҳәызба данахәаԥш, – зыҭра иҭаны икәа иҭаз афинтәи аҳәызба наиирбеит.
– Нас? Нас? – уи иажәа даахыццакит Шьабаҭ.
– Нас умбо, уара Шьарифа лахь ухы шкыдыз салҳәеит. Абзиала, Ҷына, амала уажәшьҭарнахыс «Ҷына» сҳәаӡом Шьарифа ианлаҳауа, – Ҭанас афырҳәа даахынҳәын, насҭха игылаз машьына ласык дылҭаԥҟеит, иаргьы наҭрысит.
«Џьыҟәҭан! Џьыҟәҭан! Закәытә ԥшроузеи иааихәаз, адәахьгьы абахҭагьы изеиԥшхарц дыҟазар ҟалап», – гәаныла иааиҳәан Шьабаҭ, такәаамҭа Ҭанас дызгаз амашьына лас дашьклаԥшуан.
Шьабаҭи Назиреи Шьушька лыӡбахә иалацәажәаны, Назира дхынҳәны дшааиуаз Ҭанас икәа иҭаз иаҳәызба ҭԥаа данаалҿагыла, хара-хара дышрышьҭазгьы ҳәаны, иаҳәызба аҿы цырцыр лыблақәа ианаархикыла, Шьабаҭ ииҭаху Шьарифа шлакәыз иалҳәазаап.
Шьарифа данхәыҷыз лыхәда ҵҟәашааӡа, лхахәгьы лыџьымшьқәагьы еиқәараӡа, лыблақәа ҭыԥхо дыҟан, аха згәы иаанагодаз дҭыԥҳа бзиахоит ҳәа. Илызҳауа даналага, еиҳа лхахәгьы жәпаӡа иазҳауан. Иҵаӷаӡа иҟаз лхаҿы
ҭҭәаауан, лыла ҭбаақәеи лхаҿи еинаало иҟалеит. Цәеижьла илыцлон, аха лӡара амацәаз икылуршәартә ишыҟаз иаанхон. Аҭыԥҳара ҭеиҭԥш ахь днеиуа даналагаз абжьаратәи ашкол лалгамҭазы ауп. Сҭыԥҳауп ҳәа лхы лбо дҟалеит, аха дшашьцылаз аиԥш, есқьынагьы лҽыԥхьакны акәын дышгылоз. Убри азы акәхарын лҩызцәа ҷкәынгьы ӡӷабгьы аҭыԥҳара дзазырымкуаз.
– Шьарифа дабаҟоу? – инаԥшы-ааԥшуан акы ианалацәажәоз.
– Ара сыҟами! – ҳәа дааиуан лара, ҟәыш ажәакгьы нарылалҵон.
– Шьарифа! – рҳәон дҵа-ҳасабтәык анырцәыуадаҩхоз, иналыдибаҳәаланы.
Лара ахьышәҭҳәа иҳасабны инадлыркуан. Илымаз абзиарақәеи, лҟыбаҩи, лыԥшра-лсахьа еинаала гәыки хәыҷ-хәыҷы акәын ишцәырҵуаз ашкол даналгоз ашықәс аангьы. Ус шакәыз ибо далагахьан Шьабаҭ, лара данимбозгьы лхаҿы гәыкыҵәыкуа иҿаԥхьа иаагыло иалагахьан, аха имырзакәаны ус дааиуан. Назира, Шьушька Мсыр-ԥҳа лажәақәа анизналга ашьҭахь ауп Шьабаҭ Шьарифа игәы дҭымҵәаҵәҟьо, лсахьа иаԥхьа иаагыло ианалага. Аха аҵыхәтәаны иара игәыӷрақәа адҳәаланы илзиҩыз абӷьыц хәыҷы аҭак дууаӡа, дҭацәӡа дааҟанаҵеит.
Шьабаҭ акы дшаргәамҵуаз рбо иалагеит иани аби, аха зегь зқәырҵоз ашәҟәқәа ракәын. Ашәҟәқәа ҭаха ахьримҭоз дарааԥсозар акәхап ҳәа ирыԥхьаӡон.
Шьабаҭ иаб Сасрыҟәа ихахәы аашлахьазаргьы, деилҟьа-еилӷәыцәӡа дыҟан. Анхара-анҵыра бзиа ибон, инапы ахьы аԥссоит ҳәагьы изырҳәон, инапҟаза иҟанамҵоз ҳәа акгьы ахьыҟамыз азы. Иара аамҭа иацныҟәоз уаҩын, напынҵак иоургьы ианаамҭаз инеимыгӡар иуӡомызт.
– Сасрыҟәа, уара уҷкәына бзиоуп, уцқьоуп, акомҿарра уамбар иԥсуеит, уалала, ҳҩызара мап ацәумкуазар, – иҳәеит даныҷкәыназ зны акомҿареидгыла амаӡаныҟәгаҩ.
– Ибзиоуп, сҩызцәа шәызлоу мап ацәыскуама, – иҳәан, дақәшаҳаҭхеит.
Даналала, активра ааирԥшуан зехьынџьара, дрылахәхеит, бзиагьы ибон аизарақәа раан аиҿыхарақәа рышьҭахь аиашаҟны акылсра. Данҭааацәараха ашьҭахь апартиа далалеит, апартиа иалоу ауаа еиҳа аиашахь икылибагоит ҳәа иԥхьаӡаны. Аха аҵыхәтәаны, иҿы иаирҳәомызт акәымзар, игәы ацәкаҳан, аизарақәагьы бжьаижьуа далагахьан.
Абас еиԥш апартиа ацәымыӷра аниоуз, аус ицызуаз иҩызак изымбатәбарахашаз аниеиҳәа ауп.
– Сасрыҟәа, – иҳәеит уи, – уареи сареи ҳаиқәлацәоуп, ҵара хәыҷыкгьы еицаҳҵеит, уажәы аус еицаауеит, ҳагәреибагоит, ус ами?
– Ааи, ааи, Махаз, ус шԥакәым.
– Апартиагьы ҳаицалалеит, ус ами?
– Иуҳәарц иуҭахи, Махаз? – дизҵааит Сасрыҟәа, Махаз аамҭа игацәошәа аниба.
– Апартиа араиком аҟны аиҿкааратә ҟәша аиҳабы Баҭалгьы ҳара апартиа дҳацалалеит, дахькылсыз убоит.
– Избоит, Махаз.
– Убри аҳаракырахь дызлакылси зугәахәуа, иара иеиԥш аҵара змоу апартиагьы иалоу маҷҩума ҳраион аҟны?
– Исыздырӡом умбои, Махаз.
– Иџьыба дамеигӡеит азы ауп.
– Уи ишԥа? – иааџьеишьеит Сасрыҟәа.
– Изылшоз ауаҩы иџьыба инҭеиҵан, уи адурахь иӡбахә иҳәеит.
– Закәытә ажәабжь ҿыцузеи исоуҳәаз, Махазхеит.
– Уи акәым иуасҳәарц исҭахыҵәҟьоу, аҽакуп.
– Иарбану уи?
– Ҭамир Ҳаҭхәа угәыла иами?
– Аиеи.
– Убри апартиа далаларц иҭахуп.
– Нас иауазеи, арекомендациақәа уара иуҭап, сара исҭап, аҽаӡәгьы ииҭап, далалааит.
– Урҭ зыӡбахә уҳәаз зыҟаҵара мариақәоу роуп.
– Нас, ицәгьоу иарбану?
– Анкета ауп.
– Уи Баҭал инаиаҳҳәар иимҭои.
– Иуоурц уажәы амаҟәыҭ аҭахуп.
– Ыы, уареи сареи уи ҳаурц азы аџьыбаҭых ҟаҳҵама?
– «Уажәы» зысҳәаз, џьыбаҭыхда иурҭаӡом азы ауп.
– Ассир уҳәома?
– Ассир сҳәаӡом, иҟоуҵара удыруама?
– Ыы?
– Угәыла Ҭамир Ҳаҭхәа анкета аиуразы аԥара ааимхны сара исыҭ. Баҭал зыгәра иго сара соуп, уаҳа аӡәгьы. Сара Баҭал ихәҭаа исҭап, уара ухәҭаагьы усҭап, сара сыхәҭаагьы ныскылап. Ҭамир апартиа далалап, нас, уажәы дырҵаҩуп, усҟан ашкол деиҳабхоит, Баҭал уи аҭыԥ Ҭамир изырԥшны имоуп, атәанчарахьы ицо ашкол аиҳабы уанӡа дишьҭӡом.
Сасрыҟәа, Махаз дцәажәонаҵы ихы инапы ааҵыргәашәа даанханы дыҟан.
– Исаҳауазеи, шәанаџьалбеит. Уи аҩыза аус сара сзалалом, уара уалазаргьы, – иҳәеит аҵыхәтәаны.
– Сасрыҟәа, сара уи аганахь ала Баҭал аус ицзухьеит, акымзаракы ҳахьуам, гәырӡ-шашәаӡ иныҵаба ицоит, аӡәы ибом-иаҳауам.
Абарҭ аиҩызцәа, Сасрыҟәеи, ацәгьаус далазгаларц иаҿыз иҩызеи, уаҳа еиҩызара рзеилымхуа иҟалеит. Убринахыс апартиа еизарақәа рахь дымнеиуа далагеит Сасрыҟәа. Дышԥшуаз Ҭамир Ҳаҭхәа апартиа далалеит, ашкол аиҳабысгьы дҟалеит.
Сасрыҟәа Лашарба иныҵыҩ-ааҵыҩны џьоукы ԥарала апартиа ишалалоз, урҭ залалозгьы амаҵурақәа риуразы шакәыз иаҳақәо даналага, апартиа салҵуеит ҳәа арзаҳал иҩит. Ацәыргара изымгәаӷьуа дшыҟаз ауп Қырҭтәыла Аԥсны ишақәлаз. Иаргьы, иԥҳәысгьы, иҷкәын Шьабаҭгьы рзы ари ааха дуун. Шьабаҭ дымԥшӡакәаны Аҟәаҟа ддәықәларц иақәикит, аха дызгои? Дара Ацҳа ҟаԥшь аҟны инеит, иҳәеит ақыҭа милициа, ақырҭқәа ҳақәлеит ҳәа ҿыҭуа ҽыла ауаа дахьрылаз. Аха, абар, Шьабаҭ ашкол ицҭаз, амашьына «Жигулигьы» змаз Ахра Махәышба даакылсын, Шьабаҭгьы уаҳа иҭаацәагьы дырмазҵааӡакәа днаицҭалан, ицеит. Аҟәа ақалақь иахыкәшаны иҟаз мҩаҭбаашәа акы рдыруан, аҩадахьала Аҟәа иалаланы Ацҳа ҟаԥшь аҟны инеит. Сасрыҟәеи Машьқәалеи хьаа цәгьаны ирзыҟалаз ари ажәабжь анарха аиуеит ҳәа иҟамлаӡеит, акы иналагазаргьы, иааибагап, ақырҭқәеи аԥсуааи шԥанибарҵәо, еицәажәарак рыбжьалап, абџьар мца еибаргарым ҳәа иаатәеит. Аха аԥсҭбара ҟалеит ҳәа анраҳа ауп ашәарҭара шыӷәӷәаз иазхәыцуа ианалага.
– Угәы иаанагозеи, мшәан, ҿуҭӡомеи, арахь ҳхәыҷы ихабар ыҟам, – даагәжәажәеит Машьқәала илашьцо ианалага.
– Исҳәарызеи, исҳәо сҿамшәо стәоуп, сахьтәоугьы адгьыл сыгәоит, аха Шьабаҭ даауазар ҳәа ҳамгәыӷуеи, – иҳәеит ахәхәа дқәыԥсычҳауа Сасрыҟәа.
– Угәы иаанагома, уаҳа хысрак ҟамлакәаны еиқәтәап ҳәа? Ус Анцәа иҳәандаз, – дзымтәо-дзымгыло ашҭаҿы дахьылеиҩеиуазнтәи лыԥшәма иааигәа дааины даагылеит Машьқәала.
– Анцәа иоуп, зхьышьаргәыҵа сакәыхшоу Анцәа. Издыруада уи бзиак ҳзиӡбуазар?
Агәашә абжьы анга, Сасрыҟәагьы Машьқәалагьы иццакны Шьабаҭ инеиԥылеит.
– Аиҿахысрақәа урцәынхама? – дикәшарц далагеит Машьқәала.
– Нана, иҟабҵои, сааҭқәак роуп иҵуа сцеижьҭеи, мызкы ҳаибамбацшәа, – иҳәан Шьабаҭ, инапқәа аалыкәыршаны иан дааникылеит.
– Бааиҟәаҵишь бара, ажәабжь ҳаиҳәап, – нас Шьабаҭ иахь, – уааи, абра асқам аҟны унатәеишь. Уааԥсаӡазшәа узбоит, аха иҟоугьы наҳаҳәишь, – иҳәан Сасрыҟәа, иҷкәын дааиханы днаиртәеит, Машьқәалагьы иаргьы наҟ-ааҟ иваӷӷа асқам инықәтәеит.
Ԥыҭрак ҿиҭуамызт Шьабаҭ, ихы ааларҟәшәа дтәан.
– Бзиара ыҟамзаап убама, ҳаҷкәын илахь шеиқәу умбои, – лҳәеит Машьқәала лхаҵа иахь.
– Нана, сылахь злеиҵысхрызеи, ҳақәла, ҳҩыза Гәазаа Маџь иаб, Аҟәа иҟаз, дыршьит, ахәрақәа зоуқәазгьы маҷҩым, – даақәыԥсычҳаит.
Сасрыҟәеи Машьқәалеи ақәҿырымҭит ԥыҭрак.
– Бџьарда иҟашәҵагәышьарыз, дара еиқәныхла иҟоуп ҳәа ҳаиҳәеит ақыҭа милициа, аҩныҟа дышцоз ҳгәашә даадгылан, уаҳа ажәабжь издыруамызт, – илахь ааиқәиҵеит Сасрыҟәа.
– Лаба-мҿыхәла ҳарҿагылан ԥыҭрак, ашьҭахь аурыс ар рышьҭаҵарҭаҟынтәи абџьар ргеит ҳара ҳтәқәа, ҳаӷацәагьы ааха ӷәӷәақәа роуит. Рганахьгьы аԥсҭбарагьы ҟалеит, ртанкқәа акгьы рымаҳхит. Атанк атәы здыруазгьы дыҟан, иаарҳәны ирҿаҳаргылеит.
– Унан, џьбеит, аумагьы шәылшазаап, – лыҷкәын ихы аалшьышьит Машьқәала.
Сасрыҟәа иԥсы ааивигазшәа дааҟалан, рыҷкәын днаиазҵааит:
– Нас, убра шәеилгама?
Шьабаҭ мчылашәа дааԥышәарччеит:
– Саб, урҭ аламала ихьаҵырц имааӡеит, бџьар хкыс ирымам акгьы ыҟаӡам, абџьар моу, аибашьыга ҳаирпланқәагьы дырҵысит, Аҟәа амшын иҭаз аԥсшьаҩцәа абомбақәа рылажьны еимдырпит. Амала уаҵәы Аҟәа иаламларц еицәажәеит ҳара ҳтәқәеи дареи, иахькылибаго аабап, – рыгәқәа ааирӷәӷәеит Шьабаҭ.
– Уаҵәтәи амгәарҭа иҭоу аӡҟы иҩызоуп, иҟалараны иҟоу здырхуада, – даақәыԥсычҳаит Сасрыҟәа.
– Ушьҭал, нан Шьабаҭ, даара ушааԥсоу збоит, акы унацҳа, ашьыжьгьы лассы умгылан, – наидылҵеит иан.
– Ашара адәы иаақәлаанӡа машьынала дааиуеит сҩыза Ахра, аҵх иалагӡаны Аҟәаҟа ҳцоит, – иҳәан, дҩагыланы амаҵурҭахь днеит Шьабаҭ.
Аҽынтәи ашоура маҷк еиқәтәахьан. Аԥсабара каууа, ҿымҭрак аҵаҵәахын. Икеикеиуа ицқьаз ажәҩан аеҵәақәа еилыҷҷауа иаҵарыԥхын. Амзагьы ҭҭәаахьан, ицәывҵырлашо хәыҳаракык иаавҵит. Шьабаҭ акы днацҳан, шьҭалараҳәа аҩбатәи аихагылахь дхалаанӡа ашҭа днықәлеит. Аԥсабара иаҵәареи, еҵәаџьааи, амзеи еидкыланы инеимда-ааимдо дрыхәаԥшуан акраамҭа. Аҵарақәа рыҷырҷырбжьқәа еиқәтәахьан, иагьыԥхьарылахьан, аха аҵх еицакрада гәазырҳагарак алԥшуан.
Шьабаҭ ихәыцрақәа блаҟьа-блаҟьо Аҟәа ақалақь иналалеит. Уахь лассы-лассы дцалон ақырҭцәа аилаҩынтрақәа ҟарҵо иалагеижьҭеи. Ибла ихгылан ақырҭқәеи, агырқәеи,
ашәанцәеи, «чеми миҵа» ҳәа еибарҳәҳәо ианалазтәи асахьа. Урҭ еизибагон инеиԥынкыланы есҽныла. Џьарак рҽеидкыланы иқәгыланы иҳәацәон аԥсуаа рзыҳәан. Ирҳәон абри адгьыл ԥсыуа дгьылымшәа, аԥсуаа Нхыҵ-Кавказынтәи илбаазшәа, рбызшәа рымхтәуп, ауниверситет абарҭаху, Қарҭтәи аҳәынҭқарратә университет афилиал абра Аҟәа иаарттәуп ҳәа. Иааигәалашәеит «абарҭ иаҳҳәақәаз аныҟамла, амла ҳҽаҳаршьуеит» ҳәа ақырҭуа студентцәа амлашьра ахьымҩаԥыргоз.
Аха Шьабаҭ гәыӷра хәыҷык иқьышә иқәкын. Уи, абриаҟара аамҭа еиланхоз ақырҭцәеи аԥсуааи цәгьак рыбжьалап ҳәа игәы иахьаанамгоз ауп. Уажәы иҟалаз аидысларагьы нҵра аиуам, иаанкылахоит ҳәа иоуаз агәыӷра агәра игарц иҭахын.
Уаҵәы цәгьарак дазԥшӡамызт Шьабаҭ, уаҵәтәи реицәажәара аидыслара аҵыхәа ԥнаҵәоит ҳәа дгәыӷуан. Нас, ишьапқәа ҭынч-ҭынч еихго амардуан днаҿалеит. Дышьҭалеит Шьабаҭ, аха такәаамҭа ацәа имԥан иааиуамызт. Ацҳа ҟаԥшь аҟны дызлаԥшыз изышьҭымхуа еидара хьанҭак даҵанаҵазшәа ибон.
Ауаҩы деибаркны дызмоу ацәа ауп, еиҳаракгьы данааԥсоу. Шьабаҭгьы иахьа дызлаԥшыз дшазхәыцуаз даныӷьазк, иааԥсарагьы неизацлан, изгәамҭаӡакәаны дынҭаҳәахаа дагеит.
Сасрыҟәеи Машьқәалеи ракәын ишьҭамлацыз. Ашҭа агәҭа аҵла амҵан игылаз асқам хәхәаҿы итәаны амза иаҵаԥшуан, жәабжь ҿыцк рзылбаанашьҭыр ҳәа игәыӷуазшәа. Иагьҿырҭуамызт, досу рыгәқәа ирҭахәыцуан.
– Уара, – лҳәеит Машьқәала, лыԥшәма иахь ԥыҭрак ашьҭахь, – ҳагәқәа рҭынчны ҳтәоушәа збоит, арахь ҳаҷкәын ашара ишагу Аҟәаҟа дцоит, дызлаҳауа иаадыруазеи?
– Уаҵәазы еицәажәоит имҳәеи, убри ҳақәгәыӷлап.
– Ҳаазҭагылаз ала агәыӷрақәа харахар ҳәа сшәоит, еилаҳантарак ҟаланы дналаҳар?
Иԥшәма абас анылҳәа, шәаӡыӡарак ицәа-ижьы ааимнадеит Сасрыҟәа. Ихаҿы иааганы днарызхәыцит акыр мызқәа раахысгьы Аԥсны иаланхо ақырҭцәеи, агырцәеи, ашәанқәеи Аҟәа ақалақь аҿы имҩаԥыргоз амитингқәеи аизибагарақәеи.
– Абри азы акәзаарын арҭ еиҭанеиҭасуа амлашьрақәа, аԥсуаа ҳзы ҿҭыӡәӡәала ацәажәарақәа изырҿыз, урҭ ракәхума еиқәтәараны иҟоу, – лгәы хәыцырҭала ирҭәуа даацәажәеит Машьқәала.
Сасрыҟәа ахәыцрақәа деимаркуан, аҵых ганы Машьқәалеи иареи анышьҭалагьы. Акино алентаҟны аиԥш, еишьҭагыла изааиуан Аԥснытәи ақырҭцәеи, агырцәеи, ашәанқәеи иааҟәымҵӡакәаны аԥсуаа рзын ҿҭыӡәӡәала иҟарҵоз ацәажәарақәа.
– Быцәоума, бара? – иԥшәма лахь ҿааиҭит, дызмыцәо ииарҭа данылаха Сасрыҟәа.
– Сызлацәахуеи, ҳазҭашәо ҳзымдыруа ҳҟалеит умбои, ҳаҷкәын уаҵәы Аҟәа сҟалароуп ҳәа ҳаиҳәеит, Аҟәа зҭашәаны иҟоу ҳәа акраадыруоу, – ацәа лымԥынҟа ишықәымлац мҩашьо, лыбжьы аароуны инаиаҭалкит Машьқәала.
– Иҟарҵаз закәыз, мшәан, зырҳәа ақырҭ студентцәа. Аҟәа атеатр аԥхьа итәаны ҳамлашьуеит ТГУ афилиал ара ианаашәмырт ҳәа ианыҳәҳәоз?
– Иҳәҳәон, аха амла иакӡомызт ҳәа ҳарҳәеит, нас «амлашьра» захьӡырҵазеи, мшәан?
– Ҳы, ҳы, ҳы! – иҳәан даамхаччеит Сасрыҟәа.
– Узырччозеи, уара, амҟәыл ҳҭашәо-ҳҭамшәо анаҳзымдыруа аамҭазы? – гәыбӷан наилҭеит Машьқәала.
– Сабамыччои, – иҳәеит иара, – усҟан иҳарҳәаз ассирқәа бгәаламшәаӡои? Урҭ ахаҷапырқәа рзыӡны, акәтқәа ишеибгоу иӡны ирызнаргон Аҟәатәи агырцәа, арыжәтәгьы урҭ ирыцын, рҳәеит бымбои.
– Уи аҟны иаанхандаз, аха аҽакгьы рхырҳәаауан, аҵара-амцра здыруада акәымзар, – лхы аалырҵысит Машьқәала.
– Бга ахьҭам, ла ҭашуам, рҳәоит, иҟоу ҳаздыргәышьом.
– Мца ахьыҟам, лҩа ахылҵуам ҳәагьы рҳәоит.
– Аиаша бҳәеит, амца ахьыҟоу алҩа ахылымҵыр ҟалаӡом. Амца еилашуан шықәсык аахысгьы ҳтәыла хәыҷаҟны, алҩа палҳаҭ ахылымҵи уажәы, аидыслара аҟны инанагеит, иҟалашагьы здырхуада.
Абри ашьҭахь уаҳа акгьы мҳәакәаны, алашьцара иалаԥшуа ииан такәаамҭа еиқәхәыцырҭаха. Аха иӷьазкуа ианалага рылацәақәа нҭааит. Ашацкыраз ианааҿыха, Машьқәала дҩаҵҟьан, Шьабаҭ дахьыцәаз ауада дныҩналт. Шьабаҭ ииарҭа еиқәхаԥс, ирҽеины иҟан, иара дцахьан.
– Унан, сара анышәахә, – дааӷызит Машьқәала, – ҳацәа аԥсымҭа иақәыршәаны, ҳмырҿыхаӡакәа дымцеи!.
– Ацәа ҳагазар, иара дауҳзыԥшыхуаз, – иҳәан, Сасрыҟәа даахықәтәалеит.
Ахра Махәышба ашәаҳәареи акәашареи дрызҟазан Шьабаҭи иареи ашкол ианеицҭазгьы. Ахра Шьабаҭ иаԥхьа ашкол далгеит, иеиҿкааз ахор анапхгаҩыс дыҟан ашкол далгаанӡа. Ашкол даналгагьы рқыҭаҿы ахор еиҿкааны иман. Аброуп арҭ аҩыџьа реиҩызара аҽахьарӷәӷәаз, класск аҟны ишеицтәамызгьы. Шьабаҭ ашәаҳәара дахьазҟазамыз азы ахор даламлаӡеит, ашкол даналга ауниверситет аҭалара иҽазыҟаиҵон, аха ашәаҳәара аҽазыҟаҵарақәа зегь раан иара уа дубон, аиҿкаараҟны дыцхырааҩын.
Уажәы, аидысларақәа аныҟала, рхы еидыркылеит рыԥсадгьыл ахьчаразы. Рмашьына ықәхысаа ицон алашьцара иалахәхәа ари ауха амҩаду хада ианыланы. Амҩан рацәак цәажәарҭас ирымкит иацы иҟалаз ахҭыс. Избанзар, ирыздыруамызт иахылҿиаауаз.
– Шьабаҭ, уеизгьы угәы иаанагои иацы ҳазлаԥшыз аидысларазы? – ихәыцырҭаха иватәаз Ахра Шьабаҭ дизҵааит.
– Акрыздыруоу, Ахра, – иҳәеит Шьабаҭ ихы ҩышьҭыхны, – дареи ҳареи ашьа злаҳабжьалаз ала, аусқәа ҳара ишаҳҳәо имариамхар ҟалоит, – уаҳа акгьы ацимҳәакәан иҽааникылеит.
Ахрагьы уаҳа мҳәаӡакәаны имашьына аԥсҟы кны дцон. Амҩа хадаҟны иҭынчран, уаҩытәыҩсагьы данымызт, аԥсаагьы ауаатәыҩса реиԥш рыцәа аԥсымҭа акәын. Раԥхьаҟа иахьынаԥшыз ихарашәа лашарақәак шаркыз рдырратәы ирбеит.
– Арҭ алашарақәа ахьыҟоу Баӷлан ауп. Уа агырқәа иреиланхарҭаны иҟами, иаха Ацҳа ҟаԥшь аҟынтәи машьынала ҳанаауазгьы ишәарҭан убраҟа ҳааныркылар ҳәа, – иҳәеит иаԥхьаҟа хара дыԥшуа Шьабаҭ.
– Уи аиланхарҭаҿы имаҷҩӡам аԥсуаа ирымаҳәцәоу агырцәа, ҳааныркыларгьы ҳаурышьҭып, џьоушьҭ, – гәыӷрала аҭак ҟаиҵеит Ахра.
Ишеицәажәоз уа ианааи, алашарақәа ирыдырбалеит автоматқәа зыхәда ихшьыз џьоукы. Имашьына аныҟәашәа ааирмаҷит Ахра, ашьшьыҳәа инарывсны ицарц.
– Шәаагыл! Шәызцом! – амашьына рҽынаҿарыжьит ҩыџьа.
Амашьына анаангыла, агәыԥ зегьы уи инакәшеит.
Шьабаҭи Ахреи амашьына иҭыҵит.
– Арҭ сымдыркәа, ишәҭаху рзыжәу сара срылашәмыркьысыкәаны, – наҟ днаскьаны даагылт адҵаҟаҵаҩ.
Уи даргьы дырдырит, Демона Џьаҷвилава иакәын, рқыҭа Ӡышқыҭтәи аԥсуа ԥҳәыс дызмаз. Акы дҳахәап, иоушәышьҭ ҳәа реиҳәап ҳәа агәыӷра ироуз ныҵашәкәа ицеит, иара инахарашәа иҟаз аҵеџь ахь ӡыжәра ҳәа данца.
– Уара узҿуи, ҳашьразы абџьарқәа рырхиара аума? – Ахра иааидгылаз дақәымчны дааиацәажәеит. Нас иҩызцәа рахь даахьаԥшын:
– Амашьына еимыжәда! – ҳәа адҵа ҟаиҵеит. Адҵа зауз амашьына аԥхьа, ашьҭахь зегь еимырҟьаны рҭаԥшра иалагеит.
– Сара абџьар ныҟәызгаӡом, ахор сымоуп, сшәаҳәаҩуп, уаҳа акгьы, – аниҳәа Ахра, дааҽхырччеит иацәажәоз ивагылаз:
– Ашәа уаҳа иуҳәаӡом! – иҳәан, иҭаҷкәым раҵәа иқьышә данҭас, ашьа ниҿашит.
– Уаргьы ушәаҳәаҩума? – Шьабаҭ иахь дынхьаԥшит уи ашьҭахьы.
– Сара сыстудентуп, – ибжьы лаҟәӡа аҭак ҟаиҵеит Шьабаҭ.
– Уаҳа ашәҟәы укӡом! – ибжьы ҿацаӡа инаиқәиҳәацәан, иҭаҷкәым раҵәаны аҿынаирхон еиԥш, инапы днамҵасны иааникылеит аԥсуаа рымаҳә иҽаархьыгӡаны.
– Астудентцәа ҳрылакьысӡом макьана, – иҳәеит уи, – иаабап урҭ ҳҿагыло иаҳҿамгыло.
Абри ашьҭахь иганы ҩнык аҟны иҭаркит, амашьына ныҟәагас рхазы иааныркылеит.
– Иужәлоузеи уара астудент?
– Лашарба!
– Уҩыза ижәлоузеи?
– Махәышба?
– Ус акәӡам ишыҟоу шәыжәлақәа! – ибжьы ихацаланы иааҭирҟьеит абри ашьҭахь, идақәа еибархханы Шьабаҭ иазҵаауаз, – шәыжәлақәа Лашарбаӡеиуп, Махәышбаӡеиуп, абри шәзымдырӡои шәара?
– Ус ҳажәланҳәа ҳмаҳацт, – ииҳәаз инацирӷызит Ахра.
– Уара, аҭаҷкәым ашәаҳәарагьы уаҟәнахит, уажәы аҽа ҭаҷкәымк уҭахуп, ацәажәара уаҟәызхша, – иҳәан иразҵаауаз, иҭаҷкәым раҵәаны иԥынҵа дҭасит, ашьагьы аҿаанахеит.
Шьабаҭ ичабра ааҭганы Ахра иԥынҵа инадикылеит.
– Уи иԥынҵа ашьа уара иаанукылеит, аха уара утәы аанызкылода? – иҭаҷкәым ааираҵәеит аҭҵааҩы.
Абри аамҭазы аԥсуаа рымаҳә агыруа даацәырҵын, зҭаҷкәым зраҵәаз днаиҵаҳәҳәеит: – Уиҟәаҵ уи, сабхәараа ирзааигәоу уаҩуп, урҭ рҟны зны ҳаиқәшәахьеит, аҩы еицаажәхьеит. Уи дҳапҟарым. Дышқырҭуажәлоугьы идыруазар ҟалоит, ҳиазҵаап.
Ас иҳәонаҵы аҭҵааҩы иҭаҷкәым ааиртхьан, аԥсуаа рымаҳә иажәа дшаалгаз аиԥшҵуҟьа азҵаара аҿынаирхеит Шьабаҭ иахь.
– Шәарҭ аԥсуаа, шәқырҭуашьҭрами?
Азҵаара иоуз хыҭҟьараны изыҟалеит Шьабаҭ. «Абас иҳазҵаауа аҟынӡа ҳнеима, ҳарҭ аԥсуаа?! – игәахы еилашәа-еилашәо даахәыцит азныказы, аха нас ибжьы импыҵҟьаны ҿааиҭит:
– Мап, ҳара ҳаԥсыуаауп, аҽа милаҭк ҳаиуаӡам, ақырҭқәа зегь реиҳа иаҳзааигәоу, ҳашьцәа реиԥш иаҳаԥхьаӡо ҳәа
ҳшәышьҭан, агырқәа, шәареи ҳареи ҵаслагьы еизааигәоу ҳауп ҳҳәон… – уа дааҭгылеит Шьабаҭ, ичҳарақәа зегьы хыжжуа.
– Нас, нас, уаҳа? – иҭызҵаауаз илақәа ырблаҟьо аԥсуаа рымаҳә иахьгьы днаԥшуан. – Иҳәеишь, ари адгьыл қырҭуа дгьылми, аԥсуаа ашьхантәи шәылбааны ҳадгьыл аҟны шәнымхеи?
– Ари адгьыл адунеи анырша аахысгьы ԥсыуа дгьылуп, аԥсуаа ракәын инхоз, Анцәа ари адгьыл ззишаз аԥсуаа ракәын. Ашьхантәи иааны инымхаӡеит араҟа аԥсуаа, араҟа иҳацынхо ақырҭцәеи, агырцәеи, ашәанцәеи Қырҭтәылантәи иааганы ҳадгьыл аҿы индырхеит.
Шьабаҭ уаҟа иҽаанкыламҭазы аԥсуаа рымаҳә дааццакын, автомат шьхәала Шьабаҭ ицламҳәа дыҵасит, Шьабаҭ дцаны зқәала ицементркыз амҩа днанаҳалеит, ихгьы ацемент инықәкшеит.
Ахра деимырхха дызкыз иҽрымхны Шьабаҭ иахь днеирц иҭаххеит, аха доурмышьҭит, аҽа ҩыџьа ааин Шьабаҭ ишьапқәа дрынкны дырҳәазо дрыманы рҿанынарха, аҽа ҩыџьа Ахрагьы дрыма урҭ инрышьҭалеит. Инаганы иахьыҩнакыз иныҩнажьны ашә нархадыркит. Шьабаҭгьы уажәшьҭа ихы аҭыԥаҿы иааиуан. Урҭ ахьыҩнарҵаз ашә анадыркуаз дааины ихы аакылирҳәҳәеит амҩакцәа ргәыԥ еиҳабыз аԥсуаа рымаҳә.
– Шәазхәыц, сабхәындцәа, – иҳәеит инацәа ааркьакьаны идырбо, – ҳқырҭуашьҭроуп шәҳәар еиҳа ишәзеиӷьуп, шәыԥсы еиқәхап, мап анакәха шәусқәа дырцәгьар ҟалоит.
Шьабаҭ иацы ахәылбыҽха Аҟәантәи данаауаз уаҵәы Аҟәа еидыслара ҟалом, наҟ-ааҟ еицәажәараны иҟоуп ҳәа иааигаз ажәабжь иақәгәыӷуа иаатәеит Сасрыҟәеи Машьқәалеи, ианҿыха нахыс уаҳа ацәара ҳәа рҽазымкыкәаны.
Машьқәала луҭра дынҭаланы леиҭаҳақәа ӡык нарыҵалҭәар лҭаххеит, аха лгәы дамышьҭит, Шьабаҭ лгәы дыҵаланы лымахашьаха лыцныҟәомызт. Аԥҳал азна ӡыхьк аалган иналыргылеит, аха фатәык аҟаҵара лгәы лзақәымкызт, ус днаԥырҵит.
– Бара, – иҳәан, ибжьы налықәиргеит Сасрыҟәа, ихаҭагьы деиҵаӷәӷәа дахьылеиҩеиуазнтәи, – ҳара ҳачгома, нас, иахьа?
– Уныгҿаланы хьшәашәак унацҳа, Шьабаҭ данцо ифап ҳәа ихәы иаха иҭасыргылаз ымфаӡакәаны дцеит, убра иҭагылоуп, сара сеихпапала сыҟоуп, уажәазы акгьы сгәы иагом, – лҳәан, Машьқәала ашәшьыраҿы игылаз аҟәардә хәыҷы лыҽнықәылкит.
Сасрыҟәа днеин агҿаҩра дныгҿагыланы ҿаҵақәак днарыцҳаны даахынҳәит. Иԥшәмаԥҳәыс лааигәара дааины алеиҩеира далагеит.
– Иухәыцуазеи уара, ҿуҭӡомеи, ани ҳрепродуктор ауркыр, жәабжь ҿыцк ҳзаанагозаргьы уздыруамеи, – иара иахь даацәажәеит Машьқәала.
Сасрыҟәа уи шигәаламшәацыз мҩашьо уахь дааццакит. Арепродуктор анааирт, адиктор ибжьы ҭыҩуан: «Иацы аицәажәарақәа ҟаларц, ақырҭуа гвардиаа Аҟәа иаламларц еицыӡбаны ишыҟаз агәхьаа мыкӡакәаны, Аҟәа иаларгалеит ртанкқәа, еиҭа ихырҵеит рҳаирпланқәа. Абџьархкырацәала еибыҭоу ақырҭуа ар Аҟәа еимырҟьо иалоуп. Ҳара ҳтәқәа шәарбанзаалакгьы Аҟәа шәаламхан, аибашьра зылшо зегьы Гәдоуҭа аганахьала Гәмысҭа аӡиас аарцә, апозициахь шәҽеидышәкыл, егьырҭ Гәдоуҭаҟа шәнеи».
Дук мырҵыкәа Сасрыҟәараа ргәыла Ахра иаб Шьардын ашҭа дааҭалеит.
– Сасрыҟәа, иуаҳаит ари иаҳәаз. Аха уи аума, даара ишәарҭоу аҽа жәабжькгьы саҳаит, ҳқыҭа Ӡышқыҭ аҿтәи амилициа дрылоуп «шәгәышәҽаныз, аӷа итанкқәа пылыпылуа ҳқыҭақәа ирылалеит, ҳқыҭагьы иалалар ҟалоит» ҳәа. Арҭ ҳрепродукторқәа аус аныруеи ианырымуеи еиҟароуп, иацы алаҳәара ыҟазаарын, «аӷа хәымга дҳақәлеит, ҳаԥсадгьыл ахьчаразы шәгыл!» – ҳәа. Ԥшрак аҭахымзар ҟалап. Иаазаҳаз аҷкәынцәа зегьы цеит аусҳәарҭахь аҽеидкыларазы, – ааҭгыларак ҟамҵаӡакәаны дцәажәон Шьардын, – ҳаҷкәынцәа иаха ицазгьы ирыхьыз здыруада, – ҳәа нациҵеит.
Уи дцәажәонаҵы лыӡӷқәа еимлагәа иаанкыланы дахьынҩаҵҟьаз дгачамкха дгылан Машьқәала.
– Нас ԥшышьас иҳамоузеи, угәы ишԥаанагои? – ҿааиҭит Сасрыҟәа иҽаархаҵаны.
– Ԥшышьа ҳамоума, Сасрыҟәа, игыгшәыгхо ауаҩы агыгшәыг аҵкыс деицәоуп, ҳгәылацәа ҳәа ҳаҭыр зқәаҳҵоз гыгшәыгцәахазаап умбои. Саб иҭынхаз афинтәи аҳәызба ду шьҭысхит, уаҳа бџьарк усгьы сыҩны иҩнаршәым, – иаҳәызба ахы дааханы Сасрыҟәа инаиирбеит Шьардын.
Сасрыҟәа даагьежьын, иҩнеихагыла дынхалан, азала иаҿакыз ауада хәыҷаҟны икнаҳаз 28-тәи акалибр ашәақь иманы дналбааит.
– Ари ардәынашьыгоуп, еибашьыгаӡам, аха уаҳа ишьҭысхуазеи? – илахь еиқәны дцәажәон Сасрыҟәа.
– Аҟәа абаҟоу, ҳара ҳабаҟоу акәымзар, жәлар рфорум «Аидгылара» аҟны абџьар хианы ирымоуп рымҳәахьеи, – даагәыӷит Шьаруан.
– Ааи, уи саргьы исмаҳахьеи, аха ҳара уанӡа ҳзынаӡом, Шьабаҭи Ахреи абџьар уа ирмоукәан иҟам, зегьы ираӡартә ирацәаны ирымазҭгьы.
– Ҳқыҭаҿтәи аҿар бџьар аурымаху, ҳәызбеи, ехаԥсыхәи, масари ирбаз шьҭыхны ауп ишцаз аусҳәарҭахь, – нациҵеит Шьардын.
Рҩыџьагьы ишзахәоз еиԥш ашҭа иҭыҵит, Машьқәала илуа-илҳәо дақәымшәо дышгылаз.
– Машьқәала, ари аҩны иҟои бареи шәааихылаԥшла, сара стәқәа егьырҭ аҩыџьагьы ҳзынкылозма, Шьабаҭи Ахреи шцахьаз анраҳа нахыс, еибарҭрысны ицеит аусҳәарҭахь, – даахьаҳәны ибжьы наиргеит Шьардын.
Арҭ цеижьҭеи сааҭк аҟара ааҵхьан аиԥш, Шьардын иԥҳәысгьы Машьқәала лҟны дааины дшыҟаз, изыбжьу цқьа ирзеилмыргаӡо гәыргәыр бжьык ааҩуа иалагеит. Иӡырҩит, еиҭаӡырҩит, аха хысбжьызар, ахысбжьы еиԥшымызт, ҳаирплан бжьуп рҳәаргьы уи еиԥшымызт. Арахь ари абжьы еиҳа-еиҳа иааигәахон.
Машьқәалеи Тарзиеи рлымҳақәа кыдҵаны ашҭа ишықәгылаз ахысга ахәҵәы харшаланы рнаҩстәи адәы иҩықәлеит атанк, уи иашьҭагылан шәагаала маҷк иааиҵаз аҽа танкк.
– Арҭ ббома, Тарзиа? – дшәаны лӡамҩақәа рыӷәӷәаны иаанылкылеит Машьқәала, – сара сгәыӷрақәа хәашьит, Тарзиа.
– Унаан, абри аҩыза аҟалара акәызма ҳара иаҳзыԥшыз, Машьқәалахеит, аибашьраҵәҟьа ҟалазаап, – Машьқәала лҽаалывалкит Тарзиагьы.
Уаҳа ҟыт рызрыхәлмыршәо ишәаӡыӡаны уа иаанхеит арҭ аҳәсақәа, арҩашьыга рырҭазшәа, икәанызануа, дара-дарагьы цқьа изеиҿамԥшуа.
Атанкқәа шааиуаз адәы аханы зҽеиҩызшаз амҩақәа рҟны ианааи, иааҭгылеит.
– Ааҟ, Машьқәала, абыржәшьҭа акәхап ҳаҩнқәа ианреихсуа, – даахәыҭхәыҭит Тарзиа.
– Ҳаҩнқәа сыздырам, аха акы ихаҩҩала иахагылоу атанк хы ахьҭыҵуа акәзар ҟалап, бареи сареи иҳақәкушәа збоит, – налаҭалкит Машьқәала.
Убасҟан ӷьалпалбжьқәак уахьынтәи ираҳаит, изакә бызшәаз цқьа ирзеилымкааз.
– Қырҭшәоу, гыршәоу акы иалаҟоуп, бара, ари абызшәа! – лҳәеит Тарзиа.
Уажәы Машьқәала иаалгәалашәеит зны Сасрыҟәа иусура бзиа азгәаҭаны Боржомҟа ԥсшьара даныҟазнтәи даныхынҳә илеиҳәаз ажәабжь.
– Сара исыздыруамызт ақырҭцәеи агырцәеи еизыуааӡам ҳәа, агырцәагьы қырҭцәоуп ҳәа ами ишаадыруа, арахь ақырҭцәеи дареи еицәгәышуеит, – даацәажәеит Сасрыҟәа иԥҳәыс лахь усҟан. – Ашьыжь амра сықәыҷҷа аԥсшьарҭа аҩны аҵыхәахьшәа игылаз асқам ауқәа аҩба рахьтә акы снықәтәаны сыԥшын шьыжьхьа ааиуа ианалагалак акрыфарҭахь сцап ҳәа. Сышԥшуаз зуаҩыбжара иҟаз хҩык ахацәа шааиуаз сара сзықәтәаз акәымкәа егьи асқамахь рхы дырхеит. итәарц шырҭахыз збеит саргьы. Асқам аҟны ианааи, итәаанӡа саархаҵгылан, уаҳа акгьы рамҳәакәаны сҭыԥ аҟны снатәеит. Дара рыхқәа неидкыланы имаӡашәа иааицәажәан, аӡәы дҩагыланы сара сахь дааины даасхагылеит.
– Ҵаара ԥхашьарам, уара уабанӡатәиу, ара ԥсшьара иаауа зегьы қырҭцәам усгьы? – дсызҵааит.
– Сара с-Аԥснытәуп, саԥсыуоуп, – иаҭаскит сара, дызҵааз ахы ахьцозгьы сзеилымкаакәаны.
– Аа, – иҳәеит иара, – убасҵәҟьа ҳгәы иаанагеит ҳаргьы.
– Избан ус шәгәы изаанагаз? – иааџьашьашәа сизҵааит саргьы, данаасыдтәала.
– Ҳанааи уаҳхаҵгылеит ҳазусҭцәаз шузымдыруазгьы, ус ҟазҵо аԥсуаа шшәакәу ҳаҳахьеит, аламысқәа иреиҳангьы иаабеит, убри ауп уара уахь саазгазгьы, – даасҿаԥшит, иҳәеит.
– Ажә еиԥш стәаны сызшәыхәаԥшуамызт ауаа шәанааи, сҳәеит, гәахәаракгьы насҿықәланы. Сиацәажәон саргьы Боржомтәи аминералтәӡы рҽхәаӡаны.
– Акы суазҵаашан, – даалҟьашәа даасыхәаԥшит иара.
– Иара закәи?
– Аԥсны агырцәа рацәаҩны ишәыланхоит, дареи шәареи ишәеизыҟазаашьои?
– Еишьцәаҵас ҳаибабоит, милаҭ еилых ҳамаӡам, – сҳәеит.
– Ее, сҩыза… – уа иҽааникылеит.
– Изхуҳәааи,?– сызҵаара аасырццакит.
– Ҳы, ҳы, – иҳәеит еиҭах, нас инациҵеит, – убарҭ мышкызны иакәымк шәыҵаргалоит, шәгәышәҽаныз, – иҳәан, дҩагыланы дцеит.
Абри ажәабжь Сасрыҟәа иԥҳәыс ианлеиҳәа, ус ҿаалҭит:
– Ус иҳәеит иуацәажәоз, аха Аԥсны азҵааразы қырҭуеи, гыруеи, шәануеи зегьы ражәа акоуп.
Аа, уажәы, қырҭшәоу гыршәоу рыздырӡом атанкқәа рҟынтәи ираҳауа, иҟалоит шәаны бызшәазаргьы, зегь акоуп иқәылаз шракәыз еилкаан. Атанкқәа агәгәа рыхга рҽаашаны ақыҭа еиларӡыӡо иналалеит. Амала хысра ҟамҵаӡакәаны иалҵны ицеит. Урҭ хықәкыс ирымаз дауашла ақыҭауаа рыршәара акәын.
Машьқәалеи лгәыла Тарзиеи уахынла аҵх цаанӡа еидтәалан, Машьқәала лыӡӷаб хәыҷы Марфуша дҭахәхәа дыцәан. Лара Тарзиа лахь данцалоз ыҟан. Иеибырҳәоз аҭагылазаашьа бааԥс иҟалаз атәы акәын. Тарзиа лыҷкәынцәа ахҩыкгьы еибашьуан. Ахреи Шьабаҭи еиццеит. Ахра
иашьцәа Амрагыларахьтәи афронт аҟны иҟан, лассы-лассы иааны ран дбаны ицалон, аха уахык иадамзаргьы аҩны иаангылаӡомызт. Очамчыра араиони Тҟәарчали есымша ашәарҭара ыҟан азы, рҩызцәа ныжьны аҩны ишьҭаланы изыцәомызт. Сасрыҟәеи Шьардынигьы рыҩнқәа рахь иаадгылалон, аха иаанҿасыртә еиԥш аҭагылазаашьа ыҟамызт. Аибашьрақәа ахьцозаалакгьы аԥсыҭбаарақәа ҟалон, дара рықәра злаҟаз ала, афронт аҟынтәи аԥсцәа ралгареи афатә рызнагареи ракәын еиҳарак рнапы ианыз, еиԥҟьарак ҟарҵар афронт еиҵахоит ҳәа иԥхьаӡаны рус рызныжьуамызт. Аҩны ианааилак, Машьқәала лакәын зҵаара шәкы Сасрыҟәа изҭоз. Дшааилакҵәҟьа атәахагьы имҭаӡакәаны Шьабаҭи Ахреи ртәы ҳәа ишәаҳахьоузеи ҳәа дизҵаауан.
– Шьабаҭи Ахреи ҳхы инакәыхшаны индәықәаҳҵан, уаҳа рыӡбахә ааҳмаҳацт, ачарахь идәықәаҳҵазшәа ҳӡырҩуа ҳтәоуп, Аҟәанӡа изнеизаргьы, Шьабаҭ ишиҳәаз акәымкәаны, Аҟәа иаламлаӡакәаны инымхаӡеит ақәылаҩцәа, рҳәеит, Аҟәа рымпыҵархалеит аҽны ҳәа ауп ирҳәо, ҳаҷкәынцәа зықәшәаз здыруада? – агәжәажәара далагон Машьқәала.
Сасрыҟәа урҭ изыниаз, ирыхҭыргаз ҳәа акгьы издыруамызт, аха еиликааз амҩан итҟәаны ишыргаз, инкылангьы ишрымаз ауп. Аха уигьы Машьқәала лҟны имҳәакәаны иҽааникылеит.
Абри ашьҭахь такәы ааҵхьаны иаҳаит Баӷлан инкыланы ирымаз ҩыџьа аԥсуа ҷкәынцәеи, аԥсуаа итҟәаны ирымаз ҩыџьа ақырҭуа еибашьцәеи еиҭнырыԥсахлеит ҳәа. Урҭ рыжәлақәагьы аниаҳа, Шьабаҭи Ахреи шракәыз ауимдырхуаз.
Ҽнак Сасрыҟәа аҩны данааи, шәҽеибышәҭ, Тҟәарчалҟа ҳцап, уантәи ҳаирпланла Гәдоуҭаҟа ҳԥыруеит, иҳәеит.
– Избан, џьбеит, Очамчыра араион зегьы ҳаӷацәа иаҳцәыргама? – дааӷьаҵәыӷьаҵәит Машьқәала.
– Ҳаҷкәын Гәымсҭатәи афронт аҟны дыҟазаап, Тҟәарчал саншьа иԥа Дамыр иҟны ажәа ааицҳаит, дахьыҟоу ҳирдыррацы. Дамыр сара исзааицҳаит «араҟа Гәдоуҭеи Тҟәарчали аҳаирпланқәа рыбжьоуп Шьабаҭ иахь шәцарц шәҭахызар, шәааи шәдәықәысҵап» ҳәа. Ҳнеиуеит ҳәа аҭак сыцҳаит. Ҳцап ҳаӡӷаб хәыҷгьы дҳаманы, ҳаҷкәын дыԥшааны даабап-дҳаҳап, нас арахь ҳаиҭааргьы ауеит, – иҳәеит.
– Ҳаҩны-ҳгәара, насгьы абыргцәа… – даалакҩакит Машьқәала.
– Ҳаҩны-ҳгәара згода, ҳааир ҳнахылап, ҳбыргцәа уаанӡа иаарычҳап, урҭ аӡәгьы дрылакьысрым, – аниҳәа Сасрыҟәа, Машьқәалагьы диқәшаҳаҭхеит. Сасрыҟәа иани иаби рхәы уны рыфатә ҟаҵаны ирфартә иҟан, рмаҭа изакәын изыгәжәажәоз.
Тҟәарчалнтәи вертолиотла Гәдоуҭа инеит Сасрыҟәеи, Машьқәалеи, рыӡӷаб хәыҷи, Шьабаҭ имаҭәақәак рыда дара знык иааршәырҵаз ада маҭәаҩыҭәагьы шьҭымхӡакәаны, мышкы-ҩымш еиҳаны уа аангылара гәҭакыс ирымаӡамкәаны. Ақалақь аҩныҵҟа инхоз Машьқәала лаҳәшьаԥҳа лахь ацара иаахыццакит, аха иахьнеиз ашәқәа аркын, уаҩ дрымбаӡеит. Ргәылара ианнеи ԥҳәыс быргк даадәылҵын днарԥылеит.
– Ди, арҭ шәгәылацәа ахьыҟоу ҳәа ибдыруазеи? – ирԥылаз длызҵааит Машьқәала.
– Нан, Минуца уажәшьҭа иаарласны даауеит, лыԥшәма Едгар усгьы афронт ахь дыҟоуп, иҩныҟагьы даабжьыслоит. Шәара шәызусҭцәада, нан? – дрызҵааит.
– Сара Минуца лан лаҳәшьа соуп, аригьы, – лыԥшәма иахь даахьаҳәын, – сыҷкәыни, сыӡӷаб хәыҷи раб иоуп. Ҳаҷкәын Гәмысҭатәи афронт аҟны дыҟоуп, даабап ҳәа ҳааит.
– Ҳаи, нан, ахҵәацәа шәреиуазаап, «акәиц амцабз ду ахылҵуеит» ҳәа амцақьоуқьад ҳалармыжьи, нан, ара ашәшьыраҟны шәаатәеи, каҳуак шәызсыршуеит, – лҳәан абырг, аҟәардәқәа ахьгылаз ашәшьырахь иаалгеит.
– Минуца дабацеи зышәҳәа, ди? – длызҵааит лыԥшәмеи лареи натәо, рхәыҷгьы даарыдыртәаланы.
– Ашьыжь аџьармыкь ахь дцалоит, маҭәакҩыҭәак мариала иаахәаны илҭиуеит, илырҳауала лыԥшәма дахьыҟоу афронт ахьгьы рхәы лгоит. Уажәшьҭа даауазароуп, – нацылҵеит абырг.
Ҿымҭ-ԥсымшьҭ ихы мҩаԥигон Сасрыҟәа, аха игәы ҭынчӡамызт, дҳәыҵәыҳәыҵәуан, дзықәгылаз адгьыл ихозшәа ибон «уццакы, уццакы» ҳәа иахәыҭхәыҭуа. Дцарц дыццакуан апозициахь, амш ицәцаны, аҽны Шьабаҭ дизымԥшаар ҳәа дшәон. Игәы ааирҭынчуан шьыбжьаара макьана такә шагыз ахьибоз. Абырг акаҳуа ршны иаалган, плиткак ашоколад ԥыҽҽны саанла инавалыргылеит, ԥҽыхакгьы аалхны ахәыҷы иналлыркит.
– Ди, бхы абриаҟара аџьабаа забырбозеи, акаҳуа амацара иҳамжәуаз, – даацәажәеит Сасрыҟәа, акаҳуа днахәо. – Ди, бымала боума иҟоу ари ашҭа-агәара ҭбааҟны? – иажәа инацҵаны длызҵааит.
– Аԥшәмаҵәҟьа иԥсҭазаара далҵхьеит, сыҷкәыни смаҭацәа ҩыџьеи афронт ахь иҟоуп, нан, сҭацеи Минуцеи аџьармыкьахь еицуп, – лҳәан, ларгьы дааины даарыдтәалеит.
– Ди, ҳара ахҵәацәа ҳреиуаӡам, мышкы-ҩымш ҳәа ауп арахь ҳшааз, ҳаҷкәын дахьыҟоу ааԥшааны ҳаҩныҟа ҳгьежьуеит, саргьы Амрагыларахьтәи афронт аҟны сыцхырааҩуп. Аҟәантәи арахь иааз роуп ахҵәацәа, Аҟәа уаҩ далагылартә иҟам, ишбаҳахьоу аиԥш, уаҳа иабацагәышьо Аҟәа иқәҵуа, аԥсуаа Аԥсны ада усгьы царҭа ҳамаӡам. Абжьыуаа рахьынтәи Аҟәа иҟазгьы уахь амҩақәа куп, арахь шәара шәахь иааит. Урҭ хҵәацәоуп, ҳәараҭахума, – иахьынтәлеиз леиҳәеит Сасрыҟәа.
– Аамҭа бзиак Анцәа иҟаҵа, нан, аамҭацәгьа аан ҳмеицхыраар иҳацхраауада, ара инхо зегьы ахҵәацәа ҳадкыланы иҳамоуп, ҳара ҳаҟны иҟоугьы имгәаҟуеи, агоспиталь ахь ицалоит есҽныла, рыҷкәын Кәтышьха афронт аҟны дыҟоуп, ихабар рмаҳаижьҭеигьы ԥыҭк ҵуеит, – абырг дара рҟны иҟаз ахҵәацәа рыцҳашьо даарыхцәажәеит.
– Ди, ҳара ҳаҷкәынгьы Гәмысҭатәи афронт аҟны дыҟоуп ҳәа ауп ишаадыруа, ихабарк ҳзеилкаарушь? – даақәыԥсычҳаит Машьқәала, нас длызҵааит, – ибыхьӡузеи, ди, абас ҳаҭыр ҳақәызҵаз, быхьӡ здырыр ами?
– Уардышьхан сыхьӡуп, нан.
– Ди Уардышьхан, ани иаауа бҭаца лоума? – асумка хәышлаԥса дук кны ашҭа иааҭалаз дызусҭоу дазҵааит.
– Ааи, нан, сҭаца лоуп, чахы дукгьы лкуп, шьыбжьон ҳәа какалк еицаҳкып, амла шәакуа шәыртәаны шәсымоуп, – лҭаца дналԥыланы ачахы аалымылхит Уардышьхан. Нас зыҩныҟа инеиз Минуца лбжьы налықәлыргеит:
– Минуца нан, быуацәақәак ааины иҟоуп сара сҿы.
Минуца дааин, лан лаҳәшьа Машьқәала данылба длеигәырӷьаны дгәыдкыло-дхыдкыло, Сасрыҟәагьы ларгьы акрыфарагьы иазмырԥшыкәаны лыҩныҟа илгеит.
Какалк шаадлыркызҵәҟьа иҽынмырхакәаны апозициахь ддәықәлеит Сасрыҟәа.
– Гәмысҭатәи аҩадатәи ацҳа инаркны амшын аҟынӡа афронт ацәаҳәа ыҟоуп, ҳаибашьцәа ахьыҟақәоу здыруа Ешыратәи аресторан аҟны зҭыԥ ылху ҳар рыштаб аусзуҩцәа роуп, раԥхьа уа унеироуп Шьабаҭ дуԥшаарц азы, – ҳәа иалҳәеит Машьқәала лаҳәшьаԥҳа.
Ус иагьыҟаиҵеит Сасрыҟәа. Аштаб хада аҟны днеит шьыбжьон агәазы. Амра цеиуан, иаасашәраӡа, уаанӡа такәы саашеишеирц сҭахуп аҳәарызшәа. Ауаа рацәа ыҟамызт уа, аха иҟазгьы цаккы-цаккуа иубон, еиҳаракгьы аштаб хада идәылҵуаз-иҩналоз.
– Уара узусҭада? – днаԥшы-ааԥшуа, дахьцара дақәымшәошәа игылаз, уажәада иимбацыз ауаҩы дизҵааит аштаб ахь иназышьҭуаз-иаазышьҭуаз афицар.
– Сара Сасрыҟәа сыхьӡуп, с-Лашарбоуп, Амрагыларатәи афронт аҟынтә сааит.
– Анапынҵа уманы уаазар, аштаб аиҳабы адырра исҭап, уахь унеиԥхьап, уажәазы уусшәыҟәқәа сырба, – иҳәеит афицар.
Сасрыҟәа иусшәыҟәқәа аацәырганы инаиркуа инациҵеит:
– Анапынҵа сымаӡам, сыҷкәын Гәмысҭатәи афронт аҟны дыҟоуп ҳәа саҳаит. Дыԥшааны, нас сахьынтәааз ацара сгәы иҭоуп.
– Аа, уи аума? Афронт аҟынтәи ҳаибашьцәа гәыԥ-гәыԥла арахь ихалоит шьыбжьхьа афаразы. Ара уааԥшы, иҟалоит уҷкәынгьы урҭ агәыԥқәа акы далазар, – иҳәан афицар, инапы ианыз аус ахь дцеит.
Шьыбшьхьазы аибашьцәа агәыԥқәа еимданы ихалон амашьына ласқәа, аидарашьҭыхгақәа рыла, шьапыла ихалозгьы ыҟан. Аҷкәынцәа рыла иҭәны ихалоз еидарашьҭыхгак анаангыла, илбаауаз дышрылаԥшуаз Шьабаҭгьы дибеит. Зегьы ҭынчрак иатәнатәны иубаӡомызт, рҿаԥшыларақәа цәгьан, иахьааҭгылозгьы ишыццакуаз рыдубалон.
Шьабаҭгьы иаб даниба дааидххылеит.
– Ҳаццакуеит, какалк аакны ҳцоит. Сани Марфушеи абаҟоу? – дахьцәажәозгьы дыццакуан Шьабаҭ.
– Урҭ Минуцарааҟны инсыжьит, аха уоуны уҟалозар, унабжьыс, шәааибабап, мышкы-ҩымш рыда ҳзынхом. Уи сҳәеит ҳәа, – инациҵеит Сасрыҟәа, – арагьы еибашьроуп Амрагыларахьгьы еибашьроуп. Ара шәара шәҟны саагылап, шәымаҵк зулап, сагьаашәхылаԥшлап.
– Уаҳа умҳәан, саб, – иаб днеиҿаԥеит Шьабаҭ, – ҳара иаҭаххаргьы апартизантә қәыларақәа ҟаҳҵоит, џьара иҩтәуп, ҽаџьара иҳәазатәуп, уара ухьчаха ҳамаӡам. Ушзахәо уца, сара сыбзиахәха сшыҟоу сан илаҳәа, схалоит шәцаанӡа иаабжьырҟьаны, ҳаибабоит ҳәа сызлаҳәа.
Уаҳа дымԥшӡакәаны иаб днеиԥырҟьеит Шьабаҭ.
– Уаагыли, уара, – днаишьҭалеит аб, нас дизҵааит: – Ахра дабаҟоу, дшәыцӡами, ақәылара ҟалеижьҭеи ихабаркгьы лыздырӡом Тарзиа, дубахьазар?
– Ахроу? – иҳәеит Шьабаҭ.
– Ыы, шәеицӡами, амҩан шәеицныркылан, шәагьеицҭнырԥсахлеит ҳәа аупеи ишаадыруа.
– Ааи, ҳаицын, аха абџьар зегьы иҳамаӡамызт, Ахра автомат иоухьан, сара иара уажәыгьы исымаӡам. Ҳҩызак игәы бааԥсхан, аҩныҟа дҳашьҭит, убри иикыз ашәақь сара исзынижьын, искуп. Изхысҳәаауа, Агәыӡера ҳар ахьтәаз ицеит абџьар аагаразы, жәафҩык ыҟан. Автомат змамыз дыргаӡомызт, амҩан аӷа дшәарҭан азы. Сара урҭ зланаскьаргоз аидарамҩангага амашьына срыцақәлеит, аха арахь сылбаарышьҭит автомат укӡам ҳәа. Ахра урҭ дрыццеит.
– Нас, абџьар рыманы иаау? – абӷьааҳәа дҵааит Сасрыҟәа.
Шьабаҭ ақәҿымҭӡакәаны ихы аалаирҟәит.
– Изҿумҭуазеи, уара? – иааицәымыӷхеит Сасрыҟәа.
– Амашьына илбааны Шьрома (Гәыма) ала бнала ишнеиуаз аӷацәа инарылаҳаит. Аиҿахысра ӷәӷәагьы ҟалеит.
Ԥыҭҩык итҟәаны иргеит, ԥыҭҩык ҭахеит, ҩыџьаҟа ирулак рыԥсы арахь иааргеит, убарҭ ируаӡәку Ахра ахәышәтәырҭа дҭоуп, акагьы ихьуам, – иаб иеилиркааит Шьабаҭ.
Аби аԥеи ҿымҭӡакәаны такәаамҭа игылан. Нас Сасрыҟәа ихы дааҩахеит:
– Иҭахаз рҭахашьа ҳәа акрырдыруазма ихынҳәыз?
– Ирдыруеит ааи, аиҿахысрақәа рышьҭахь ауп урҭ аҩыџьа ирулак рыԥсы рыцәганы ианаа.
– Ирыниаз аӷацәа рацәаҩхарын? – ибжьы ааирмаҷит Сасрыҟәа, ихазы иҳәозу иҷкәын дизҵаауазу еилыргамкәаны.
– Ирацәаҩызаарын, аха арҭгьы иаҵахоз ракәӡамызт, зыԥсы згаз изларҳәаз ала, рпатронақәа нымҵәазҭгьы аиҿахысраҿы аԥыжәара роуазаарын. Рпатронақәа анынҵәа егьрылымшеит.
– Ааи, ма Ахра деиқәхазааитишь, – дааихашшааит Сасрыҟәа.
– Ахрагьы еиқәхаз иҩызагьы хаҵаҵас рхы мҩаԥыргеит, иагьрыцәцеит, – дцәажәон Шьабаҭ.
– Уи шԥаҟалеи?
– Ҳаӷацәа иртҟәаз анырга, иҭадырхаз анҭаха ашьҭахьгьы Ахреи иҩызеи чықьрак рҽалакны иааҟәымҵӡакәаны иреихсуазаарын, рхымҭагьы баша икашәаӡомызт, рычҳара еиқәнархеит, ачҳара зегь иреиҳау иааироуп, рымҳәои. Рпатронақәа анынҵәа ауп икәымпылны амарда цәыҵара рҽаҭаны ианаа. Иҳәазаны мацара абрахь икылсит. Нас ирулак, ицәыӷьӷьа-цәыԥԥы иаҳзааит.
– Анасыԥ разҟуп, насыԥк рзылԥхазааитишь, – даарзыгәдуит Сасрыҟәа, игәы ҭҵәуаауа дшизыӡырҩуазгьы. Нас даахьаҳәан:
– Бзауҭ Гәдалаа, Шьыдгәа лыҷкәын, итәы ҳәа акгьы уздырам акәу? – зҵаарашәа Бзауҭ дааигәалаиршәеит.
– Бзауҭ итәы ҳәа сара акгьы сыздырӡом, џьара деибашьуеит ҳәа сыҟоуп, аха иахьыкәу сеидроу, – инапы ааиҟьан, игәаԥхо-игәамԥхошәа аҭак ныҟаҵаны, шьыбжьхьафара иҿыныеихеит Шьабаҭ. нас иаб иахь даахьаҳәан:
– Саб, умԥшыкәа ухал Гәдоуҭаҟа, уаҳа арахь усышьҭамлан, сара уахь схалоит, сани, саҳәшьеи, сареи ҳаибабап, – ҳәаны дааццакит.
Сасрыҟәа иҷкәын дааныжьны иҿанааиха, игәы ааихьнашьит Бзауҭ изын гәынамӡарак имазшәа Шьабаҭ дахьцәажәаз. Бзауҭ ашкол даналга нахысгьы Ӡышқыҭ ақыҭаҟны ҳаҭыр иқәны дыҟан. Ақыҭанхамҩатә институт латәарадатәи аҟәшаҟны аҵара иҵон, рқыҭаҿтәи акомҿареидгыла дамаӡаныҟәгаҩын, агрономын.
Асовет аамҭа еилаҳауа ианалага, ақыҭанхамҩа хлаԥшҩы данамоу, Бзауҭ еиҳагьы иҽырӷәӷәаны ақыҭа ахадаратә ҭыԥ ааникылеит. Абызҳәацәа ахьыҟам убахьоума, Ӡышқыҭгьы абызҳәацәа аумаҷхыз, «аӷба цон, џьоук иааныркыларц амазгәыҭ иахон» ҳәа уара узҿу закәызеи, ицеит урҭ аамҭақәа ҳәа алаф илызхқәазгьы ҟалеит. Иара иҟалаз ахҭысқәа зегьы игәахьы иааигон, изидкылаӡомызт аԥхьақәа, аха нас, дрышьцыло, дыртәыртәуа мацара, дырнаало далагеит.
Бзауҭ ҟазшьас иман ауаа ирҳәозгьы дазыӡырҩуа, аха иара ихы иԥнаҟоз аҟны аангылара. Цқьа еилкааны уаҩы издырамызт иҟалаз аилаҩынтра аамҭа иахькылнагоз. Бзауҭгьы уи дзацәымцакәаны даман, ԥыхьеиԥш напхгарак ҟаиҵо, иҟало абригь-абригь ауп ҳәа акы алацәажәарагьы иҭахымкәаны даанхон.
Дхәыцуа днатәо, гәцаракрыла акы иҽазимкуа лбон иан Шьыдгәагьы.
– Узырхәыцуазеи, Бзауҭ? – дизҵаауан Шьыдгәа, деихаччошәа лҽааҟаҵаны, арахь гәаныла лхаҭагьы иҟоу, иҟалаша ҳәа акгьы лхахьы иааиуамызт азы, лгәы калыжьрызу, лыҽлырӷәӷәарызу, агәхьаа мкыкәаны ус дцаларызу лыздыруамызт, лылаԥшҳәаа иҵашәоз ахҭысқәа зегьы анылцәеилала, зегьы ԥшшәыдахазшәа лбо дыҟан.
Бзауҭ уи лҟазшьақәагьы иқыҭауаа рҟазшьақәагьы еидкыланы данрызхәыцлак, ихаҭагьы илаԥшҳәаа иҵакыз зегьы ицәеилаԥаҭон, аха иан илцәеилалоз шԥшшәыдахоз еиԥш акәмызт иара ишибоз, зегьы иеилыҷҷаауа ԥшшәык-ԥшшәык рыманы дрызхәыцуан.
– Сабамхәыцуеи, – иҳәеит дааччашәа, иан лызҵаара аҭакс, – ҳҳәынҭқарра ду ҳәа ҳара аԥсуаагьы иаҳаԥхьаӡоз ахыбгалара иаҿуп, ҳара ҳахьгҿанагало иарбан кәакьу ҳаздырӡом.
Иан абасгьы аҭак лиҭеит, аха макьана ицәырымгацәакәаны дзызхәыцуаз «аилаҩеиласраҿы ауп амҵԥаа ахьыҟало» ҳәа, аилаҩеиласра Аԥсны аарылԥаахап ҳәа игәы инаҭон. Ихәыцрақәа изеиҩызшоз ауаа дрышьҭан. Аиҳабыра рахь иара инеирҭамызт, уахь днеилартә аиԥш амаҵзура имамызт. Макьана инапы ахьынаӡоз иқыҭаҿы мацара акәын. Ашкол иалымгацыз, иара инаишьҭарххны иалгаз аҿар рахьтә еиҳа дзықәгәыӷуаз Шьабаҭ Лашарба иоуп. Аха аҵыхәтәаны Шьабаҭ имбара иҭаххо далагеит. Уи зыхҟьоз Шьабаҭ ицалгараны иҟаз Шьарифа Аирым-ԥҳа Шьабаҭ длеиҽырбоит ҳәа иаҳаз ауп.
Назира, Шьушька лажәахә Шьабаҭ ианизналга ашьҭахь, қьаад хәыҷык ҩны Шьарифа илықәшәартә ианыҟаиҵа, илҩыз аҭак ала Шьарифа лахь уаҳа ҳәатәы имамызшәа ибон. Убринахыс ақәыԥшратә бзиабара ааныжьны аҵарахьы мацара акәын ихы ахькыдыз, аха уи «анасыԥ разҟуп, аразҟы сымазар, Шьарифа дсынасыԥхоит», – ааигәахәын.
Аибашьра аныҟала, рҩыџьагьы абџьар шьҭырхит, аха џьарак иҟамызт, еицәыхаран. Убри азы ауп Шьабаҭгьы Бзауҭ иӡбахә иаҳарц шиҭахымыз иаб изиирдырызгьы, Ешыра аҩадахьы Уазабаа дшыҟаз шиаҳахьазгьы.
Сасрыҟәа иҷкәын дахьынижьызнтәи иҿынеихахьан, аха ак шигәалашәаз мҩашьо уа даанҿасит. Дгылан дууаӡа, днаԥшы-ааԥшуа. Шьабаҭ шьыбжьхьа ыфаны иҩызцәеи иареи анаадәылҵ, иаб дшымцаз аниба, иҩызцәа ныжьны дыццакуа дааизааигәахеит.
– Акыр соуҳәарц уҭахызма, саб, узаанҿасзеи?
– Амрагыларахьтәи афронт ахь сеиҭахынҳәып ҟасҵан, ара шәара шәҿы саанхар анышәыму, – уа иҽааникылеит Сасрыҟәа.
– Нас, уажәы уахьхәыма?
– Ааи, уахьгьы еибашьроуп, арагьы еибашьроуп, Аԥсны иаҳзеилоу ҵлами, ара саангылар иамоузеи?
– Саб, араҟа уара ухьчаха ҳамаӡам ҳәа уасымҳәахьеи? – даагәамҵшәа дцәажәеит Шьабаҭ.
– Сара сықәлацәа џьоукы срыцеибашьып ҳәа ауп исҳәарц исҭаху.
– Уара уахәаԥш, саб, сани саҳәшьа хәыҷы Марфушеи ара иаанукыларцу?
– Ааи, ааи, урҭ ара Минуца лҟны иҟазааит.
– Уара уахәаԥш, саб, – еиҭа иааиҳәан, иҩызцәа дрыхьӡаны аидарашьҭыхга машьына днақәлеит. Уантәи ибжьгьы ааҩит:
– Саб, уқәра шмаҷымгьы уазхәыц, аибашьраҿы аҩра аҭахуп, аҳәазара аҭахуп, акәараҵара аҭахуп, угәуҽаныз.
Аибашьцәа зықәтәаз аидарашьҭыхга машьына агәгәа-аӷьӷьа ахга илаԥшҳәаа ианыҵшәа нахыс, дыззыԥшуаз ҳәа уаҳа акгьы изнымхаӡеит Сасрыҟәа. Дахьгылаз дахымҵысуа даанызкылаз Шьабаҭ иеиҳәаз ауп. «Сара аибашьра сылымшар ҳәа дшәоит, уара ақәыԥш аибашьра зуқәшәазеи, ҳҿар афронт инаҿаҳаԥсартә аҟынӡа ҳҭазыргылаз, – ихы дааҩахан, инапқәа игәы инадикылан, ибжьы ҭымгацәакәаны ажәҩан днаҵаԥшит:
– Иа Анцәа ду, ухьышьаргәыҵа сакәыхшоуп, нхамҩа иумҭан иҳаӷаханы иҳақәлаз. Анцәа иубома, амаҭ аԥшь ишазырҳәо аиԥш, шьашәы дҭарыблааит.
– Уара с-Лашарбоуп уҳәама, Мрагыларахьтәи афронт аҟынтәи умааи? – дааидгылеит аштаб ахь анашьҭырҭа ахылаԥшҩы афицар.
– Ааи, – наиаҭеикит Сасрыҟәа.
– Аштаб аиҳабы уиҭахуп, усышьҭаланы уаала, акы уаргәамҵуа ушгылаз аабон иаргьы саргьы ҳааԥшны.
Сасрыҟәа уи днаишьҭаланы иҿынеихеит, аха асеиԥш адҵаиурақәа дызларышьцыламыз ала, иагьааџьеишьеит дҵак аҳасаб ала дахьиацәажәаз.
– Ааи, аха, сзиҭаху ҳәа ииҳәазеи аштаб аиҳабы? – маҷк иҽааникылеит Сасрыҟәа.
– Уааццакы, уиаҟара аамҭа ҳамаӡам, аибашьра аамҭа ҳҭагылоуп, – еиҭах дҵаҟаҵарала даацәажәеит афицар.
– Саргьы сеибашьҩуп, – игәы иааҵаххшәа аҭак ҟаиҵан, деиҭанаишьҭалеит.
– Еиҳагьы еиӷьуп, – иҳәеит аруаҩ, – аибашьҩи аибашьҩи еиҳа еилибакаауеит.
– Ааи, ус акәхап, – зшьаҿақәа аазырццакыз афицар дихьӡартә иаргьы дааццакит.
– Абрахь уҩнал, аполковник иахь, – иҳәан, ашә аартны дахьыныҩнеиҵаз дтәан ар рымаҭәа зшәыз хаҵа еилаџыхк.
– Уаатәа, аибашьҩы, – иҭацәыз ҟәардәык инацәа нақәикит инеихаҵгылаз аруаҩ еилаџых. – «Аибашьҩы» зысҳәаз, уажәы аԥсуаа зегьы ҳаибашьцәоуп, ҳаԥсадгьыл хьчатәхеитт.
– Уиашоуп, аҩыза, сара сеибашьҩуп.
– Изласарҳәаз ала, Амрагыларатәи афронт аҟны?
– Ааи.
– Излаҳаҳахьоу ала, абжьыуаа ақырҭцәа шәрыдгылоит ҳәа игәыӷуан, шәрабашьуеит ҳәа иҟамызт.
– Аибашьҩы, уаҟа рхы шԥамҩаԥырго ҳаӷацәа?
– Аԥсҭазаара зны игәыхьхоит, зны ихыхьхоит.
– Агәыхьгьы ахыхьгьы ҳаздырҵысит, агәыр аҵа икылстәызаргьы икылсны апартизан қәыларақәа рыла ашьаарҵәыра даргьы ирзыҟарҵеит абжьыуаа. Аԥсыҭбарақәа арахьгьы уахьгьы иҟоуп. Аха Амрагыларатәи афронт аҟны гәкаҳара ыҟаӡам, згәы цаз, иԥсгьы цоит, уи аадыруеит зегьы.
– Убас ҳаҳауеит, даара ҳрықәгәыӷуеит урҭ, – иҳәеит аштаб аиҳабы. – Уара уҷкәын ара деибашьуеит, иҳәеит сыцхырааҩ, уахь дугозар акәхап?
– Мап, аштаб еиҳабы, ԥсадгьылк ауп иҳамоу, уи иахьакәзаалакгьы ихьчатәуп, араҟа даангылт.
– Уара уахьнеиуа ирдыруазааит аԥсуа ахаҵара дшацәхьамҵуа.
– Иҭацәны ицаз амш ԥсуеит, аиҳабы ухаҵкы, амшқәа баша исзышьҭуам. Саргьы араҟа саанхоит, сықәлацәа аибашьцәа ԥшааны срыцлоит, ҭаацәала арахь ҳааит аҷкәын иахь.
– Ақәҿиарақәа, – дҩагылан, Сасрыҟәа инапы ааникылеит аштаб аиҳабы, – Амрагыларатәи афронти Гәмысҭатәи афронти аимадара ҳабжьалараны ҳаҟоуп рациала, урҭ абџьарла реиқәыршәара ҳгәы иҭоуп. Уахьынтәи еимадарак уоуазар, ишыгәцараҳкуа ала адырра ҳазрыҭ.
– Абзиараз, аштаб аиҳабы, – уи иааирххаз инапы аанкыланы дындәылҵит Сасрыҟәа.
Сасрыҟәа аштаб аиҳабы иҟынтәи Гәдоуҭа даннеи амш ахәылԥазрахь ахы архахьан. Амрагьы ажәҩан агәы инхыҵны ишынҭалахьаз мҩашьо, ашыра анаҟә иахылҵуаз аԥсата нақәнаршәшәозшәа, аԥсыҽхара иалагахьан. Амра ццакырак аиузшәа хӡаарҟәрыла иазааигәахон. Сасрыҟәа иԥшәмеи иӡӷаб хәыҷи ахьаанижьыз ахь дымнеикәа ԥхьакырҭак аҟны иҟаз акаҳуажәырҭахь ихы ирхеит, ишәыхны имахәар ихшьыз икьаҿ наишәҵо. Дахьынаԥшуаз ибон каҳуажәцәақәак, дагьгәыӷуан иидыруаз шьоукы уа дрыниап ҳәа.
Агха имыхьӡеит Сасрыҟәа, аа, зны Аҟәа дахьааиз аԥшаҳәаҿтәи акаҳуажәырҭаҟны иибаз, иқыҭаҿынтәиқәак ахьгылоу.
Иааџьеишьеит арҭ афронт ахь иҟаӡамкәаны ара ианиба, иқәлацәа ракәын азы.
– Хәлыбзиақәа! – иҳәан, даахырхәеит данаарыдгыла.
– Бзиара убааит, уабаҳзаанагеи? – абӷьааҳәа дҵааит Сасрыҟәа еиҳа изааигәоу ҳәа ииԥхьаӡоз. Уи, Сасрыҟәа зны Аҟәа дааны акаҳуажәырҭаҿы даннеи иибақәаз дреиуан, усҟангьы абыржәы ихоу ар рхылԥа ихан.
– Ари ахылԥа ԥыхьа иуханы усымбаӡацызтеи, Џьансыхә? – иҳәеит усҟан Сасрыҟәа.
– Ари зысхоу уи ауп, – иҳәеит Џьансыхә Гәдалаа, – ҳазҭагылоу умбои, амшхәла ҳзыԥшызар ҟалоит, аибашьра ҳзыҟарҵар алшоит иҳаланхо ақырҭқәеи, агырқәеи, ашәанцәеи. Еилахәу еимабзиоу уаауп шәареи ҳареи ҳәа иаҳҳәоз ажәа гәыбзыӷқәа ҳацәдырӡын, амитингқәеи, аизарақәеи, амлашьразы атәарақәеи ирҿуп, аԥсуаа шәаԥсыуаӡам ҳәа ҳаҳәо. Убригьы ҳҽазыҟаҳҵоит, убри азоуп ар рхылԥа зысхоу.
Уажәы араҟагьы ар рхылԥа иханы даниба, диазҵааит:
– Афронт аҟынтәи шәхалеижьҭеи акыр ҵуоу ара еилагылоу, иахьа шәеиҭацома?
– Уахь ҳцаӡом, – иҳәеит Џьансыхә.
– Нас шәабацои? – иааџьеишьеит Сасрыҟәа.
– Ҳахьаангылаз ҳҭыԥқәа рахь ҳамцои.
– Мшәан, афронт аҟны шәыҟаӡами?
– Ҳара ҳабаушьҭуеи, ҳзыҩуам, ҳзыԥом, ус иҳәеит сыҷкәын Бзауҭгьы. Уи сара сҟны Аҟәа дахьааиз, ҩымшҟа даанхеит, аибашьрагьы иалагеит. Абжьыуаа ҳахь амҩақәа аныкха, дысзынкыло дыҟахызма, Гәмысҭатәи афронт ахь дысцәааит, Аҟәатәи аҷкәынцәа зегьы реиԥш. Арахь, иан лымала дыҟоуп.
– Уара уажәраанӡагьы уԥшәма Шьыдгәеи уҷкәыни урылҵны Аҟәаҟа уцахьан, – гоу-гоу даацәажәеит Сасрыҟәа.
– Бзауҭ арԥыс бзианы Ӡышқыҭаа дҳаман, уажәы арахьтәи афронт ахь дшагаз лаҳаит Шьыдгәагьы, лымалагьы даақәхеит.
– Иҟасҵари, Сасрыҟәа, – иҳәеит Џьансыхә, – сыԥшәмеи сареи ҳанеилыҵ, уа аангылашьа сымамызт, Аҟәа усурҭак сыԥшааит, – дҿамҟәыџьӡа Сасрыҟәа диҿаԥшуан, игәы ҭынчӡа. – Уаниашьа ухаҵашьоуп, – нациҵеит ашьҭахьгьы.
Џьансыхә идгылақәазгьы қәрала дара ирықәлан, Сасрыҟәа ицәажәашьақәа ргәамԥхо рылақәа ааҵырҟәыҿшәа изыԥшуан.
Араҟа иибақәази иаҳақәази игәамԥхаӡакәаны даарзыԥшқәеит, аха нас, днарыдҵын, иԥшәмеи иӡӷаби ахьаанижьыз Минуцараа рахь дцеит.
Ашьыжьымҭанӡа дгыланы аштаб хадахь данылбаа, Бзауҭ Гәдалаа ҭыԥс дабеибашьуеи ҳәа дҵааит Сасрыҟәа,
сыҷкәын Шьабаҭ иҩызцәеи иареи рҟны саагылар имуазаргьы, ма уи сыҽидыскылап ҳәа иԥхьаӡаны.
– Бзауҭ Гәдалаа Уазабаа дахьыҟоу ақырҭцәа қәылаҩцәа рнеира ишәарҭоуп, Аҟәа инахыкны иҟоу аҳаракырақәа ирхыҵны уахь идәықәлеит ҳәа адырра ҳамоуп, – иҳәеит ҳаибашьцәа рсиа ҭазгалоз аштаб афицар бырг.
– Саргьы убрахь сҭажәҩы, – иажәа аахиҵәеит Сасрыҟәа.
– Уара убыргуп, ахәқәа рахь амҩақәа цәгьоуп, издыруада аҽа напынҵак уаҳҭар? – афицар блала Сасрыҟәа дҭиҵаауан.
– Амрагыларатәи апартизантә еибашьрақәа рҟны, сыԥшәмагьы саргьы афатәи аџьаԥҳани ҳаибашьцәа ирызнаагон.
– Нас, уи азанааҭ уақәшаҳаҭума?
– Ааи, ааи, сақәшаҳаҭуп ус аҭахызар.
– Аамҭацқәак уаасзыԥши, – афицар бырг аштаб аиҳабы иахь дныҩналеит.
Дук днымхакәаны даадәылҵын:
– Уазабааҟа ухалоит, аибашьҩы Лашарба, уаҟа апозициа кны итәоу ар ркомандауаҩ Бзауҭ Гәдалаа иуҭоит абри абӷьыц хәыҷы, нас узанааҭ ала уи иҳәатәаҟны уҟалоит, – иҩыз бӷьыц хәыҷык наииркит.
– Бзауҭ Гәдалаа инапаҿы сҟаларцу? – дшеигәырӷьаз ааиныԥшит Сасрыҟәа.
– Ааи, уи дыҷкәынӡоуп, аха аиҿкааратә усқәа дрыманшәалоуп, иҵоуроу командауаҩуп, – дыззишьҭыз дааирҽхәеит афицар бырг.
– Сара еиҳагьы сеигәырӷьоит уи иахь ацара ахьсықәшәаз, ҳаиқыҭантәиуп иареи сареи, дҵеи бзиан ҳқыҭазы, сгәаҳәара жәдыруазшәа, исҭахыз нашәыгӡеит, – иикыз ақьаад хәыҷы аарҽны иаԥхьатәи иџьыба инҭеиҵан, имҩахь иҿынеихеит Сасрыҟәа.
Сасрыҟәа Уазабаа ахәаҿы дахьнеиз Бзауҭи иареи еидгәырӷьалеит. Сасрыҟәа Бзауҭ дигәыдыҳәҳәаланы дигәӡит, иан Шьыдгәа хар лымаӡамкәаны дшыҟоу иеиҳәеит, аха хьаас иара дышлымоу ицәимӡаӡеит.
– Сыҷкәын деибганы аибашьра далҵааит, сара сызургозеи, – лҳәеит Шьыдгәа, Сасрыҟәеи Машьқәалеи лгәы ааҳарӷәӷәап ҳәа иахьнеиз. – Анцәа ииныҳәаша, – лҳәеит дахьцәажәоз, – Бадала Аирымба иԥҳа Шьарифа, сынтәа ашкол иалгаз, даасызкашәан, мышкы-бжьых мышкы даакылсны сыҩны-сгәара зегьы еилырганы, сыцқьашәқьаӡа сааныжьны дцоит, маҷгьы бжьоума, ҳқыҭа аҵыхәан Мқыд ихәы аҳаблантәи дасуа дысзаауеит.
Абри иеиҳәеит Бзауҭ, иан рацәак хьаас дҟаимҵап ҳәа дазхәыцны. Бзауҭгьы иаҳаз даара деигәырӷьеит, Сасрыҟәа идҵақәа рынагӡарахь дандәықәиҵа, хәыцырҭаха иҿыцҳҳараӡа дааизцәырҵит Шьарифа. Сасрыҟәа иахь имҳәеит акәымзар, Шьарифа, иан иаалзыҟалҵоз зегьы иара ибзиабара ахьлымаз азы шакәыз ауимдырых. Шьабаҭи Бзауҭи гәынҷыхьак шьрыбжьаз идырхьан Сасрыҟәа, Бзауҭ итәы ҳәа иудыруеи ҳәа иҷкәын даниазҵаа инапы ҟьаны гәхьаамкрала данцәажәа аахысгьы, аха уи азы Бзауҭ диазҵаартә ибомызт.
Бзауҭи Шьабаҭи рхы неизырханы Шьарифа лыӡбахә ала ажәакгьы еибырымҳәацызт. Шьарифа Бзауҭи лареи бзиа еибабаны ишеиқәгәыӷуаз Шьабаҭ иалҳәахьан, Шьабаҭ лара лахь имаз абзиабара атәы анеилылкаа. Шьарифа уаагьы дауаанҿасых, Шьабаҭ илзиҩыз абӷьыцгьы далырԥхьахьан, лара изылҩызгьы раԥхьа иара ирбаны ауп Шьабаҭ ишилҭаз. Арҭ аҩыџьагьы ажәа еибымҳәаӡакәаны ахыбаара рыбжьан. «Аҿымҭра ӡбаҩ дамаӡам» ҳәа ҿымҭӡакәа ирыбжьаз изақәымӡбаӡакәаны ус ишааиуаз ауп аибашьра иалаганы иагьшынеиҟәнагаз.
Арҭқәа зегьы Сасрыҟәа иабеидыруаз, иҷкәын Бзауҭ иахь гәынҷыхьак шимоу анааигәалашәалакгьы, иҷкәынцәоуп, ашкол аҟны акы ааимаркхьазаргьы, митә рыбжьамлеит ҳәа дахәаԥшуан. Бзауҭ, Сасрыҟәа дааибацыԥхьаӡа Шьабаҭ иахь имаз Шьарифа лхыбаара иҿыцҳҳараӡа иааизцәырҵуан, аха «шәасла сгәы – зегь алаӡоит!» – ҳәа игәы иааҭиҳәаауан, игәы иасуаз ҳәа ииԥхьаӡоз иҵысыз аибашьра хлымӡаах инаваиргылон иахьа дызмырҭынчуаз Шьарифа лыбзиабарагьы. Уи даԥырхагахар ҳәа дзыцәшәоз, Шьабаҭи иареи иаацәырганы еицәажәахьазҭгьы, Шьабаҭ иара диԥырхагамхартә игәы еиҳа ирҭынчуан.
Бзауҭ командауаҩыс дызмаз ар ргәыԥ еиҳарак рнапы ианыз аԥшыхәра акәын. Ихаҭыԥуаҩ Даҳ Иманба д-Ешыратәын азы, Уазабааи уи иаҿгаз амҩахәасҭақәеи агәарабжьарақәеи зегьы инапсыргәыҵа аиԥш идыруан. Ақьаад аҟны ҵәаӷәа-ҵәаӷәалеи сахьалеи Бзауҭ иирбахьан, еицны хәыц-хәыцла еимырдахьан аӷа аҳаракырақәа дрылбааны Уазабаа ала Ешыра далаларц планла ишимаз анеилыркаа нахысгьы. Ирдыруан аӷа аладатәи Ешыра алалара хықәкыс ишимаз.
Сасрыҟәа лассы-лассы Бзауҭ иҟны дааилон, қыҭак иахьеицатәыз еиҳа еиднакылозшәа баны. Зны данааиуаз аамҭазы Бзауҭ идимбалацыз рациа хкык ихшыҩ азышьҭӡаны дшазыӡырҩуаз ибеит.
– Уара уеибашьҩуп, Сасрыҟәа, уи акы, ҩбагьы ҳаиқыҭантәиқәоуп, иуцәызӡаӡом иҳацхраауа ашәануа ҷкәын дышсымоу, – арациа нықәҵаны Сасрыҟәа днеизыԥшит Бзауҭ, зны иара иҿы данааи.
– Уи иоума ԥыхьа саныҟаз рациала иуацәажәоз.
– Уажәгьы дсацәажәон, – иҳәеит Бзауҭ, аха илахь ааиқәылеит.
– Иакәым акыр уеиҳәама, улахь еиқәушәа збоитеи?
– Исеиҳәеит… – даақәыԥсычҳаит, инапқәа ишьҭахь иҟаҵаны даалеиҩеишәа.
– Усгьы?
– Ҳаӷацәа аҳаракырақәа ирылбаауеит Уазабаа ала, Ешыра ампыҵахалара рҭахуп, – ҳәа сеиҳәеит.
– Нас, угәы иҭоуки? – аҵанӡа даақәыԥсычҳаит Сасрыҟәагьы.
– Уара ахәыҟаҵарҭахь уца, аибашьцәа амла иамкааит.
Сасрыҟәа идырит Бзауҭ игәы иҭоу аҳәара азин шимам, арратә маӡаны ишыҟоу. Уаҳа акгьы мҳәакәангьы дцеит.
Бзауҭ аҭыԥантәи арациа ааирхиеит.
– Даҳ уоума? – ибжьы ццакырак аныԥшуан.
– Ааи.
– Ушзахәо уааи.
– Уажәыҵәҟьа!
Бзауҭ ихаҭыԥуаҩ данааи, баша маҭәала иҽеилеиҳәахьан, имаҭәа аҩныҵҟала патроналеи алимонкақәеи рыла иҽирхиахьан. Нас иавтомат кьаҿ аашьҭихит.
– Иҿыцу акыр ҟалама? – дааццакны дҵааит Даҳ.
– Схаҭыԥан уара уаанхоит, агәҽанызара умаз. Амра шьыбжьон инахыҳәҳәаны акыр ишынаскьахьоугьы, сара уаха схынҳәуеит, ҳаӷацәа ахьааихьоу аҭыԥқәа ԥшыхәтәуп.
– Аԥшыхәра иазыхиоу ауаа ҳамоуп, сеиҳабы ухаҵкы, уара узцои?
– Адырра сызҭаз ашәануа ҷкәын сиқәшәарц ҳаицәажәеит, уи исеиҳәақәаша иҵегьгьы ирацәоуп. Уажәтәи сыԥшыхәра иаҳнарбо ыҟоуп, уи аҷкәын иԥылара иаҳнардыруа рацәахоит.
Бзауҭ данца ашьҭахь Даҳ агәҽанызара ӷәӷәа ҟаҵаны дыԥшын. Даашаҟьшаҟьан архәҭа аҭагылазаашьақәа зегьы еиҭагәеиҭеит, ибеит ажәыларахь ҳәа акоманда аҟалара ишазыхиаз.
Иара убри аамҭазгьы иреиӷьыз аԥшыхәҩцәа ҩыџьа ааиԥхьеит.
– Ҳкомандауаҩ имала дцеит ԥшыхәра. Диқәшәарангьы дыҟоуп Уаҭҳара инхоз, аԥсшәа ибзианы изҵахьаз ашәануа Вано ҳәа Гәырчиани, – дааҭгылеит Даҳ.
– Иабеибадыри?
– Зыгәрагоу уаҩу?
Инеихык-еиҵыкны иҵааит рҩыџьагьы.
– Бзауҭ ижәлантәык длабхәындазаап, иқыҭа Ӡышқыҭ иҭаацәеи иашьеи дрыцны дсасхьазаарын. Еибадырит, иҷкәынцәамыз, аиҩызара рыбжьарҵахьазааарын. Иара Қарҭ аҵара дҭан. Уантәи асалам шәыҟәқәа рыбжьазаарын. Уажәааигәа Аҟәантәи ихҵәаны Гәдоуҭаҟа иаауаз аӡәы иҿала рациала дызлеиԥшаашаз ааицҳаит. Қарҭҟа сцоит, сааир сузасуеит иҳәазаап, дизасит, ақырҭуа гвардиаа Ахыбаҩ аҟынтәи албаара ишаҿу иеиҳәеит. Иҵегьгьы ажәабжьқәа Қарҭынтәи иаазгеит, иуасҳәоит ҳәа диргәыӷит, иахьеиқәшәашаз аҭыԥгьы иеиҳәеит. Убрахь дцеит абарҭқәа зегьы саҳәаны.
– Зыгәрагоу уаҩу? – деиҭаҵааит аԥхьан иҵааз.
– Дыгәрагоуп ҳәа ауп исеиҳәаз, аиуарагьы рыбжьами, – нас адҵа риҭеит, – зеиԥш ҟамло егьыҟам, иара изымдырӡо шәишьҭаныҟәа, ҳаӷацәа дреиуоуп Бзауҭ зыгәра игаз.
– Уареи сареи ҳаиқәшәара сҭахын ариабжьаракгьы, аха уара Қарҭ уахьнеиз унхеит, иҟалап унызкылашаз аусқәа ыҟазҭгьы. Ахыбаҩ ихаланы иқәтәоу ақырҭуа гвардиаа рҟны уааижьҭеи рхырхарҭақәа рзы ирҳәои, Вано? – Бзауҭ ԥшрак ҟамҵакәаны гәрагаҩыс имаз ашәануа ҷкәын дизҵааит.
– Ақырҭуа гвардиаа Ахыбаҩ иҟаӡам уажәы, – иҳәеит Вано, – уахьынтәи албаара иаҿуп ақәылара рҽазырхио, Уазабаа аганахь ала иаауеит.
– Уаҳа акрацуҵома? – Вано днеиҿаԥшит Бзауҭ.
– Иҿыцны издыруа уиоуп, Уазабаа аныргалак аҽа архәҭак еиҭах Гәмысҭа ирны Аладатәи Ешыра ала ижәыларц аплан ҟаҵоуп, – ҭынч-ҭынч дцәажәон, илақәа ракәын иԥаҭԥаҭуаз, гәҭынчымрак шимоу мҩашьо Вано.
Бзауҭи Ванои ахьеиԥылаз бна ҽыҭрашәа иҟан. Уи агәҭахьа уаҩы иҿырхасырҭамкәаны дәҳәыԥш хәыҷык убон. Бзауҭи Ванои уахьынтәи иаацәырҵын, Ахыбаҩҟа игаз амҩахәасҭа ианылеит. Амра акыр илбаахьан азын, ана-ара абнарақәа ирылашуамызт, насгьы ахәылԥазрахь ахы анха, ҭагалантәи ԥшашәшәыкгьы аҿаанахахьан иааҿыхьҭаны.
– Ахыбаҩ аҟынтәи макьана илымбаацзар ҟалап, – иҳәеит Бзауҭ, – илбаахьеит ҳәа ауп рациала ҳанеицәажәоз ишеилыскааз.
– Аа, абыржәыҵәҟьа албаара иаҿуп! – днақәыӷәӷәаны ибжьы аагеит Вано.
Бзауҭ аахьаԥшыхагьы иамраӡакәаны хҩык еиқәных иаарыкәшан, руаӡәк ибжьы ҿацаӡа ҿааиҭит:
– Аԥсуа, уҩах унапы!
Бзауҭ анапҩахахагьы имҭаӡакәаны Вано дыԥаны иаарыкәшаз ахҩык днарыдԥалеит, икьатеиах ԥҵәо аччарагьы далагеит.
– Аԥсуа бжьас, умҵысын, мамзар уааихаҳхуеит? – еицырҳәеит ахҩык.
Вано дхагахазшәа ибжьы рдуны дыччон, дыччон, инапқәа ырфасонны Бзауҭ ирбо.
Бзауҭ уажәшьҭа Вано дшиӷалатыз агәра игеит, иԥсы шҭоу дыкны дыргарц азы аусқәа уи ишеиқәиршәаз дназхәыцит.
Бзауҭ иԥсы шҭоу дытҟәаны игара иашьҭеижьҭеи акыр ҵуан ақырҭуа гвардиаа. Избанзар, уи еибашьҩык иаҳасаб ала иӡбахә ираҳауаз иаршәон, иарӡыӡон. «Аԥсуа бжьас»
ҳәа ахьыӡшьара имазгьы рдыруан. Ақырҭуа архәҭақәа ргәы рҭынчны рыԥсы рызшьаӡомызт аԥсшьара аамҭа анроуазгьы. Ишәон Бзауҭ Гәдалаа ԥшыхәра дыҟазар ҳәа. Изныкымкәа реибашьцәа агвардиаа рыԥсы шыршьо абжьасҵас дрылаԥаланы ицҟьаны, акгьы имыхьӡакәаны дрыцәцахьан. Ахьшь акәҷар ианрыласлак ишәаҟьаны еибархьусууа харабӷьара ишеихо аиԥш, иахьцо рзымдыруа еимирпхьан зыԥсы ҭаны иаанхоз. Бзауҭ иԥсы шҭоу дыкны дназго агвардиауаҩ аҳамҭа ду изыԥҵәан. Ашәануа ҷкәын Ванои егьырҭ иҩызцәа ахҩыки ргәалаҟазаара бзиахеит Бзауҭ ааигәа данроу, икәшартә еиԥш аҭагылазаашьа анырзыҟала.
Вано инапқәа рхахо дшыччац дыччон.
– Уабџьар ухых! – днаиқәҟааит руаӡәы, уажәшьҭа дара иртҟәаз ҳәа дыԥхьаӡаны.
Бзауҭ, Вано ихага-ччара ихы ихнахӡаны деиланаршәан, игәаӷ шын, ихыҵит, аӷацәа рнапаҟны аҟалара аҵкыс аԥсра еиӷьуп ҳәа ихы инҭагьежьит алушәак. Иабџьар ихихрашәа иавтомат кьаҿ ихыхны иршәит зымҩакы, нас иҩнапык ирымпыҵеикыз аҩлимонкак агәара-гәараҳәа итҟәацит, акы – иара инапаҿы, егьи Вано дыԥаны дкаԥо, ҿҭыӡәӡәала дахьыччоз иҵаԥжәеит. Еимгеимцарак аҩныҵҟала хәҩык ауаа ихәхәа-хәхәаӡа иԥсны ишьҭан.
Бзауҭ ишьҭа ихыланы инеиуаз аԥсуа ԥшыхәыҩцәа аҩыџьа харантәи ираҳаит мацәысеимҟьарак иалагӡахаз ахысбжьы хлымӡаах. Ишзахәоз идәықәлеит, аха уахь инеиаанӡа ааигәа-сигәа аҭыԥқәа ааимдырҟьеит, шәарҭак ыҟоу-иҟаму гәарҭарц.
Зехьынџьара ҭынчран, абна еиқәышьшьы иҟан. Ҵарақәак еицышәаҳәо акәымкәаны, иналак-аалакны бжьы ҵрыхәҵәақәак нхырҵа-аахырҵон. Амра анылаҟә, ишәу ашьынка аԥшра аанахәан, иаунашьҭуаз ашәахәақәа иԥсыда-ԥсыдаӡа арҭ абна ҽыҭқәа иахьрыланаԥсоз, аканӡара иаҿу ашәҭыцқәа реиԥш, рыԥшшәахәқәа рцәыӡуан.
Аилашәшәымҭазы Уазабаатәи аԥсуа архәҭаҿы иааргаз Бзауҭ иԥсыбаҩ иакәшаны игылан аруаа. Даҳ аухатәи аҟарулцәа алхны адҵа риҭеит.
– Ҳкомандауаҩ иуа-иҭынха, мамзаргьы изааигәоу аӡәыр иахь еимадарак иманы ҳәа здыруада? – даарылаԥшит Даҳ нас.
– Сара дыздыруеит лассы-лассы иара иҟны иааилоз, иацәажәалоз, – иҳәеит Бзауҭ цхырааҩцәақәас имаз рахьтә аӡәы.
– Ижәлои, ихьӡуи? – абӷьааҳәа дҵааит Даҳ.
– Ижәла сыздырам, ихьӡ Сасрыҟәа ауп.
– Уаҩы дабеиԥшаари?
– Уи мариоуп, фатәыла ҳаиқәзыршәо дыруаӡәкуп, рациалагьы ҳиацәажәар ҳалшоит, – иҳәеит аҷкәын.
– Иареи сареи ҳаицәажәартә ҳаимада.
Аҷкәын идҵа анынаигӡа, Даҳ даацәажәеит:
– Сасрыҟәа зыхьӡу уоума?
– Ааи, аха изҳәода?
– Бзауҭ ихаҭыԥуаҩ Даҳ Иманба соуп.
– Аа, уздыруеит, сузыӡырҩуеит, ухаҵкы, бзиароу цәгьароу? Ахыбаҩ иқәтәаз лбаауеит ҳәа иҳаҳаз ҵабыргхама? Бзауҭ дабаҟоу? – азҵаарақәа наиқәиԥсеит.
– Бзауҭи шәареи еиуарала шәеизааигәоума? – зҵаарала аҭак ҟаиҵеит Даҳ.
– Мап, ухаҵкы, ҳаиқыҭантәуп, ҳаигәылацәоуп.
– Ишәцәызӡар акгьы иаԥсам, иҟаҳҵара ҳзымдыруа ҳаилагылоуп… – уа иҽааникылеит Даҳ.
– Изакәазы, ухаҵкы? Бзауҭ дзысмацәажәои?
– Бзауҭ дҭахеит… Ара Уазабаа анышә даҳҭар ҳҭахым, абжьарак, иҟаҳҵаша ҳаздыруам, ара уҳамазарц ҳҭахын.
– Уаҵәы схабар жәбап, – арациа нықәиҵеит Сасрыҟәа.
Адырҩаҽны ашьыжьҵәҟьа ихабар изыҟамҵаӡеит Сасрыҟәа. Амра акыр инхалахьан дааит, ималагьы дыҟамызт, иҷкәын Шьабаҭ дицын.
Сасрыҟәа ауха ҵыхла Кәтышьхаҟа дцеит иҷкәын Шьабаҭ иахь. Иҟалаз иаҳәаны дааигеит. Сасрыҟәагьы Шьабаҭгьы рқыҭантәи арԥыс гәыблыла рылаӷырӡ иқәрыԥсеит. Шьабаҭ гәынхәҵысҭала дцәажәон:
– «Уаргьы саргьы ҳаҷкәынра ҳаԥысын, ажәа еибымҳәаӡакәаны ҳагәқәа еизыҟамкәаны ҳҟалеит, уи азы еиҳагьы урыцҳасшьоит».
Сасрыҟәеи Шьабаҭи аԥсы ианихыҵ, ԥшрак ҟамҵаӡакәаны, дара ааиаанӡа аԥсы дахьанырҵашаз ҳәа иҟарҵаз ашш данҵаны идәықәлеит.
– Дахьыжәго аадыруазааит, абжьыуаа рахь, Ӡышқыҭ ақыҭахь дшышәзымго аадыруеит, – рҳәеит аруаа, ркомандауаҩ игәырҩа кны.
– Дадраа, сыԥшәмеи сыӡӷаб хәыҷи ахьыҟоу ашҭа-агәара хәыҷы рымоуп, инхоит Гәдоуҭа ақалақь аҟны. Убра анышә дамаадоит, аибашьра еилгар, ҳқыҭахь, иан лымала дахьтәоу дганы даажып, – Сасрыҟәа дцәажәон игәи илаӷырӡи еилаҵәо.
Шьабаҭ илахь еиқәыршьшьы дӡырҩуан, аха згәаӷ имаз Бзауҭ иаб Џьансыхә иакәын.
– Саб, – иҳәеит Шьабаҭ, аԥсы иҵаланы ддәықәыргалаанӡа, – Бзауҭ иаб иҷкәын изы ԥсыхьшәашәак иакәын, аха дышҭахаз иаҳамҳәаргьы аушам, ишԥаҟаҳҵои?
– Бзауҭ изын уи дыԥсуп, сыҷкәын, ҳаиҟәаҵып, ишьҭалахагьы ҳамам, аԥсы иҭыԥ дықәаҳҵап, нас иаҳҳәап, дахьжу днеип, уаҳа иҟаиҵари, – аԥсы дызныз ашш азганк днаҵагылеит Сасрыҟәа, егьи аган Шьабаҭ иааникылеит.
Бзауҭ анышә данамардоз Шьабаҭ ацәажәара хиркәшеит абас: «Аиааира ҳазгар, Бзауҭ иԥсыбаҩ иан дахьынхо ахь аиагара схы иадырсҵоит». Уинахыс ессабша ашьыбжьышьҭахь иааларц, инаизхырҭәалаларц еицәажәеит Сасрыҟәеи Шьабаҭи. Шьабаҭ иани иаҳәшьа хәыҷи фатәык, рыжәтәык наизықәҵара рхы иадырҵеит. Иаалон, ицалон Сасрыҟәа иҷкәыни иареи, аха Шьабаҭ ессабшаҵәҟьа дзааӡомызт аибашьратә еилахарақәа ирыхҟьаны. Сасрыҟәа иаабжьаижьӡомызт, ес-иҟаиҵалакгьы днабжьыслар акәын.
Сабшак аҽны данааи, ааигәа днеиаанӡа дахьынаԥшыз ибеит Бзауҭ анышә дахьамадоу идыргылаз астол хәыҷ ишадтәалоу хаҵаки ԥҳәыски. Дааццакны днеит, иан Шьыдгәа даазгазеи, адырра лызҭадашь ҳәа дхәыцуа. Аха абар Бзауҭ иаб Џьансыхә дахьтәоу, идтәалоу аԥҳәыс дизымдырит.
– Ҳаи, Џьансыхә, уаргьы-саргьы ҳҟамлахызҭгьы Бзауҭ деибганда! – иҳәан, днеины Џьансыхә дааигәыдиҳәҳәалашәа ҟаиҵеит Сасрыҟәа ианихаҵгыла, изымдырыз аԥҳәыс дтәарц напыла илырбо.
Ларгьы уаҳа ҿымҭӡакәаны днатәеит.
– Иҟаҳҵарызеи, Сасрыҟәа ухыхь згеит, сҭаацәа касыжьит, аха сыҷкәын даукасыжьхыз. Сҵыхәтәы аақәрымхи, рҵыхәтәа ыӡааит. Уареи уҷкәыни сшәырҽеизаап, шәхаҵкы сцааит, сыҷкәын инышәнап шәыуацәа рҟны исзыҟашәҵеит, – аԥсшәа нкаирҵәеит Џьансыхә, нас Машьқәалараа идырхиахьаз астол хәыҷы иаақәхны хпыҿк Сасрыҟәа инаииркит.
– Ҳара ҳтәы иакәымзи Бзауҭ бзиа, ҳқыҭаҟны ажәлар дрыԥхьагылан, иқәра шмаҷызгьы, насгьы ҳаицәтәымуааума, иахьеи уахеи еилагылоу ҳами, – инхиҭәалан ииркыз
днахәеит Сасрыҟәа. Нас дизҵааит ари аԥҳәыс дызусҭада ҳәа.
– Ари Уаҭҳаратәуп, д-Гагәаа-ԥҳауп, ашәы ахьылшәу умбои, лыҷкәын аибашьраҿы дҭахеит. Лара сышлабжьоз схаҭагьы ус сақәшәеит, ҳагәқәа ааибарӷәӷәалап сҳәан… – уа иҽааникылеит Џьансыхә.
– Еилыскааит, уԥшәма лоуп, Џьансыхә, аха исзеилымкааз акы ыҟоуп.
– Иарбан уи?
– Амни аԥхьан иуҳәаз ауп, «сҵыхәтәа аақәрымхи, рҵыхәтәа ыӡааит» ҳәа џьоук урықәшәиит. Ишеилыскааз акәзар, ақырҭқәа ҳақәызҵаз ракәын иушәиз? – диқәшаҳаҭзу, иишәиз зусҭцәоу цқьа иеиликаарц иҭахызу узымдыруа даацәажәеит Сасрыҟәа ианааибартәақәа.
– Уи, Сасрыҟәа! – иҳәеит, – абас ашәы ҳхьыкәкәа ҳаҟалара зхароу роуп исшәиуа.
– Џьансыхә, ақырҭцәа ҳақәызҵаз дара рхадацәа роуп, ирықәнагазгьы уҳәеит.
Абри ашьҭахь иарбанзаалакгьы ԥсгахак ааҟамҵаӡакәаны, аҭак аҳәаха Џьансыхәгьы имҭаӡакәаны дааҵҟьеит Џьансыхә иԥҳәыс лнапқәагьы ҟьо:
– Аибашьра ҳзыҟарҵеит, ақырҭцәа ҳара ҳтәқәа ирыдырҵоз ҟарҵозҭгьы иҳақәлаӡомызт, ҳкәаԥӡа ҳаҟазаарын. Адгьыл мыхкәа, ҳадгьыл иаҳнаҭозеи, ҳаҷкәынцәа ҳадгьыл инахәлаԥсаны, ҳахқәа ааидыкшало иаргьы саргьы ҳаатәеит, – лнапгьы Џьансыхә инаиқәылкит.
– Аа, умбои илҳәо? Диашами? – иҳәеит Џьансыхә уи аԥҳәыс длықәшаҳаҭханы.
– Дад гәышьақәа, – иҳәеит Сасрыҟәа, ихы нарзырханы, – ишәасҳәагәышьарызеи, шәыҷкәынцәа ргәырҩа шәымоуп, мамзар аҽакы шәасҳәон… – уа иҽааникылеит.
– Иҳаҳәа, иаҳцәумӡан, ҳаҷкәынцәа рҭахара акыр ишәыхәазар, – даагәынқьит Џьансыхә.
Сасрыҟәа дшырзеилымкаауаз ибеит, аха ишауала иҟоу деилиркаарц иӡбеит.
– Урҭ реиԥш шаҟаҩы ҭахахьада, Џьансыхә, шаҟаҩгьы ҭахараны иҟада, аха Аԥсадгьыли Ани рҳәоит. Аԥсадгьыл шьакаҭәарада иузыхьчом. Рыԥсадгьыл рхы ақәырҵеит. Ҳаԥсадгьыл анҳацәца ҳаԥсуарагьы шцо жәдыруазааит. Убри ҳаԥсуара ҳацәдырӡырц азы ауп Қырҭтәыла Аԥсны изақәлаз, – игәы ҭыӷьаа дцәажәеит Сасрыҟәа.
– Ҳаԥсуара, ҳаԥсуара! Ҳаԥсуара зысҭахыз сыҷкәын заҵәы даныҟам, – деиҭаҵҟьеит Џьансыхә аҩбатәи иԥҳәыс.
– Аа, убома? – иԥҳәыс инапы налықәикит Џьансыхә, – сара сыҷкәынгьы имцхәра дсызҭода?
Уаҳа урҭ рацәажәара лыҵшәадазшәа ибеит Сасрыҟәа, рылаҿимҭырц иӡбеит. Даахәыцит ашьҭахьгьы: «Бзауҭ иаҳаҭыр азы сыҽныскылап, аибашьраҿы ҳаиааины ҳзеилгагәышьар, иан лахь дганы даажып, Џьансыхә ҳицклаԥшрым. Уажәазы уаҳа илацәажәара иаԥсам Џьансыхә, «аҳаԥшьа уҭаҟаар, арахь иуқәҟаауеит».
Џьансыхә иԥҳәыси иареи еиҭах астол хәыҷы наҟ-ааҟ инадтәалеит.
– Сара излазбаз ала, уқыҭантәи Сасрыҟәа ҳара ҳаизеилымкааит, «ҭәи млашьи зеибадыруам» ҳәа, иара иҷкәын дҿаҿаӡа дивагылоуп, ҳара ҳаиликаауама? – лҳәеит аԥҳәыс, иҭәыз ахпыҿ аақәхны, дҩаханы иааҭлыркәкәеит.
Џьансыхә ҩ-хпыҿк ауатка ачаиҵәыца инҭеиҭәан, дҩаханы ижәит.
Аҳаракырақәа рахьынтәи албаара иаҿыз ақырҭуа ар раанкыларазы адҵа зауз ҳаибашьцәа ируаӡәыкхеит Даҳ Иманба командауаҩыс дзауз, Бзауҭ ианиаамҭаз дзеиҳабыз
архәҭа. Қәылара ицо ианалага, Сасрыҟәа фатәыла реиқәыршәалара дахьазкыз мап ацәкны аибашьцәа дрыларымҵар имуит. Иҷкәын Шьабаҭ дызлаз архәҭагьы уахь ацаразы адҵа роуит, урҭ рааигәа иара дҟалар, иҷкәын дихылаԥшрызшәагьы игәы иабон.
Аҳаракырақәа ианырзааигәаха, архәҭа амедеҳәшьцәа ҩыџьа дырхылаԥшырц иӡбеит абык иаҳасаб ала, иҷкәын даҽа архәҭак дахьалаз аҟынтә еиқәымшәацызт.
– Сааигәа шәыҟаз, дадраа, – иҳәеит урҭ аӡӷабцәа идыԥхьало, – сара шәсыхьчалоит.
Ас еиԥш Сасрыҟәа иҟаиҵоз агәхьаакра змааназ еилылкааит руаӡәк, Асида зыхьӡыз Ауанаба-ԥҳа. Иҟалаз уи ауп:
– Бара аԥҳәызба ҭацас бысҭахуп, – ҳәа леиҳәон уаанӡа дахьааиқәшәалакгьы.
Асида ԥҳәызба еинаалан, еиҳаракгьы деилыхха, дҵарӡа дахьыҟаз азы ҳаҭыр лықәиҵон, ҭацасгьы диҭаххеит.
– Сыҷкәын заҵәы Шьабаҭгьы абжьыуаа ҳҟынтәи арахь дианагеит, деибашьуеит Гәмысҭа ахықәан Кәтышьха ҳәа иахьашьҭоу. Уажәы ҳара ҳархәҭа иавагылоуп иара дызлоу архәҭа. Ҳааилгақәар, шәеибабарц сҭахуп. Иаргьы бара беиԥш еинаалоу ҷкәыноуп, – ҳәагьы нациҵеит Сасрыҟәа.
Сасрыҟәа изымдыруа дауҟахыз аб аԥа иԥҳәысҳәара иаартны ишаламцәажәатәыз аԥсыуа ҵасла, аха аибашьра ауаа рԥсихологиа убриаҟынӡа иаԥсаххьан, ҳҵасқәа раха рымамкәаны ирбон. Лара, ҳәарада, уи ииҳәоз лгәы иалмырсӡакәа дцәыҵаччон, аха аҷкәын ибара лгәы аҳәаӡомызт аибашьра хлымӡаах иахькылнаго лбаанӡа, хаҵацара аха сызҭада ҳәа иԥхьаӡаны.
– Ажәыларахь! – ҳәа адҵа роуит, иагьжәылеит Даҳ командауаҩыс дызмаз архәҭеи, Кәтышьха игылаз, уажәы ажәыларахь иааԥхьаз Шьабаҭ дызлаз архәҭеи.
Амчқәа реиҟарамра иахҟьаны ақырҭуа ар рзыԥхьамцеит, наҟ-ааҟгьы аԥсыҭбарақәа ҟалеит.
– Шәсыцхраа, – ҳәа лыҵәаабжьы геит ахәра зауз Асида. Иаарласны иналхаххыз дреиуан Сасрыҟәагьы.
Сасрыҟәа ибон аибашьцәа уи дышьҭыхны агоспиталь ахь лдәықәҵараз аха шрымамыз, иара ихы иадиҵеит уи «Ацхыраара ласы» ашҟа лгара.
– Саб! – иҷкәын ибжьы иаҳаит Сасрыҟәа.
Данаахьаԥш, Шьабаҭ дыҩны дааидԥалеит, ахә димхынгьы иаарласны «Ацхыраара ласы» дақәиҵеит.
– Саб, иҵегьгьы ахәцәа наргоит агоспиталь ахь, уара уаарыцхраала, – иҳәан Шьабаҭ, урҭ дәықәҵаны аибашьцәа рахь дхынҳәит.
Уи ҭагалантәи ажәылараҿы иааира дук рмоуӡакәаны ианыҟала ашьҭахь, Сасрыҟәа Шьабаҭ илымҳа иҭишьит амни аԥҳәызба ирхәыз бзиак шлакәу, дахьышьҭоу дцаны дибар шиҭаху.
– Уи уара унапала «Ацхыраара ласы» аҟынӡа днаугеит данырхә, уцаны дба, дзеиԥшроугьы умбари, – иҳәеит Сасрыҟәа.
– Саб, уи аха ҳамам, уи хьаас иҟоумҵан. Уара агоспиталь аҟны уахьаангылаз бзиоуп. Сан лымацара Минуцарааҟны дынхоит, шәааихылаԥшлап, уахьгьы унабжьысла, – иаб инаиабжьеигеит Шьабаҭ.
Сасрыҟәа изеилымкаакәаны иҷкәын днеизыԥшит:
– Избан «лымала», Марфушагьы дыҟами, зыҟны иҟоугьы длыцәтәымума?
– Иацы Тҟәарчалнтәи аҳаирплан иаанагаз ҳқыҭа Ӡышқыҭтәык ауаҩы дсышьҭалҵан, сыԥшааны исалҳәеит сандуи сабдуи Марфуша уахь дырзынаҳашьҭырц шырҭаху, ҳгәы аалырӷәӷәалап рҳәеит, лҳәеит иааз аԥҳәыс. Лара дцоит уаҵәашьҭахь. Длыцаҳҵома? – иаб днеизыԥшит.
Сасрыҟәа акраамҭа дхәыцуан. Иара дышлахьеит. Иани иаби ԥшьынҩажәа шықәса рахь иҟоуп. Арахь аибашьра шьаарҵәыра цоит. Рыгәқәа рхалыршҭырц дырҭахуп.
– Ибзиоуп, дырзаҳашьҭып, – иҳәеит, игәы иауа-иамуа.
Машьқәала даарак илҭахымхеит Марфуша уахь лдәықәҵара, аха инаҿаршәҵәҟьаны мап лзымҳәеит. Лара Марфуша дгәырӷьаҵәа дҟалеит, игәхьаалгоз ландуи лабдуи рахь лцара деигәырӷьеит.
Ианвартәи ажәылараан ауп. Гәмысҭа аладахьтәи ацҳа иахысны џьаргьы изымцеит ҳаибашьцәа. Ацҳаи уи акәша-мыкәшеи акырцх леиуазшәа акәын аӷа ихымҭақәа ҳаибашьцәа ишрылаԥсоз. Аӡәы ихы дааҩахар иааихырцҟьаауан Прибалтикантәи қьырала ақырҭқәа иааргаз, аколготик шкәакәақәа зшьаз аснаипер ҳәсақәа. Гәмысҭа аӡиас анырцә (Аҟәа аганахь) инароуз ҿаԥҟаррак иаҿарыԥхын атанкқәа, БМП-қәа, аградқәа. Урҭ ааихсыӷьрак ҟамҵаӡакәаны амцаԥшь рыҭҟьон.
Ҳаибашьцәа ацҳа аҵаҟала Гәмысҭа ирны инаскьаз ҟалеит, аха аӷа ихымцақәа баагәарас ирзыҟаланы ирышьҭуамызт. Шьабаҭ дзеиҳабыз агәыԥ рҟынтәи ҩыџьа иманы еиҭа днаскьеит, руаӡәк уаҟа дицәҭахеит. Егьи, димазҵааӡакәаны шьҭахьҟа дҳәазаны дызлыҵыз агәыԥ рахь дааит.
Шьабаҭ ачықьра дахьцәыҵалазынтәи асы дылаҳәазаны ддәықәлеит аибашьыга хьанҭа рыԥхны измаз аҿаԥҟаррахь. Уи уажәы маҷк аԥсгаха иман. Аҿаԥҟарраҟынтәи илеишьҭагыланы ицоз аснариадқәа иара ихууаауан, иара имҩа акгьы иашәаҳауамызт. Аҿаԥҟарра ааигәа даннеи ҟарулкгьы дшамамыз ибеит.
Абомба ссақәеи, агранатақәеи, алимонкақәеи уҳәа иааикәыршаны имӷаз зегьы аттаҳәа инеишьҭаргыланы абронетанкқәа рыцыԥхьаӡа нархьигӡеит Шьабаҭ. Ихаҭа дыԥеит шьҭахьҟа, дбылгьангьы дылбааҟьеит Гәмысҭа ахықәахь. Аҿаԥҟарра зегьы неимыҽхакны дыдраҵас игәыргәырит, иҟәырҟәырит, еилаԥыххаит. Нас ахысрақәа ааиԥхьбеит. Шьабаҭ игәыԥ аҟны дааин, ицәҭахаз иҩыза дахьышьҭаз ицнеирц, дышьҭыхны ацҳа аҵаҟа дыҭганы дхаргаларц нареиҳәеит. Аха адҵа иҟаиҵаз дахьхәит, иаԥихит. Иҟалаз уи ауп, аԥсы дахьышьҭаз аӷацәа иангәарҭа, убра инавак-аавакуа ахысра иалагахьан, дышьҭызхырц инеиуаз ҭадырхарц. Ари ангәеиҭа Шьабаҭ, уахь уаҩы днеимышьҭит.
Аҵх ацара иаҿын. Аӷацәа рахьынтәи ахысрақәа еихсыӷьуамызт азын, Шьабаҭ игәыԥ рахьтә ҩыџьа ааиԥхьеит.
– Шәца, агәҽанызаара шәыманы, аштаб хада ашҟа шәхал, уаҟа иҟоуп аԥсы афронт далганы игара иазку аруаа, – иҳәеит уи. – Шәааласы, уанӡа ҳара ҳҭыԥ ҳахыҵуам.
Акомандауаҩ идәықәиҵаз аҩыџьа халеит аштаб хадахь Гәдоуҭаҟа. Урҭ рахьтә аӡәы Шьабаҭ имаҟахы иадҳәаланы имаз иакәын. Шьабаҭ иани иаби ахьыҟаз Машьқәала лаҳәшьаԥҳа Минуцараа рҟны дицны днеиқәахьан, Сасрыҟәеи Машьқәалеи ибзианы дырдыруан. Уи иӡбеит уа дныдгылан, Шьабаҭ ицәымшәарц, ажәылара деибганы дшалҵыз ала адырра рыҭаны ргәы ирҭынчырц.
Асааҭ акы ишахысхьаз издыруамызт Шьабаҭ иҩыза, ицыз агәашә аҟны дааныжьны уахь данымҩахыҵыз. Алашарақәа каххаа ишаркыз ибарҭан аҩнеиҩныҵҟа. Абарҵа дныҵалан, ашә днас-насит.
Сасрыҟәа иԥсы неихыггеит, дагьҩаҵҟьеит. Ас дзыҟалазгьы мзызк амоуп. Ашьыжь ираҳаит ҳаибашьцәа Гәмысҭа аладатәи ацҳала ишжәылаз, аха ирыздыруамызт Шьабаҭ
игәыԥ жәылоу имжәылоу. Еилкаарак аиуразы апресс-центр ахь дцеит Сасрыҟәа шьыбжьаара такә шагыз. Аха апресс-центр аҟынгьы еилкааны ирыздыруамызт ижәылаз агәыԥқәа. Сасрыҟәа апресс-центр даԥырҵуамызт, иҭахаз рыжәлақәа, рыхьыӡқәа анырзаалак, иаргьы иаҳарҭан. Ус адырра ҟалеит Шьабаҭ ааигәа дара рҿы данааз ицыз иҩызак Алхас Ҭинҭба дҭахеит ҳәа. Сасрыҟәа имдыруази Алхас Шьабаҭ игәыԥ иалаз шиакәыз, иагьидырит Шьабаҭ игәыԥгьы ажәылара ишалахәыз. Раангыларҭахь дааит, аха Шьабаҭ игәыԥ ажәылара ишалахәхаз аҳәса рахь имҳәаӡеит, убас, ааигәа даныҟаз ицыз Алхас дышҭахазгьы имырзаӡеит. Аилашәшәымҭазы еиҭа апресс-центр ахь дахьцаз иаҳаит ргәыԥ аҟынтәи аҽаӡәгьы дышҭахаз. Аҵх ԥыҭк ганы дхынҳәит, аха уи атәгьы аҳәса рахь имҳәеит. Аҭаацәа ҵасс ирыман Сасрыҟәа дышьҭалаанӡа даргьы шьҭамло. Сасрыҟәа дышьҭаломызт. Акы ҟаиҵошәа, газеҭк даԥхьошәа аамҭа игон, иҷкәын изы иаҳашаз издыруамызт, дыԥшын.
Уажәы, Сасрыҟәа дҩаҵҟьаны ашә анааимиԥаа, Шьабаҭ иҩыза дгылоуп. Уи Шьабаҭ дицымкәаны аниба, иԥсы илшәшәаны днеиқәаҳарц егьигымкәа:
– Аа, шәымшәан, Шьабаҭ деибгоуп! – ҳәа ҿааиҭит, Сасрыҟәагьы иԥсы ааилалеит.
Шьабаҭ ҩымшгьы дызхамлаӡеит, иҭахаз рҩыза дыҭганы дааганы анышә данамарда ауп иани иаби рҿы данааи.
Ҩымш ҳәа аԥсшьара иман Шьабаҭ, аха уахыки-ҽнаки иани иаби рҟны данаангыла, даарак иӷәӷәаны иԥсы ишьазшәа иԥхьаӡеит. Уаҳа аԥсшьара ҳәа иаангылара мцхәны ибеит. Ихаҿы иааигеит игәыԥаҿтәи аибашьцәа аҵаа рылагылара, шәарҭак анааҟало азыҳәан рыгәҽанызара, убри инамаданы рфырхаҵаратә еибашьрақәа. «Жәыларак ҟаларгьы ҳгәыԥ ишԥаҟарҵо сара сыҟаӡамкәаны», – ҳәа игәы иааҭиҳәааит. Абра диашамызт Шьабаҭ, иара дыҟамзаргьы ихаҭыԥуаҩ дыҟан, дара аибашьцәагьы имарҵеиз ҳәа уаҩ дыҟаӡамызт, аибашьра аԥышәа рыман. Уеизгьы анапхгаҩы иԥсихологиа ус иҟоуп, иара даныҟам аус мцошәа ибоит. «Саныҟам акгьы рзыҟамҵошәа збо салагама, мшәан, саргьы, ус збо анапхгаҩцәа реиԥш?» – ихы ааџьеишьома иҳәо деиҭазхәыцит игәы иаанагаз. Зегь акоуп адгьыл ихозшәа ибеит аибашьцәа рахь ацаразы. Убасҟан ауп данизхәыц игәыԥ аҟны иҟоу ақәыԥш. Маадан Саганаа жәибжь шықәса ракәын ихыҵуаз. Ишырымуаз иара иаҵкыс еиҳабацәаз игәыла ҷкәынцәа дрыццеит аибашьра аныҟала.
– Уара уабацои, макьана уқәыԥшуп, аибашьрахь ацара ухәҭаӡам, – ҳәа дыркит дцарц дзышьҭалаз аҷкәынцәа.
– Сцоит, скажьны шәымцан, нас смаауеи, – иҳәеит.
– Даалааит, нас, ахысбыжьқәа иааигәаны ианиаҳалак, даап, – иҳәеит руаӡәк.
– Ааи, ааи, смаауеи, – игәы ааӷәӷәахан, дрыццеит.
Ашәарҭарақәа ирықәшәо ианалага, еицҿакны аҩныҟа ддырхынҳәит. Ҩымш ааҵхьан, шәақьк иԥшаан, ҳәызбакгьы наидҳәаланы дара ахьыҟаз дынкылсит.
– Узааи, Маадан? – ҳәа ианиазҵаа, – сҩызцәа шәааныжьны џьаргьы сызцом, – иҳәан, ишәақь нкыдыргыланы даарылатәеит аҭабиаҿы. – Автомат соур, ари сшәақь касыжьуеит, – иҳәеит, даарылаԥшын.
Шьабаҭ ибон егьырҭ агәыԥқәак рҟынгьы ма зықәра намӡац, мамзаргьы зшьапы акьыл аманы ицыркьуаз рыҩныҟа ишырзымышьҭуаз, мчыла идәықәырҵаргьы, еиҭа ихынҳәны ишаауаз.
«Знык арахь иҭанагалаз, иҩызцәа изкамыжьуазаап!» – ҟаиҵеит Шьабаҭ. Ацаразы аҽеибыҭара дналагон аамҭазы арыцҳара ҟалеит, зыҟны иҟаз иан лаҳәшьаԥҳа Минуца лхаҵа Едгар дҭахазаап... «Ацхыраара ласы» ала ицеибашьуаз иҩызцәақәак дааргеит.
Зегь реиԥш Шьабаҭгьы ихы-игәы далихит ауа бзиа ҳәа ииԥхьаӡоз иан лаҳәшьаԥҳа лхаҵа Едгар. Аухагьы даанхарц иӡбеит, ас зегьы неилажьны ицара ԥхашьароуп ҳәа иԥхьаӡаны. Аха иҟалаша иузахмырԥозаап, ахәылԥазы игәыԥ аҟынтәи ауаҩы дишьҭаланы дааит.
– Аҽа ҭыԥк ахь аиасразы адҵа ҳауит, уда ԥсыхәа ыҟам, уаалароуп, – иҳәеит иааз, аԥсра зыхьыз аҭаацәагьы иани иабигьы ишраҳауаз. Сасрыҟәагьы агоспиталь ахьынтәи даахьан.
Шьабаҭ ԥыҭрак дхәыцуан, аха нас, уаҳагьы ҿымҭӡакәаны днарылҵын, аҽырхиара дналагеит. Ани, аби, аԥсы иҭаацәеи неихәаԥшы-ааихәаԥшуа инхеит ԥыҭрак, аха ажәак рҿыҵшәомызт. Шьабаҭ иҽеибыҭаны даацәырҵит:
– Аибашьра еибашьроуп, аԥсрагьы абом, абзарагьы, – иҳәан, агәашә дынҭыҵын, уа изыԥшыз днаиаԥгыланы иҿынеихеит.
Уаҳа акгьы ишьҭамҳәаӡакәаны днаскьаганы иаахынҳәит иани иабигьы.
Абри ашьҭахь Гәдоуҭа иаарылаҩит Амрагыларатәи аибашьраҟны Ӡышқыҭ ақыҭа аӷа импыҵеихалеит, аԥсҭбарақәагьы маҷӡам ҳәа. Шьабаҭ иаҳаз даргәамҵуа далагеит. Џьара дынкыдиааланы илацәа нҭааргьы иқыҭа Ӡышқыҭ ааины ибла иаахгылон, аҩнқәа еилаԥыххаа, акәара ссақәа ирхыз ацҳақәа еилаԥыҽҽы, иара иҩны амца акны алҩа ахылббуашәа. Ичҳаит уахык-ҽнак, ҩаха-ҩымш, ачҳара зегь иреиҳау иааироуп ҳәа иԥхьаӡаны, аха уаҳа чҳашьа имамкәа ибо далагеит.
Иҽаабжьаршәны дхалеит Гәдоуҭаҟа, дышиашазгьы арратә комиссариат ашҟа ддәықәлеит. Иаҳахьан Амрагыларахьтәи афронт аҟны иҭахаз рыжәлақәеи рыхьӡқәеи Гәдоуҭа аамҭала иҟаз ареспубликатә арратә комиссариат ашҟа иаарҭиуеит ҳәа. Ихьааигаз иқыҭа мацарагьы акәӡамызт уа иҟаз, изусҭқәоу арратә комиссариат аҟны еиликаарц дгәыӷуан. Днеирц рацәак игымкәаны Баҭал Қыжә-иԥа дааиԥылеит. Баҭал Аҟәа аус иуан, аибашьра дыхнарҵәан, Гәдоуҭа дыҟан, арратә корреспондентын.
– Уа, Шьабаҭ, уӡбахәқәа даара ибзианы иҳаҳауеит афронт аҟынтәи, аиааира ганы уалагәырӷьааит, – диеигәырӷьаны даацәажәеит Баҭал. Нас инациҵеит:
– Ӡышқыҭ шәыҩны саннеиз уара ухәыҷуп ҳәа ауп ушыздырдырыз, ауниверситет аҟынтәи аҭаларатә ԥышәарақәа ҭины ушаахьазгьы. Уажәы хаҵак иаҳасабала аибашьра ушаӡрыжәыз уныԥшуеит.
– Ааи, Баҭал, усҟан схаҭагьы схәыҷыз џьысшьон, уацәажәараҵәҟьагьы сзыгәаӷьӡомызт, аха ауаҩы ианиашьа ихаҵашьоуп рымҳәои, ҳҟазшьақәагьы аԥсахзар акәхап аибашьра хлымӡаах, – иҳәеит Шьабаҭ.
– Усҟан агазеҭ анҵаразы иҭысҵаауаз шәқыҭа Ӡышқыҭ культурала аизҳашьа акәын… – дааҭгылеит Баҭал ԥыҭрак, нас инациҵеит, – уажәы ақырҭуа фашизм иашьаҟьеит ҳәа саҳауеит. Уи атәы ҳәа иудыруазеи, Шьабаҭ? – дҵааит.
– Ақыҭа рыцҟьеит ҳәа ауп саргьы исаҳаз, убас аԥсыҭбарақәагьы рацәоуп, рҳәеит. Убри азы ауп арратә комиссариат аҟынӡа снеип ҳәа сзаауа, – дахьцоз иҳәеит Шьабаҭ.
– Акомиссариат ахь избан?
– Иҭахаз сқыҭауаа рсиа снахәаԥшып сҳәан.
Баҭал даахәыцын Шьабаҭ ижәҩахыр аанкыланы дааирхынҳәит.
– Умцан, уаала арахь, уани уаби ахьыҟоу уныдгыланы иубап, уаб Сасрыҟәа агоспиталь аҟны дыҟазар ҟалап, аха уан уналацәажәап, убара лҭахуп есқьынагьы, – иҳәеит.
– Аха сызургьежьуеи, Баҭал, рацәак сынхом акомиссариат аҟны, асиа снахәаԥшны саахынҳәуеит ауп, сан лҟынгьы сныдгыланы ихәлаанӡа сҩызцәа рахь ацарагьы сахьӡоит, – ахынҳәра иҭахымхеит Шьабаҭ.
– Изудысцало уи ауп, – иҳәеит Баҭал, – убри асиаҟны ууа зааигәарак дҭахеит ҳәа данызар ҟалоит, уи уара угәы унархьышт, уара уеибашьҩуп.
Шьабаҭ қәрала иеиҳабыз иажәа дазхәыцны дааицхынҳәит.
Иан лҟны дахьаадгылаз иан Машьқәала дыгәжәажәо дтәан.
– Шьабаҭ сгәыӷырҭа, уеибганы афронт аҟынтәи ухалеит, лаԥықәшәакгьы соуан абар-абар зҳәоз, иахьатәи ашара, бҭахык дааиуеит ҳәа сазҳәоз слаԥықәшәа атәыла арбгара ианалагалак, уара уакәында ҳәа сгәаҭеиуан, – лыҷкәын дылгәыдыҳәҳәало даагылеит Машьқәала, нас дааӷьаҵәы-ӷьаҵәит: – уандуи уабдуи ҳаӡӷаб хәыҷы заҵә днарыҭаны ҳкәаԥӡа ҳаатәеит. Аа, уажәы иҟалаз, Ӡышқыҭ ауаагьы хыршьааит, рҳәеит, иҟалаз ҳәа акраадыруоу?
– Седроу, нана, сыздырӡом, – иҳәеит Шьабаҭ, илырхиаз ихәы днахатәо, – аилкаа сашьҭоуп, аха макьана дыррак смоуӡацт. Сгәанала сзызхәыцуа бдыруама, нана?
– Изакәи, нан, узызхәыцуа?
– Уи азын саби сареи ҳаицәажәарцгьы сҭахуп.
– Саргьы исоумҳәои, нан, – Машьқәала дааины дааидтәалеит.
– Амрагыларахьтәи афронт ахь ацара сҭахуп, ҳаӷа уахьтәи ҳқыҭақәа импыҵахалара даҿуп, ҳауаажәлар ахлымӡаах рзааигоит ҳәа ҳаҳауеит, арагьы еибашьроуп, уахьгьы еибашьроуп, арахь-уахь ҳәа еилых ыҟаӡам, ҳаргьы ҳаӡәуп, аха ҳара ҳҭаацәара еиҩшахеит. Сандуи, сабдуи, Марфуша хәыҷи уахь инхеит, ҳара ара ҳаҟоуп. Ҳқыҭа Ӡышқыҭи ҳауаажәлари аӷа инапаҵаҟа изыниаз-изынԥаз ҳәа акгьы ҳаздырӡом. Урҭ рзыҳәангьы гәҭынчрак ҳамам, ишыббо, – ҿаҵақәакгьы налбааидон, ауазгьы иҳәон Шьабаҭ.
Машьқәала лыҷкәын ииҳәозгьы дазхәыцуан, ихаҭагьы дизхәыцуан. «Сыҷкәын избахьоу иакәӡамкәаны дҟалеит, быргык ихәыцшьа ихәыцшьахеит», – лгәы инҭылҳәааит.
– Еех нан, закәытә аамҭоузеишь ҳазҭадыргылаз, ҳашьцәа шәоуп ҳәа рхы шьышьуа, ргәы шьышьуа ҳазцынхоз. С-Марфуша хәыҷы, с-Марфуша ԥшӡа дахьагаз здырхуада, ҳагәхьааганы мацара дгәаҟуазар акәхап, – лыҷкәын илмырбарц лҭахын, аха илзымҵәахит лылаӷырӡқәа Машьқәала.
– Ара ҳгәырҩацәгьо ҳзаагыларым, нана, ак ҳаӡбароуп.
– Уаби уареи шәааицәажәа, акаҟны шәкылеибага.
– Амрагыларатәи афронт ахь ҳара уахь инхо ҳадагьы ара Гәдоуҭа араион иатәугьы ицақәаз ыҟоуп, аӷа уа иҟаиҵо ацәгьарақәа хьаас икны. Иҵегьгьы ицақәарц аҽырхиарақәа ирҿугьы убап. Ҳара ари аус иаарласны иҳаӡбароуп, Нана.
– Ибзиоуп, нан, уара иуҳәо мап ахаҳҳәаауама, еиӷьу уара иумдыруеи, – дҩагыланы ихахәы лнапы налылшьит Машьқәала.
– Нана, сара уажәшьҭа схәыҷума, схы шьышьуа, – лнапы даанахеит иара дԥышәырччо.
– Нан, уара аамҭа цәгьак уаӡрыжәит, аха уани уаби ҳзын есымшагьы ухәыҷуп, – дааизыгәдуит ларгьы.
Сасрыҟәа ашьыжьымҭан дыццакы-ццакуа иҽеилеиҳәан, часаки ашәсаки ааидкыланы дышгылаз днарыцҳан, дындәылҵит усура ҳәа агоспиталь ахь дцарц. Дызлацоз амҩа араион ахадара зыҩназ ахыбра аԥхьа ииаган. Уа даназааигәаха, ахадара аҩналарҭа инавакны икыдыз аҩыра ауаа адеизалара иаҿын. Иаргьы уахь дааласит. Зшьапы кәалаауа, ицыркьыԥо иаарылҵыз ауаҩы ҳарак данааиҿаҳа, дизҵааит, иҟалазеи аҭӡамц икыду абӷьыц ианузеи ҳәа.
– Уаӷеимшхара, ҳажәлар аӡәгьы аҳаирплан дызҭымҵӡеит, – илаӷырӡқәа изнымкылакәаны иаауан, алаба иҽанҵо иааиԥылаз ахымхәа.
– Закәызеи, дад, иумҳәои? – ахымхәа иҿаԥхьа дааҭгылеит Сасрыҟәа.
– Тҟәарчалынтәи аҳаирплан ауаа арахь ишаанагоз аӷа инаршә иканажьын иҭаз зегьы илҭаблы ицеит, рҳәеит, рсиа амна икыдуп.
Сасрыҟәа деиханы днарылалан, ииулакгьы аҩыра даԥхьартә днаӡеит. Зыжәлақәеи зыхьыӡқәеи дрыԥхьоз рахьтә иаанихит «Дамыр Кәытаба» ҳәа. Уи Сасрыҟәа ианшьа иԥа иакәын.
Дамыр Кәытаба ахәцәа Гәдоуҭа агоспиталь ахь иааигон. Аҳаирплан иаанагоз ԥшьынҩажәаҩык иреиҳаны ҳәсеи, хацәеи, хәыҷи-дуи ҭаблызаап. Аҳаирплан аӷацәа аихсзаап аҳаирпланкажьга ахысга ала Лаҭа ақыҭа иахьахыԥраауаз.
Адырҩаҽны аҳаирплан иҭаблыз рыԥсыбаҩқәа ааганы анышә иарҭоит ахьырҳәаз аҭыԥаҟны инеит Сасрыҟәеи Машьқәалеи, рыуа зааигәара Дамыр Кәытаба дышҭаблыз ала Шьабаҭгьы адырра иҭаны.
Иблыз рыԥсыбаҩ еиқәаҵәасамсалқәа акакала еиваҵо, ԥшь-радкны инышьҭарҵеит араион ахадара ахыбра азааигәара дәык аҟны. Агәаҟратә митинг анаадырт иеизаз ажәлар зегьы рықьызқьызбжьқәа ӷызыӷызуа Гәдоуҭа ақалақь иалаҩуан. Амитинг анаадыртуаз аамҭа радиолеи телехәаԥшралеи Аԥсны ахи-аҵыхәеи ирыларҳәахьан. Ирҳәоит аԥсуаа зегьы убри аминуҭ азы еицҵәуон ҳәа.
Шьабаҭ дызлаз арота ахаҭарнакс ацәажәарагьы ихы алаирхәырц адҵа иман, иуазааигәара Дамыр Кәытаба дышҭаблыз раҳәаны данаауаз. Уи данықәгыла иҳәеит:
– Ҳара Аԥсны аҵеицәа ҳаԥсадгьыл азы хеигӡара ҟаҳҵом. Иахьа, абас аҳаирплан иҭабылны ҳаӷацәа иҳамҵарҵаз ахәыҷқәа, аҳәса, зцәазтәымыз аҳәса нарылаҵаны, ахацәа, абыргцәа хашҭра рықәӡам. Ақырҭуа фашизм иахәлабгаз рынаурқәа ишәыта еиқәаҵәаны Аԥсны иазынхоит, урҭ ргәалашәара лаша аԥсуаа зегьы ҳгәаҵаҿы иҵәаххоит. Хаҭала сара ҭоуба зуеит аӷа хәымга хацәнмырха сшиҿагылало ала. Инагӡахааит ҳаззеибашьуа, ҳаззыԥшу Аиааира! Абра иҳамҵоу иблу ауааԥсыра рҳақ рыхәлачны, рыԥсы рзеиҩымго, имԥсуа-ибзамхо иқәхааит иҳақәлаз афашизм анапхгаҩцәа!
Сасрыҟәеи Машьқәалеи еиқәыгәырҩо иахьгылаз ирыздырӡомызт рыҷкәын ари агәаҟратә митинг ахь дзаау дзымаау. Иқәгылара ашьҭахь иԥшааразы ауаа жәпа ирылан. Данырба, ргәалеи ргәырӷьареи еилаланы зҿаазхаз рылаӷырӡқәа рӡамҩақәа ирхьыкьасы, иршәыз рымаҭәа арцәаакуан, ргәышԥы иқәҭәон.
– Иҟалазеи, Шьабаҭ, ҳаухашҭӡазшәа жәамш иреиҳаупеи ҳашҟа ухамлеижьҭеи! – дгәыкыҵәыкуа днеиҿаԥшит Машьқәала.
– О, ибҳәашьоузеи, хәмарра дцаны дыҟоушәа! – иналҿаирхьит Сасрыҟәа.
– Нана, шәбара саарц сҭахымкәаны акәым, аха… – уа иҽааникылеит Шьабаҭ.
– Еилкаауп, Шьабаҭ, аригьы дахьгәаҟуа ак лымҳәар ауам ауп иҟалаз акәымзар, – иԥҳәысгьы дааиршшеит Сасрыҟәа.
Убри аамҭазы ԥҳәызбак дыҵәрышкәаӡа дааргәыдхахалан:
– Сашьцәа, сшәыкәыхшоуп, – лҳәан, Сасрыҟәагьы Шьабаҭгьы рӡамҩақәа аалгәыӡит ҭынхаҵас.
– Бызусҭада, баба, бара? – иҳәан Сасрыҟәа дналзыԥшит дизымдыркәаны.
– Асида соуп, ҭагалантәи ажәыларақәа раан ирҳәыз, шәара шәҩыџьагьы сыԥсы еиқәшәырхеит, агоспиталь ахь сдәықәышәҵеит, – дыԥхашьаԥхаҵо дцәажәон Асида, ар рымаҭәа ахьылшәымыз азы дшырзымдырызгьы дыруа.
– Аа, ааи, Асида боуп, ҭацас бысҭахуп ҳәа засҳәахьоу, – даалахҿыххеит Сасрыҟәа.
– Саб, сашьцәа ҳәа ҳлыԥшааит, уара узлацәажәо закәи, – иаб гәыбӷан ииҭеит Шьабаҭ.
– Сара сашьа иеиԥш сизыҟоуп Шьабаҭ, шәара саб иеиԥш шәызбоит, – Сасрыҟәа иахь даацәажәеит Асида. – Сара сыхәра агра сзыннажьит, сцыркьуеит, сшәаҭәашәшьозар шәыӡӷаб леиԥш сшәыԥхьаӡа.
– Нана, абри саҳәшьа хәыҷы Марфуша лаҳәшьеиҳаб лакәушәа дҳаԥхьаӡап иахьарнахыс, – иҳәан, Асида дааигәыдиҳәҳәалеит Шьабаҭ.
– Унан, ас убахьоу, ачара лзымуӡакәаны иаҳәшьас дышԥаҟауҵеи, аҩныҟа днаԥхьатәыми, – Машьқәалагьы аӡӷаб даалгәыдлыҳәҳәалеит.
– Уи нас, – иҳәеит Шьабаҭ, – аибашьра анеилгалак, уажәы сара сцеит, аибашьцәа сзыԥшуп, – дааццакит иара.
Шьамхахьы ишьҭаз асы ԥуа, арацәаххыреиԥш иҷыҷны ашьаршьаф шкәакәақәа ирынҵаны ишьҭаз аԥсыбаҩқәа еимакы-еиҿак ишьҭыхны ирыманы ицон аԥсыжырҭахь. Лаӷырӡыла рҽыкәабаны ажәлар еишәхашьшьы урҭ ирышьҭагыланы инеиуан.
– Нан, Асида, бара бабатәиу? – дара дрыцрымҵкәаны ирыцны инеиуаз аӡӷаб длызҵааит Машьқәала.
– Сара Лыхнытәуп, Лыхнашҭа азааигәара ҳанхоит, Уанаба-ԥҳауп.
– Ҳара абжьыуаагьы Мықәашҭа ҳамоуп, Лыхнашҭеи Мықәашҭеи еиқәҿырҭуеит, еиҭанеиааиуеит, еиԥымхааит, – даацәажәеит Асида лахь Сасрыҟәа.
– Сара сгәанала, – дааҷырҷырит Асида, – Мықәашҭагьы Лыхнашҭагьы гәык ауп ирызҭоу.
– Ус ами, нан, агәы узеиҩшома, агәы анеиҩуша, ишьа боит, – лнапы Асида иаалыкәлыршеит Машьқәала.
– Сашьеиҳабгьы афронт аҿы дыҟоуп, сара макьана сшьапы иауам афронт ахь сцара. Сашьа даадгылоит данаабжьашәо. Зны даныҟаз иҳаиҳәон, усҟан сара медеҳәшьас афронт ахь сымцаӡацызт, аҩны сыҟан, аибашьра иалагеижьҭеигьы рацәак ҵуамызт, – уа дааҭгылеит Асида.
– Ишәеиҳәазеи, Асида, башьа усҟан? – дҵааит Сасрыҟәа.
– Мшәан, уи ииҳәаз заҟа иҵабыргу сыздырӡом, аха исгәахәыз шәасҳәап, игаӡақәазаап ҳаӷацәа ҳәа сгәы иаанагеит.
– Ссирк лаҳаит, уара, ари аӡӷаб, – лхаҵа иахь даахьаҳәит Машьқәала. – Иҳаҳәишь, Асида, башьа ишәеиҳәаз?
– Қырҭтәыла Аԥсны ианақәлоз хымш рыла иргоз џьыршьозаарын.
– Ельцини Шеварднаӡеи Дагомыс ианеицәажәаз ус ами ишырыӡбаз, – лажәа аалымԥааны иныбжьеигалеит Сасрыҟәа.
– Аха, – лҳәеит Асида, – ус агәыӷра ақырҭуа фашизм аиҳабы изимаз акы дақәгәыӷуазаарын.
– Убри ауп иҳабҳәарц иаҳҭаху, нан, – ажәа ныбжьалгалеит Машьқәала, изакәу лаҳарц дшахыццакуаз лныԥшны.
– Абжьыуаа иара идгылоз џьишьозаарын.
– Дарбан, нан?
– Ақырҭуа фашизм анапхгаҩы, «адемократ ду» Шеварднаӡе, – аиумор аҵаҵаны илҳәеит Асида, нас инацылҵеит, – ақырҭқәеи, агырцәеи, ашәанцәеи рацәаҩуп уаҟа, аԥсуаагьы ҳбызшәа здыруа маҷҩӡам, насгьы ирацәаҩуп уааԥсырала ақырҭцәеи агырқәеи ирылахәу. Убри дақәгәыӷуан даараӡа ҳәа ауп ишиаҳаз сашьа, аха уажәшьҭа ибеит, иҳәеит, игәыӷрақәа шбашаз.
– Ҳы, ҳы, ҳы, – иҳәан дааҽхырччеит Сасрыҟәа, – аԥсуа ианакәзаалакгьы иԥсадгьыл имҭицызт. Аԥсны жәытә-натә аахысгьы имаҷҩымкәаны ақәылацәа азааихьан, аха аԥсуаа Аԥсны чарҳәара азырмуцызт. Сталини Бериеи агырцәеи ашәанцәеи ааганы иҳаландырхеит ҳәа абжьыуаа рмилаҭ рыԥсахуеит ҳәа агәаанагара иоуз ихы агароуп. Хацәнымырха рыԥсадгьыл азы иқәԥоит абжьыуаа, ма еиқәдырхоит ҳ-Аԥсынра, мамзаргьы рхы ақәырҵоит. Сыҷкәын даара иҭахуп ҳәа саҳауеит еибашьра ҳәа уахь дцарц, ҳқыҭа Ӡышқыҭ ақырҭуа фашизм иампыҵанахалеит ҳәа иаҳаижьҭеи. Иареи сареи аицәажәара ҳауеит иаарласны уи азын.
– Ҳқыҭа аамҭала иргагәышьеит, аха уиаахыс уахык иадамзаргьы цәамҭхаак смоуӡац, Шьабаҭ аԥхьан зыӡбахә иҳәаз сыӡӷаб хәыҷ Марфуша уахь ландуи лабдуи рахь даҳмышьҭи, урҭ зынианы иҟоу здырхуада, сара анышәахә, – даауазырит Машьқәала.
– Ирыжәлои урҭ, ди? – дҵааит Асида.
– Абра ибыдгылоу ижәла рыжәлами, и-Лашарбақәоуп.
Асида афы лӡывасызшәа адрыхҳәа дааҭрысит.
– Ибыхьзеи, нан?
– Сшьапы ихәу ишакәым иқәсыргылазаап, иаасыхьит, аха иахгеит, ди, шәара шәааныжьны сцоит, нас ҳаибабахп, шәара ақалақь аҟны шәынхоит усгьы, – абзиала ҳәагьы рызламҳәаӡакәаны днарԥырҵит Асида.
– Абзиала, нан!
– Абзиала, сбаба хәыҷы! – Илышьҭарҳәон дара. Лара, рыжәла анырҳәа, Ӡышқыҭ иҟалеит ҳәа илаҳахьаз арыцҳара дара ишыртәыз лдырит, аха илзымҳәакәаны дырԥырҵит лгәи-лылаӷырӡи еилаҵәо.
– Сгәы снархьит Асида лыхәра агра ахьылзыннажьыз, – даацәажәеит Сасрыҟәа, Асида ддәықәҵаны раанҿасырҭахь ианнеиуаз, – дыԥҳәызба бзиоуп. Шьабаҭ иакә сакәзар, абыржәы аибашьра шцогьы дызгон, аха иара Амрагыларатәи афронт ахь ихы хоуп, заҵа ԥҳәыс димгара, иаҳәшьас ҳәа дҳадигалауеит.
– Лара дызлазбо ала, – иаҭалкит иԥшәма, – аҟәышра згым ԥҳәызбоуп, ажәа лниҵаргьы мап лкуеит, дахьыцыркьуазы лхы хьымӡӷшьаны. Сара уи лнызбаалеит Шьабаҭ саҳәшьа хәыҷы леиҳабыс дҟалааит аниҳәа, убри дшеигәырӷьаз лныԥшит.
Мышқәак аабжьысхьан еиԥш, хәылԥазык Шьабаҭ иани иаби раанҿасырҭаҿы дааит, иарҭмаҟгьы кәакьк аҟны инаиргылан, иабџьаргьы ааихыхны аҭӡаҿы иныкнеиҳаит. Иан лнапқәа излыргьежьуанаҵы урҭқәа даарылган:
– Нана, сымаҭәақәа абаҟоу? – ҳәа длызҵааит.
– Ара иҟами, нан, – иҩнымаҭәақәа ааидкыланы инаилыркит.
– Арҭ ракәым, Ӡышқыҭынтәи исзаажәгаз сынҭыҵга маҭәақәа роуп исҭаху, – дааҭгылеит иара.
– Аа, нан, урҭгьы ахьыҟоу, – изылыԥшаан, дизҵааит: – Урҭ ирзууеи, нан, уҩнымаҭәақәа ушәумҵои?
– Сара лассы саауеит, уанӡа сабгьы агоспиталь аҟынтәи даауазар акәхап, – иҽеилаҳәаны егьи ауадахьынтәи дааит.
– Уабацои, нан?
– Едгари Дамыри рнышәнапқәа рҟынӡа сцоит, нана, абзиала ҳәа нарасҳәап.
Машьқәала ас ҟаиҵо лымбаӡацызт. Афронт аҟынтәи данаауаз абџьаргьы иџьмацәа арҭмаҟгьы ааигалаӡомызт.
Насгьы иан лҟны ҟазшьа-қьачақьрақәак аацәыригон, лара афронт аҟны иҟаз лыҷкәын ихыгәырҩаара хьанҭа лыжәҩа иқәыз ааласхазшәа лбон. Иахьа ус акәымкәаны дыццакуа иҽеилаҳәаны адәылҵра иҽазикит.
– Нан, абзиала ҳәа раҳәара зуҭаххазеи иахьа, уажәраанӡа уанаалоз ус ҟауҵалаӡомызтеи? Насгьы уабџьари уарҭмаҟи ааугалаӡомызт.
– Ааи, уаҵәы аха смоур ҳәа сшәоит, асасцәа ҳзаауеит.
– Изусҭцәада, нан?
– Хҩык ҟабардаа роуп, ҩыџьа адыгацәоуп, аҽа ҩыџьа чеченқәоуп, аҽа ҩыџьа ачерқьези абазини роуп. Абжьыуаа рахь ҳаиццарц еибаҳҳәеит, ара ҳара ҳаҟны ҳаиқәшәоит.
– Шаҟа мшы шәынхои, нан, уахь?
– Аибашьра еилгаанӡа Амрагыларатәи афронт аҟны ҳаанхоит.
– Ҳара ара ҳаҟазаауама? – иаалцәымыӷхеит Машьқәала.
– Мап, Нана, сабгьы баргьы уахь шәсыццоит ҳәа ауп иазгәаҭаны ишсымоу, саб уи уажәраанӡагьы иҭахын.
Иахылҳәаара лзымдыруа дыԥшын Машьқәала, нас Шьабаҭ днаицдәылҵит, ашҭа хәыҷы дҭыҵаанӡагьы дгыланы дизыԥшуан. Сасрыҟәа данааи ианиалҳәа, дшеигәырӷьаз ааиныԥшит.
– Сара уажәраанӡагьы уахь ацара сҭахын. Аибашьра анҵысы такәы ааҵхьаны Аҟәа иалаханы арахь Гәдоуҭаҟа иаанагаз, убас аибашьра шыҟалаз раҳаны Урыстәылантәи иааз абжьыуаа рыҷкәынцәа, ахахьала Кәыдры ирны Амрагыларахьтәи афронт ахь ицеит еибашьра. Ҳара ҳзымцари, аҳаирпланқәа ԥыруеит Гәдоуҭеи Тҟәарчали рыбжьара, – иҳәеит иԥшәмаԥҳәыс лахь Сасрыҟәа.
Адырҩаҽны ирылшоз ала асасцәа рыдыркылеит Минуцарааҟны, уахыкгьы уа инхеит, аҽны аҳаирплан ахьымԥыруаз азы. Ауха аҵх ганы ауп ишышьҭалаз. Ажәытәан ҟабардааи, адыгааи, ачерқьезқәеи, абазақәеи, егьырҭ Нхыҵ-Кавказааи аԥсуааи реиҭанеиааирақәа ирызкыз ажәабжьқәа такәы реиҳәеит Сасрыҟәа.
– Нан, шәанацәеи шәабацәеи шәызлаарышьҭзеи еибашьра? – ишцәажәоз иныбжьаршәны урҭ дрызҵааит Машьқәала.
– Ҳара иаадыруеит аԥсуааи, аҟабардақәеи, адыгақәеи, ачерқьезқәеи, абазақәеи рдақәа шьак шакәу ирҭаныҟәо, – даацәажәеит Машьқәала лажәа аҭакс аҟабардақәа руаӡәк, – ҳарҭ уа ҭынч ҳазтәозма, ҳашьцәа аԥсуаа ашьаарҵәыра шәшылагылаз анҳаҳа, ҳааигәныҩны ҳдәықәлеит.
– Ҳара ҳшаауаз Гагра уахьналсуа ҳаангылеит, ҳаибашьуан Гагра аӷа импыҵхразы. Гагра анҭацәы Гәмысҭатәи афронт ахь ҳааит. Уажәы гәыԥҩык абра еицу Шьабаҭ ҳиццоит Амрагыларатәи афронт ахь. Иҳаҳауеит уа ахлымӡаах ҟаҵо дықәуп ҳаӷа ҳәа, – иреибамырҳәо ицәажәон дара.
Адырҩаҽны аҳаирплан ала нхыҵынтәи иааз аибашьцәа рыцны Тҟәарчал ианнеи, Сасрыҟәеи Машьқәалеи Тҟәарчал имԥшӡакәаны Ӡышқыҭ азааигәаратәи ҳаибашьцәа рахь ицеит, Дамыр Кәытаба иҭаацәа рҟны иааныжь. Амҩан Шьабаҭ дыздыруаз идашшыло иалагеит, иҩны былны ауааԥсыра шыршьызгьы иаҳәо. Иандуи иабдуи рҟны иаанымгылакәаны иаҳәшьа хәыҷы Марфушагьы дышҭадырхаз аниарҳәа, дахьгылаз ахыгәҳәа днатәан, ԥшқаҵас даақьызқьызит.
– Шьабаҭ, уара ухаҵоуп, Гәмысҭатәи афронт аҟны афырхаҵарақәа акыр ааурԥшхьан, убри ҳақәгәыӷны ауп арахь ҳашуцааз. Ухаҵара уцәмыӡааит агәаҟра сақәшәеит ҳәа, – дҩаиханы даиргылеит аҟабарда ҷкәынцәа руаӡәы.
– Ааи, ааи, – иааиларԥсеит егьырҭ ицны иаазгьы. Шьабаҭ уаҳа ажәак мҳәаӡакәаны иарӷьа напала иавтомат аҩада иҩаҳаракны, ажәҩан днаҵаԥшит:
– Иа Анцәа ду, – дааматанеит иара, – суҳәоит, ҳамҭас аԥсуаа иҳауҭаз ҳадгьыл хәыҷы ҳахумбаан, саҳәшьа хәыҷи абыргцәа сандуи сабдуи рҳақ ргәыҵачны, иуазыруа иқәырха шьаҭанкыла ҳныхра хықәкыс иҟаҵаны иҳақәлаз. Насгьы, суҳәоит снапала сшьа сурурц, арыцҳара ҳҭазыргылаз ҳрыцҳара думыргарц!
Шьабаҭ, Ӡышқыҭ ақыҭа шыҟаз дындәықәлеит ицызгьы иманы. Уа днаӡаанӡа ҳаибашьцәа ргәыԥк аҿы инеит. Уи агәыԥ иалан Ӡышқыҭ иатәыз ахацәа маҷҩымкәаны. Урҭ ҷыдала зҽеидызкылаз ракәын, Ӡышқыҭ ақәылаҩцәа рымпыҵхра хықәкыс иҟаҵаны. Шьабаҭ иеигәырӷьеит, лахьеиқәҵарала идашшылеит иаҳәшьа хәыҷи, иандуи, иабдуи ирзыҟалаз арыцҳаразы.
– Шьабаҭ ухаҵкы сцеит, абра иубо Ӡышқыҭаа аӷа инапала рыцҳарак-рыцҳарак змыхьыз уаҩ ҳаҟаӡам. Ҳхы ҳаигӡарцгьы ҳгәы иҭаӡам. Уа уӡбахәқәа злаҳаҳауаз ала, уеибашьҩы ӷәӷәоуп ҳәа ауп ушаадыруа. Аибашьратә ԥышәа шумоу аадыруеит, Ӡышқыҭаа ҳазлоу агәыԥ напхгара ауҭарц аҳәара ҟаҳҵоит иуцу ҳашьцәагьы шуцу, егьырҭ ақыҭақәа рҟынтәи аибашьцәагьы ҳгәыԥ иалоуп. – Шьабаҭ иаԥхьа даагылеит қәралагьы иреиҳабыз, агәыԥгьы еидкыланы измаз Тагә-иԥа Дадын.
Шьабаҭ идикылеит агәыԥ, ицны иаазгьы нарылаҵаны. Аха рацәак иҿымҭра уамашәа ирбон азныказы. Агәыԥ ааидкыланы, насҭха днагыланы ҿааиҭит:
– Исҭоубоуп сыԥсадгьыли сыуаажәлари рыхьчаразы хеигӡарак шыҟасымҵо!
– Иаҳҭоубоуп, иаҳҭоубоуп! – иааиларыԥсеит зегьы.
Ӡышқыҭ аҟынӡа унаӡаанӡа аӷа импыҵакыз қыҭақәак ҭарцәтәын, арахь, аӷа макьана дхьаҵуамызт. Шьабаҭ издыруаз ауаа рыла иаҳәшьа хәыҷи, иандуи, иабдуи рҭархашьақәа еиликааит.
Урҭ рыԥсҭыхшьа шыҟалаз абас ауп:
Аӷа Ӡышқыҭ ақыҭа импыҵахало иҿанааихаз марттәи ажәылара ҟамлаӡацызт. Тҟәарчали Очамчыра араиони амца рыжәҵара дшаҿыц даҿын. Ақыҭақәа ирылаҩуан аӷа ихымҩаԥгашьа бааԥсқәа. Ишаҭомызт ахәыҷқәа, абыргқәа. Зцәазтәымыз аҳәсақәа рымгәақәа рҟьаны аӡыҟцәа ҭыргон, ранацәа рыҵәаабжьы гәыҭшьаагаха ишнаҩуа рыԥсқәа рхырхуан. Иҟалалон аибашьцәа реиҭныԥсахлара – ҳара ҳтәқәа ақырҭцәа итҟәаны иргахьази дара ртәқәа ҳаибашьцәа итҟәаны иааргахьази еиҭнырыԥсахлон. Абри аамҭазы иҟан дара ртәқәа иҭахаз рыԥсыбаҩқәа ҳара ҳтәқәа рҟны иаанханы иҟази, ҳара ҳтәқәа зыԥсы ҭаны дара рҟны иҟази реиҭныԥсахлара анымҩаԥысуаз. Усҟан дара ртәқәа рыԥсы ҭаны аиҭныԥсахларахь ианнаргоз, ҳара ҳтәқәа шьны аԥсыԥха шрылаз иааганы ирыҭнырыԥсахлон. Ари аҩыза афашист хҭысқәа рацәаны иҟарҵон ақырҭуа фашизм иаҵагыланы иҳабашьуаз ҳаӷацәа.
Абарҭқәа зегьы ибон, иаҳауан Шьабаҭ, есааира аӷа ицәымӷра идыркуан.
Ӡышқыҭ анрымпыҵархалоз ақырҭуа гвардиаа алаапкқәа ирҩызахо акәын ақыҭа ишалаз.
– Шәшьапқәа ирыҵашәырҟьыцла аԥсуаа, ахәыҷқәа миртә иҟашәҵа, аиааира анаагалак, абыргцәа ҳашькламҳәыртә инышәхла, егьырҭ ауааԥсыра ишьаҟьаны адунеи ианышәхла, дарбанзаалак аԥсыуак иԥсы ҭаны днымхартә иншәырҵәала! – ҳәа адҵа шрымаз аргамаду иубон, иуаҳауан. Ӡышқыҭ иалаланы ауааԥсыреи арахәи иахьаарымԥыхьашәоз иныхуа иаауан.
Шьабаҭ иандуи иабдуи иалызгашаз уаҩы даарықәымшәаӡакәаны ари ақыҭа иалаханы иҟан. Уажәы рмаҭа қәыԥш Марфуша дырзааргеижьҭеи илеигәырӷьаҵәа дрыман. Ақырҭуа фашистцәа хә-ҩык рхы инаркны ршьапаҟынӡа
еиқәных ианааҩналагьы гәыӷра хәыҷык ишрымаз инханы иҟан ҳмаҭа хәыҷы лынасыԥ ма ҳашԥаҵанамкри ҳәа. Цқьа еилкааны ирыздыруамызт дара зхааныз анемец фашизм аҵкыс ақырҭуа фашизм шеицәаз.
Рнапқәа рхаха ирԥылеит абыргцәа рыцҳақәа рмаҭа хәыҷы дрыбжьаргыланы.
– Шәнапаҿы ҳаҟоуп, ҳмал-шьалгьы шәара ишәтәуп, ҳарахә амна ахкаара иҭоуп, фатәыс ишәыхәап, ҳаиқәшәырха, – рҳәеит дара иӷьаҵәыӷьаҵәуа, – ҳмаҭа хәыҷы деиҭымны дықәышәмырхан, ҳара ҳада араҟа уаҩ длымам, ҳалхышәымбаан, – рҳәеит.
Ақырҭуа гвардиаа ахәҩыкгьы неихәаԥшы-ааихәаԥшит иааҭгыланы. Нас рыбжьы рмаҷны акы ааибырҳәеит. Аӡәы, иреиҳабшәа иҟаз иакәхап, иҽааникылеит зназы, егьырҭ аԥшьҩык рҽаашаны аҭаҳмадеи аҭакәажәи инарымҵасны иааныркылеит, аҷапырхәақәа аацәырганы рҿаҳәарагьы иалагеит. Реиҳабы, ахьшь нышьҭасны акәҷышь анаго аиԥш, аӡӷаб хәыҷы дналымҵасны ацәарҭаӷәы ашҟа дналыхеит. Арҵәааҳәа даныҳәҳәа, ихылԥа ихԥаа лҿы алеихеигәеит. Аҭаҳмада ԥшқаҵас дӷызыӷызуа ибжьы гон, аҭакәажә аԥсӡы заҳаз лаҵкыс игәыҭшьаагаха лыҳәҳәабжь еиқәтәомызт.
– Аҭаҳмадеи сареи шәҳалга, ҳаԥсы ҭышәх, ҳхәыҷы шәлыламкьысын, – лыҳәҳәарақәа инарыбжьаршәны дрыҳәон.
Агвардиаа, рҩыџьагьы адес ҟәардәқәа ирықәҿаҳәаны, рыхқәа Марфуша лахь ирҳәны идыргылеит, рыҿқәагьы еихагәаны иркит рылақәа аарԥшуа.
Марфуша лҿы ахьеихагәаз иалҩуан лгәаҟбжьы, иара аӡӷаб хәыҷы амш лылеигон. Ари ахьырбоз игәаҟуан андуи абдуи. Абду дзынҿаҳәалаз аҟәардә дахьгәаҟуаз ихыџхыџуан, аха ахыџхыџрагьы иаҟәыҵит. Деимлагәа дызкызгьы дааурышьҭит, игәы ԥжәаны иԥсы шихыҵыз анырба. Аҭакәажә макьана рымпыҵаҵәира даҿын, аха Анцәа дызмамыз реиҳабы аӡӷаб дналхыҵны аҭакәажә дызкыз рахьтә аӡәы дааиԥсахын аӡӷаб хәыҷы лахь данынаишьҭуаз, илҿагәаз ааимҟьаны даныҵәаа, итапанча аҭакәажә иналгәыҵакны дхысит, аҭакәажә рыцҳа лыԥсгьы аалхыҵит.
Марфуша уажәшьҭа акы лбо акы лаҳауа дыҟаӡамкәаны ԥшьҩык даныргәыҵырх, лыцхахә акәзар, ҭаҷкәымла ианеихарҟәаҟәа нахыс ахьшәашәара даҿын, аха уи хьаас иркӡамызт ахәымгақәа.
Аԥсцәа инареиҩсны рациала џьара иаацәажәан, индәылҵны арахә инаргәыдҵа-наргәыдҵаны ихәхәа-хәхәаӡа инышьҭарҵеит. Рациала изацәажәаз аакылсын, ишьыз арахә еимакеиҿакны ирыман ицеит. Ахәҩык рҟны даангылеит руаӡәк, маҷк зыбӷа џьыҟәшәа иҟаз, агвардиаа рымаҭәа зшәымкәаны, иаабац маҭәала еилаҳәаз. Ашьҭахь излеилкаахаз ала, усҟан агвардиа маҭәа зшәымыз иааџьыҟәшәа иҟаз ҳара ҳар дытҟәаны дыргеит Лахәашьтәи аидыслараан. Уи Ҭанас Ахәашба иакәзаарын – Шьабаҭраа ашкол аҟны Џьыҟәҭан ҳәа зарҳәоз. Агвардиаа ахәҩык Шьабаҭ иандуи, иабдуи, иаҳәшьа хәыҷи ирзыруз ахы инаркны аҵыхәанӡа иарҳәазаап. Иара иакәзаарын уахь иназышьҭызгьы, дытҟәаны ҳара ҳтәқәа данаарга, зегьы идырҳәеит Шьабаҭ ишиаҳауаз.
Шьабаҭ иандуи, иабдуи, иаҳәшьа хәыҷи рыԥсқәа шырхырыххьаз имдыруаз, аха ишыҟалаҵәҟьаз аниаҳа игәырҩацәгьа иацлеит. Марфуша хәыҷы лтәы иаҳаз изхымго аҟны днеит. Ибла иаахгылеит иаҳәшьа хәыҷы деиҵыхәхәа, деилажәжәа-еилаԥԥы ацәарҭаӷәы дықәыршәны, иандуи иабдуи изынҿарҳәалаз адес-ҟәардәқәа рцәа-ржьы рхаттахьаны.
– Абас саҳарц акәызма арахь сзааз, сыуаа еихык-еиҵык сыҩны ишыҩнабаауа, акы сзырмыхәаӡо сыгәжәажәаларц, – илаӷырӡ ҭаҳәҳәы даақьызқьызын, иавтомат кьаҿ ахы
Ҭанас Ахәашба иахь инаирхеит. Даҵхон еиԥш иара дызлаз архәҭаҟны еибашьуаз, қәралагьы иара иҵкыс акыр еиҳабыз Ҭарнаа Еқәыԥ автомат агәыцә аҩада дацәхасит, ахы иҭҟьазгьы ҵәҩанҵәыҟа икаууа ицеит. Шьабаҭ ихы кны днеиҳәҭҟәыҟәлеит.
– Шьабаҭ, ҳашьеиҵбы, – иҳәеит Дадын Тагә-иԥа, – уи ала угәы ҭынчхоит ҳәа акәым, аха иуасҳәоит. Урҭ Анцәа ицәымыӷхаз ахәҩык рышьҭахь, сара бнала сыԥсы сызгозар ҳәа сыҽӡа-ҽӡо сшаауаз шәыҩны ҽеирак шыҟамлаз збарҭахеит. Дара уантәи ианца снеины изулак рыхҩыкгьы ашҭаҟны анышә иамаздеит, уаҳа акгьы сылшомызт ишубо.
Шьабаҭ дҩагылан, инапқәа Дадын иааикәиршеит.
– Шәызиеигӡазеи ақырҭуа фашизм архәҭа ираԥгыланы ҳар нзырҵәоз ахәымга? – дҵааит илабжьышқәа чабрала ирыцқьо.
Ҭанас Ахәашба ила даԥырганы дырҵәаххьан.
Ҳар ргәыԥ ахьтәаз абна ҽыҭқәа рыбжьара дәҳәыԥш хәыҷшәа иҟаз аҟны акәын. Ҩымш-хымш ҵхьан уа иҟеижьҭеи азы адәҳәыԥш аҟны асы акыр иӡыҭхьан, абалаган ахьдыргылаз аҭыԥгьы бахьан. Аӡывараҿы иҟаз аҭаҳара аси ажци еимарҩызаашәа иҟаҵаны ирыман. Ҳаибашьцәа уи аҵа ахьынӡаҵаулазгьы рбарҭаӡамызт, игәарҭарцгьы иаламгацызт, ирласны ақәыларахь акәын рхы ахькыдыз. Ирзааигәараны итәаз ақырҭуа гвардиаа ргәыԥ рыԥшыхәхьан, шаҟаҩы ыҟазгьы еилыркаахьан. Рымч шрықәхоз рдыруан, ркомандауаҩ идҵа иазыԥшын уажәы-уашьҭан ҳәа.
– Ҳазиеигӡо умбои, иҳаиҳәақәаша иҵегьгьы ыҟоуп, зда ԥсыхәа амам ала дҳарҳәацәароуп, ақырҭуа гвардиаа рымаӡақәа акыр идыруазар ҟалоит. Ҳкомандауаа икәшаны ирцәажәара иаҿуп, – иҳәеит Дадым, имахәар аанкыланы днаскьаганы днаицтәо.
– Ааи, ааи, – иҳәан, ихы ааирҵысит Шьабаҭгьы.
– Агәҽанызаара ӷәӷәа аҭахуп, Ҭанас аԥсахҩы излеиҳәо ала, ааигәа иааины иҟоуп ҳәа еилаҳкаахьоу агвардиа архәҭа маҷ ирзаараны ирзыԥшуп имаҷҩымкәаны агвардиа цхырааҩцәа. Ианхаҭәаалак, ҳара ҳахьтәоу ԥшыхәны ирымазаап, иҳақәларц хықәкыс иҟарҵахьеит, – иҳәеит Ҭанас дахьдырҳәацәознтәи иааиз, уа итәоу архәҭа акомандауаҩ ихаҭыԥуаҩ Гәдал Гәдалаа.
– Уаҳа ииҳәозеишь уи амӡышәа? – дҩагылеит Шьабаҭ.
– Уара дуацәажәарц иҭахызаап, сиашәырцәажәа ҳәа дӷьаҵәыӷьаҵәуа ҳаиҳабы иҳәара даҿуп.
Ус, архәҭа акомандауаҩ Ҭанас диманы дааит, ихгьы наизирхеит:
– Абар дахьыҟоу Шьабаҭ, иоуҳәарц иуҭахузеи?
– Шьабаҭ Лашарба, сҩыза гәакьа! Уареи сареи иҳабжьаз удыруеит ашкол ҳаналгоз. Сыԥсы еиқәдырхартә усызрацәажәа, иҵегьгьы ажәабжьқәак уасҳәарц сҭахуп. Уара иузеиӷьу ҟаланы иҟоуп, амала аибашьраҿы уеиқәханы уҟалозар, – уажәы Ҭанас иааикәыршаны дызлачаԥаз абџьар хыкқәа рахьтә акызаҵәыкгьы имамызт. Ишәын абамбакьаҿ ԥха аҳәаанырцәынтәи ақырҭуа гвардиаа ирзаарҭиз. Дахьдыргылаз дҵысӡомызт, ишьҭахьҟа деиҭаҵыр ажци аси ихҩашәа иҟарҵаз ажра дҭаҳауан.
Убри аамҭазы дааит ԥыҭк инарцәыхараны итәаз ҳар ргәыԥк акомандауаҩ Харитон Харангәуа.
– Ҭанас Ахәашба дытҟәаны дшәымоуп ҳәа саҳан сааит, абар иаргьы дахьыҟоу.
– Ҭанас, – ибжьы ааирӷәӷәеит Харитон, – сашьа хәыҷы унапала ихәда ԥуҟазаап, сқыҭа Џьансоу ақырҭуа гвардиаа ианрымпыҵархалоз. Дзыхурҟьазеи ахәыҷы?
Ҭанас ихы аалаирҟәит. Инақәырццакны Харитон итапанча ҭҟьеит, Ҭанас дахьгылаз днеиқәаҳаит, дыхбыкьны аҭаҳара дынҭабгеит, ажыц дазнымкылакәаны.
– Ала алаԥсышьа аиуеит, – иҳәан, итапанча наԥхьеикит ихысыз. Зегьы гылан ҿымҭ-ԥсымшьҭ.
– Сара стапанча ҭҟьеит ауаҩы хәымга, ауаҩшьҩы, ахәыҷы ихәда ԥҟаны зхы зықәыжьны агылара зылшо агыгшәыг ишьразы, – иҳәеит ашьҭахьы.
Игылаз зегьы иҵегьгьы акы идырҳәарц иԥсы ҭаны дышныркылазгьы, ахәыҷы ихәда ԥҟаны дызшьыз ахәымга иқәнага ҟалеит ҳәа ирыԥхьаӡеит.
Сааҭқәак рышьҭахь ргәыларатәи архәҭагьы даргьы рҽеилархәны ааигәа иааны иҵегьгьы ахаҭәаара иазыԥшыз агвардиа архәҭа цҟьа иқәҵан, иаараны иззыԥшыз агвардиаа рырхәҭагьы амҩа кын.
Ажәылараҿы аԥхьа дгылеит Шьабаҭ, аӷацәа цҟьо рҿынархеит. «Ари саҳәшьа хәыҷы Марфуша лыхьӡала, ари сыԥсадгьыл ахьӡала, ари – санду лыхьӡала, ари – сабду ихьӡала, ари иҭадырхаз сыуаажәлар рыхьӡала…» – инихуаз аӷацәа зегьы хьӡык-хьӡык рзиҳәон гәаҟ ажәақәаны.
Ирцҟьаз агвардиа архәҭа ахьтәаз инахыкны инаскьаны, агвардиаа рыцхырааразы иаауаз архәҭа рымҩа кны итәеит зҽеилархәны ижәылаз ҳархәҭақәа аҩбагьы. Иҵегьгьы ԥхьаҟа анаскьагара азин ҟаимҵеит еидырҵаз абаталион акомандауаҩ Иасыф Арҩҭаа.
– Ҳаԥшыхәҩцәа рыла излеилкаау ала, ҳазԥыларц ҳгәы иҭоу агвардиаа рырхәҭа аанҿасны игылоуп, – иҳәеит уи.
Иажәа иациҵаанӡа иааимданы зегьы иааиларыԥсеит:
– Нас, ҳаззыԥшузеи?
– Урҭгьы цҟьатәуп!
– Дара ҵысаанӡа ҳҵысыр ами!..
– Уигьы мзызк амоуп. Аццакра акгьы иҳахәом уажәазы. Урҭ ирзеиӷьхаша аҽа гәҭакык рымоуп.
Итәазгьы еибаргыланы иажәа иациҵаанӡа инаиқәрыԥсеит:
– Иарбану ҳшьаҳиҭны ҳаанызкыло?
– Иҳақәлаанӡа ҳәа ҳазԥшуазеи?
– Шәааӡырҩы. Шәаргьы агәра жәгоит уи мзызс иамоу шәаҳар. Ижәдыруеит афронт амҽхак шаҟа иҭбаау, шаҟа ҭыԥ рҟны ҳаибашьцәа апартизантә еибашьрақәа мҩаԥырго. Уажәы аиҿагыларатә еибашьрақәа рахь ҳаиасны ҳаҟоуп зегьы. Афронт цәаҳәа еиҵыхӡаны инагоуп ақыҭа Аӡҩыбжьа инаркны Тҟәарчал ақалақь аҟынӡа. Ҳар убри ацәаҳәа ркуп ҳара ҳганахь ала, ҳаӷацәа иркуп дара рган. Ҳара ҳарӷьарахьгьы ҳармарахьгьы агвардиаа рырхәҭақәа гылоуп рацәакгьы иаҳцәыхарамкәаны, иҳазиашаны. Ақырҭуа гвардиаа рыҽрыларҩашьаны ҳара ҳзы аус зуа, дызусҭоу аҳәара ҟалом, излаҳзааицҳаз ала, ақәыларазы ԥхьаҟа ҳнаскьарц рҭахуп, гәыхыҭхыҭралагьы иазыԥшуп. Ԥхьаҟа ҳанынаскьалак, ҳарӷьарахьи ҳармарахьи игылоу агвардиа архәҭақәа ҳашьҭахьҟала рҽааимаргалоит, ҳаԥхьаҟа иҟоу рыҽрымаданы. Убас ала амацәаз ҳҭаркырц ӡбаны ирымоуп. Усҟан акгьы ҳалдмыршар ҟалоит. Ҳамчқәа ааидукылар, дара рымч акырӡа иҳаԥнагоит, – дааҭгылеит Иасыф Арҩҭаа.
– Нас, иаарласны иҟаҵатәузеи?
– Ԥшра аҭахым, аха ишԥа?
– Ҩысҭаарала иҳаҵалеит убама!..
Иааиларыԥсеит аӡәырҩы.
– Еиҭасҳәахуеит, аццакра аҭахым. Аԥсшьара шәысҭоит ҩ-сааҭк. Шәшашьцыло аиԥш, шәбушлатқәа аашәыкәыршаны асы шәнылаианы лацәааихьшьқәак ҟашәҵаргьы шәылшоит. Агәыԥқәа ркомандауаа шәсышьҭаланы шәаала аилацәажәарахь, – Иасыф ԥхьакырҭак ахь иҿынеихеит.
Акомандауаа уахь инаишьҭалеит.
Агәыԥқәа ркомандауаа еиқәыӡырҩуа аԥхьакырҭаҿы иаагылеит абаталион акомандауаҩ иахь рлымҳақәа кыдҵаны. Абаталион акомандауаҩ ихы ааларҟәшәа данаахәыц ашьҭахь иҽааириашеит:
– Доусы шәгәы иаанаго шәҳәа, – даарылаԥшит.
Зегьы неиҿаԥшы-ааиҿаԥшит, аха аԥшьгарак аҳәара рцәыуадаҩхеит.
– Исҳәо уи ауп, – иҳәеит аӡәы, ацәажәара азин аалхны, – аибашьратә ԥышәа имоуп гәыԥк деиҳабны Гәмысҭатәи афронт аҟны еибашьуаз Шьабаҭ Лашарба. Игәаанагара ҳазыӡырҩырц ажәалагала ҟасҵоит.
– Ҳақәшаҳаҭуп! – ҳәа ааиларԥсан, Шьабаҭ иахь рыхқәа надырхеит.
Шьабаҭ дгылан абнарахь кәаԥ заҵәык алкааны дазԥшуа, нас даарылаԥшит. Ибон агәыԥқәа ркомандауаа рахьтә иара зегьы қәрала дышреиҵбыз. Иҭахын досу ирҳәоз дазыӡырҩырц. Нас акы иҳәозаргьы ибарын. Аха еидырҵаз абаталион аиҳабгьы дақәшаҳаҭханы ихы шизирхаз аниба, азныказы хрыжь-хрыжь дналагеит:
– Сара саҵкыс аԥсҭазааратә ԥышәа змоу шәҿаԥхьа аҭамзаара шьҭасҵоит, сцәажәара сышәԥыҩлошәа иахьыҟало азы. Аамҭа ԥшуам, адгьыл ҳшьапқәа ирыгәоит, ишыжәбо, ҳахьгылоу. Аамҭа згарым саргьы, – маҷк дааҭгыланы инациҵеит, – архәҭақәа ҩба ҳҽеидкыланы иалаҳхыз абаталион аҿтәи аибашьцәа ҳагьмаҷҩӡам. Ганкахьала аибашьра аԥышәа иаҳнарбахьеит гәыԥҩык аԥсуа еибашьцәеи зхыԥхьаӡара рацәоу ақырҭуа еибашьцәеи анеиҿаҳалак, аԥсуа еибашьцәа аиааира шыргало. Исҳәарц исҭаху убри ауп, ҳбаталион аҟынтәи гәыԥҩык аибашьцәа ҳаԥхьаҟа ҳрықәларц иԥшу агвардиаа ргәыԥ иазаигәаны инаҳашьҭып, урҭ рхысрақәа рыла, ҳрықәлаз џьыршьап. Даргьы ҵысны инаҳашьҭуа агәыԥ рышьҭахьҟала рыкәшара рҽазыркып. Нас иҟаҵатәу арахь иаанхаз роуп изусу.
Зегьы еицҿакны ирыдыркылеит Шьабаҭ иажәалагала. Иаанхаз – иарбан гәыԥу уахь ацара зылшара ҳәа ауп.
– Ицо агәыԥ аиҳабыс Шьабаҭ Лашарба дҟалааит, – ибжьы нарылаиргеит абаталион акомандауаҩ Арҩҭаа.
– Ииашоуп, ииашоуп! – рыбжьқәа дыргеит агәыԥқәа ркомандауаа.
Аилацәажәара иалахәыз абаталион аруаа рахь инеит. Уи збаз аруаа аӡәгьы ацәа даламхаӡакәаны иааҵибарҟьан, еиқәхаԥс иаагылеит. Абаталион акомандауаҩ афронт аҭагылазаашьа иазырыӡбаз реиҳәеит.
– Иалаҳхуа агәыԥ командауаҩыс даиуеит Шьабаҭ Лашарба! – иҳәеит аҵыхәтәаны.
Шьабаҭ дааскьаны даарылагылеит:
– Аибашьцәа, ҳаԥсадгьыл ахьчаҩцәа! – ибжьы абжьааԥнык еиԥшӡамкәаны иҿацан, «ибжьы убас иҿацан, ақәаб азна аӡы зыршуа бжьуп» ззырҳәо еиԥшын. – Иахьа аԥсреи абзареи раамҭа ҳҭагылоуп. Ма аԥсра, ма абзара, ҳәа ауп шәарҭ зегьы абџьар шышьҭышәхыз, еибашьра ҳцоит ҳәа шәыҩнқәа рышәхымсқәа шәанырхыҵуаз. Ишәаҳаит хықәкыс иҳамоу. Абраҟа еидаҳкыло агәыԥ зегь реиҳа иахьшәарҭоу аԥсреи абзареи ҳрыбжьазыргыло ажәыларахь ҳамҩа хоуп. Ҳгәыԥ иҷыдоу ҭыԥхоит, ҳаԥсадгьыл азы аԥсра иаԥыло ҳакәхоит. Зегьы аԥсадгьыл азы шәхы шәеигӡом, уи здыруеит, аха изҭахым шәыҟазар ҟалоит ари агәыԥ ҷыда алалара. Еидаҳкылоит ҳаԥсадгьыл азы аԥсра иазыхиоу аибашьцәа. Иалаларц зҭаху сарӷьарахь ала аӡәаӡәала шәеивагыл!
Алеи-аԥси рыбжьара еивагылоз рцәаҳәа аухо иалагеит. Ацәаҳәа еиҳа-еиҳа ишынаскьоз аниба, ҩажәижәаҩык рҟны иааҿаԥиҵәан егьырҭ рҭыԥқәа рахь ишьҭит.
– Идыруп ҳгәыԥ алалара зҭаххаз шәшырацәаҩу, аха абра иаанкылазааит ахыԥхьаӡара! – иҳәеит Шьабаҭ.
Ацәылашамҭазы Шьабаҭ игәыԥ ацәаҳәа ҟаҵаны ииашахәҵәа-иашахәҵәаӡа еивагылан, шәҽыриашан шәгыл ҳәа акоманда роузшәа. Аԥшас-ӡыс маҷӡамызт, аҵлақәа рымахәқәа тарны ргәааибагазшәа еиҿаԥшуан. Ажәҩан лагон, уажәшьҭа илеиуаз қәазу сызу аилкаара уадаҩын. Ацәаҳәа иқәгылаз аибашьцәа уи рбозаргьы ираҳауазаргьы мшын ҳауацқьак хааӡа ианрысуа еиԥш иазыҟан. Рхырҿқәа иахьырҿасуаз хьаартәага ҭәҳәак аиԥш ирыдыркылон. Убасҟак ахачҳара аарԥшуа, «ажәыларахь» ҳәа акоманда аиура иазыԥшын.
«Ажәыларахь» ҳәа акоманда ацымхәрас «шәааилагыли» иҳәеит Шьабаҭ ибжьы ҭымгацәакәаны. Ианааилагыла раԥхьа днагыланы иҿынеихеит. Аӡәгьы ажәак иҿыҵшәомызт, аха рныҟәашьақәеи рыхқәа шьҭыхны рцашьеи рыла иубон згәы ҭрысуаз аӡәгьы дшыҟамыз, еиқәҟаца, еихаӷәӷәа-еиҵаӷәӷәа, гәыҭгага мышныҳәак ахь ицозшәа, ибзарыбзаруа инеиуан. Еиқәных абџьарла иҩычан мышқәак раԥхьа ирзааргаз абџьар хкқәа рыла, абронегәышԥыхьчагақәа ирҭаҟаца иҟан. Ажәакала, иаанрыжьыз рҩызцәа-аибашьцәа иаарылукаартә еибыҭан. Иаанрыжьызгьы аибашьыга хкқәа рыла рҽызлеибырҭоз рыман.
Агәыԥ наскьацыԥхьаӡа ршьапышьҭыбжьқәаҵәҟьа умаҳауа ирхәаҽит. Абна илсны иахьцоз аҵлақәеи ажыцреи рбыӷьқәа цәҳәны игылан. Ашәчла иҭалаҳаз аҵлақәа рҟынтәи ираҳауан аҿыхарақәа ирҿыз ардәынақәа зны-зынла иахьааҿықәҿықәуаз. Урҭ ҵлак аҟынтәи ашәч зқәыз даҽа ҵлак ахь инаԥыруа рбыжьқәа ахьеиқәдыргоз, инеиуаз агәыԥ иақәныҳәозу иазышәиуазу ахьырзымдыруаз азы ҿырымҭуазар еиӷьашьаны акәын ишрызхьаԥшуаз.
Ақырҭуа гвардиаа ахьыҟаз ианазааигәаха, иааҭгыланы иӡырҩит. Ирҭахын уажәы урҭ рыцәаԥсымҭа акәзар, аха ус изыҟамлеит. Бинокльла иахьԥшуаз ирбеит уаҟагьы ишеилаҩеиласроу, ақәылара аҽазыҟаҵара ишаҿу.
Шьабаҭ дшазыԥшыз акәымкәаны аӷацәа иҿыханы ишеилаҭыруаз аниба, итактика иԥсахит. Игәы иҭан игәыԥи иареи хакәыла ирықәланы, изакәызаалак хыхәарак иақәмыршәаӡакәаны, мацәысеимҟьарак иалагӡаны ицҟьашәҟьа иқәырҵарц. Уа ахысбыжьқәа заҳауа наҟгьы-ааҟгьы инарцәынасҭханы итәоу агвардиаа ргәыԥқәа урҭ ирыцхраарц рҿанаархалак, Шьабаҭ игәыԥ иаанрыжьыз абаталион идәықәлаз рымҩақәа кны ирыцҟьарц еицәажәахьан.
Аха уажәы Шьабаҭ игәыԥ хыџьараны ишеит: жәаҩык арӷьарахь ала рҽырзааигәартәырц, жәаҩык – армарахь ала, егьырҭ ажәаҩык – ихаҭа иманы мацәысеимҟьарак иҭагӡаны хакәыла дрыжәларц.
Арӷьарахьи армарахьи агвардиаа ирзааигәахахьаз, ажәылара ҟамҵаӡакәаны ахысра иалагеит. Агвардиаа ргәыԥ аҭак ахьрырҭара рзымдыруа еиқәҟьашаны анахьгьы арахьгьы ихысуан ирзымбатәбараханы. Абри аамҭазы еимгеимцарак рымҭаӡакәаны абжьасқәа реиԥш иҭҟьаны инарылалеит Шьабаҭи ицыз ажәаҩыки. Шьабаҭ ибжьы геит: «Уара узы, Сыԥсадгьыл!» Ԥсгахак рымҭаӡакәаны, иаарԥынгылоз ныхуа ишнеиуаз, ачын ҳарак змаз аӷацәа ркомандауаа иҟаиҵареи ииҳәареи дақәымшәо дшыгьежьы-гьежьуаз Шьабаҭ димԥыхьашәеит. Шьабаҭ иеибашьыга ҳәызба ҵары аҿынаирхеит, аха ирҭрысны шьҭахьҟа днахеит, иԥсы шҭоу дгатәуп, «абзыс» даҳҭаххоит ҳәа дазхәыцны. Нас дыԥаны днеихьынҳаланы, деимлагәа дааникылеит. Рҩыџьагьы неидӷьазкыло еиқәԥеит. Егьырҭ агвардиаа реиҳабы ицхыраара рбо иҟамызт, досу ихы ада аҽакы иҽазикуа аҭагылазаашьа рымамызт.
Убасҟан арӷьарахьи армарахьи игыланы ихысуаз Шьабаҭ игәыԥаагьы ааины ирыкәшахьан. Шьабаҭ ҵаҟа дышьҭаҵаны зыхәламшәа ҿарӷәӷәа икыз агвардиа ачынуаҩ дааимхны деиқәԥах дҿаҳәаны иааихеит.
Уаҟа уажәшьҭа ҭынчрахахьан. Агвардиаа рахьтә зыԥсы ҭаны инхаз рнапқәа ирҩаханы рҽыдмырҵысуа игылан, Шьабаҭ игәыԥаа урҭ аӡәаӡәала еидыргыло рҿаҳәара иаҿын. Нас ачынҳаракгьы дааганы деиқәԥах раԥхьа днадыргылеит.
Шьабаҭ игәыԥ анцоз инрыжьыз абаталион акомандауаҩ Иасыф Арҩҭаа иеибашьцәа ҩ-хәҭакны иааишан, рааигәа-сигәатәи агвардиа гәыԥқәа ирԥигалеит, ацхыраарахь инамышьҭкәаны иааникылеит.
Шьабаҭ иарманап шхәыз мҳәаӡакәаны игәыԥ адҵа риҭеит иахьтәаз рҭыԥ ахь иргарц ачынуаҩи егьырҭ атҟәацәеи, ихаҭагьы уахь днарышьҭалеит.
Абаталион акомандауаҩ иҟынтәи Шьабаҭ адҵа иоуит абалаган аҟны ԥыҭрак иҽааникыларц, аибашьратә усқәа иҽрыламырхәыкәаны, инарцәыхараны игылаз ҳар рбаталион ахьгьы ауаҩы дишьҭит амедеҳәшьа ҳәа аӡәыр дрымазар, ахә ицхырааразы дааигарц. Шьабаҭ иҩызцәа хәшәыда-быӷьшәыда иҿарҳәаз инапы ахьаа аман, ашьацара шынкылазгьы. Аха дааԥсаны дыҟамзи, ибушлат икәыршаны аҭәаиарҭа дахьылаиаз илақәа нҭааит. Ажәыларақәеи, аиҿахысрақәеи, напышьашәалатәи аидысларақәеи даарылҵны ԥхыӡла ишколтә ԥсҭазаара иаԥхьа иаагылеит гәхьаагаразу гәыԥшааразу изеиҩымдыраауа. Макьана ихәыцраҿ ицәырҵхьаз ашколи, аҵатәқәеи, арҵаҩцәеи ракәын, иара ашкол ахаҭа иԥыххаа-жьыххааны икажьызшәа акәын ишибоз.
– Дыцәоуп, ҳаиҟәаҵып, – ари абжьы иаҳаит аибашьратә гәҽанызаара иашьцыланы, даныцәоугьы аҭәиц ԥҵәаргьы иарҿыхоз Шьабаҭ.
– Ҳаи, иҟалазеи? – аҭҳарцәҳәа даахықәтәалеит Шьабаҭ, дагьаанаԥш-ааԥшит ацәажәабжьы игаз тревогазшәа ишиаҳаз мҩашьо.
Абалаган ашә илагылан ашкол ицҭаз Назира Амзыцбеи Ахра Махәышбеи, арҭмаҟ зыдҳәалаз аҽа ԥҳәызба қәыԥшк дрыцны. Илбахьаз иакәӡамкәаны Шьабаҭ днаихәаԥшит Назира. Арык шеилаҳәаз деилаҳәан Шьабаҭ, ихәыз иарманап ибушлат амаӷра иҭамҵаӡакәаны. Ихаҿы хагьежьаа аахәхәахазшәа иҟан, цәеижьыла иахьигхаз аҟынтә. Иԥшра еицазкуаз иҿачы иҿаз иԥаҵа акәын. Назира уи дылзымдырыргьы ҟаларын џьара даалҿаҳаргьы, ихаҿы артәашьа ахьеиҭакызи иҿачыз ижакьеи рыла. Аха уажәы дахьазхәыцыз, зегьакоуп хымԥада дылдыруан илакҭақәа рыла.
– Назира! – иҳәеит раԥхьа, нас, – Ахра! – нациҵан, дҩаҵҟьеит Шьабаҭ.
– Шьабаҭ! – лҳәан, днеигәыдхахаланы игәышԥы днагәӡит Назира.
– Еибгала ҳаибабеит, Шьабаҭ, уаргьы ҳаргьы! – Ахрагьы иаргьы ааигәыдибаҳәҳәалеит. Шьабаҭ Амрагыларахьтәи афронт ахь данцозгьы иаҳахьан Ахра уахь дышцахьаз.
Ирыцыз аԥҳәызба дымԥшӡакәаны хәышәқәаки абинти ларҭмаҟ иааҭыганы, имахәар злаҿаҳәаз абашамашақәа аамхны, ихәра хәшәыркны бинтла иҿалҳәеит.
– Назира, бара бмедеҳәшьаӡамхеи араҟа? – ижакьа еилачы иагәылԥхоз ибла разқәа ааҭыччааит Шьабаҭ.
– Ҳадгьыл иакыз амца арцәаразы апартизанцәа ҳахь дымҩахыҵит, – лара аҭак ҟалҵаанӡа инаиаҭеикит Ахра.
– Сымч зықәхоз бџьарк шьҭысхит, – лҳәеит Назира, аха уинахыс зҿаазхаз лылаӷырӡқәа аанкылашьа рмоуӡеит.
Шьабаҭ изеилкаауамызт Назира еихсыӷьрада лылаӷырӡқәа заауаз. Иҭаххеит дналазҵаақәар лхатә бзазарақәак рзы, аха еихымсыӷьуаз лылаӷырӡқәа дааныркылон.
– Аиҿахысрақәа раан ирхәыз ҳаибашьцәа ирыцхрааны амедпункт ахь рдәықәҵаразы сҩыза амедеҳәшьеи сареи уажәшьҭа ҳцароуп, саҭоумҵан, Шьабаҭ, лассы сахьдәықәлаз азы, – лылаӷырӡқәа чабрала ирыцқьо лҿыналхеит Назира.
Такәы инаскьаанӡагьы абалаган ашә ҭбааҭыцә аҟынтәи ирзыԥшуан Назира ашкол илыцҭаз ахацәа аҩыџьа ҿымҭ-ԥсымшьҭ. Лара, урҭ ааныжьны данца ашьҭахьгьы, амҩан лылаӷырӡқәа лызнымкылакәаны илҿысны ицон такәаамҭа. Шьабаҭ уи лаԥшыла днаскьаганы Ахра иахь данынаԥш, Ахра ихы ларҟәны дтәан.
– Уара Ахра, – иҳәеит Шьабаҭ, аҭынчра уаҳа изымчҳакәаны, – ак сцәыжәӡошәа збоит Назирагьы уаргьы, изакәхарызеишь? Даҽа гәаҟрак сақәшәама, исыхьхьоу азмырхакәаны? Тҟәарчал инсыжьыз сани саби рхабар ҳәа акыр уаҳазар ари амчыбжь аҩнуҵҟала? Урҭ саб ианшьа иԥҳа Ҭинаҭ Кәытабараа рҟны инсыжьит, ҳқыҭа усгьы иццышәхахьеит, Ҭинаҭ лашьа Дамыргьы аҳаирплан дҭаблит, Гәдоуҭа анышә дамадоуп.
– Мап, мап, – даалҟьазшәа даацәажәеит Ахра, – сабгьы Тҟәарчалоуп дахьыҟоу. Сасрыҟәеи иареи еиқәшәеит ҳәа саҳаит, ирылшо ала апартизантә қәыларақәа раан ацхыраара ҟарҵозаап.
– Назира гәаҟра ҳәа акыр дақәшәама, лылаӷырӡ аалызнымкылаӡеитеи?
– Назира, – иҳәеит Ахра даақәыԥсычҳан, – ашкол аҟны ҳҩызара ныҟәызгоз ӡӷабын, ишудыруа аиԥш. Уи лгәала саргьы исгәаламхар амуит, гәырҩасгьы исымоуп.
– Илыхьзеи Назира? – иааицәымыӷхеит Шьабаҭ.
– Ибзианы дудыруан, даанӡа умнеиааит, амна ажра аҵан иҭабаауа Ҭанас Ахәашба… Џьыҟәҭан ҳәа ҳзышьҭаз…
– Нас, нас? – дааӷьаҵәыӷьаҵәит Шьабаҭ, Ахра иажәа дахыццакуа.
Ахра Шьабаҭ ицәымӡакәаны иеиҳәеит Ҭанас ахьымӡӷ шылиргаз атәы ҳәа Назира иалҳәахьаз.
Аҵәыуара лаҟәыхра уадаҩхеит, лхы хьымӡӷылшьоит Назира, сҭахаргьы сҭахааит сыԥсадгьыл азын, Ҭанас ихабаргьы збар дԥырсхып ҳәа сыӡбеит ҳәа салҳәеит, Ҭанас ҳара ҳархәҭақәа дрылаз џьылымшьози, – иҳәеит Ахра.
Нас инациҵеит:
– Назира лаби лашьеи афронт ахь иҟоуп, Тҟәарчал аган ахь еибашьуеит. Лани лареи Ахәҵахь ҩнаҭак аҟны иҟан ҳқыҭа ҳаӷацәа ианрымпыҵархала нахыс. Лан лымала уа дааныжьны ларгьы афронт ахь дахьзымцацыз даргәамҵуазаарын.
– Афронт ахь исыхон, лҳәеит. – Уа иҽааникылеит Ахра.
– Излоуҳәо ала, Назира лан дааныжьны афронт ахь дааит, – даалзыгәдуит Шьабаҭ.
– Ари, аибашьра аныҟала нахысгьы сгәы иҭаз акәын, инасыгӡеит, лҳәеит.
– Ахьымӡӷ лиргеит, нас иаргьы ақырҭуа гвардиа рахь диасны иабџьар ахы ҳара ҳахь ирхеит.
Иҟалаз уи ауп, аибашьра аныҟала мышқәак иҽыҵәахны дыҟан, уаҩы димбо-димаҳауа Ҭанас. Иани иаби Ӡышқыҭ ақыҭа кажьны имцар ада ԥсыхәа аныҟамла, дрыманы ҿаҩак ахь ицеит. Дыԥшын иара аиҿахысрақәа, аидысларақәа ааиԥхьбап, саргьы саацәырҵып иҳақәлаз срықәыӡбо ҳәа. Аха аибашьраҵәҟьа ишалагаз аниба, дӡырҩит, ишәеит, изеит. Аҵыхәтәаны дыззааиз акоуп: ақырҭцәа аиааиуеит, ҳара ҳаҵахоит.
Ҭанас Ахәашба зынӡагьы дгаӡаӡамызт, идыруан ақырҭцәа анҳиааилак аԥсуаа аџьамыӷәа цәгьа ҳашҭадыргылоз,
иршьуаз ршьуан, иаанхоз тәцәас иҟарҵон. Аӡәы сицәшәап, мамзаргьы аӡәы тәыс сҟаиҵап ҳәа дыҟамызт. Ҭанас Аԥсны аиааира шазымгоз лабҿабоушәа ибо далагеит. Илаԥш иҵашәо далагеит тәыс дҟарҵошәа. Уиак зынӡаск дааиҵанакит. Ихы ахьигара изымдыруа, дзымтәо-дзымгыло даақәхеит. Алашәарыца зышьҭоу ажьа, алашәарыца аныхынҳәлак, хәыҵатәарҭак ԥшааны, агәы ҭыҵны ицо ишынхәыҵало аиԥш, игәы ҭыҵны ицо дамыртәо-дамыргыло иалагеит.
Зны иҽеибиҭеит ани иаҳәызба ҿыцырцыргьы неиҟәынҳәаланы ақәылара ҟазҵаз дрықәмақаруа. Аха убри аамҭазгьы абзарбзан хысбыжьқәа иаҳауа ианалага, ахысбжьы гацыԥхьаӡа дқыџьқыџьуан ашыӡ ихьызшәа.
Ддәылҵны ашҭа днықәлеит агәашәахь ихы рханы.
– Аа, нан, нан! – лбжьы аагеит амаҵурҭа иаадәылҟьаз иан, – уабацои, нан, уаби сареи ҳкажьны? – Нас лышьҭахьҟа даахьаԥшит, илышьҭаланы идәылҟьаз иаб иахь дцәажәо: – Дцеит, уара, иумбаӡои уҷкәын дахьцо, еибашьра дцеит уара!
– Уаагылишь, уара, уабацои? – ибжьы геит абгьы.
– Шәысцәымшәан, сара еибашьра сцаӡом! – даахьаԥшит иара имырхьаацәакәаны, ашҭа дынҭыҵуа.
Игәы иҭеикыз ҳәа акгьы рзеилкаауамызт дара.
Аб дадырсызшәа иҽааникылеит, иԥҳәысгьы даанкыло.
– Уи, бареи сареи ҳҳәатәы даагылазаргьы дацымныҟәаӡацызт, уажәы дацбырныҟәара быҟоуп, – иҳәеит, – уи аибашьра згәы иҭоу уаҩӡам, бара бицәымшәан.
Хымшҟа апартизантә гәыԥк аҟны дыҟоуп ҳәа иӡбахә раҳауан.
– Аа, уҷкәын еибашьра дшымцаз! – ҳәа лхаҵа аҽԥныҳәа илҭон иангьы, аха гәанхәҵысҭала иҟаиҵаз лгәы ишахәоз лныԥшуан.
– Сара сцоит, уи дызлалаз апартизантә гәыԥ салалоит, макьана сықәра егьдуцәам, срыцеибашьыртә сыҟоуп, – иҳәеит иаб.
Иара, Ҭанас ихаҭа дызлоу ҳәа ирҳәаз апартизантә гәыԥ ахь даннеиуаз, игәы ҩбаны акәын дшыҟаз, деибашьрызу дмеибашьрызу ҳәа. Аха иҭаххеит днафҩырц абџьар хәшәы. Иаҳәызба ҿыцырцыр надирбеит, рыцеибашьра дшазыхиоу аанагарц азы. Даргьы ргәыԥ днахырԥхьаӡалеит, абџьар хкқәа рылагьы деибырҭеит. Знык аӷа игвардиаа рқәыларагьы дрыццеит, аха дызлеибыҭаз иабџьар хкқәа акгьы ҭымҟьеит, рҭырҟьара изымгәаӷьит. Ақәыларахьынтәи даныхынҳә, аибашьрагьы закәыз иблала ианиба, иара иусны имԥхьаӡеит, ашәаӡыӡара дамҽханакӡеит. Убасҟан игәы дыҵала-ыҵало дигәалашәо далагеит Назира Амзыцба. «Зегь акоуп еибашьроуп, – иӡбеит Ҭанас, – зегь акоуп Қырҭтәыла амчра злаӷәӷәоу ала, ҳара ҳзаиааиӡом, иҟаҳҵалакгьы ҳақәиҭзааит! Назира сгәы дыҵхны дсымазар, наҟ дысхасыршҭуан!»
Ҳәара аҭахума, ас ихәыцуа ауаҩы ԥсадгьылгьы иҭахым, ибызшәагьы дагәҭасуеит. Абзиабарагьы дақәыжьцәар илшоит. Имгәа иагымхар, иԥсы ҭазар, уаҳа хәыцырҭа иоуӡом. Аха Ҭанас, урҭ аҩба рыдагьы, ихы дҭагьежьуан Назира Амзыцба.
Игәалашәон абыржәы иҟәынҳәалоу аҳәызба ҿыцырцыр налҿакны Шьабаҭ Лашарба бзиа иибоз лара лакәымкәаны Шьарифа Аирымба шлакәыз шылирҳәаз, убри алагьы Назира инапаҿы дҟалоит ҳәа агәыӷра шиоуз. Уажәы, Назира лани лареи ахьыҟаз ашьха аганахьтәи ақыҭахь ддәықәлеит. Дааԥса-дкараха уа рааигәара даннеи, данхәыц, абра дааны дналацәажәаны дцоит, аха нас аибашьра аамҭаха иҟало издырӡом, иара дҭахаргьы ҟамлои. Назира иара иԥсра зынӡаскгьы дарҵәыуарым. Инеихашәа ихәло
иалагеит, дахьыҟоунтәи аҩны ашҭа дҭаԥшуеит ада, лара даадәылҳәҳәаны лцәаарагьы имбаӡацт.
Еиҳа-еиҳа деицрашәон, дгәамҵуагьы далагеит. Уаҳа аҽа аанҿасырҭагьы шимамыз ибон: «Зегь акоуп еибашьроуп, ҳаиқәхо-ҳаикәымхо ҳаздырӡом, Анцәа, дысԥыхьаршәа, – игәы инҭиҳәааит.
Убри аамҭазы Назира аҩны даадәылҵын, фрыхьҵә хәыҷык ааԥшааны агәашә дынҭыҵит. Иара дахьыҟоу аганахь акәымкәаны аҽа ганкахьы аккара дныҵалеит. Дук мырҵыкәаны аккара ааныжьны абнацәхыԥ днылалеит. Ҭанас аккарахь днаскьеит. Иҽызвеикуаз аҵлашьап ааныжьны аҽакахьы днеиҭаԥо абнацәхыԥ днылапҟеит. Назира лышьҭа дхыланы днаскьон ишьапышьҭыбжьқәа ӡаны. Дналхьыԥшуа такәы днаскьахьан еиԥш, ажәқәа хԥа ҳәара хбыџқәакгьы рыцны иҳәуан хәыҷ-хәыҷы, аха рыҩныҟа рхы хан. Назира даархыкәшаны днарыҵаҟьеит.
– Аи, аи, чыԥшь, чыԥшь! – лҳәеит лыфрыхьҵәгьы нымҩанҵо, – агәарҵра шыжәдыруа аиԥш, агәарларагьы жәдыруазароуп.
Идәықәлеит арахә, аха иццакцәомызт. Лара иҵегьгьы иццакыр шылҭахызгьы рышьҭахьҟа лҽаанлырхон, ажәырқь аазыхдыргоз, асышьҭыҵ-ҭыԥқәа рҟны иааԥшуаз аҳаскьын иаҵәара аанырмыжьырц.
Ҭанас дахьлыхәаԥшуаз иблақәа амца рхыланы дбылуа далагеит, аҳаиуан цәанырра ицәаныррахан, илақәа хкит. Абгалаџ асыс ианаҩаӡо аиԥш, длаҩаӡа-лаҩаӡо, нас днаҭрысын, мацәысеимҟьараны деимлагәа дааникылеит. Арҵәаа анааҭлырга, ичабра еиларҵәины лҿы инҭеикәаҳаит. Ҟыҭ лзымҳәакәаны лыблақәа анаахылт, Ҭанас шиакәызгьы лбеит, иаҳәызба аҿы цырцыруа лыхәда иаҵакын.
– Бҽаабырҵысит, акәташәа быхәда аахысҵәоит. Аԥаԥа ибҿасҵаз аабҿысхуеит хаала быҽсыбҭозар, – иҳәан, ичабра еиҵыхәхәа лҿы иааҭигеит.
– Срыцҳауп, Ҭанас, усҟәаҵ, – дааӷьаҵәыӷьаҵәит лара.
– Иҟоу бымбаӡои, еибашьроуп, уаҳа ҳзеиқәымшәозаргьы ҟалоит.
– Ҭанас, срыцҳашьа, соушьҭ, Анцәа даахәаны суҳәоит. Анцәа сиҳәалап уара узыҳәан, аибашьра хлымӡаах уалеимырӡырц.
– Зегьакоуп, еибашьроуп, сара изқәыскыз насмыгӡар суӡом! – лқьышәқәа еимлагәа икны даарыхеит.
Ишлымчыз деихеит димҟәыҵыҵырц, аха иаҳәызба цырцыр лыблақәа инархикылан, днаҵысыр лызблак ааҭирҵәраарашәа иааирқәацеит. Инеималҭәан ақьызқьызра далагеит Назира. Иара ажәжәаҳәа лмаҟҿаҳәара нахыс дааилихын, длеизирҟәыҿит. Лара дқьызқьызуан длаӷырӡышо, лцәа-лжьы шьҭыԥон, иацәымӷыз ацәеижь аднакыломызт. Иара лцәа-лжьы ҟәымшәышә иҽаларԥс икын... Абгалаџ асысжьы иалачаны згәы ҭәыз аиԥш, игәы рҭәны данылхыҵ: – Зегьакоуп, еибашьроуп, ибыхьыз хьаас иҟабымҵан! – ҳәа налаҳәаны абна днылашьшьы дцеит.
Назира аԥсҭазаара зынӡаск илҭахӡамкәаны алашьцара злаҽуаз абна дылахеит. Дџьабеит, длаӷырӡышеит, ааигәа ҵеиџьк лбар лыҽҭалыжьырц лҭаххеит. Ари аиԥш ашьҭахь ԥсы зхоу, дыԥҳәысыз, дхаҵаз аӡәгьы иҟны лылақәа цәырылгар амуашәа илыԥхьаӡеит. Уи илзацлеит аԥсуа ламыс – ега дылҿынҵәаауа арԥыск бзиа дибаргьы, данигалак, лцәа аԥҽра шланаимыжьуаз даазхәыцит. Заԥхьаҟа зынасыԥ ҿахҵәаз ҳәа лхы лыԥхьаӡеит.
Лхаҿы, лылақәа чабрала ирыцқьаны аҩны лани зҟны иҟаз аԥшәмаԥҳәыси рҟны дааит. Урҭ, лшьараҟны дшыҟамыз рбо ианалага, схы сыхьуеит ҳәа дышьҭалеит.
– Сашьеи саби афронт ахь ианца, саргьы сцарц исыӡбаз аамҭа ааит ҳәа исыԥхьаӡеит, лҳәеит, – иҳәеит Ахра.
Адырҩаҽны ашьыжьӡа дгылеит лашьа имаҭәақәа рыла лҽеилаҳәаны, амаҵурҭахь дылбаан, амца еиқәылҵеит. Адулаԥ дынҭалан, ҿаҵақәак днарыцҳаит. Такәаамҭа амца азааигәара длеиҩеиуан, дызлагара лзымдыруашәа. Нас акы аалгәалашәазшәа, лџьыба иҭалҵахьаз аблокнот хәыҷы ааҭылган, бӷьыцк ааныхны абас нанылҵеит карандашь ҟаԥшьыла: «Сан, саҭабымҵан имҳәа-мырза аибашьрахь схы ахьсырхаз азы. Исҭахуп исылшо ԥысшәарц ҳаԥсадгьыл ахьчараҟны сашьеи саби реиԥш. Сан, ибдыруаз, сара сеиԥш имаҷҩымкәаны аҳәсақәа ҳпартизанцәа ишрылоу. Аибашьра ацара сҭахиижьҭеи акыр ҵуеит, аха уажәраанӡа сзымцаз бара баҳаҭыр азы акәын. Саби сашьеи еибашьра ианца, агәырҩа бҽабымҭарц азы сыбзаангыланы сыҟан. Аха исыӡбеит абџьар зку саргьы сыҽрыласырхәырц. Сан, бгәыдыскылоит!
Бзиа бызбо быӡӷаб Назира».
Абри ашьҭахь уаҳагьы дымԥшӡакәаны, зыҟны иҟаз аԥшәма иабду иҟама ахькнаҳаз иаакынԥааны, ашҭа дынҭҟьеит.
Апартизан гәыԥқәа руак аҟны днеит Назира.
– Сшәыдышәкыл ҳаԥсадгьыл ахьчарахь, – лҳәеит лара апартизантә гәыԥ акомандауаҩ иҟны.
Назира абри анылҳәоз диашахәҵәаӡа дгылан, лхы ҳаракны илкын. Лыблақәа ҭбааҭбааӡа ихәаԥшуан, аха рыразра ацынхәрас гәырҩак хибаалон. Лылақәа ирхыз агәырҩа ӷәӷәарак лнаҭаны хаҵаӷәӷәарак лнибаалон. Ҵабыргны, уажәаԥхьа илзааигәаны дыздыруаз ҵҩа змам агәыҭбаареи, агәыкреи, аԥҳәызбататареи деимаркуа дидыруазҭгьы, уажәы дналыхәаԥшыр, урҭқәа зегьы аалымкәкәааны аӷа игәаӷ иаршуаз аӡәы шлакәыз имбарц залшомызт.
– Ҩыџьа иҳамоу амедеҳәшьцәа ҩызас бырзыҟала, брыцхраалап, – иҳәеит акомандауаҩ.
– Мап! – лҳәеит, лыбжьгьы ааҿацаханы Назира. – Сара абџьар скуеит!
Акомандауаҩ даалакҩакит. Уи анылба:
– Сара еибашьра сааит, убри азын сышәҭ, – инақәлырӷәӷәеит еиҭа.
– Абџьар кны еибашьуа аԥсуа ҳәсақәа маҷҩӡам, илҳәаз мап ацәаҳкрым, – иҳәеит агәыԥ акомандауаҩ ихаҭыԥуаҩ.
Ԥыҭрак ҿымҭран, нас дақәшаҳаҭны ихы ааирҵысит акомандауаҩ.
– Рацәак иџьасымшьаӡеит Назира аибашьразы лҽеибыҭаны ҳпартизантә гәыԥ аҟны дахьнеиз, – дцәажәон Ахра, Шьабаҭ дӡырҩуан. – Избанзар, аҳәсагьы абџьар ркуп иахьа.
Шьабаҭ, Назира лыхҭысқәа хьаас иҟаиҵеит. Ахра иҟынтәи иаҳаит лцәа Ҭанас ишԥиҽыз, иара ҳаӷацәа рахь дышцаз, лара еибашьра ҳар дышрылалаз. Уажәшьҭа иагьеиликааит Назира лылаӷырӡқәа зымбоз.
– Назира илаҳазар акәхап Ҭанас иԥсышьахаз, – гәхьаԥссарак ааиныԥшит Шьабаҭ.
– Арахь ҳанаауаз ларгьы-саргьы иҳаҳахьан уи, сара ишсаҳазҵәҟьа иласымҳәар зуазма. «Ганкахьала, сгәы ҭынчхеит уажәшьҭа» – лҳәеит. «Аԥсадгьыл ахьчароуп нас бзызхәыцлаша», – сҳәеит сара. Лара инеималҭәеит, лхы хьымӡӷылшьазар акәхап.
– Ааи, – даақәыԥсычҳаит Шьабаҭ, – ҳҵасқәа рыла хаҵа дзымцо, лхы лгәырҩаха даақәирхеит Ҭанас ахәымга, ауаа ирыларымԥхьаӡоз.
Шьабаҭ ихәыз иарманапы ӷьаанӡагьы абалаган аҟны дзаанымҿасӡеит.
– Ара схәы ааганы исҿашәҵо сзыҵатәом, – иҳәеит ҩымш-хымш анааҵ, ихьаагьы антәа.
Ееидикылахьаз агәыԥ командауаҩыс еиҭах днархагылеит инапы шхәызгьы.
Шьабаҭ абалаган дыҵыҵны игәыԥ ҿыц анеидикылоз, иааԥса-икараха иҟан, абаталион афронт аҟынтәи ианхынҳәыз акәын. Иеидкыламҭа аԥсшьаразы аамҭа рыҭаны абаталион акомандауаҩ Иасыф Арҩҭаа иахь днеит. Иасыф арациа илымҳақәа адкыланы дӡырҩуан, илакҭагьы узҭамԥшуа ицәгьан.
– Ееҳ, абыржәы иааирак Анцәа идырга! – иҭаҷкәым дзықәтәаз аҵла агәыцәхҵәа ишимчыз инықәикшеит.
Арациа нықәиҵан, Шьабаҭ днеиҿаԥшит:
– Гәмысҭатәи афронт аҟны ҳар аӡиас ирны ижәылазаап иаха, – иҳәеит, нас инациҵеит:
– Ашьаарҵәыратә еибашьра цозаап, ҳар рыцхырааразы аусқәа цқьа иманшәаламхазаап. Иҟаларызеишь, анаџьалбеит, марттәи ажәылараҟны. Уаанӡатәи ажәыларақәак раан аиԥш ҳаибашьцәа лыҵшәадахагәышьару? – дҩагылан, аҵанӡа даақәыԥсычҳаит.
– Ҳдәықәышәҵа ацхырааразы, сгәыԥ уи иазыхиахоит, аха уа ҳнеиаанӡа аамҭа ԥшрым, – иааигәырҩеит Шьабаҭ.
– Шәара Тҟәарчал шәцаны, авертолиот анаауа ҳәа шәыԥшны, нас шәцаӡаргьы, шәнеиаанӡа иҟалаша ҟалоит. Ҳааԥшыроуп, уаҳа акгьы, – Иасыф урҭ рыцхырааразы акгьы ибомызт. Аха нас, дахьгылаз даауалыуашаны ҿааиҭит:
– Урҭ уахь ижәыланы, ҳара ҳгәы рҭынчны ҳзыԥшуам. Ҳаԥшыхәыҩцәа абар иахьааз. Ҳаӷацәа рҭыԥ рзыԥшыхәзар, ҳаргьы ажәылара еиҿаҳкаароуп.
Шьабаҭгьы иаргьы иԥшыхәны ихынҳәыз рахь инеит.
– Ҳаӷа игәыԥ Очамчыреи Аҟәеи ирыбжьгоу амҩаду инавакны итәоуп, хыԥхьаӡаралагьы имаҷҩӡам, – рҳәеит аԥшыхәҩцәа.
Аӷа игәыԥ ахьыҟаз иазааигәахеит Шьабаҭ игәыԥ злаз абаталион. Усҟан Шьабаҭ ҩ-ҭыԥк никылон абаталион аҟны: акы, иара ргәыԥ акомандауаҩра, егьи, абаталион акомандауаҩ Иасыф Арҩҭаа иабжьагыуаҩра. Абаталион аӷа игәыԥ иазааигәаханы ианааҭгылоз, аҵх ацәылашарахь инеиуан. Асы хәыҷ-хәыҷы ашьҭыҵра иалагахьан, аха аухатәи ахьҭа иарҵаан, унылагылар, «аӷырҿ» аахымгар ауамызт, еиҳаракгьы амагә зшьоу рныҟәараан.
– Шьабаҭ, – иҳәеит Иасыф, уажәшьҭа ажәыларазы иҟаҵатәу иалацәажәатәуп ҳәа ианиԥхьаӡа, – иаҳзынхаз ажәылароуп, аха иарбан ганхари уахь ҳазланеиша, угәы иаанагои?
– Ишдыру аиԥш, ҳара уажәы ҳахьыҟоу Очамчыреи Аҟәеи ирбыжьгоу амҩа хада иацәыхарам. Амрагыларахь Тҟәарчалынӡа афронтқәа зегьы рҟны аӷа иҿагыларақәа цоит. Уи ҳара излаҳахәо аӷа ир зехьынџьара рыҽшаны иахьыҟоу ауп. Ааигәа итәоу агвардиаа ирыцхраауа ҳәа уаҩ дыҟам. Рарӷьарахь ала ԥырхага ҳауам, – дцәажәон Шьабаҭ, абаталион акомандаҟаҵаҩ изҵаара аҭак ҟаҵо. – Уа аҭаҳарҭақәа рацәаны иҟоуп. Агвардиаа ирзыцәгьахоит арӷьарахь аҽыԥхьакра, армарахь еихар ҳгәыԥаа иаҳмышьҭыртә ҳнеихьазароуп. Алада еиҳа излашәарҭоу, амҩа хадаҿы зехьынџьара дара ртанкқәеи р-БМП-қәеи гылоуп. Ацхыраара шроулак имҵысыр ҟалашам. Ҳбаталион анжәылалак, ҳгәыԥ ҷыдаа армарахь ҳнаскьаны, уахьынтәи аҽа баталионк неизшәа залпла ахысра ҳалагароуп. Усҟан, рыбжаҩык уахь идәықәымлар ауам. Абаталионаа ишәзымариахоит рымчқәа рԥыҵәҵәара. Армарахь идәықәлои ҳареи ҳаиушәыжь, ҳара ҳрызхап.
Амагәқәа зшьази аҽашьапымаҭәақәак рыла зшьапқәа еилаҳәази еиҭнырыԥсахлеит, Шьабаҭ игәыԥ ашьапымаҭәақәа рышьарҵеит, рмагәқәа иаанхараны иҟаз абаталионаа ирырҭеит. Ус зыҟарҵаз ршьапышьҭыбжьқәа ӷәӷәамхарц азы ауп.
Агәыԥ ҷыда цеит ршьапышьҭыбжьқәа думхацәакәаны агвардиаа ахьтәаз ираҩсны, иагьынаскьеит рармарахь такәы.
Иасыф Арҩҭааи Шьабаҭи излеицәажәахьаз ала, ианаамҭаз ахысра иалагеит Шьабаҭ игәыԥаа. Ақырҭуа гвардиаа уахь инеихеит, ргәырҽанӡамкәаны устәи ирықәлаз џьышьаны. Уи аамҭазы рҽеибыҭаӡаны абаталионаа рыжәлеит. Ақырҭуа гвардиаа рҽеиҩшашьагьы иақәымшәо иаабалыбаҭеит. Аҩадахьала абаталионаа рылахысуан, армарахь ала игәыԥ арҵәааҳәа иҳәҳәаны ирыжәлон.
Иҟалаз аилагьежьра амҩа хада аҟынтәи иҵнарҟьаз атанкқәеи БМП-қәеи еиԥхаҟәҟәа рҿаархеит. Аԥхьа иаауан зымҽхак ҭбааз танкк, уи иашьҭагылан аҽа танкқәаки БМП-қәаки. Иаанкыламзар абаталион аҿтәи ҳаруаа рыҵадырӡыр ҟалон. Ари збаз Шьабаҭ урҭ агранатыршәгала аԥхьа иааиуаз атанк дагәыдлеит. Атанк амцабз нахылҟьан, иџыџӡа иаашьақәхеит. Ашьҭахь иааиуазгьы аангылеит. Ақырҭуа гвардиаа рышьҭахьҟа ада уаҳа царҭа рбомызт. Зыԥсы зауз еибарҩит. Атанкқәа шьҭахьла идәықәлеит. Абаталиони Шьабаҭ игәыԥ «Аԥсраԥылаҩцәеи» рҽеимардеит. Уаҟа ирыхьӡеит абаталион инацәыхараны итәаз Ахреи Назиреи злаз абаталионгьы. Абаталионаа ԥхьаҟа иахьынӡацаз аҟны рҭыԥ алырхит, рбалагангьы рбганы уахь инаргеит.
Абаталион акомандауаҩ арациа илымҳа адкыланы дӡырҩуан. Уажәы-уажәы ихаҿы аԥшшәы аԥсахуан. Дзықәтәаз ақыдхысҳәыҿ аҟынтәи дҩагылеит, гәыԥжәарак шиоуз мҩашьо илакыҵақәа еиҳа-еиҳа иҵшәаауа. Уи ааицәымыӷханы дҩаҵҟьеит насҭхашәа ақыдхысҳәыҿ иқәтәаз Шьабаҭ.
– Иҟалазеи, узыргәамҵшаз иуаҳаи, скомандауаҩ? – абӷьааҳәа дҵааит Шьабаҭ.
– Уаҩ дзеигәырӷьо ҳәа акгьы алымҵит Гәмысҭатәи марттәи ажәылара, – маҷк агәкаҳара шиоуз мҩашьо деиҵакы-еиҵакуа акәын дышцәажәоз Иасыф. – Ажәылара лыҵшәадахеит. Гәмысҭа аӡы ирны Аҟәа Араион ҿыц аҟынӡагьы инеизаап ҳаибашьцәа. Ақырҭуа аргьы ахьаҵра иалагахьазаарын, аха ҳара ҳтәқәа ишақәгәыӷуаз аиԥш, ацхыраара анырмоу, ақырҭуа ар игәарҭан, ахьаҵра ацынхәрас ажәыларахь ииасызаап. Ҳаибашьцәа ацхыраара иазԥшны ишеибашьыц еибашьуазаарын имхьаҵӡакәаны. Зхы-зыԥсы уа ишьҭазҵаз рацәаҩхеит, иҳәеит, рациала исацәажәоз, аԥсыбаҩқәагьы такәы уахь иаанхазаап.
Алахьеиқәҵаратә жәабжь ираҳаз даара иааиланаргьежьит абаталион аҿтәи аибашьцәа.
– Узықәшәаз еицәоу уақәшәааит ҳәа шырҳәо аиԥш, иҩынтәтәу агәырҩа рмоуи зыҷкәынцәа рыԥсыбаҩқәа змауз анацәеи абацәеи, – иаагәынганы дцәажәон Шьабаҭ игәыԥ иалаз Еқәыԥ Ҭарнаа.
Зхы зықәыжьшәа итәаны ирзыӡырҩуаз Шьабаҭ ихы дааҩахан даарылаԥшит:
– Зыԥсыбаҩқәа уахь инхаз тәымџьараны инымхеит, Аԥсны дгьыл аҟны иҟоуп. Аус злоу анышә иамадоу иамадаму ахьеилкаам ауп, – иҳәеит. Нас маҷк дааҭгыланы инациҵеит: – ҳаибашьцәа аԥышәа ду рнаҭеит, еиҳагьы аӷа
игәаӷ днаркуеит, уажәтәи раҵахара ашьоурахьы еиҳагьы рымчқәа еидыркылоит. Аха сгәы иалоу, – иҳәеит ашьҭахьы Шьабаҭ, – ҳара акгьы ҳзырмыхәеит.
– Марттәи ажәылара алҵшәа шамоузгьы, ҳаибашьцәа аԥышәа ӷәӷәа шырнаҭаз аарыцҳаит Гәдоуҭантәи, – иҳәеит аԥсшьара аамҭазы Амрагыларатәи афронт аштаб хада ахьынтәи рациала ажәабжь еилызкааз Иасыф Арҩҭаа.
– Гәмысҭатәи афронт аҟны иеибашьуа рзын мацара акәӡам аибашьратә ԥышәа ззыҟалаз. Ҳаԥсадгьыл ахьчаҩцәа зегьы ҳзын ауп. Ҳара ҳхазын алкаа ҟаҳҵароуп аринахыстәи ҳаибашьразы, – нациҵеит Шьабаҭ.
– Аштаб хадаҟнытәи излаарыцҳаз ала, Гәдоуҭа заԥҵара иалагаз абригадақәа Амрагыларатәи афронт аҟынгьы ирылагарц адҵа роуит Атәылахьчара аминистрра аҟынтәи. Уи напы адыркит ҳаштаб хадаҟны, – ажәабжь ҿыцгьы реиҳәеит Иасыф.
– Ҳара Очамчыреи Аҟәеи еимаздо амҩаду хада ҳаԥнуп. Уи амҩа хада макьана аӷа инапаҿы иҟоуп. Иҳахәҭазар ҟалап аштаб хадахь адҵаалара, еиҳа иуадаҩу афронт ҭыԥқәа рахь ҳцозар, иарбану иахьҳахәҭоу ҳәа ирыԥхьаӡо аилкааразы, – иажәа уа иааникылеит Шьабаҭ.
– Ааи, – иҳәеит Иасыф, – уи изызхәыцтәу усуп. Шьабаҭ, ушзахәо аштаб хадахьы уца. Дареи уареи ишәыӡба ҳбаталион хырхарҭас иаҭатәу.
Шьабаҭ аштаб хада ахьынтә даныхынҳә, абаталион аибашьцәа зегьы ҿыцс иҳаиҳәарызеишь ҳәа изыԥшын.
– Марттәи ажәылара ашьҭахь алаапк аиԥшҵәҟьа рхы аадырԥшуа иалагеит ақырҭуа гвардиаа, – дцәажәон Шьабаҭ, – урҭ рнапаҿы иааргахьоу ҳқыҭақәа, еиҳаракгьы амҩа хада иаԥну Тамшь, Кындыӷ, Аӡҩыбжьа, Лашькьындар ҩнышьаҭагә аанмыжькәаны ирбылхьеит, мамзаргьы ахҭыԥ иадыргахьеит. Иахьыҟалақәаз ыҟоуп ирбылуаз аҩнқәа ирыҩназ ауаагьы аналарбылуаз. Ахәыҷқәа, абыргцәа, зцәа-зтәым аҳәсақәа рыцҳашьарада рнырҵәара иаҿуп.
– Ала алаԥсышьа аԥсышьахароуп! – ибжьы иргеит аибашьцәа руаӡәы.
– Шьаҭанкыла иқәцатәуп рыжәла зыжәлоу зегьы, ала аԥсышьа зауны ҳадгьыл иамадахо рыда! – ҽаӡәгьы иҽизнымкыло ҿиҭуан.
– Ашьа руеит шьала! – иҵҟьаз дҟалеит.
– Уи аума, ақырҭуа еибашьцәа даҽакгьы рыӡбеит, – иажәа иациҵеит Шьабаҭ.
– Уи арбану? – иааиларыԥсеит.
– Марттәи ажәылараҟны иҭахаз ҳаибашьцәа рыԥсыбаҩқәа зрырымҭоз акыҟазаап. Уи зҵеицәа ҭахаз аԥсуаа ргәаҟраҿы рыҷкәынцәа рыԥсыбаҩқәагьы анырмоулак, игәамҵны реиҳабыра ирыжәлап, ажәлари аиҳабыреи еиҿанагалап ҳәа игәыӷзаап.
– Нас, нас? – еицызҳәақәаз рацәаҩхеит.
– Зыхшара рыԥсыбаҩқәа змоуз зынӡаск даҽакала иқәгылеит. Урҭ ахьынхаз ҳадгьыл аҟны ауп, рҳәеит, уи ҳадгьыл аамҭала иаҳцәызгаз ирымаҳхыроуп, рҳәеит. Аҳәса ықәгылеит гәкажьрак ҟамларц, – Шьабаҭ уа даангылеит.
– Агәыԥқәа ркомандауаа, шәсышьҭаланы шәҿаашәха, ҳааилацәажәап, – Иасыф абалаган ахь иҿынеихеит.
Акомандауаа уахь инаишьҭалеит.
– Ҳазхәыцып ҳхы ахьҳархаша, амҩа хадахь неишьа ыҟам макьана. Кәыдры инаркны Тҟәарчалынӡа ҳқыҭақәа аӷа импыҵхразы хацәнымырха аибашьрақәа, апартизантә қәыларақәа ирҿуп ҳажәлар. Урҭ рахьтә цхыраара ҳзызцарыда? – дҵааит абаталион акомандауаҩ Иасыф.
Аӡәгьы дааизымԥшӡакәаны даацәажәеит Шьабаҭ:
– Аштаб хадаҟны ирҳәеит ҳбаталион ахы ахьырхатәу аҭагылазаашьа гәаҭаны ҳхала иҳаӡбарц. Зегь раԥхьа иргыланы ҳбаталион иҵегьгьы еиҿкааны Аԥсны Атәылахьчара аминистрра иахаҳаԥхьаӡалап, қьаадла аусшәҟәқәа азеиқәыршәаны.
– Иахьӡаҳҵои ҳбаталион? – иааиларыԥсеит.
– Уажәшьҭа ари гәыԥны изыҟалом. Ҳнаҩс иҟоу агәыԥгьы «абаталион» ҳәа иашьҭоуп. Дареи ҳареи ҳҽааидҵаны абаталион наӡа ҟаҳҵап. Уи номерс иаиуа наҟ-наҟтәи усуп, аштаб хадаа ирыӡбароуп, – аус ԥхьаҟа излацаша дазхәыцуа дцәажәон рбаталион акомандауаҩ ицхырааҩ, агәыԥ ҷыда акомандауаҩ Шьабаҭ.
Ус иагьыҟарҵеит. Рааигәа игылаз ҳар ргәыԥ «абаталион» ҳәа хьӡыс измази Иасыф командауаҩыс дызмаз «абаталиони» еидҵаны абаталион наӡа алырхит. Иадырҵаз абаталион Ахра Махәышбеи Назира Амзыц-ԥҳаи злаз акәын.
Азҵаара ықәгылеит еидырҵаз аибашьцәа рбаталион командауаҩыс иахагылаша дарбану ҳәа. Ахреи Назиреи злаз агәыԥ акомандауаҩ Ҳаидар Ҳаҭхәа ажәалагала ҟаиҵеит Иасыф Арҩҭаа дҟаларц, Иасыф ажәа алеигалеит Ҳаидар дҟаларц.
– Сара ак сҳәар ҟалома? – ҿааиҭит Ахра.
– Ааи.
– Ааи.
Иааицырҳәеит Иасыфи Ҳаидари.
– Аибашьра аԥышәа имоуп, Гәмысҭатәи афронт аҟынтәи напышьашәалатәи апартизантә еибашьрахьы дааны хацәнымырха аибашьра даҿуп. Насгьы иаабоит аиҿкааратә усқәа дышрызҟазоу. Ееидҵоу абаталион наӡа командауаҩыс даиуааит Шьабаҭ Лашарба, – иажәа ааҿахиҵәеит Ахра.
Анапеинҟьара ҟалеит Иасыфи Ҳаидари раԥхьа инаргыланы.
– Ажәақәак ҳаиҳәааит командауаҩыс иалҳхуа.
– Хықәкыс имоу зегьы иаҳирдырааит.
– Ааи, ааи, ҳаизыӡырҩып.
Рыбжьқәа геит, ирылҩ-рылҩуа.
Шьабаҭ дааскьан, Арҩҭааи Ҳаҭхәеи ахьгылаз даарывагылеит зегьы дырбартә еиԥш. Ар рымаҭәа ишәын, аӡын хылԥа ҩазак ихан. Хыхь ишәыз ибушлат ицәыҭбаан азы иаагьалдызуашәа ишьамхы иахыҳәҳәон. Иԥаҵа еиқәаҵәасамсалуа иҿачын. Илақәа ҭҳаца ахаҵара рныԥшуан.
– Аруаа, ҳаԥсадгьыл ахьчаҩцәа! – даарылаԥшит, аҽырнаашәа ихаз иӡынхылԥа ҩаза рҽеиуа. – Зегьы шәхаҿқәа ирнызбаалоит Ҳаԥсадгьыл аиқәырхара шәшазыхиоу. Иҳақәлаз аӷа хәымга хымш рыҩныҵҟала ҳшьамхнышгыланы ҳимҵақьақьоз џьишьон. Аха аԥсуаа аӡәгьы иҿаԥхьа ишьамхышгылаӡом. Ус шакәу ҳаӷа идырхьеит уажәшьҭа. Марттәи ажәылараан ибеит аԥсуаа аԥсра ишазыхиоу ҳаҳҭнықалақь импыҵхразы. Ибеит агәаҟра аҭагылара ишазеиҟәымшо ҳажәлари ҳаиҳабыреи. Ҳақәԥап, нас, Ҳаԥсадгьыл иахаԥаз амҟәыл еиқәаҵәа ацаҟьа иалҩрыз асыԥсеиԥш ицҟьашәҟьа агара!
– Ҳахиоуп! – рабџьарқәа ирҩахеит изыӡырҩуаз зегьы.
– Шәааӡырҩы, Ҳаԥсадгьыл аҵеицәа! – иажәа инациҵеит Шьабаҭ. – Сара аԥсраԥылаҩуп. Ҳаԥсынра ацынхәрас, ишыжәдыруа еиԥш, еиҿкааны исымоуп «Аԥсраԥылаҩцәа» зыхьӡу агәыԥ. Ари агәыԥ иалоу зегьы аԥсраԥылаҩцәоуп. Сара ҳиааира амш аҽнынӡа уи агәыԥ напхгара асҭоит. Сара, еидаҳҵаз агәыԥқәа ирылҵыз, хьӡи-ԥшеи згымхарц иқәԥо абаталион акомандауаҩыс сҟалаӡом. Абри шәасҳәарц ауп исҭахыз, – иажәа даалгеит Шьабаҭ.
– Абаталион акомандауаҩыс зыхьыӡ ҳауҳәода? – иааилаҩҩит зегьы.
– Сара исҭахуп абаталион акомандауаҩыс дҟаларц еидаҳҵаз аҩгәыԥк рахьтә аибашьцәа рхыԥхьаӡарала еиҳаз агәыԥ акомандауаҩ, хыԥхьаӡарала иахьеиҵазтәи агәыԥ акомандауаҩы уи ихаҭыԥуаҩыс дҟаларц.
Еидҵоу абаталион акомандауаҩыс далырхит Иасыф Арҩҭаа, ихаҭыԥуаҩыс Ҳаидар Ҳаҭхәа. Шьабаҭ иажәалагалала абраҟа ишьақәырӷәӷәан агәыԥ ҷыда харҭәааны. Ари агәыԥ хазы ҷыдалатәи гәыԥны иҟалеит, ашәарҭа еиҳа иахьыӷәӷәахо цхыраагӡас иаиуа гәыԥны.
Абаталион ахы рхан Аныуаа рхәы ахьчарахь. Ануаа рхәы зны ҳара ҳтәқәа рнапаҿы иҟалон, аҽазныхгьы ақырҭуа гвардиаа. Убраҟа ианнеи абаталион иалҵны иаагылеит Шьабаҭ игәыԥ. Хықәкысгьы иаиуит мраҭашәарала ақырҭуа гвардиаа ирхыкәшарц, устәигьы ижәыларц, арстәи ала уа еибашьуази Арҩҭаа ибаталиони рҽеилархәны ижәыларц.
Абри аамҭазы агәыԥ акомандауаҩ дызқәымгәыӷуаз хҭыск ҟалеит – сара агәыԥ ҷыда саламлар ҟалом ҳәа даақәгылеит Назира Амзыцба.
– Сара абџьар зышьҭысхыз еиҳа иахьшәарҭоу аԥсра саԥыларц ауп! – лҳәеит, абаталион далҵны даагылан. Агәыԥқәа еидҵаны абаталион анеиқәдыршәоз агәыԥ ҿыц анышьақәдырӷәӷәоз Назира лхы цәырылгарц далагазаарын, аха Ахра Махәышба дааникылахьан. Ихаҭа уахь алалара шиҭахызгьы, лара лаанкыларазы даламлаӡакәаны даанханы дыҟан.
Ахра шьахәла деиликаахьан Назира. Гәыԥк аҟны иахьыҟаз школк аҟны аҵара лыцызҵоз Ахра иакәын гәаартла дзацәажәоз, лыхҭысқәагьы иаартны изалҳәахьаз. Убри инеиҳангьы, абџьар ашьҭыхразы агәаҳәара лызҭаз илыхьқәаз рышьҭахь аԥсҭазаара лгәы ахшәаны аԥсра анеиӷьалшьа шакәызгьы иалҳәахьан, такә анҵы акәзаргьы иаартны иалҳәеит лгәы иҭакны ишлымаз ахьымӡӷ лырганы аӷацәа рахь ииасыз Ҭанас Ахәашба ицәаарак лԥыхьашәар, дылшьырц ӡбаны ишлымаз.
Уажәы, ахьымӡӷ лзыргаз дышшьу шылдыруазгьы, лыхьымӡӷ гәнылгон, аибашьраҿы дҭахаргьы усс имкыкәаны агәыԥ ҷыда далаларц лыӡбеит, Ахрагьы ега ҟаиҵаргьы уаҳа дизнымкылеит.
– Беилыскаауеит, Назира, – иҳәеит Ахра, лыхҭысқәа зегьы иаартны ианиалҳәоз, – бзықәшәаз мариаусӡам, игәырҩацәгьоуп, аха ишыбдыруа аиԥш, иҳақәлаз аӷа хәымга иҵкыс еицәаны, ӷабааԥсны ибыԥхьаӡаз Ҭанас-цәгьа дықәым адунеи, уи ауаарашәа адгьыл дамадамхаӡеит, ажра ҵаула дҭабааит. Бхынҳәы бан лахь, башьеиҳаби баби афронт иаҿагылоуп. Бан шәыхҩыкгьы гәырҩас шәлымоуп, дрыцҳауп, афронт баҿыҵны аҩныҟа блызнеи беибга-беизҩыда.
– Сара сеибга-сеизҩыда сыҟоуп ҳәа схы сыԥхьаӡаӡом, хьымӡӷы здыргаз аԥсуа ԥҳәызба ҳәа ауп схы шызбо, – лажәа аалыркьаҿит лара.
– Быхҭысқәа здыруа бареи сареи ҳауп, уи амаӡа анышә еиҩыжаа иаҳҭазшәа иԥхьаӡа.
– Мап, Ахра, – лҳәеит, – уара исоуҳәахьеит Шьабаҭ иҟны ишуҳәахьоу сыхьымӡӷ атәы.
Ахра абыржәаҟара ихы-игәы ишәиуа дҟамлацызт дины даакашәеижьҭеи. Игха хьаацәгьаны игәы иныҵалеит. Аха данхәыц, Назира лыхҭыс Шьабаҭ иеимҳәар, Шьабаҭ даанхон Назира илыхьыз изымдыруа. Еиҭа даахәыцын Ахра, «исыхьзеи, мшәан, уиҵәҟьа иамҳәакәаны аҽа ҿарԥак сыԥшаарауаз» ааигәахәт.
– Назира, – иҳәеит нас, – Шьабаҭ бара беиликаауеит,
гәыкалагьы дшыбзыҟоу бдыруеит. Иареи сареи даара ҳаизааигәанатәит аибашьра хлымӡаах анҳазцәырҵ. Убри акәхап иасҳәарц азин сызҭаз быхҭыс ицәымӡакәаны. Сара иасҳәоит иҿы иааҭыхны аӡә иахь ицәыримгарц уи аӡбахә.
Зегь акоуп илыӡбаз дахымԥеит Назира.
– Аӡәгьы изымдырӡозааит сыхҭыс, аха схаҭа исызсанашьом хьымӡӷыла адәы ақәлара. Акызаҵәык сеиқәзырхо, саргьы аибашьраҿы сҭамхакәаны аиааира аагар, сгәырҩа убри иаԥсахуеит, – ҳәа даалаӷырӡышеит, Ахра ииҳәаз ашьҭахь.
Назира агәыԥ ҷыда даламлар анылму ашьҭахь, Ахрагьы дымԥшӡакәаны уахь диасит. Агәыԥ ахықәкы аҽамԥсахыр амуит, ақырҭуа гвардиаа ирхыкәшаны, устәи Арҩҭаа ибаталиони уи зҽаԥызшьыз ҳаибашьцәеи анжәылалак, устәи ақырҭуа ар амацәаз рҭакразы ианнеиуаз. Абар, аԥсраԥылаҩцәа иахыкәшарц егьрыгымкәан дәҳәыԥш хәыҷык аҟны еиԥхаӷӷаа игылоуп аӷа итанкқәа аки БМП-қәа ҩбеи. Урҭ ишнаҵҟьара ихиан, ирышьҭагыланы идәықәлараны иҟаз ашьаҟауаа рахь рхы дырхеит дара. Уаҩы ибартә иҟан ажәыларахь ҳәа акоманда аиура ишазыԥшыз. Шьабаҭ даахәыцит: «Атанкқәа акоманда рыҭара иазыԥшызар, ашьаҟауаа ажәылара иазыхиоуп. Ҳара ҳар жәылаанӡа урҭ жәылоит. Атанкқәа ныхтәуп, ус анакәымха, ҳусқәа шәарҭахоит».
– Атанкқәа сара срыжәлоит, – надирҳаит ибжьы ҭымгацәакәаны игәыԥ алахәылаҩцәа Шьабаҭ, – сыбжьы сыргаанӡа шәымҵысын. Зеиԥш ҟамло егьыҟам, сара сҭахозар, усҟан сыбжьы шәазԥшӡом!
Абжьас даҩызаха днадыххыланы абомба наҵаижьит атанк. А-БМП-қәа зырныҟәоз алҩа нарҿачит, иара дыԥеит дышзахәоз шьҭахьҟа. БМП-қәа аҩбагьы хҩык-хҩык аарҭыԥеит алҩа иалԥа-алԥо.
– Шәеиха! – ҳәа акоманда ҟаиҵеит Шьабаҭ.
Шьабаҭ игәыԥ алеи-аԥси рыбжьара БМП-қәа ирҭыԥаз афҩык бџьаркгьы рызҭмырҟьаӡакәаны иааилыршьит. Иҟаарц иааихырхыз рыҿқәа рчабрақәа рыла ижәагәаны, еиқәԥах иҿарҳәеит. Атанкқәа ирыцжәыларц ихиаз ақырҭуа еибашьцәа иҟалаз рзеилымкаакәаны амцақьоуқьади абомба ԥжәашьҭыбжьқәеи ахьыҟалаз идәықәлеит ишеибакыз.
Арҩҭаа ибаталион аҿтәи аԥшыхәцәа иҟалаз цқьа ишырзеилымкаацызгьы абаталион ашҟа адырра ҟарҵеит ақырҭуа еибашьцәа рҭыԥ аҟны еилаҩеиласра ӷәӷәак шыҟалаз ала. Иааскьаны ихианы итәаз Арҩҭаа ибаталион аибашьцәа афы аҟара иласны ақырҭуа ар ирыхьӡеит. Иахьцоз ада аҽаџьарантә шәарҭара ҟалап ҳәа имгәыӷуаз урҭ Арҩҭаа ибаталион рышьҭахь ала ирыжәлеит, раԥхьала Шьабаҭ игәыԥ рԥылеит, итҟәаны иргаз БМП-уаа ҿаҳәаны иахьышьҭаз ахылаԥшцәа ҩыџьа рызныжьны.
Аибашьра ӷәӷәа ҟалеит. Ахымцақәа еиҿасуан. Иԥжәоз абомбақәеи агранатақәеи ргәыргәырбжьқәа ҵәҩанҵәыҟа ихалон. Аҵәаабжьқәеи аӷызбыжьқәеи еилаӡҩаны ихчылаз алҩа иалҩуан. Наҟ-ааҟгьы аԥсыҭбарақәа ыҟан, зыԥсы зызгаз ақырҭуа еибашьцәа ршьамхы рҽадыргеит. Аԥсуа баталионаа ирыцәҭахази ахәцәеи аибашьырҭа адәы аҟынтәи иалыргеит. Кәтоли Ҭоумышьи рҟынтәи инеиз аибашьцәа рыла Арҩҭаа ибаталиони Шьабаҭ игәыԥи харҭәаан.
Аԥсшьарақәа раан Шьабаҭ даарылатәан, ихы инапы наҵыргәаны ауаз ашәа иҳәеит:
Сыдгьыл хәыҷы, сыдгьыл гәакьа,
Анаҟә уқәчума иахьа?
Сымра, уабаҟоу, сымра шаша,
Изырхәашьуа дарбан ушәахәа?
Акырцх леиуеит, аурҭ асуеит,
Ҩаршьҭрахеит ашьа ԥха,
Сыжәлар гылеит, абџьар шьҭырхит,
Иазыгәышьуеит азы ашьоура!
О, уанбазбои улахь еиҵыхны,
Уҿаԥхаҿаччо, угәыкуа?
Адунеи аҿы уҭоурых дуны,
Угәазырҳаганы ушәҭуа?
Абри ашьҭахь ашахмат асра иалагеит. Ахәмарҩцәагьы ахәаԥшҩцәагьы рылахь еиҵыхмызт, рҩызцәа ахьрывыршьааз ргәырҩон. Аха аамҭа зегьы ахәшәтәуеит ҳәа рымҳәои, аамҭа маҷгьы акы ахәшәтәуазаап. Иҟалаз уи ауп, ихәыз ақыҭантә хәышәтәырҭахь, иҭахаз ахҩык рҭаацәарақәа ахьыҟаз аҩнқәа рахь ирган, анышә иарҭеит. Иаанхаз аибашьцәа рхы кны изымтәеит, насгьы аибашьра ааҟалеижьҭеи аԥсрақәеи ахәрақәеи ирышьцылан азы уамак ихьаарымгазшәа иҟан. Ашахмат асрақәагьы ргәыҟәаҟәара рыхнагон. Ахәылԥазы аԥсцәа алганы изгазгьы хынҳәит, ахәцәа ахәышәтәырҭаҿы ишьҭазҵазгьы аахьан. Ианааизыҩҩы зегьы рыхқәа рыкәаҽ иӡырҩуа иаатәеит. Иасыфи Шьабаҭи блала иааицәажәеит. Иасыф даагылан даарылаԥшит, ак иҳәарц шиҭахыз иныԥшуа. Аха убри аамҭазы ҩыџьа акорреспондентцәа ааит, иҟалаз аидыслара атәы заҳаз. Урҭ руаӡәк дыҷкәынан, егьи дыӡӷабын.
– Шәгәалаҟазаарақәа шыҟоугьы аабоит, – иҳәеит аҷкәын, аԥсшәақәа анааибарҳәа ашьҭахь, – аха аибашьра еибашьроуп, аԥсыҭбарақәа ҟамларгьы ҟалом, ахәцәагьы убас.
– Ааи, ҳасасцәа шәхаҵкы, – иҳәеит Иасыф Арҩҭаа, – алахьеиқәҵарагьы ҳауит, аха ҳзеигәырӷьогьы ыҟоуп. Аныуаа рхәы зны ҳара иҳацәцон, зных – дара. Уажәы ҳнапаҿы еиҭаҟалеит, аԥсыҭбара акәзар, ҳара хҩык ҳацәҭахагәышьеит, ҳаӷацәа имаҷҩымкәа ирыцәҭахеит. Ус анакәха, ҳамгәырҩароуп. Акорреспондентцәа шәанааиуаз ак сҳәарц сҿы ааихысхуан аиԥш, шәҳахҭыгәлеит. Исҳәоз уи акәын, итҟәаны иаагаз ақырҭуа еибашьцәа рҿахәы рҿыхразы хҩык ауаа алаҳхыроуп ҳәа сҳәарц сҭахын. Инаҳагӡап нас убри. Ҳалхзарц сҭахуп Шьабаҭ Лашарбеи, иахьа ԥшыхәра иҟаз Беслан Лашыхәбеи, сареи, ҳара ҳнаҩсангьы иаҳҭоу акорреспондентцәа аҩыџьагьы.
Атҟәацәа ҿаҳәаны иахьышьҭаз ианнеи ирбеит рыхәҩыкгьы рыцхахә еихамгыло ихьҭшьны ишыҟаз. Иаарыха-ҩарыханы иаахықәдыртәалеит. Зԥаҵақәа зҿачы иҟаз ҩыџьа ракәын. Егьырҭ ахҩык рԥаҵақәа аушьҭӡамызт. Насгьы ирбарҭан зԥаҵақәа аушьҭыз шқырҭцәаз (урҭ рлакҭақәа рыла иҩашьомызт). Егьырҭ ахҩык ракәзар, ԥшреи сахьалеи ихазхазын, аха иарбан милаҭқәаз рзеилкаауамызт. Зегьы рнапқәа ааԥдыртлан, ртәылауаҩратә шәыҟәқәа ддырбарц нарыдырҵеит. Раԥхьа иқырҭцәоуп ззыргәахәуаз ртәылауаҩратә шәҟәқәа ирыхәаԥшны насҭха инышьҭарҵан, егьырҭ ртәылауаҩратә шәыҟәқәа аарымырхит. Аӡәы – Америкатә фицарын, аҽаӡәы атанк дыррақәа ирызҟазоу украинын, ахԥатәи араԥын. Ишыхәҩыкызгьы равтоматқәеи, рлимонкақәеи, рыгранатақәеи ауриатә ҭыжьымҭақәан. Иблыз атанк Иеиду Америкатәи Аштатқәа рҟынтәи танкын.
– Ушԥааи еибашьра? – дҵааит Арҩҭаа аукраин ихы наиқәикын.
– Сеилышәкаа, – иҳәан инеимеиҭәеит, илаӷырӡқәа ҭыҳәҳәы ицо, – ԥарарҳара саарышьҭит, уахьгьы ауалафахәы соуа, арагьы суалафахәы аҟара ҩба сырҭо ҳәа аиқәшаҳаҭра ҳабжьаҵаны. Сшәыҳәоит, сшәымшьын, ҩыџьа ахәыҷқәа иааг ада акгьы ззымдыруа срабуп.
– Ҳара ҳаушьырц уҭахын, уара уаҳшьырц уҭахӡам, ари иаанагозеи? – дныбжьаланы дҵааит Шьабаҭ.
– Сара суаҩ хәыҷуп, арра сырган, атанк азҟазара сдырҵеит. Исҭахӡамызт, зынӡаск исҭахӡамызт, аха арахь саарц сабжьаргеит сеиҳабацәа.
– Уара, – иҳәеит, Арҩҭаа америкауаҩ ишҟа, – уара ушԥааи Қырҭтәылаҟа, афицар ичын иузықәу иаанагои?
– Атанкқәа ртәы ақырҭцәа дырҵара сыдҵаны саарышьҭит, уи ахә ибзиангьы иршәоит. Қырҭтәыла ҳара иаҳтәуп ҳәа агәра сдыргеит арахь санаауаз. Қырҭтәыла рыцҳахеит, рҳәеит, сепаратистцәақәак ҭаха арҭом, рҳәеит, урҭ шәаныриааилак, акурорт ҭыԥ Гагра уҟалап, рҳәеит.
– Араԥ, уабантәааи? – иаарыӷьны дҵааит Шьабаҭ.
– Сара Иеиду Америкатәи Аштатқәа руак аҟынтәи сааит, – уа иааҿахиҵәеит.
– Ушԥааи? – дныбжьалеит Иасыф.
– Сара ԥарарҳара сааит схатәгәаԥхарала, аӡәгьы сааимышьҭӡеит. Ақырҭцәа аԥара ибзианы иршәоит иахьеибашьуа, изабашьуа раҵкыс хыԥхьаӡарала акыр иеиҳауп, рҳәеит, ишәарҭоу еибашьра ыҟам, анырҳәа сааит, сара сеиԥш иааны иҟоу маҷҩӡам, – аҭак ҟаиҵеит араԥ.
– Нас, агәра умгеи, иуаҳаз ҵабыргхама? – аҵәы налаҵашәа дҵааит Шьабаҭ.
– Мап, мап, ашьырҭаҿы ҳааргазшәоуп ишызбо. Ирҳәаз акәӡам ара иҟоу.
– Ирҳәази иубази злеиԥшыми? – аиҳабацәа дырԥыҩланы дҵааит акорреспондент ԥҳәызба, лкалам аарыхианы.
– Ара избаз ақырҭцәа риашамроуп. Ҳзабашьуа шәҭоурых дууп ҳәа саҳахьеит. Адгьыл шәара ишышәтәу еилыскааит.
– Излеилукааз ҳаумҳәои? – дныбжьалеит акорреспондент ҷкәын.
– Уаҟа, Қарҭ, издыруа ауаа ыҟоуп ари аибашьра ақырҭқәа ииашамкәаны ишалагаз, ирҳәеит адгьыл шәара ишышәтәу, аԥсуаа шәышқырҭцәам. Аха сара ақырҭуа ар рылҵшьа сзыҟаҵомызт, аиқәшаҳаҭра снапы аҵазҩхьан. Исаҳаит аукраинцәа ԥыҭҩык ибналаны ишцаз. Урҭ ртәыла ааигәан, ршьамхы рҽадыргеит. Сара сыдгьыл даара ихароуп, аламала уаҩ дыздәықәлаӡом, «зашҭа уҭалаз иашәа уҳәароуп» ҟасҵан, саанхеит.
Азҵаарақәа ирырҭаз рҭакқәа ҟарҵон егьырҭ ақырҭцәа-атҟәацәа аҩыџьагьы.
– Шәара шәышԥааи, шәаазышьҭыда еибашьра? – ҳәа иразҵааит.
– Ҳара амилициа ашкол иҭоу курсантцәоуп. Адырра ҳауит апрактиказы џьара ҳаргоит ҳәа. Ҳахьааргаз аибашьра ҳналадыргылеит.
– Шәеихыршама агвардиаа рырхәҭақәа рахь?
– Ҳаихыршеит, ҳазларҵаз архәҭақәа рҟны иҟоуп икнаҳаны рышьразы ашьауӷа ӷәӷәақәа зқәыз. Урҭ аушьҭны ахақәиҭра рырҭеит еибашьырц азы. Аԥсны аныргалак, Аҟәа ақалақь аҟны ауадақәа рырҭарцы иақәдыргәыӷит, ақырҭцәеи агырцәеи аибашьцәа реиԥш.
Акорреспондентцәа аҩыџьагьы атҟәацәа рҿы иааҭшәоз зегьы анырҵон. Ашьҭахьтәи амшқәа раан агазеҭқәа ирнылеит, арадиоқәа ирҳәеит, телехәаԥшралагьы идырбан.
Аштаб хада аҟынтәи адырра роуит рбаталион аномергьы шарҭаз, насгьы уи абаталион аҟны аиҳабы далырхырц шрыхәҭоу.
– Шьабаҭ, – иҳәеит абаталион акомандауаҩ Иасыф, – ҳаибашьцәа ӷәӷәақәа иреиуоуп уара угәыԥ аҟны зҽеидызкылаз. Изылшап ззугәахәуа аӡәы далԥшааны ҳбаталион ахь дҳаҭ.
– Ааи, аха избан?
– Абаталион аштаб аиҳабыс иҟаҳҵаша.
– Ҳара ҳгәыԥ шәбаталион иацрыҵны хара игылаӡам, ақәыларақәеи аидысларақәеи раан еивагылазароуп, убасҟан ауп амч еиҳа ианыӷәӷәахо. – Нас инациҵеит Шьабаҭ, – иуҳәазгьы саҳаит, Иасыф, иудыруазааит абаталион аштаб аиҳабыс иҟалозаалакгьы сара сзыҳәан зегьы акакәны ишыҟамло, деибашьҩы ӷәӷәазароуп аштаб аиҳабыс иҟало.
– Убри ауп саргьы сыззааиуа, хымԥада аӷәӷәа даҳҭахуп.
– Угәы ишԥаанаго, Иасыф, ҳгәыԥгьы аштаб амазарц ахәҭаӡами?
– Агәыԥ акомандауаҩ ишиҳәо аиԥш, – дааччеит Иасыф. Нас уа даанымгылакәаны даацәажәеит, – Шьабаҭ, уаргьы узықәгәыӷуа, ҳаргьы ҳзықәгәыӷша угәыԥ аҟнытәи аӡәы иӡбахә ҳаҳәа.
Рҩыџьагьы еидхәыцло игылан акраамҭа. Ирбон абаталионгьы агәыԥгьы аштабқәа реиҳабацәа аибашьраҟны акыр шрыҵаркуаз. Абџьар аҭыԥ азырхианы, ажәылараан доусы ихәҭоу абџьарла реиқәыршәара, аибашьҩы хаҭалатәи ацхыраареи ахылаԥшреи иҭара, еиҳа еиӷьны еибашьыз иалкаара уҳәа акырқәа рҟны акомандауаҩ диарӷьажәҩаны идгылаша ауаҩы иӡбахә ҳәатәын.
– Сара сгәыԥ азы аштаб аиҳабы ҳәа изқәыкны исымоу убаталион ахь дҳашьҭып, сара, сгәыԥ азын аҽаӡәы далыскааит, убри дҟасҵоит, – игәы иҭеикыз иҳәеит Шьабаҭ. – Деибашьҩы ӷәӷәоуп, деиҿкааҩ бзиоуп Ахра Махәышба, – нациҵеит.
Ахра Махәышба диаган абаталион ахь аштаб еиҳабыс. Аха Шьабаҭ ибо далагеит гәыҵхак шимоу, Шьабаҭ иҟны акы иҳәарц шиҭаху.
– Угәы намӡозар ҟалап, Ахра, акы угәы иҵхошәа збоит. Сиашахарушь? – дҭиҵаауашәа днеиҿаԥшит Шьабаҭ.
– Уиашахаҭоуп, Шьабаҭ, ак уасҳәарц шысҭахыз сныԥшзаап, насгьы, уара ауаҩытәҩса уахьиҿаԥшуа игәы иҭоу шеилукаауаз агәра згеит. Ҳхәыҷаахыс еицзызҳаз ҳауп, ҩбаҟа шықәса суеиҳабызаргьы. Исҳәарц исҭаху имӡакәаны иуасҳәап.
– Уаххьа ашьҭахь утәарҭа ҭыԥ аҿы снеиуеит иуцәымӷымзар, – дааҭгыланы дихәаԥшуан Ахра, мап шимкуаз ала агәра игарц иҭахны.
– Ҳәараҭахума, Ахра, сузыԥшуп, – дақәшаҳаҭхеит Шьабаҭ, аха цәалашәарак иаузшәа ибеит Ахра абаталион ахь дахьишьҭыз игәы иалоума иҳәаратәы.
Ус акрыҟазар, дирхынҳәып Иасыф диҳәаны, иара игәыԥ азы гәҭакыс имоу дааҟәыҵны иара дҟаиҵап агәыԥ аштаб аиҳабыс, абаталион ахь иишьҭышақәа имоуп. «Аха избан? Ахра дахьаҳашьҭыз игәамԥхазар, ҿарԥа ӷәӷәак амоуп», – игәы иааҭиҳәааит.
Ахәылбыҽха ааилашәшәымҭазы Ахра Шьабаҭ игәыԥ абалаган аҟны дааит, дыҩналеит Шьабаҭ хазы ҭыԥ хәыҷны изыҟаҵаз аҟны. Шьабаҭ днеихаҵгылан, инеибартәеит.
– Аштаб хадахьы атҟәацәа андәықәаҳҵаз, Дамыр Кәытаба дҭахагәышьахьеит, аха аҭаацәа рахьтә аӡәы дырбозар, – даацәажәеит Шьабаҭ Ахра иахь, – сани саби аҩны иҟами, шәнаразҵаа, сҳәеит, ирыбзазашьоу сзеилышәкаа, сҳәеит. Уаб Шьардынгьы иӡбахә расҳәеит, иԥшәмеи иареи шыҟоу азгьы иразҵаарц.
– Нас, нас? – даахыццакны иажәа днаԥыҩлеит Ахра.
– Хар рымаӡам, рҳәеит, ианааи саарыԥшаан. Уимоу ҳаибашьцәагьы ирыцхраауазаап, ус ҳарҳәеит Дамыр иҭаацәа, рҳәеит.
– Ҳаи, уххь згааит, Шьабаҭ, сгәы урҭынчит. Иҭабуп уи ахьугәалашәаз.
– Ишԥасгәаламшәоз, уаби саби Тҟәарчал ишеиқәшәаз смаҳахьази, – иҳәан Шьабаҭ, дааҭгыланы илақәа идырхаланы Ахра днеиҿаԥшит, ииҭаху илахь ианихрызшәа. Нас даацәажәан:
– Угәы намӡошәа збоит, Ахра, абаталион ахь уахьысышьҭыз азы. Уара уеибашьҩы еилҟьа-еилӷәыцәуп, аԥышәагьы умоуп. Убас иҟоу иоуп уа иақәнаго, амала, сара исзеиӷьхаз џьумшьааит уахь ухы ахьсырхаз. Ҳара ҳгәыԥ аҟны аштаб ҟасҵарц сгәы иҭоуп, аиҳабыс уара иуқәкны исыман, аха абаталион амҽхак еиҳа иҭбаауп, уара уақәнагоит ҳәа сгәы иаанагеит, – иҳәеит.
– Шьабаҭ, сара уи аганахь гәынҷыхьа сымаӡам, арратә ҭыԥ ҳарак суҭеит, иҭабупгьы ахысҳәаауеит, сылшарақәа еиҳагьы исырӷәӷәароуп, – уаҟа иҽаанкыланы дааԥшит Ахра.
– Ус анакәха, исоуҳәарц иуҭаху ахь ҳаиасып.
– Шьабаҭ, – иҳәеит Ахра, – уареи сареи қыҭак ҳаицалҵит, уажәы ҳаззеибашьуа аӷа импыҵаку ҳқыҭа мацара азы акәӡам. Нарҭаа рымч ҳалаҵаны ҳаззықәԥо ҳан-ҳаԥсадгьыл анапымыцқьақәа рҟынтәи ахы иақәиҭаҳтәыроуп.
– Убраҟа ҳара ҳқыҭа Ӡышқыҭ налаҵаны уҳәама? – иныбжьаиргылт Шьабаҭ.
– Уи, ҳәарас иаҭахузеи. Ҳара убри анрымпыҵаҳхлак, наҟ-наҟтәи ҳԥеиԥшгьы уажәнатә ҳазыԥшуазар акәӡами? – дааҭгылеит Ахра.
«Мшәан, макьана Ӡышқыҭ ахь ашьапықәыргыларҭа ҳамаӡам, нас, наҟ-наҟ уаҟатәи ҳԥеиԥш дазхәыцуа аҟынӡа днеихьоума Ахра?» – игәы дынҭахәыцын, дааԥышәырччеит Шьабаҭ:
– Ахра, уара гәыӷрала ушыӷәӷәоу здырхьан, аха асҵәҟьа уаптимиступ ҳәа сыҟамызт.
– Уи ала исҳәарц исҭаху уаҳар, иааџьоушьашт, Шьабаҭ.
– Исаҳарц хымԥада исҭахуп, Ахра, – еиҳагьы дазҿлымҳахеит.
Ахра дакуа-дашьҭуа даанхеит, агәаӷьра изыҟамҵо, аха Шьабаҭ еиҳагьы дыгәцаракны, дкылкааны дышихәаԥшуаз ибон, уи иднаҵон игәҭакы ирласынгьы аҳәара.
– Уара Шьабаҭ, иуцәызӡо исымоузеи, – даалакҩакит изцәырымгошәа баны, аха нас иҽааҟажаны инациҵеит, – агәы мыжда омашәа иҟоуп, зны-зынла сгәы сазгәаауеит абас изыҟалазеи ҳәа, аха угәы кәицк нҭашәаны, амца еибанаркырц иалаганы, уара иурцәар, исырцәеит ҳәа угәы урҭынчыргьы, ари агәы ҳәа иҟоу ани акәиц еибанамыркыр ауамзаап.
– Иҟалеи, Ахра, исаҳәишь? – дааццакны дныбжьалеит Шьабаҭ.
– Изхысҳәаауа Назира лоуп. Ҩбаҟа шықәса Назиреи уареи шәаԥхьа ашкол салгеит. Назира лҭәымҭахь дшымнеицызгьы дысгәаԥхон. Ашкол саналга, ларгьы дҭәы-дыԥха даныҟала, уи лҵара далганы иацылҵарц ҽаџьара ҵарак дсыцәҭалар ҳәа сшәан, слышьҭаларц сыӡбеит. Аха санԥшы, лареи уареи шәеизааигәазшәа збо саналага, сыгәгьы азсырҭынчит уи лыбзиабара, сцәанырра лара лҟны ицәырымгаӡакәаны. Сууаӡа саауан, уаҳа аҽа ԥҳәызбак слызхьамԥшӡакәаны. Ус, аибашьра аныҟала, усгьы зегьы уахь ҳцеит, аҽа хәыцрак ҳҽамҭаӡакәаны. Аиааира ада аҽакы сазхәыцуа сыҟамызт, Назира сара сызлаз «абаталион» ҳәа ҳзышьҭаз агәыԥ аҟны даанагаанӡа. Араҟа хәыҷ-хәыҷы ҳаишьцыло, гәаартла ҳаицәажәо аҟынӡа ҳнеит. Ашьҭахьы изгәаӷьит лазҵаара «Шьабаҭи бареи шәусқәа шԥаҟоу? – ҳәа.
– Иуалҳәеи, нас? – дԥышәарччо дҵааит Шьабаҭ.
– Исалҳәеит лареи уареи аиҩызара мацара шшәыбжьоу.
– Лыхҭысқәа ртәгьы усҟан аума иануалҳәаз?
– Мап, усҟан исалҳәаз уара Шьарифа Аирымба бзиа дшубоз ауп, лара уи аҵыхәала дышлаурцәажәазгьы лҳәеит.
Шьабаҭ даахәыцит: «ақәыԥшра иацу закәытә аамҭа ссирузеи? Ԥҳәызба ԥшӡа қәыԥшк уԥсы лылахо бзиа дубоит. Ухы лгәаурԥхарц уаҿуп. Ларгьы уи гәалҭоит. Лхы рҽеины иулырбоит. Шаҟа уеиҿнакаауазеи убри. Лҿаԥхьа иакәым акы уамхаҟаҵар ҳәа ушәаӡыӡо, абзиарақәа ухы рызцоит. Заҟа дыҷкәына ҟәыбҷоузеи ҳәа ауаа иузырҳәарц уҭахуп».
Уажәы абас данхәыцуаз, асахьа ссирқәа изааиуашәа даныҟала, иҿаԥхьа даацәырҵызшәа иибаз Шьарифа Аирымба лоуп. Шаҟа бзиа дибоз дыҭҭәаауа, еиҳа-еиҳа дыԥшӡаӡа илызҳауа, еиҳау аклассқәа рахь днеиуа даналага нахыс. Аха уара иуҳәо, Анцәа иуциҳәозароуп акәымзар, иалҵраны иҟои. «Сгәалаҟазаара бжьухит» ҳәа илзиҩыз абӷьыц хәыҷы аҭак анилҭа, игәы нҭаҳаны иахьцаз убра иаанханы иҟан Ахреи иареи ахьеицәажәозгьы. Уи лыӡбахә Ахра ианцәырига, гәыблрак хьухьууа ишьа-ида инарҭысит, аха лыбзиабара уажәы иара иус аламшәа ибеит, иааизцәырҵыз агәалашәарагьы нхәыҵаишьырц иҽааирҟасеит.
– Ааи, Назира дласырцәажәахьан, уара изуцәызӡозеи, – ашкол ашҭа иҭаҳәуаз ихәыцрақәа даарылҵит Шьабаҭ.
– Назира исалҳәаз ҵабыргума? Лареи уареи аус шәымаӡами? – дҵааит маҷк днацәыԥхашьаны.
– Аус шҳамамыз агәра унаргоит Шьарифеи сареи ҳабжьараҳәаҩыс дахьыҟасҵаз.
– Агәра згеит, Шьабаҭ.
– Ааи, аха Назира лыхҭысқәа удыруеит. Дугәаԥхон, аха дшугәаԥхоз уаанхоушь?
– Убри ауп сызлацәажәарц исҭаху уара уҟны. Назира лыхҭысқәа уазҳәаз сара соуп. Уаҳа сҿы иааҭыхны аҽаӡәы иҟны исымҳәацт. Уара ӡәыр илымҳа иҭушьхьазар?
– Назира лыӡбахә цәырызгартә еиԥш сақәымшәацт, амала зны-зынла лрыцҳашьара сгәы иааҵалалоит. Уара ус узсазҵааз соумҳәаи.
– Сызуазҵааз уи ауп, Шьабаҭ, Назира лыхҭысқәа лани лабигьы, лашьагьы ирыздырӡом, издыруа уареи сареи ҳауп. Убра иаанхааит, уаҳа уи аӡбахә џьаргьы иаҳҿаҳмыршәып, пату лықәаҳҵозар.
– Сара уи садгылаҩуп, суқәшаҳаҭуп, Назира лыхьӡ лаҳмырҟәып.
– Ҳара ҳнаҩс издыруаз нахьхьи ажра ҵаула дҭабаахьеит. Хыхь – ажәҩан, ҵаҟа – адгьыл, урҭ ирҳәарым. Абриаҟара зхысҳәаауа, Назира сара хатә ԥҳәысыс дысҭахуп, ҳагьеицәажәахьеит, аха гәынҷыхьас илымоуп уара иахьудыруа, – дӷьаҵәыӷьаҵәуазшәа дцәажәон Ахра.
– Сара, Ахра, – иҳәеит Шьабаҭ, – иахьарнахыс уаргьы иашьак иеиԥш усыԥхьаӡоит, лара – иаҳәшьак леиԥш. Аиааира ганы ҳзеиҿаԥшуазар, иаҳәшьак леиԥш исыԥхьаӡаз лыхнытәи ԥҳәызбак дыҟоуп Асида Уанаба-ԥҳа ҳәа. Цәгьаԥсышьа зырҭаз саҳәшьа хәыҷы усҟан дыҟагәышьан, убри леиҳабы боуп ҳәа ласҳәахьеит. Уи лҭаацәеи лареигьы нашәыдгыланы стол бзиак шәзыҟасҵоит.
– Назира хьаас илымоу уцәымӡакәаны иуасҳәап, Шьабаҭ, – даацәажәеит Ахра ашьҭахьы.
– Иара закәи?
– Шьарифа Аирым-ԥҳаи уареи шәеизааигәахарц лҭахуп, дзыццараны дзықәгәыӷуаз дҭахагәышьахьеит, аха аԥсра ашьҭахь абзара ыҟамызҭгьы адунеи ааҳәуан. Шьарифа насыԥк дазымԥшӡо даанхароума?
– Ахра, иуасҳәахьеит, Шьарифа дзызҳәаны дтәаз Бзауҭ сара снапала, саб дсыцырхырааны, анышә дшамаздаз. Иԥсрадагьы, дызларыцҳасшьақәо рацәоуп Бзауҭ. Иаб Џьансыхә агәлымҩы иҷкәын хьаас димаӡам, знапы игәы
инықәызшьуа ҭынха димаӡам Бзауҭ анышә дахьамаадаз. Аиааира ганы ҳааиҿаԥшқәар, иԥсыбаҩ иан рыцҳа илзааганы, рҳаҭгәынқәа рҟны ижра схы иадысҵеит анышә дамаданы ҳанааихыҵ. Убранӡа Шьарифа аналҿаԥшрагьы сҽацәысыхьчарц сахуп. Убри ашьҭахь сналыдгыланы сгәы ишалсыз, снапалагьы анышә дшамаздаз ласҳәоит, аибашьра еилгар, иан лахь дааганы дызжуеит ҳәа сгәы иҭоуп, Ахра, уаҳа акагьы, – уаҩҵас даацәажәеит Шьабаҭ, илахь еиқәҵаны.
– Еилкаауп, Шьабаҭ, абарҭқәа зегьы рзы хәшәыс иҟало аамҭоуп, аамҭа зегьы ахәшәтәуеит, – даақәыԥсычҳаны дҩагылеит Ахра.
Аштаб хадеи дареи аимадара роуит рациала. Шьабаҭ арациа ақырҭуа еибашьцәа ианрымихуаз напышьашәалатәи еилаларак аан ауп. Игәыԥ «Аԥсраԥылаҩцәа» иманы, ақырҭцәа рнапаҿы иҟаз амҩа хада (Очамчыреи Аҟәеи ирыбжьгаз) аҟны аҭагылазаашьа гәеиҭарц дцеит. Амҩа иазааигәахаанӡа ԥырхагак рыҽԥнымгылаӡакәаны инеиуан.
– Шәаагыл! – иҳәан, агәыԥ ааникылеит Шьабаҭ. – Иахьа иҭынчроушәа збоит амҩа хадаҟны. Араҟа шәаасзыԥшы, – иҳәан, такәы днаскьарц иҿынеихеит. Дцон уи днықәԥала-аақәԥало, иҽнавак-аавакуа. Амҩа даназааигәаха, дахьынаԥшуаз ибеит ҩыџьа ақырҭуа гвардиаа, бџьарла еиқәных, илеиҩеиуа ишгылаз, иагьидырит урҭ шҟарулцәаз, ус анакәха, ар ааигәа иштәаз. Ибон рациала џьара ишцәажәозгьы.
«Аҳа-а, – иӡбеит Шьабаҭ дааҭгыланы, – Иасыфи сареи иҳамам арациа абар иахьыҟоу!» Абна чықьрақәа ихы иархәаны рааигәаранӡа днеит. Алимонка ргәыдиҵар, иахылҵуаз абжьы агвардиаа ахьтәоу ирмаҳарц залшаӡом, автоматгьы узҭырҟьом. Хыҭҟьарак аҟара дласны дыԥеит Шьабаҭ, дагьынарыбжьаԥалеит. Инапқәа аҩбагьы рыла наҟ-ааҟ рыхәламшәақәа ҵикааит ҟыт рзымҳәо, шьапыла рымгәақәа инеимда-ааимданы убас дырҭасит, рнапқәа нхьыԥсаан инарываҳаит, равтоматқәеи ррациеи рымпыҵышшаны инкаҳаит. Рыхәламшәақәа ирынкны рыхқәа ааиниҟьеит, ихьыдышьшьгьы иааиқәаҳаит – рыԥсқәа рхыҵхьан. Арациеи равтоматқәеи аашьҭԥааны ишьҭахьҟа дхынҳәит.
Абри ашьҭахь сааҭқәак рыла ақырҭуа гвардиаа рҟарулцәа ирыхьыз анырба, аԥсуаа ааигәа иҟоуп ҟарҵан, ишрымчыз идәықәлеит қәылара. Ус шыҟалоз иазыԥшыз Иасыфи Шьабаҭи рыр рҵысны ирԥылеит. Абраҟагьы иҟалеит аидыслара ӷәӷәа. Наҟ-ааҟгьы аԥсҭбарақәа маҷҩымхаӡеит. Ааилашәшәымҭазы аиҿахысрақәа еиқәтәеит, аха ԥхьаҟа аӡәгьы дзымцаӡакәаны иаанхеит.
Ианшоз аамҭазы ақырҭуа гвардиаа рҟынтәи иҵрыхәҵәаӡа ауаҩытәҩса ибжьык аҿаанахеит:
– Ҳаџьара-аҭ!
– Гоги-и, сӡырҩуеит, – Ахра ибжьы лакьылакьуа инаиаҭеикит.
– Ҳаџьара-аҭ, ақырҭцәа хыԥхьаӡарала аԥсуаа шаҟа ҳшәеиҳау шәымдыруеи?
– Иаадыруеит.
– Шәхы ҭашәмырхан, Аԥсны ҳара иҳашәҭ, шәыԥсы еиқәхап!
– Гоги-и, иудыруаз, ԥсыуа заҵәык иадамзаргьы иԥсы ҭаны уи шзыҟамло.
Уа иааҿахҵәеит реицәажәара.
Ақырҭуа гвардиаа уаҳа ажәыларахь рҽыдмырҵысӡеит. Рымчқәа зегьы ззыркыз рхырӷәӷәарҭақәа рыҟаҵара ауп, Очамчыреи Аҟәеи ирыбжьгоу амҩаду ашҟа аԥсуа ар рынашьҭразы.
Марттәи ажәылара ашьҭахь хәыҷ-хәыҷы аӡыҭра иалагахьаз асы шьҭыҵижьҭеи адәқәа бахьан. Мрагыларатәи афронтқәа зегьы рҟны аиҿахысрақәа ҵыхәаԥҵәара рымаӡамызт. Очамчыра ақырҭцәа рымпыҵхразы ақәԥара еиқәтәеит лыҵшәа дук амоуӡакәаны, амала ақырҭуа гвардиаа ршәаӡыӡара, ашәаӡыӡара ацлеит. Еиҭах ирбеит аԥсуаа р-Аԥсынра рхы-рыԥсы шақәырҵоз.
Ӡышқыҭ рымпыҵархалеижьҭеи иааиԥмырҟьаӡакәаны уи рымпыҵхразы ажәылара ӷәӷәақәа мҩаԥыргон. Хацәнымырха иқәԥаны ақыҭа Лабра рырҭомызт, Лашькьындар аибашьра мцабзха еилашуан, Баслахә ақырҭцәа ржәылара еиқәтәомызт. Маркәыла ақырҭуа ар ахцаны ҳар Очамчыра иазааигәахон, Аныуаа рхәы акәзар, зны ақырҭуа ар ирымпыҵархалон, зны ҳа ҳтәқәа ирымырхуан. Ажәакала, абжьыуаа рыштаб хада аҟынтәи Иасыфи Шьабаҭи рахь иааҩуан Амрагыларатәи афронт Кәыдры аӡиас инаркны Тҟәарчалынӡа ааиқәтәарада аибашьра шцоз.
Иасыфи Шьабаҭи иаарыԥхьеит рхаҭыԥуаа, агәыԥқәа ркомандауаа.
– Иҟоу шәаҳауеит, – иҳәеит Иасыф, даарылаԥшны, – абжьыуаа ҳҿтәи афронтқәа зегьы рҟны ашьакаҭәара еихсыӷьуам. Амраҭашәаратәи афронт аҿы акәзар, март 15-16-тәи илҵшәадахаз ажәылара ашьҭахь аибашьра атактика ԥсахны ажәылара ӷәӷәақәа рҽырзыҟаҵарақәа ирҿуп, Аҟәа ахақәиҭтәра хықәкыс иҟаҵаны.
Ҳара араҟа ҳтәанхалацәазшәа збоит. Зымҩа кны ҳтәоу ақырҭуа гвардиаа иҳацәшәаны ахырӷәӷәарҭақәа ҟаҵаны итәоуп, Очамчыреи Аҟәеи ирыбжьгоу амҩаду ашҟа ҳнармышьҭырц. Шәгәы ишԥаанагои, хырхарҭас ишьҭаҳхра иарбану?
Зегьы неихәаԥшы-ааихәаԥшит, аха еиҭах рыхқәа ааладырҟәит.
– Сара исҳәо уи ауп, – иҳәеит Ахра дҩагыланы, – ҳарҭ зегьы ҳазхәаԥшуа ҳбаталион акомандауаҩи «Аԥсраԥылаҩцәа» ргәыԥ акомандауаҩи шәоуп, ишәҳәо ҳақәныҟәоит зегьы.
Инеимда-ааимдо агәыԥқәа реиҳабацәа ирыхәаԥшуан.
Иасыф инацәа Шьабаҭ инаизирхеит.
– Сара, – иҳәеит Шьабаҭ, ибжьгьы аҿацаҳәа инарганы, «аԥсраԥылаҩцәа» сраԥгылоуп. Ҳара ҳгәыԥ зыҟоу аӷа иныхраҿы аԥсра аԥыларазы ауп. Ус анакәха, Амрагыларахьтәи афронт ахи-аҵыхәеи ашьакаҭәара анцо, ԥшышьа ҳамаӡам. Ҳдәықәлароуп аӷа иҽырӷәӷәаны дахьыҟоу ҭыԥк ахь еибашьра. Араҟа, амҩаду ахы ақәиҭтәрахь ҳназмышьҭуа ҳамҩа кны итәоу ақырҭуа ирхәҭа рҽандырҵысы аамҭазы Иасыф Арҩҭаа дзеиҳабу абаталионаа ишәылшоит урҭ рынкылара. Шәсықәшаҳаҭума, сҩызшәа афырхацәа? – иҳәан даарылаԥшит.
– Ҳахиоуп!
– Ҳазыҟаҵоуп!
– Хеигӡара шыҟаҳамҵо удыруазааит.
Абжьқәа еиларыԥсеит агәыԥ аҿтәи агәыԥԥҵәақәа ркомандауаа.
Абри ашьҭахь ԥшрак ҟамҵаӡакәаны аҽеибыҭара иалагеит Шьабаҭраа.
Шьабаҭ, Назира иара иҭыԥахь дааиԥхьан днаиртәеит.
– Назира, бхаҿы ианызбаалошәа сыҟоуп лахьеиқәҵарак. Уи змааноу здыруеит сара. Ахра ара абаталион аҟны даанхоит аштаб аиҳабыс, бара макьана ҳгәыԥ ҳҟны бынханы быҟоуп. Былахьгьы еиқәнаҵазшәа збоит иареи бареи шәеиҟәганы аибашьра аҭыԥқәа рҟны шәахьыҟало. Сара даҽакын иӡбаны исымаз, ҳгәыԥ аҟны аштаб еиҳабыс ҳәа быӡбахә аҳәара. Аха аибашьра еибашьроуп, ахҭысқәа рҽырыԥсахуеит лассы-лассы. Ҳҭагылазаашьа аҽахьаԥсахыз аҟынтә сара сыгәҭакы аҽаԥсахит. Бара биазгарц ахәҭаны избоит абаталион ашҟа. Бымҩа хирхааит, Анцәа дышәхылаԥшааит Ахрагьы баргьы.
Шьабаҭ абри аниҳәа ашьҭахь, игәы иҭеикыз иԥсахырц иҭахӡамкәаны Назира дналзыԥшын, дҩагылеит.
– Уаасзыӡырҩыр сҭахуп, Шьабаҭ, – лҳәеит Назирагьы дҩагыло, аха лгәы иҭалкыз мҳәакәаны Шьабаҭ длыцәцар ҳәа дшәаны, иара иахь дааскьо, – уара иудыруеит сара абџьар зышьҭысхыз. Иуасҳәарц сыднаҵоит уажәы исзыҟалаз аҭагылазаашьа. Сара амедеҳәшьцәа рыцхыраарахь акәымкәаны абџьар хаҭаҵәҟьа сзаҵалаз, сҽысшьырц зысҭаххаз аус санақәшәа, сыԥсуазаргьы сыԥсадгьыл аиқәырхаразы сыԥсааит ҳәа ауп. Убри сгәы иҭакны ауп шәгәыԥгьы сшалалаз. Сара исҭахым ари агәыԥ алҵра насыԥла сеиқәшәарц азы, сынасыԥ сыцныҟәарц азы. Издыруада, сынасыԥ ыҟазар, Ахрагьы деиқәхоит, саргьы сеиқәхоит. аиааира ҳганы ҳҟалар, убасҟан сазхәыцып сынасыԥ.
Шьабаҭ ииҳәара иҿамшәо дгылан такәаамҭа, нас даацәажәеит:
– Назира, Ахреи бареи шәеицәыхарахар сҭахымызт, шәара шәеиҟәгара гәнаҳараны сара саҵалозшәа збеит, убри азоуп ибасҳәазгьы зхысҳәааз, агәнаҳа уцрыҵны џьаргьы ицаӡом азы саҵаларц зысҭаххари. Бара иҵегьы базхәыц. Уаха уажәшьҭа ирласны илашьцоит, уаҵәшьыжьынӡа аамҭа бымоуп, – иҳәан, деиԥхьхәыцуа дналԥырҵит Шьабаҭ. Аха игәы рҭынчны дзаанымгылакәаны Ахра диԥшааит.
– Ахра, – иҳәан, абасгьы-абасгьы ҳәа Назира илеиҳәази лара илҳәази акгьы аанмыжькәаны иеиҳәеит.
Ахра иоуп агәхьаа зызнарҵысыз Шьабаҭ иеиҳәаз. Уажәраанӡа аибашьра еибашьроуп, уара иуҭаху, сара исҭаху ҳәа илаԥшӡом ҳәа игәы иҭҳәааны, Назира дызлаз агәыԥ дацәирҟьалар амуашәа ибаны даламцәажәарц дшыҟаз, Шьабаҭ ас аниеиҳәа, дгәыҩба-ҿыҩбаха даанхеит, Назира иара дызлоу абаталион ахь диасыргьы иҭаххеит.
– Иуҳәаз саҳаит, Шьабаҭ, ухы иадукыло абзиара Назиреи сареи ишҳадукыло збоит, ҳаицәажәап лареи сареи, акаҟны ҳкылибагап, – иҳәеит Ахра аҵыхәтәаны.
Шьабаҭи иареи анеиԥырҵ ашьҭахь, Ахра Назира лацәажәарагьы изымгәаӷьуа, арахь, дылмацәажәаргьы ада ԥсыхәа имамшәа ибо дшыҟаз, лара иара иахь дааит. Рҩыџьагьы ҿымҭӡакәаны еиҿаԥшуа иаанхеит азныказы, аха нас Ахра игәы ааиԥсахын:
– Шьабаҭ исеиҳәахьеит ибҳәаз. Сара исҭахын џьарак ҳаицеибашьуазар, усҟан бара ахы бацәысыхьчошәа збон… – уа иҽааникылеит.
Назира дааскьан Ахра игәышԥы лхы надылҵеит. Убасҟан илдырит адунеи аҟны хьчас илымоу абыржәы лхы зыдҵоу агәышԥы акәны, уаҟа илныруаз Ахра игәеисыбжьы ԥсҭазаарас ишлоуаз. Убри аамҭазгьы лыхҭысқәа аалгәалашәаны, убри аԥсҭазаара лымнахырц азы дшеибашьуаз дазхәыцит. Лыԥсадгьыл еиқәханы иҟалар, лыхҭыс гәырҩа-дердқәа дзықәгылоу адгьыл иныларбаны, дыцқьакәакәараӡа днаргылозшәа лгәы илнаҭеит. Убраҟагьы хәшәыс илоуа Ахра иакәны дылбеит. «Иахьагьы-уаҵәгьы гәхьаас исышьҭоу схызцо згәышԥы схы аду иакәхоит» аалгәахәын, лхы дҩаханы иблақәа днархыԥшылеит.
– Ахра, – лҳәеит лара, лыбжьы қачқачо, лылаӷырӡқәагьы ирыԥхны лӡамҩаҿы амҩа алхра иалаганы, – сара аибашьрахь схы ансырхоз хықәкыс исымаз удыруеит. Убри аахысгьы гәхьаак сышьҭоуп иахьагьы уаҵәгьы. Издыруада, ҳаибганы Аиааира ҳнапаҿы иҟалар, уара сутәуп! Уажәы хаз-хазы ҳшыҟоу ҳаҟазааит!
– Ус анакәха, – иҳәеит Ахра, ибжьы ҭымгацәакәаны, гәҭынчымрак аҵубаауа, – Шьабаҭ быззикырц ииӡбаз мап ацәыбымкын.
Назира лылахь еиҵыхмызт Ахра дныжьны данаауаз, аха гәеиҵахаракгьы лныԥшуамызт Ахра илабжьигаз лыдымкылакәаны, лара илҳәаз дахьахымԥаз азы. Избанзар, аҭагылазаашьа илыднаҵон Ахреи лареи џьарак еицны акәымкәаны, хаз-хазы еибашьларц. Аибашьра ааҟалеижьҭеи аԥышәа иднарбахьан аишьцәа, аби аԥеи ҭыԥк аҟны реибашьра алҵшәа еиҳа ишмаҷхоз, урҭ аӡәи-аӡәи еихыламԥшыр шамуаз, аӡә дкажьны егьи дышзымнаскьоз, абри аҭагылазаашьаҿы реибахьчара аԥсыҭбараҟны икылнагар шалшоз.
Ахра, Назира даниԥырҵ нахыс, агәырҩақәа изеицыло далагеит. Игәҭахәыцраҿы иааиаԥгылеит аӷа игәыԥки, иареи Назиреи злахәыз ҳара ҳтәқәа ргәыԥки реидысларатә хҭыск. Акырцх аиԥш иаауеит аӷа иабџьар хқәа. «Назира! Назира!» – иҳәоит, иику абџьаргьы ҭҟьоит. Назира дылбаӡом, длышьҭоуп лаԥшыла. Уи диԥшаанӡа аӷа димбаӡакәаны, дааидԥаланы иавтомат дасны аҩада ахы ирхоит. Иара уи даамҵасуеит… Ари ахҭыс ииашаны иҟалазҭгьы, лаԥшыла дшиԥшаауаз аӷа иавтомат акәӡамызт дзымҵасуаз, ихәламшәа акәын…
«Назира диашоуп, аибашьраҿы хаз-хазы ҳаҟазааит?» – ааигәахәт иҭыԥ ахь днеиуа. Ҩбагьы, уи ҳархәҭеи амҩа хада кны итәоу ақырҭуа еибашьцәеи ӷәӷәала еидысло ртанкқәа рымхны, иаарҳәны ирҿадыргылартә ианыҟарҵаз уҳәа, аибашьратә тактика акыр рнапаҿы иааргахьан, ажәылараан аӡәи-аӡәи реицхыраашьагьы рҵахьан.
Адырҩаҽны ианааша аҽеибыҭара иалагеит Шьабаҭ игәыԥ ҷыда. Зегьы ргәалаҟазаарақәа бзиан. Акомандауаа еиҵбацәагьы, агәыԥ анапхгарагьы, егьырҭ аибашьцәагьы досу рнап ианыз ауха еибырҳәахьан. Ашьыжь иангылоз иԥхеиԥхеиуа маитәи амра ргәалаҟазаара еиҳагьы ишьҭнахуан, амҩа ақәлара рыгәқәа азыҟанаҵон.
Аԥсабара ааԥынтәи аиаҵәара иамҽханакхьан азын, абна игәазырҳаганы аҽеибнаҭеит. Уи аԥшӡара иналҩ-налҩуа аҵар рыҷырҷырбжьы ахьраҳауаз адунеи ақәзаара рыгәқәа аҳәон. Назира лгәы хыҭхыҭуа Ахра иааира дазыԥшын. Уи дшаалбалак, зегь раԥхьа иалҳәозгьы рхианы илыманы днеиԥылон, «Шьабаҭ сыззикыз сақәшаҳаҭхеит» ҳәа иаҳәо.
Назира, ркомандауаҩ дыззикырц ииҭахыз агәыԥ ҷыда иатәу аштаб аартны лара аиҳабыс лыҟаҵара шакәыз лаҳаижьҭеи лҿы иалырҳәомызт, аха акырқәа рыла дазхәыцхьан. Акы – аԥҳәыс лзыҳәан ишԥаҟалари ари аус ду ҳәа илцәыхьанҭацәахар ҳәа дацәшәон; ҩбагьы – ргәыԥ аҿтәи аибашьцәа абри шԥарыдыркылари, тәамбашақә сырԥхьаӡарымашь? – ҳәа аалыгәхьаауан.
Абри аамҭазгьы, афронтқәа зегьы рҟынтәи ираҳауаз ажәабжьқәа рыла илдыруан аԥсуа ҳәсақәа аибашьраҿтәи рфырхаҵарақәа, илаҳахьан аԥҳәызба Кама Лашәриа-ԥҳа еиҿкааны илымаз агәыԥ лкомандаҟаҵареи лфырхаҵареи рыла аӷа дԥыххаа дышҭалҵоз. Аха макьана лхы уи илыдкыланы дазхәыцырц лҭахымызт.
– Сара исылшарым ҳгәыԥ аштаб аиҳабра, арԥарцәа аӡәы инапы ианышәҵар еиҳа еиӷьхап, – лҳәеит лыӡбахә анырҳәа.
Ус шакәызгьы, лызгәык илыҵанаҳәон ари аус дшахагылашаз, анагӡарагьы шлылшоз.
– Ааи, илылшоит!
– Ҳлықәшаҳаҭуп!
– Илыхәҭаны исыԥхьаӡоит!
Абас рыбжьқәа аадыргеит агәыԥ иалаз аибашьцәа.
Амҩа рықәлара рацәак агымкәаны Ахра даалыдгылеит. Назира аруаа рымаҭәала деилфаҷа деилаҳәан, лыблуза амаҟа ҟьаҟьа ақәын, атапанчеи автомати рыла деиқәшәан, амагәқәа ракәымкәаны еимаа татақәак лышьан, амҩан ныҟәагас, лыԥхын хылԥа иаҵҳәҳәомызт лыхцәы, лыбла еиқәарақәа ирҭыҷҷоз лыбла ҷыцқәа гәҽанызаарак рхубаалон.
– Сақәшаҳаҭхеит! – лҳәеит лара.
– Хьӡы алабгааит! – ибжьы абжьааԥны аиԥш агәалаҟара аныԥшуамызт.
– Акыр ҟалама, Ахра, мамзаргьы сахьцо акәу угәы алаҟамкәаны узызбо? – иара иахь дааскьеит Назира.
– Иаарласны Шьабаҭ дысҭахуп.
– Абан дахьааиуа, – лҳәеит Назира, Шьабаҭ дызлааиуаз ахь Ахра днарԥшуа, лгәы аҭра иҭамгылогьы дааҟалеит.
– Сышәԥырхагахазар, саҭашәымҵан, ҳара уажәшьҭа амҩа ҳақәлоит, – даарыдгылеит Шьабаҭ.
– Шьабаҭ, – иҳәеит Ахра, иара иахь днаскьо, – Назира дыԥҳәысуп, аха деибашьҩуп, аибашьратә жәабжьқәа дрышьцылахьеит, илцәааӡо ҳәа акгьы ыҟам. Гәмысҭатәи афронт иажәырҵеит шәҩыла қьырала иааргаз ауаашьҩцәа, милаҭла украинцәазаап. Мрагыларахьтәи афронт Тҟәарчал аганахьгьы шәҩыла ажәылара иаҿуп рҳәеит, рҽеихшаны иҳажәлозаап. Изларҳәо ала, Прибалтикантәи иаарышьҭыз аҭыԥҳацәа-ахысыҩцәа, «белоколготки» ҳәа изышьҭоу, урҭ ирылазаап.
Шьабаҭ дахьгылаз иаб дышьны ихәда дынхыршьызшәаҵәҟьа ицәымыӷхеит. Дыгәжәажәеит, днаҳәы-ааҳәит, иҟалаз зеиҳәоз дара ахҩык рнаҩсгьы ауаа гыланы ак реиҳәарц иҭаххазшәа. Нас Ахра иахь даахьаҳәан:
– Урҭ амашәыр ӷәӷәақәа ҟарҵозар акәхап?
– Ҳбаталион акомандауаҩ иакәын рациала ажәабжь зарҳәаз.
– Иасыф иҟынӡа снеип, – днаҭрысит Шьабаҭ.
– Назира, сара Шьабаҭ дызлаздыруа ала, убрахь Тҟәарчал аганахь ада аҽаџьара шәхы ирхаӡом, агәҽанызара бымаз, Назира, – гәҭыӷьӷьала даацәажәеит Ахра.
Абригьы иҳәеит, лара лҭак дазымԥшӡакәаны дналыдҵит. Лара дааласын, аԥсраԥылаҩцәа иралҳәеит ажәабжь ҿыц. Убасҟан дааит Шьабаҭ. Илақәагьы шаҟьшаҟьон, иааикәшеит игәыԥ еиднакылаз аруаа.
– Иҟоу Назира ишәалҳәаз ауп. Кәтол шыҟоу ҳкылсуеит шьапыла лассы. Уа машьынак ма тракторқәак ҳзырԥшаап, амҩақәа ааихыҵәҵәаны Тҟәарчал аганахь ҳазгаша. Шәыхиоума?
– Ҳахиоуп!
– Ҳдәықәлоит!
– Ҳцоит!
Иааиларыԥсеит.
– Ааи, аха абџьарла зегьы ҳаиқәшәамеи? – ҿааиҭит Маадан Саганаа.
– Аидыслара ӷәӷәа аан аӷацәа ирымаҳхыз абџьари аџьаԥҳани рнаҩсангьы, уиижьҭеи ҳаидысларақәа раан иаагазгьы нарылаҵаны, иҟоу маҷӡам. Ахыршәгақәа хьамҭоуп, аха автоматқәа зегьы ишәыхьӡо ыҟоуп, шәмаҟақәа зрыԥхуа алимонкақәеи агранатақәеи маҷӡам. Акызаҵәык, аџьаԥҳангьы хьанҭоуп, иҳазгом, аха уи уахь имаҷымкәаны ҳаӷацәа ирцәыргахьеит ҳәа ҳаҳауеит, ҳаргьы иҳауп, – иақәиргәыӷит Шьабаҭ.
– Баасывагыл ҳаштаб аиҳабы. Ҳдәықәышәҵа! – Шьабаҭи Назиреи аԥхьа инагылеит.
Амра халацыԥхьаӡа, абна бзарыбзаруа, еилыџьџьауа иналаԥшуан.
– Шәыԥши, уара, изакәытә бна ссиру ҳазлысны ҳцо, шәырзыӡырҩи аҵарақәа, шьакаҭәарак ыҟоуп ҳәа ргәы иаанамгаӡо, изакәытә ашәа хаау аԥсабара иахдырҵәо, – дааҭгылеит Маадан, игәы иахәаз аҵар рашәаҳәабжьқәа ирзырӡырҩуа.
Шәсышьҭаларгьы сыжәбараны шәыҟам ҳәа ирықәмақарызшәа иааҿықәҿықәын, ашәч иналԥрааны, икаууа абна агәахьы ицеит ардәынакгьы. Сара сзеицәада аҳәарашәа аҟармаҵысгьы иныхҵа-аахҵо ашәак аацәырнагеит.
Зегьы анааҭгыла, Шьабаҭи Назиреигьы ааҭгыланы иааӡырҩит.
– Абри аиԥш аԥсабара ссир былны, иҷыҷны, иқәынхогьы ашьа каршны иқәыццышәааны иргарц иаҿу ақырҭуа фашистцәа ауаҩы ишьа рылоума, анацәаӡами изхылҵыз? – даагәынқьит Назира, ахәхәа дқәыԥсычҳауа.
– Амилаҭи амилаҭи анеибафо аамҭа ҳҭашәаны ҳаҟоуп ҳарҭ аԥсуаагьы, – илахь ааиқәиҵеит Шьабаҭгьы.
– Уи шԥеилкаатәу, изхибарҟьозеи амилаҭи амилаҭи? – днеиҿаԥшит Назира.
– Амилаҭи, амилаҭи зхибарҟьо еилыкка иаабеит Асовет мчра анеилаҳа. Хыԥхьаӡарала еиҳау амилаҭ еиҵоу рыхәда иқәтәарц иалагеит, – уаҟа иҽааникылеит.
– Ааи, аха амилаҭ дуқәа амилаҭ хәыҷқәа ирымаркуазеи? – дҵааит иӡырҩуаз аӡәы.
– Ҳаи, уара, Аԥсны уҟаӡами, насгьы, абџьар ззуку узымдырӡо аума уабџьар ухарззала ушҳалагылоу? – изымычҳакәаны уи днеиҿаԥеит Маадан.
– Сара Кәыдрытәи аиҩхаа аҵыхәахь џьара сынхоит, ажәабжьқәа зегьы абасаҳауеи, иаасыкәыршаны ашәанцәа нхоит, урҭ уаԥсуареи умилаҭреи ирышьҭаӡам, – уаҳа ииҳәара иҿамшәо дцәажәон иҵаауаз, Ажара ақыҭа аҵыхәахь инхоз Дадлаҭ Хагәриа.
– Уара арахь еибашьра уааит, аха узланхоз ашәанцәа абацеи? – уи днеизыԥшит иааигәара игылаз аруаҩ.
– Иахьымаара! Урҭ рҿар иахьца-иахьаа сымбаӡеит, арахь санаауп иансаҳа ҳара иаҳҿагыланы аибашьра ишаҿу. Сара џьара избар издыруеит, ԥсышьацәгьагьы рзаазгоит.
– Ашәанцәа еибашьқәа рыӡбахә аԥсцәаҳа иҳәааит, шәааццакны шәсышьҭали, – иҳәан, ашыршырҳәа раԥхьа дгыланы иҿынеихеит Шьабаҭ.
– Уара узеибашьуа цқьа иуздырӡом, излазбо ала, – Дадлаҭ инеиҿаирхьит ишцоз аӡәы.
– Сара саԥсыуоуп, сара издыруа Аԥсны хьчатәуп ауп, амилаҭ зҵаарақәа ртәы сзымдыруазар, саҭашәҵарым, – гәаарак аҵамҵаӡакәаны дрылагыланы днеиуан Дадлаҭ.
– Ужәла ахьынтәаауа ҳәа иудыруеи, Дадлаҭ? – дизҵааит Маадан инаимҩатәшәа.
– Ҳара Хагәыр-иԥацәа ҳәа иҳашьҭан иҳәо саҳаит сабду иԥсы анҭаз.
– Нас, «Хагәриа» абантәааи «Хагәыр-иԥара раҭәарымшьеи уабдураа! – игәы иааҵаххны дҵааит, ирхьымӡошәа ирышьҭаԥало инеиуаз аруаҩ.
– Иуҳәахт уаргьы, – иҳәеит Дадлаҭ, – иумаҳаӡаци аԥсуа жәлақәа агыруажәла нҵәамҭақәа рыцҵаны ауахәамақәа рҟны ишҭаргалоз ақырҭуа апапцәа?
– Издыруеит, издыр, – иҳәеит иҵааз.
– Ажәла акәӡам аус злоу, досу милаҭс дзеиуоу ҳәа иидыруа убри амилаҭ датәуп, – даарылаԥшит Шьабаҭ, – абар Кәтолгьы ҳааит, – нациҵеит, раԥхьаҟа инарԥшуа.
Тҟәарчал ақалақь ахь имнеикәаны бнала ақырҭцәа ахьжәылоз иаагылеит Шьабаҭ игәыԥ назгоз аидарашьҭыхга
амашьына. Амрагыларатәи афронт анапхгаҩцәа ишааз ала адырра нарыҭаны, џьаԥҳаныла рҽеиқәдыршәан, имԥшӡакәаны афронт ахь ицеит. Аҽаамҭанык еиԥшымыз аибашьратә хлымӡаах ианиеит араҟа. Ирбахьаз ақырҭуа еибашьцәа иреиуамызт уажәы иназҿагылаз, аӷа идгыланы Аԥсны ахәаҽра зҽазкны иааз аукраин еибашьцәа. Урҭ рымалагьы иҟамызт, ақырҭуа еибашьцәагьы рылан, ҳәарада, аҵлақәа ирықәтәан ахысыҩцәа, «Белоколкотки» ҳәа изышьҭаз. Аԥсыуак ицәаара аарбаны рхыҭҟьара иадмыргар руӡомызт. Еишьҭаԥсаны иаауаз автоматтәқәеи, ахыршәгақәеи, агранатршәгақәеи рхымцақәа адәышкәаӷьазқәа цәыжәжәа иқәырҵон, абна ҽыҭқәа еилаҟәыбаса иргон. Ҳара ҳаибашьцәа хыԥхьаӡарала ишырацәамызгьы, мгәацәаҳәазарала мацара ицаны аӷа ихырӷәӷәарҭақәа цҟьаны ихынҳәуан, аха уаҳа ԥхьаҟа цашьа рымамызт. Ашышкамс реиԥш аӷа ир хаҭәаауан. Қьырала иаагаз аукраинцәа ракәын аԥхьа иаҿарыжьуаз.
Аӷа ихырӷәӷәарҭа еиҳа иахьыӷәӷәаз иазнеит Шьабаҭ игәыԥ. Ажәылара ҟарҵаанӡа:
– Шәара жәаҩык арӷьарахьала, шәара хәҩык – армарахь, шәара аҩыџьа ҳәазарыла шәцаны арӷьарахьтәи аҵлақәа ирықәтәоу прибалтикатәи аснаиперцәа рҭархара, шәара ҩыџьа ҳәазарыла шәцаны армарахьтәи аҵлақәа ирықәтәоу прибалтикатәқәа рныхра, – абас иааԥҵәҵәа-ааԥыҵәҵәаны адҵақәа ҟаиҵеит Шьабаҭ. Урҭ мԥшӡакәаны рыдҵақәа рынагӡарахь ианца, аӷацәа аибашьра хлымӡаах рзыҟаҵо, ахырӷәӷәарҭахь джәылеит Шьабаҭ иаанхаз иеибашьцәа рыла.
Шьабаҭ игәыԥ цхыраара иааит ҳәа злаҩны иҟаз уатәи ҳаибашьцәа еиҳагьы иацԥыҳәаны, афронт ырҭбааны ижәылон. Шьабаҭ игәыԥ аӷа ихырӷәӷәарҭаҵәҟьа ианажәла, аӷа ир зегьы уахь еихеит. Уи рхы иархәаны адҵа зиҭаз еиҳа аҽҟьарҭа роуит, рыдҵақәагьы рынагӡара иаманшәалахеит. Уаанӡатәи уатәи ҳаибашьцәа арыӷьарахьалагьы арымарахьалагьы аӷа итыл ахь ииасын, ацхырааразы иаауаз ақырҭуа гвардиаа ааныркылеит, аӷа ир ҳара ҳтәқәа рмацәаз иҭакхеит.
Иаарласны арӷьарахьгьы армарахьгьы аҵлақәа рҟынтәи ахымца аузышьҭуаз, ԥсаатәқәаны иларышьҭуазшәа, иалҟьа-алҟьаны ҵаҟа ишлеиуазгьы гәалҭеит Назира.
– Шьабаҭ, аҵлақәа рыла шәарҭа ыҟам уажәшьҭа, – наиҵалҳәеит аамҭацк ԥшааны.
Уи аҭак аҳәаха имаӡамызт Шьабаҭ. Алаапк алашәага ирылаланы ианрылагьежьуа аиԥш, аӷацәа еилырхаауа дрылан. Назира зны арӷьарахь дцо, зны армарахь диасуа лхысрақәа еиқәтәомызт. Ргәыԥ аибашьцәа уи дахьцалакгьы дрыхьчон лаԥшыла, аха лара далашыҩкны иахьахлырҟьозгьы ыҟан.
Аибашьраҿы ианаҭахха аамҭазгьы шьҭахьҟа уцароуп, аҭагылазаашьа гәаҭатәуп ԥхьаҟа ацаразы. Назира илызгәамҭаӡакәаны ԥхьаҟа иахьакәымыз лшьапы еихылгеит, ҩыџьа аукраинцәагьы дрымпыҵашәеит. Данаахьаԥш, Шьабаҭи егьырҭ агәыԥ аибашьцәеи дырцәыхараны аӷа инапахьы дышнанагаз лбеит.
– Шьабаҭ! – лыҵәаабжь геит.
Лнаҩсҟа аӷа ир рыҩныҵҟа иҟаз ақырҭ еибашьцәа рахьынтә абыжьқәа ааилаԥсеит:
– Шьабаҭ Лашарба дыҟоуп, шәгәышәҽаныз, – ҳәа.
Шьабаҭ ихьӡи ижәлеи рдыруан Кәыдры инаркны Тҟәарчалнӡатәи афронтқәа зегьы рҿтәи ақырҭуа еибашьцәа, ирылаҩхьан аидыслара ӷәӷәақәа раан уаҩы дызмыхәоз еибашьҩуп ҳәа. Иӡбахә раҳар аҩ иҵалон.
Назира лыҵәаабжьы Шьабаҭ зынӡаск деиланахәеит. Дыԥеит дышзахәоз уахь. Аха лара лҟны днаӡаанӡа ԥшь-ҩык адауаԥшь иаҩызаз аукраин еибашьцәа неигәыдлеит. Ишьхәа даақәҵәиаан иҽиҟьеит, иаҳәызба ҵаргьы аус аируит. Афцырҟьа рызнеизшәа иззыҟалаз аԥшьҩыкгьы ааилаӷызын илеилаҳаит. Ари збаз, Назира лнапқәа ырҵәины дназгоз аҩыџьа, рнапқәа нарываҳан, лара дааныжьны рыԥсы ргеит. Ишәаҟьаны иқыџьқыџьуаз Назира арахь ддырблаҟьеит, ахқәагьы иааигәа имааиӡеит, аснаиперҳәсақәа усгьы аҵлақәа ирылшәшәаны икаԥсахьан.
Напышьашәалатәи аибашьра аанкылан қьыралатәи аукраин еибашьцәа амацәаз ишҭакхаз ангәарҭа. Рыбжаҩык нырҵәан, иаанхаз рыԥсы еиқәхарц рҭаххеит. Дара ркомандауаҩ адҵа ҟаиҵеит рабџьар шьҭарҵарц.
– Ҳара атәым дгьыл азы ҳҽаҳшьрым! – абас аҳәон ркомандаҟаҵаҩ идҵа.
Убас зегьы ааиқәтәон аамҭазы автоматхқәа еишьҭагыла иҭҟьеит. Адҵа ҟазҵаз аукраин командауаҩ дынкаҳаит.
Ихысыз адҵа иҟаиҵаз згәамԥхаз ақырҭуа еибашьҩы иакәын, патронада иааизынхаз иавтомат ихырууааны ианиршә, иблаҟьан, насҭха икаҳаит, иара инапқәа дырҩахеит.
Уажәазы наҟгьы-ааҟгьы ахысрақәа ирҟәаҵын, хәыҷ-хәыҷы иҭынчрахеит. Апозициақәа аҩбагьы иахьыҟаз иаанхеит. Ҳар иртҟәаз аукраинцәагьы ақырҭцәагьы аԥсуаа хҵәаны ҽыԥхьакра ицахьаз рыҩнык аҟны иааргеит, аха ақырҭцәа хазы уадак ахь инаргеит, аукраинцәа аҽа уадак ахь. Ҳара ҳтәқәа рахьтә иӷәӷәаны ирхәызи иҭахази алганы, еидарамҩангага машьынак ала тҟәарчалтәи агоспиталь ашҟа идәықәырҵеит. Агәыԥ аҟынтәи хҩык ҭахеит, ахәра зауз ҩыџьа роуп, аҭыԥантәи аибашьҩцәа рҟынтәигьы убас. Ақырҭцәа рганахь иҭахаз ҩынтә-хынтә рыла еиҳан, рыԥсцәагьы шеилажьыз ирхыҵны ицахьан, ихәыз тҟәаны арахь иааган. Ақырҭуа гвардиаа рпозициа рԥсахын, такәы рышьҭахьҟа инаскьеит, аԥсуаа цқьа рҽеибырҭаанӡа ақәылара ҟарымҵарц азыҳәан, ԥхьакырҭак аҟны тәарҭас иалырхит.
Иҭацәыз ҩнык амедеҳәшьа илҭыԥны идырхиеит иаарласны. Имаҷны ихәыз рыҭаны уахь ирышьҭит амедеҳәшьа Ната Лагәыҭбеи уи цхырааҩыс Назира дналыцҵаны (Назирагьы илҭахын ахылаԥшра ҷыда, дытҟәаны дыргырц ианаҿызтәи лшәаӡыӡара макьанагьы илхымҟьацызт).
Абарҭқәа рышьҭахь, Шьабаҭ игәыԥи аҭыԥантәи аибашьцәеи рҽанааизырк:
– Ҳгәыԥ ҷыда хазырҭәаарц зҭахыда? – ҳәа ибжьы нарылаиргеит Шьабаҭ аԥсшьарахь рхы дырхаанӡагьы.
Ирацәаҩхеит иалҵны зҽеидызкылаз аҭыԥантәи аибашьцәа рахьынтә, аха Шьабаҭ зегьы дрықәшаҳаҭымхакәаны, блала днарылаԥшны хҩык аарылԥшааны игәыԥ иналаиҵеит. Иззыԥшыз аԥшыхәцәа анааи, аӷацәа ҳара ҳтәқәа қәылар ҳәа ишәаны рыҽшыԥхьаркыз анырҳәа, аԥсшьара рырҭеит ԥыҭрак.
Иахыҵыз аԥсуаа рыҩнқәа ааигәа-сигәа игылан. Урҭ рахь рҽыршеит, Шьабаҭгьы игәыԥ ҩын ҭацәык ахь игеит. Аха акомандауаа рзыҳәан аԥсшьара макьана иҟамызт, атҟәацәа рҿахәқәа рҿыхтәын.
Шьабаҭ игәыԥ рыԥсшьарҭахь инаганы атҟәацәа рҿахәҿыхырҭахь дцеит. Аамҭа акыр цахьан аиԥш, уахьынтәи идәылҵыз акомандауаа рааԥсара ӷәӷәа рныԥшуан, рыԥсшьарҭақәа рахь иццакуан. Шьабаҭгьы игәыԥ аҟны дааины, џьара ихы нықәиҵеит, илацәагьы нҭааит. Уи минуҭқәак
ракәхеит. Аҭҳарцәҳәа ацәа далҟьаны дынхықәтәалеит. Дҩаҵҟьарцгьы даанаԥшы-ааԥшит, игәы ҭыҵны ицо. Унаиҿаԥшыр иудыруан дыҵзырҟьашаз ԥхыӡк дышналаҳаз. Аха дызлаз аԥхыӡ еибаҟәаҟәаран, данхықәтәала икәша-мыкәша уи ыҟамызт.
– Аҩсҭаа ихәхааит! – иҳәеит иара, игәы рҭынчуа, – ԥхыӡлагьы аибашьроума сызлоу.
Дгыланы дындәылҟьеит. Игәыԥ аҟынтәи имаҷны ихәыз ахҩыки Назиреи шыҟоу ибарц амедеҳәшьа лҭыԥ ахь дцеит. Абраҟатәи аҭыԥ абыржәоуп цқьа илаԥш ианыҵигаз. Рацәаӡак еизааигәамзаргьы, ихарабӷьараха аҩнқәа гылан, аха уаҩ дрыҩнаӡамкәаны, иҭацә-ҭацәӡа. Аӷа хәымга дрылало даналага ихҵәаны ицаз аҿаҩа қыҭақәа рахь аангыларҭақәак рыԥшааит.
Аҳабла хәыҷы аԥшра змаз ари аҭыԥ шәаԥыџьаԥла ибеиан, ашҭақәеи адәҳәыԥшқәеи аҳаскьын иаҵәеи, аииеи абаииеи рыла иқәҵан, аҩнқәа рааигәа-сигәа ишшәыр-шшәырӡа иҩеиуаз ашәҭҵалақәеи аҵла ҳаракқәеи реинаалашьа ауаҩытәыҩса еиҭеиҳазшәа абна ҽыҭқәеи дареи еихашьшьы иҟан. Илаҟәхьаз ааԥын мрахаа ари аҭыԥ иахьалаԥхоз угәы омашәа ихнахыртә аԥсабара еилыбзаа-еилыбзаауан. Ана-аратәи аҩнеихагылақәа рашҭақәа аҳабла хәыҷы хырҷагас иамазшәа, ԥшшәеилаԥсаны иубон.
Шьабаҭ дзызнеиуаз аҩны агәарԥ дҭалаанӡа ахышьҭақәа зынпыҟҟалаз аџьҵла агәыцә жәпамҟәыџь иҽыназаигәатәны дхәыцуа дааҭгылеит: «Абри аҭыԥԥшӡара ҳалакны ҳандырҵәац иаҿын ақырҭуа гвардиаа, аха иҟаҳҵаз ажәылара рзымычҳакәаны инаскьеит. Ҳаԥсқәа ааиҭаҳкып, нас идҳарбап ҳџьанаҭ дгьыл изабалак иркәаҳар шамуа, атәым уаҩы дшаднамкыло.»
Абас данхәыцуаз Шьабаҭ, игәаҵӷа џьара икылҵәаны ицозшәа ибеит ақырҭуа фашизм Аԥсны иазаанагахьаз агәаҟреи арыцҳарақәеи игәаларшәо иҿанааиха: асабицәеи абыргцәеи рыԥсқәа рхыхра, неилыхрада аҳәса цәгьацәыԥхамшьарыла рызныҟәара, зцәазтәым аҳәса рымгәақәа ҭырбганы ркажьра, ахацәақәа рнышәнап дара рнапала идыржны иҭажьны анышә рықәыԥсара. Убарҭ ирҷыданы, изааит Лаҭа аӷацәа икарыжьыз ԥшьынҩажәаҩык иреиҳаны изҭаз аҳаирплан иҭаблыз ррыцҳашьара. Илымҳа иҭаҩуазшәа ибеит ахәыҷқәа рыҵәаабжьқәеи агәаҟбжьқәеи.
Игәы ааԥсахны агәарԥ аҟынӡа днеит. Ашҭа данынҭаԥш, агәашә рацәак иацәыхарамкәаны ацамет хыргьежь зхагылаз аҵеиџь инавакны игылаз асқам хәхәа ҩыџьа аҳәса ахьықәтәаз днарзыԥшит. Аа, Назиреи амедеҳәшьеи ахьракәу! Игәы ааҟәандахан, игәхьаақәа инмырԥшкәаны дара рахь дааццакит.
– Аа, Шьабаҭ сашьа! – лҳәан, даагәырӷьаны днеиԥыххылеит Назира, лнапы ҳалалқәагьы наикәлыршеит.
– Бышԥаҟоу, Назира, агәшәарақәа бзыниаз бхыԥсаахьоу? – бла разыла дналзыԥшит Шьабаҭгьы.
– Сыԥсы анеиқәурха, уажәшьҭа исыбаргәузеи. Уааи арахь, уаатәа, – асқам ахь даалыԥхьеит.
– Ара иҳамоу зыхәрақәа маҷу аибашьцәа хар рымам, инагыла-аагылоит, – лҳәеит Шьабаҭ иахь, урҭ хьаас ишимаз дырны, амедеҳәшьа Ната.
– Ааи, Назиреи бареи шәнапы иануп. Назира дмедеҳәшьам, аха днабыцхраалап.
– Дмедеҳәшьам, аха сара саҵкысгьы дхәарҭоуп, ахәцәа рзын убасҟак дыцхырааҩуп, лнапы хьума ҳәа сгәы иаанагалоит зны-зынла рыхәрақәа анҿалҳәо, – Назира даалзыгәдууит Ната.
– Баҟәымҵуеи, џьыбшьҭ, сырҽхәара, – лнапы аалҟьашәа луит Назира, нас Шьабаҭ иахь даахьаҳәын:
– Атҟәацәа ирҳәозеишь, Қырҭтәыла аиааира агоит рҳәама? – дизҵааит.
– Мхедрионираа роуп Очамчыра араиони Тҟәарчали еиҳарак иҳабашьуа, урҭ реиҳабы Џьаба Иоселиани дыршәиуеит, амала атҟәацәа рахьтә ҩыџьа шәанцәоуп, урҭ ажәак џьеи изырҳәап дахьшәануоу азын. «Ҳақәшәеит, ҳадреибашьит ҳәа ауп ирҳәо, уаҳа даҽа ажәакгьы ацырҵом урҭ аҩыџьа.
– Егьырҭ? – деиҭаизҵааит Назира.
– Егьырҭ ашәиԥшьирақәа ишьҭарҵошәа ҳдырбоит Қырҭтәыла аҳәынҭсовет аиҳабы, ҳара иахьҳаҳауа акәхап. Аукраинцәа ирҳәо акоуп: «Ԥарарҳара ҳааит!»
– Аукраинцәа сыздырам, аха ақырҭцәагьы, агырцәагьы, ашәанцәагьы акоуп изызхәыцуа: «Аԥсны дгьыл, аԥсуаа рыда!» – даақәыԥсычҳаит Назира.
– Қарҭынтәи еибашьра ҳәа арахь иаагоу зегьы Аҟәеи Гагреи нхарҭас ишәаҳҭоит ҳәа идыргәыӷыз роуп, рҳәоит. Амала Гагра ҳаӷацәа ирымырхижьҭеи ашәара ирызцәырҵыз иеиднакылан, ала шламхара илаханы иҳажәлеит, измааноузеишь? – дҵааит Назира, лгәы рзыԥжәо.
– Измааноу еилкаауп, – иҳәеит Шьабаҭ, – Аԥсны еиҩыршарц рҭахуп.
Гәмысҭа аӡиас инаркны наҟ аԥсуаа иҳазныжьны, арахь Аҟәагьы налаҵаны наӡаӡа дара иртәыртәырц.
– Нас, ус аныҟарҵалак абжьыуаа ҳандырҵәаӡарц ргәы иҭоума, мамзар ҳабаргои? – Ната аполитика лҽалалгалеит.
– Изҭаху Гәымсҭа анырцәҟа шәца рҳәаргьы ҟалоит, зхәышҭаарақәа ззынмыжьуа тәыс иҟаҵаны ршьапқәа рыхәда инхыршьырц, – игәы инамырҳәо аҭак ҟаиҵеит Шьабаҭ.
– Тәыс ҳҟарҵар аҵкыс аԥсра еиӷьуп, – даагәынқьит Ната.
– Уи ауп ирҳәо ҳаибашьцәагьы, – нацылҵеит Назира, – аԥсуа еибашьцәа рыдгьыл рхы ақәырҵоит, убри ала ауп жәаҩык ҳара ҳаибашьцәеи ҩынҩажәаҩык ақырҭуа еибашьцәеи анеидыслалак, аҩынҩажәаҩыкгьы зеилырцҟьаауа.
– Уаҳа ԥсыхәа ыҟам ишыжәбо, ҳадгьыл анаҳмыхьча, ҳтәитәыхцәахоит, – ихы ааларҟәшәа гәынқьрыла дцәажәон Шьабаҭ, уааизыӡырҩыр абри дбыргума уҳәарын.
Аибашьра иаҿагылаз аԥсуа ҷкәынцәа, аибашьра иаӡрыжәын, рҿаратә ҟазшьагьы рыԥсахит, рцәажәарагьы зынӡаск даҽакхеит. Уажәы Шьабаҭгьы аибашьра ҟалаанӡа дызбахьаз, иацәажәахьаз аӡәы дибазҭгьы, ари Шьабаҭ Лашарба қәыԥш иоуп ҳәа агәра узирхаҵомызт. Ицәажәарадагьы, иҭеиҭыԥшгьы зынӡаск аҽакын. Иӡын хылԥа ихихижьҭеи акыр шыҵуазгьы, ихахәи иԥаҵеи еиныланы иҿачын, ихахәы хылԥа хәбабак ихазшәа, еиларша-самсалуа ихагәҭахь иқәырчаан. Алахьеиқәҵара иашьцылаз ила ҭбаақәа, анкьатәи рҭыԥаҿы иҟаӡамкәан еиқәышьшьы, еиҵалазшәагьы иубон. Аидысларақәа раан зынӡаск даҽакхон урҭ ила гәыразқәа: ишаҟьшаҟьон, ибзарыбзаруан, рыҭра иҭыԥаны, икәицны аӷа илақәа ҭырблаарызшәа изыҭрысуан. Аибашьра иарҵәхьаз имахәҿақәа, алакә аҿтәи идауы махәҿақәаны аӷа ихәламшәа анырхәаҽуаз, аӷа иԥсы илшәшәаны, имахашьаха аҽоунашьҭуан, иабџьарқәа ихьырҩрны икаҳауан. Убри азы акәын Шьабаҭ Лашарба дызлоу аԥсуа ар шырҿагылаз анраҳалак, ишәаҟьаны харабӷьара изцоз аӷа ир.
Аҩнеиҩныҵҟа аҟынтәи ахәцәа аӡәы ибжьы геит «аӡы» ҳәа.
– Аӡба иакыз ҟалеит, – дҩаҵҟьеит амедеҳәшьа лаԥхьа Назира, – сара сцоит урҭ рахь, – дыццакны лҿыналхеит.
– Ната, – иҳәеит Шьабаҭ, Назира данынаскьа, – медеҳәшьак леилкаарала бара дышԥаббои Назира, лҭыԥаҟны дааирушь, ашәара бааԥс илхылгаз злаҟаз ала?
– Хар лымаӡам, аҽа ҩымшҟа аҭынчра лҭаххоит, уаҳа акгьы.
Назира дхынҳәны данааи, ҷыдала дналыхәаԥшит, лҿанԥшылара аҭыԥаҿы ааира ишаҿызгьы ибеит.
– Баатәеи, Назира, аԥсшьара бҭахуп, – асқам ахь дааиԥхьеит.
– Ахәцәа ирҭахқәоу ыҟоуп, саргьы сбыццоит, ҳаицхыраап, – лҳәеит Ната лахь.
– Сара сцоит урҭ рахь, бара баатәа, ҳасас имала дынҳажьрым, – дыццакны дцеит Ната.
– Шьабаҭ, иуасҳәару иуасымҳәару ҳәа сзызхәыцуа ыҟоуп, аха иуасымҳәаргьы сгәы иҵагылом, – лыбжьы рацәак иҭымгакәаны, аха лҽаарлахҿыхны даацәажәеит Назира. Шьабаҭ дылзыӡырҩуа данаатәа, инацылҵеит: – арантәи рацәак набжьамкәаны ҳархәҭақәа руак шыҟаз салҳәахьан Ната. Сааҭқәак уажәаԥхьа уи архәҭа абра ҳааигәара ииасны ицон. Сахьынаԥшуаз даарылызбааит Шьарифа Аирымба. Сыҩны срышьҭаларц сҩаҵҟьеит, аха Ната даасымҵасын, быҩырц баҿуп, ибԥырхагоуп лҳәан, сылмышьҭит.
Шьабаҭ ҩныҵҟала дааҭрысит, аха Назира илбартә аиԥш акгьы инимырԥшит.
– Уигьы аибашьра дцану? – иҳәеит, ииҳәазгьы цқьа еилыргамкәаны.
– Ус ауп хымԥада, сахьынаԥшуаз ар рымаҭәа лшәын, автомат лыжәҩа ихшьын. Дызлаздырыз, лхы хтын, лҿаԥшыларала ауп. Бзауҭ данҭаха ашьҭахь, ларгьы еибашьра дцеит. Ус ауп сгәы ишаанаго, – дцәажәон Назира, аха Шьабаҭ иаҳаз ари ажәабжь шԥаидикылари ҳәа лымкаала дизҿлымҳан.
– Ааи, ааи, сара исҳәахьеит… – уа иҽааникылеит Шьабаҭ.
– Издыруеит, Ахра иоуҳәахьан Бзауҭ иԥсыбаҩ иан лынхарҭаҿы иааганы анышә иамоудаанӡа дубарцгьы шуҭахым. Убри азы акәын дшызбаз уасҳәару иуасымҳәару ҳәа сзырлакҩакуаз. Уеизгьы сгәы иҵамгылеит, – лылахьгьы ааиқәылҵеит Назира.
– Назира, бара урҭқәа зегьы рызхәыцра бааҟәыҵны, бхы бааиҷаҳа, – дцарц дҩагылеит Шьабаҭ.
Иҭыԥ ахь дцарц амҩа дықәнаҵы, Шьабаҭ хәыцырҭаны ихы иҭагьежьуаз Шьарифа лакәхеит. Ихгьы гәыбӷан аиҭон ус дахьыҟалаз азы. Дызҟәаҵхьаз, игәы зызирҭынчхьаз аԥҳәызба абас ихы дызҭагьежьуазеи? Иааигәалашәеит, абӷьыц хәыҷы анылзиҩыз аҭак изанылҵаз: «Ҩызак иаҳасаб ала зны иуасҳәахьан сгәы зызцо дышсымоу. Убри ашьҭахь абас сзуҩып ҳәа сыҟамызт». Убасҟан аиԥшҵәҟьа уажәгьы игәы иалакьакьо далагеит. Абри азыҳәангьы ихы дазгәааит: «Сеибашьҩы ӷәӷәоуп, аԥсраԥылаҩцәа сраԥгылоуп ҳәа зхы зыԥхьаӡо, зыԥсадгьыл ахақәиҭтәразы зыԥсы зҭиуа, ԥҳәызбак лзыҳәан сыԥсыҽхама?» – игәы дынҭахәыцын, ашацаҳәа имҩахь иҿынеихеит.
Игәыԥ рыԥсы ахьыршьоз аҩнаҟны данааи, аҟарул днеиԥыххылан, ар реиҳабы душьҭаланы абра дыҟан, уанимба дцеит ҳәа иеиҳәеит. Аиҳаб иҟны даннеи ихаҭыԥуаагьы агәыԥқәа ркомандауаагьы акы иалацәажәо еилатәан. Даарылаԥшит, аха аӡәгьы рылахь еиҵыхмызт.
– Узаҳҭахыз, – иҳәеит аҭыԥантәи абаталион акомандаҟаҵаҩ, Шьабаҭгьы данаатәа, – адырра ҿыц ҳауит. Иахьатәи ҳаидыслараҿы ҳаргьы феидак ҳзалымгаӡеит, аибашьцәа ԥыҭҩык ҳацәҭахеит, аха ақырҭуа гвардиаа
ирацәаҩны ирцәыӡит, ишудыруа аиԥш. Насгьы шьҭахьҟа имнаскьар ада ԥсыхәа рмоуит. Ари заҳаз Қырҭтәыла анапхгара уамаӡа рхы рыхнахзаап. Дара рҟны иҟаны ҳара ҳзы аус зуа рыла еилкаахеит аҽазыҟаҵара ҿыц ишалагаз. Қырҭтәылантәигьы ар рҿаархеит, аха еиҳарак ирацәаҩхаз Очамчыра акәша-мыкәша иҟоу гыруеи шәануеи реизгара иаҿуп, шәықәыргоит аԥсуаа, ԥхьаҟа идәықәлеит ҳәа рылаҳәаны абџьар ддыркуеит, рҳәеит.
– Еилкаауп, ҳгәыԥ зегь рыла ихианы иԥшуп, абџьари аџьаԥҳани ракәзар, иахьатәи ҳаидыслараҿы ақырҭуа гвардиаа ирымаҳхызи ҳара иҳамоуи ҳаибашьцәа реиқәыршәаразы егьымыцхәуп, – агәҽанызаара иманы даацәажәеит Шьабаҭ.
– Ааи, аха, изларҳәо ала, уажәраанӡатәи ҳамчқәа азхом. Аштаб хада аҟынтәи адырра злаҳарҭаз ала, ҳааигәа иҟоу абаталиони ҳареи ҳҽеимаадароуп, урҭ бџьарла имаҷуп ҳәа ҳаҳауеит.
– Азныказы иҳазхоит, нас ҳазҿагылоу ирымаҳхуагьы ҳзацлап, – ныбжьеигалеит акомандаҟаҵаҩ еиҵбацәа руаӡәыкгьы.
– Ус ауп, ҳабџьари ҳџьаԥҳани рхарҭәаагагьы ҳауеит еснагь еиԥш, – иааиларыԥсеит зегьы.
Ҩымш-хымш рыҩнуҵҟала Қарҭынтәи ԥыҭҩык ааргеит Қырҭтәыла анапхгара. Урҭ ирылан ашәарҭадара амаҵзуреи амилициеи ркурсантцәа, аибашьра зҽалазмырхәыцыз, абџьар зынӡаск знапаҿы изымкыцыз. Акурсантцәа ракәзар, абџьар рнапаҿы иркхьан, аха ахархәашьа зымҵаӡацыз ракәын. Иахьааиз, иҟаз анырба-ианраҳа, шәаӡыӡарак ишьҭнаԥааз рацәаҩхеит, еиҳаракгьы аҵыхәтәантәи аидыслараан дара рганахь аԥсҭбарақәа шырацәаҩхаз, аԥсуаа рганахь зыхьыӡ наҩхьаз аибашьцәа ӷәӷәақәа рылан ҳәа ираҳаз еиҵанарӷәӷәон.
«Бзиарак ыҟандаз зыԥсцәа кажьны шьҭахьҟа иеихаз ҳар ус рыхьуазма?» – ҳәа ацәажәарақәа ҵысит аӷацәа рыҩнуҵҟа. Ибналаны зышьҭахьҟа ицазгьы маҷҩымхеит.
Абри аамҭазы Тҟәарчалынтәи Кәыдрынӡа иеиҵыхыз афронтқәа рҟны аидысларақәа шцац ицон, Гәмысҭатәи афронт аҿы акәзар, еихсыӷьрак ыҟамызт азы, уахь иеибашьуаз ақырҭуа гвардиаа афронт иаҿыхны Шьабаҭраа ахьгылазтәи аибашьрахь раагашьа ыҟамызт. Аибашьрахь Қырҭтәыла зегьы ирзеиԥшу ааԥхьара ҟарымҵар амуит. Уеизгьы ааԥхьара иеизнагаз ақырҭцәа еихшаны Аԥснытәи афронтқәа зегь рахь ишьҭтәын.
Абас Қырҭтәылазегьтәи аибашьратә ааԥхьареи агвардиаа рыҩныҵҟа ашәаӡыӡаратә еилаҩынтреи ирықәыршәаны ижәылеит Шьабаҭ игәыԥ рҽызладырхәыз аҭыԥантәи абаталиони уи ааигәа иҟаз абаталиони. Хықәкыс иҟарҵеит абри аҳабла ԥшӡа ишеибгоу аӷацәа рымпыҵхра. Абраҟа агәыԥ ҷыда абаталионқәа рҽаарҟәыҭханы ижәылон, аӷа ипозициа ҭаԥҟаны, ицаны аӷа игвардиаа рышьҭахьҟа икылсны амца рыжәырҵон, аштаб аиҳабы Назиреи акомандауаҩ Шьабаҭи иаԥхьагылаҩцәан, арахь ала иеидылаз абаталионқәа жәылон. Агәҭа иҭахаз ақырҭуа гвардиаа ахымца иканажьуаз каҳауан, иаанхоз рабџьарқәа кажьны рнапқәа ирҩахон.
Ари збоз-изаҳауаз Џьабо Иоселиани, аҳәара ҟаиҵеит еиҳа иахьҭынчроу афронтқәа рҟынтәи агвардиаа арахь рхы дырхырц. Уаҳа ԥсыхәак шыҟамлоз збаз Қырҭтәыла анапхгара Иоселиани иҟаиҵаз аҳәара нарыгӡеит. Ҳара ҳтәқәа ирҿагылоз ақырҭуа еибашьцәа еиҳа-еиҳа ирацәаҩхо иалагеит.
Зҽеидызҵаз абаталионқәа еиҭа рҽеидыхны хаз-хазы итәеит, ақыҭақәа рахьынтәи ауааԥсыра ацхырааразы ирзаауа ианалага.
Шьабаҭраа ахьыҟаз ԥыҭк инацәыхарашәа итәаз уажәтәи аибашьраан зыҽрыдызҵаз абаталион дазааигәахон аиԥш, ихьӡ ҳәаны аӡәы лыбжьы геит. Иидыруа ԥҳәыс бжьуп, аха уи абжьы имаҳаижьҭеи акыр ҵуеит. Дааҭгыланы абжьы ахьгаз ашҟа данынаԥш, аҵеџь аԥхьаҵәҟьа ӡыла иҭәыз лведра наргыланы дышзахәо иара иахь даауеит Шьарифа Аирымба. Данизааигәаха, дааҭгылан:
– Шьабаҭ уоума, Шьабаҭ Лашарба?! – лҳәеит, аха анеигәыдхахалара лзымгәаӷькәаны лҽаанылкылеит.
– Шьарифа! – иара дааскьеит лара лахь, – сара исҭахымызт… аибашьра еилганы, нас… – уа дааҿахеит, илахь ааиқәҵаны.
– «Нас» уҳәеит, иацҵа иуҳәарц узлагаз, – лхы ааларҟәны ҵаҟа днышьҭаԥшит Шьарифа.
– Сара исҭахын Бзауҭ Гәдалааи бареи шәеицны шәызбарц.
– Бзауҭ адәы дықәыжьны уиԥырҵны умцаӡеит. Ԥсык ишихәҭаз анышә дшамоудаз иԥсаҟьаны аҿаҩа қыҭақәа ирылаԥсоу Ӡышқыҭаа сара сеиԥшҵәҟьа ираҳахьеит. Ҭабуп ҳәа уасҳәарц узҿыҭны уныскылеит. Саҭамзааит. «Нас» ҳәа иуҳәаз сара сзы иеилкаам, аха ус иҟазааит, – даахынҳәны лведрахь днеирц лҿыналхеит, аха даахьаҳәын: – Усзымдырырц акаасыгымхеит, уныҟәашьа алоуп узласдырыз, – даашьақәхашәа лҽаанылкылеит.
– Шьарифа, баангыли, иацысҵап нас раԥхьатәи сажәалагамҭа, – дналагеит Шьабаҭ, – сара исҭахымызт ббарагьы, баҳәарагьы, аибашьра еилганы Бзауҭ ибаҩ ааганы иан гәаҟ иахьаалҳәо анышә дамаздаанӡа уи иӡбахә. Уи сгәы ишҭоугьы бдыруазааит. Сара сгәы иаанагоит Бзауҭ дышҭахаз анбаҳа ашьҭахь ауп ҳәа ҳаибашьцәа банрылала. Абзиараз даҽазнынӡа, – имҩахь иҿынеихеит, уаҳагьы длызхьамԥшӡакәаны дцеит.
Шьарифа ԥыҭраамҭакгьы лведра дымҩахаӡакәаны ус дгылан. Зны Шьабаҭ дахьцоз дизыԥшуан, зных, илҭахыз акы лыцәкаҳазшәа ҵаҟа дышьҭаԥшуан, аҽазныхгьы лыблақәа кыдырхало хараӡа кәаԥк дазыԥшуан. Илшәыз ар рымаҭәа деиқәҟаца дҟанаҵон диашахәҵәаӡа дахьгылаз. Лаԥхьа еибартын. Лцәашәҵатәы аҩныҵҟа, ишшоуразгьы, аибашьцәа ахацәа реиԥш, маика заҵәы акәымкәаны ацәеиқәара ԥшшәы змаз амаӷракьаҿ кофҭа лыҵан. Хыхьтәи ар рымаҭәатә кьаҿ иҟьаҟьаӡа иаалыртӡомызт ианакәзаалакгьы, аибашьцәа ирбарҭахарц лҭахӡамызт еиқәарала иҭалаҳаны лаԥхьа иамаз Бзауҭ ипатреҭ хәыҷы. Уи дацәыԥхашьо, мамзаргьы ихьымӡӷылшьо акәӡамызт ирбаларц-ираҳаларц зылҭахымыз, иҵаа-ԥшаауа илыдымҳалаларц, агәырҩа даларымгалаларц азы акәын, уи аха злалымамыз ала.
Уи аҽны лара дызлаз абаталион аруаа аԥсшьара рыман, ларгьы лҽырхханы дыҟамызт, иқәыршаны ар рхылԥала иҭаҳәҳәаны илымаз лыхцәы ааулышьҭын, зныкны иԥаны ижәпаӡа лызқәа иқәсны илбаашьҭын. Лаԥхьа аибартра зылҭахымыз, аҽакгьы ыҟан. Аӷацәеи дареи реидысларак ашьҭахь аидыслараҿ иалкааны фырхаҵарала дахьеибашьуаз азы абаталион акомандауаҩ ҳамҭас илиҭаз анаган тапанча ахьлыҟәнызгьы рцәыԥхьалкуан иахьдуцәаз азы. Аха уи ус гәаныла, аҽа гәык алагьы илдыруан аибашьра аамҭа аан дыԥҳәысыз-дхаҵаз рзын анаган аҟәынҵара шыԥхашьарамыз.
– Ари бфырԥҳәысра иазкны ҳамҭас ибысҭоит! – иҳәеит усҟан абаталион акомандауаҩ, – хьӡы алабгааит.
Деигәырӷьеит Шьарифа лҳамҭа:
– Шәысмырԥхашьааит! – лҳәеит лара иааркьаҿны, лҳамҭа лыдкыло.
Уажәы, лведра даахарц лҽанаалалырҟә, лыхцәы былгьаны лаԥхьаҟа иниасит. Ларгьы лышьҭахьҟа илмыршәыкәаны лҿыналхеит.
Лҭыԥ аҿы днаӡаанӡа данԥшы лаԥхьаҟала даауан лацәажәара хҭеикуаны илдыруаз рбаталион аҿтәи аруаҩык. Уи сасра дцарызшәа мацқьашьацқьа иҟаз ар рымаҭәала деилаҳәан. Ишьаз амагәқәа лара ишылбахьаз акәымшәаны ицырцыруа кремла ирыцқьан. Иеиқәа аблуз ақәҵаны, иӡара ҭархханы амаҟаҟьаҟьа акәыршан. Уажәада иханы илымбацыз ар рхылԥа ҿыцк ихан, аҵыхәтәантәи аидыслараан аӷацәа рҟынтәи игазаап ззылгәахәыз.
– Мшыбзиа, Шьарифа! – иҳәеит данаалыдгыла.
– Бзиара убааит! – наиаҭалкит ларгьы дааҭгыланы.
– Бведра набыргылар ҟамлари?
Лведра наргыланы днеизыԥшит.
– Сара акыр ҵуеит балкааны сбышьклаԥшуеижьҭеи. Бхымҩаԥгашьагьы беибашьышьагьы сгәаԥхоит. Сара Алыбеи Махараа соуп. Ҳамҭас ибоуз бнаган тапанча аԥҳәыс лзы ихьанҭацәоуп. Сара смакаровка еиҳа ибнаалоит, – иааимӷыхны инаирххеит, – бара бнаган сара исыҭ.
– Иҭабуп! – деигәырӷьаны иааимхны лнаган наилҭеит.
– Бшеигәырӷьаз збоит, Анцәа дбеигәырӷьааит. Бара ӡаагара бышцаз збон, бшааиуа сара сыбԥыларц сҭаххеит. Саҭабҵома?
– Мап, мап!
Иара лведра аалымхны дналыцхынҳәит.
Абаталион Шьабаҭ игәыԥ рыԥшыхәыҩцәа рыла ирбон, ираҳауан ақырҭуа гвардиаа рхыԥхьаӡара ишазҳауаз, аха мышқәак рышьҭахь иаалырҟьаны имаҷхеит. Ҳара ҳтәқәа уи џьашьаны ишахәаԥшуаз адырра ҟалеит аԥсуа десантцәа Гәдоуҭантәи Тамшь иӡхыҵраны иҟоуп, убри арратә маӡақәа рахьтә ихадоу акы ауп ҳәа.
Абаталиони агәыԥ ҷыдеи ркомандатә еилазаара аилацәажәараҟны иӡбан ақырҭуа гвардиаа араҟа ижәыларгьы абаталион амчқәа азхоит ҳәа иԥхьаӡаны, Шьабаҭ игәыԥ Тамшьҟа адесант рыцхыраара иазцарц.
– Ҳгәыԥ аҿыцқәа зеибашьышьа ҳамбац рыла ихаҭәааит ишыжәбо, – иҳәеит Шьабаҭ игәыԥ ааиларгылан, – ҳамҩагьы хароуп, ҳара уи аӡбахә иҳаҳаз аиԥшҵәҟьа ҳаӷацәагьы ираҳаит. Уи џьашьатәӡам. Аԥсахҩцәа ҳара ҳзын аус зуаз дара рҟны ишыҟоу аиԥш, дара рзын аус зуа ҳара ҳҟынгьы иҟоуп. Араҟа иаҳҿагылараны иҟаз агвардиаа рыбжаҩык Тамшьҟа рхы дырхеит. Егьырҭ афронтқәа зегьы рҟынтәигьы уахь идәықәырҵазар акәхап дара ртәқәа. Аус хьанҭа ҳаԥхьа ишьҭоуп. Издыруада ари аус злымшо ҳәа зхы зыԥхьаӡо аӡәыр шәыҟазар, шәацәыԥхамшьан, шәҳалҵ.
– Ҳахиоуп!
– Ашәара ҳамԥын ахь иҟам!
– Укомандаҟаҵара ҳаҵагылоуп!
Абжьқәа ааиларыԥсеит.
– Зегьы амашьынақәеи атракторқәеи рахь! – адҵа ҟаиҵеит Шьабаҭ.
Аамҭацк ала аидарашьҭыхга машьынеи ар рымҩангага ацраҳәақәа змаз атрақторқәа ҩбеи дырҭәхьан.
Тамшь ианазааигәахоз адесант ӡхыҵхьан, ақырҭуа аргьы рыжәлахьан. Ааигәа-сигәа ҳар рбаталионқәа рҽеиԥшьны иӡхыҵыз адесант рыҽрымардахьан. Убра иҟалеит зеиԥш ҟамлацыз аибашьра хлымӡаах. Аибашьыга атехника зегьы ҭҟьон арахьгьы-уахьгьы, уи иаҷыданы напышьашәалатәи аидысларатә ԥсыҭбарақәа ыҟан. Напышьашәалатәи аидысларақәа рҟны ақырҭуа гвардиаа ирыхь
рзымдыруа хылагәыла иеилазҵаз ируакын агәыԥ ҷыда. Ақырҭуа ганахь иаарылаҩит Шьабаҭ Лашарба игәыԥгьы иаргьы абраҟа ирылагьежьуеит ҳәа. Еилкаан аҽакгьы, аибашьраҿы иӷәӷәаз ҳар хәҭақәа убархь рҽшеизыркуаз.
– Шьабаҭ! – арҵәаа ааҭлыргеит дышхәыз гәазҭаз Назира.
Усҟан амҩа хада ҳар рнапаҿы аагаразы аҵыхәтәантәи ашыҩкымҭа иҭагылан. Назира, Шьабаҭ лыбӷа дықәыжьны рылгара даҿын. Ҳара ҳтәқәа, Шьабаҭгьы игәыԥгьы нарылаҵаны, амҩа хада иангылахьан азы, дрылганы, акыр даагатәын.
– Маадан! – ибжьы иргеит Шьабаҭ бжьыхәанчала, – дсызҭархама сызхәыз?
Маадан афцырҟьа даҩызаха, даақәгьежь-ықәгьежьны, Шьабаҭ дызхәыз ауаҩымгәлыҿ дышьны дахькажьыз днеихаххын иабџьаргьы ихихит, иусшәҟәқәагьы иџьыба иҭигеит, акгьы имыхькәангьы ихы рцәигеит.
Уи иусшәҟәқәа рыла еилкаахеит уатәи ашьаарҵәыратә еибашьраҿы хадара азҭақәоз дшыруаӡәкыз.
Маадан дыццакит Шьабаҭ Назира длымхны иара диҵаларц. Ибон Назира лааԥсара лыхьӡаны Шьабаҭ игара шылцәуадаҩхахьаз, данаарыхьӡа, ахә иара изқәахь дҩаихеит.
Зымч каԥсахьаз ақырҭуа гвардиаа, агәыԥ «Мхендриониаагьы» нарылаҵаны, хадара рызҭоз ируаӡәкыз данҭаха, рхыҭҟьарақәагьы еиҳа имаҷхеит. Акраамҭатәи аибашьра ашьҭахь, ҳара ҳтәқәа аԥыжәара шыргаз ааԥшит. Абри аамҭазы Гәмысҭатәи афронт инамаданы Аҟәа аҩадахьтәи ахәыҳарак ақырҭцәа ирымпыҵакыз Ахыбаҩ акәша-мыкәша аибашьрақәа цон. Убарҭқәа инарымаданы ақыҭа ҳаракырақәа Шрома (Гәма), Каман, уҳәа рахь анеиразы аҽазыҟаҵарақәа ирҿын ҳар рыхәҭак.
Амрагыларатәи афронтқәа зегьы рҿы аиҿахысрақәа ишырҿыц ирҿын, ҳар рыхәҭак Очамчыра ақалақь иалаланы аӷа ааха ӷәӷәақәа иҭаны, ирзымгакәа ианыхынҳә ашьҭахь. Абарҭ ахҭысқәа зегьы рнаҩс, аԥсуаа еиҳа-еиҳа рымчқәа шыӷәӷәахоз рбон ақырҭуа гвардиаа, ашәаӡыӡарагьы роуа иалагахьан. Рымчқәа зегьы еилаҵаны ирымпыҵармыжьҵәҟьарц еибашьуан ақыҭақәа Цагьереи Цхьынҵҟар ҳәа усҟан изышьҭази рҟны. Ирдыруан урҭ ақыҭақәа анрыцәца, рнапаҿы иҟаз Очамчыра араион егьырҭ ақыҭақәа рымҟәыҵҟьар шыҟалоз.
Гәмысҭатәи ахырхарҭала еибашьуаз ақырҭуа гвардиаагьы ирбон Аҟәа ахахьтәи аҳаракырақәа аԥсуаа рнапахьы аагара анрылшалак нахыс Аҟәа рыцәцар шалшоз. Ари збаз Қырҭтәыла анапхгара еиҳа-еиҳа руаажәлар аибашьрахь реизыҳәҳәара аус еиҵырхуан. Аҟәа ақалақьи уи акәша-мыкәшеи инхоз агырцәеи Аҟәа уажәшьҭа ҳара иаҳтәуп ҳәа игәыӷны Қарҭынтәи нхара ҳәа иааны, иҭацәыз аԥсуаа рыҩнқәа нызкылахьази «шәеихароуп зегьы, мамзар, Аҟәа шәыцәцоит» ҳәа ирылагьежьны хаала-мчыла абџьар ддыркуан.
Амедеҳәшьцәа рҭыԥ ҳәа иазгәарҭаз аҟны дышьҭан Шьабаҭ. Тҟәарчалтәи агоспиталь ашҟа дыргар имуӡеит. «Сааԥсара сиааит акәымзар, сырхәит ҳәа скамҳар акәын» иҳәон ашьҭахь иара. Иварахьшәа амгәлыҿ итапанча ахы илҟьеит, аха иҩныҵҟа ԥхасҭак ҟанамҵаӡеит, кьылк иззынажьыртә аиԥш иҟамлаӡеит. Зегь акоуп мышқәак аиарҭа дылан. Нас ихәра аӷьара иалагеит, иқәыԥшратә шьа иарласит ишьапы ақәгылара.
Лассы-лассы иааиуан иара иҿы агәыԥ «Аԥсраԥылаҩцәа» аҟынтәи. Ирҭаххеит афронтқәа руак ахь еибашьра ицарц, аха мап ҳәа реиҳәеит Шьабаҭ, «сара сырхәит ҳәа афронт саҿыҵуам, уажәшьҭа лассы аибашьра сылшо сҟалоит, шәаасзыԥшы» иҳәеит. Назира ибара даннеилозгьы илцәиӡон Шьарифа ааигәатәи абаталион аҟны дыҟаны дырхәижьҭеи иара дахьимбацыз шыгәнигоз. Лассы-лассы иԥхыӡ далашәон лара, аха иааидгыланы иеицәажәартә димбеит ианакәзаалакгьы. Есымша хара-хара дивсны дцозшәа акәын дшибоз. Ишьапы данықәгылагьы иԥхыӡ даналашәалозгьы изымеицәажәаӡакәаны еиԥырҵуан, дзықәшәаз анаҩс иара иахь дхьаԥшырц лыдҵара дахьацәшәоз акәхарын ус дизырбоз. Дшырхәыз лдыруоу илзымдыруоу ҳәа акырынтә дхәыцхьан, ауаҩытәҩса ихы данамыхәо ауп ииҭаху еиҳа даныгәхьааиго. Назира лҟны уигьы цәыригомызт. Иара игәанала Шьарифа лбара мацара азирхарц иҭахын. Аха ега умҳәан ақәыԥшра ҟазшьа изааиуан – лҩызцәа аӡӷабцәа-еибашьцәеи лареи шеицугьы, абрысҟатәи ахацәа-еибашьцәа дахьрылоу азы хыбаарак ааизцәырҵуан, гәхьаак ишьҭан иааиԥырымҵӡакәаны, закәи ҳәа даназхәыцлак, Шьарифа лхыбаара акәын.
«Акәиц амцабз ду ахылҵуеит», сзызхәыцуа саарҟәаҵып, абзиабара акәиц сгәаҿы икәииӡа иҭасмырԥшып, амца ахылҵуа иалагар, изызку илырцәарц аӡы ақәылҭәар, уи аӡы акәиц арцәоит, аха сгәы ашабара азмырԥсасир ҟалоит» ҟаиҵеит. Зегь акоуп иқәыԥшрахь дхьамԥшзар ауамызт: Шьарифа лышколтә аамҭақәа раан, еиҳа-еиҳа аԥшра-асахьа шьҭыхуа ианлызҳауаз, имырҳәа-мырза игәы дышәҭны дҭазшәа анибоз, изакәытә аамҭа ссирыз дышьҭԥаа дызмаз. Уажәы урҭ аамҭақәа наиаҩсны ицаӡазшәа ибеит. Ихы дҩаханы ажәҩан днаҵаԥшит: «Иҟоуп уажәа Анцәа иҟынӡа ианынаӡо, – даахәыҭхәыҭит, – сара исҳәоит Анцәа уахь: – Суҳәоит абри аамҭа цәгьа лыԥхала далугарц Шьарифа!»
– Шьабаҭ, уажәшьҭа уԥшшәгьы ааиуа иалагеит, ус ами? – деихаччо дааидгылеит Назира, ҟәардә кьаҿык днықәтәо, хәыцрак дамҽхакны дшамаз.
– Аа, Назира, бзиала баабеит! Уажәшьҭа лассы снеиуеит. Бара бышԥаҟоу? – дҩалхаҵгылеит.
– Хар сымам, ҳгәыԥ зегьы уара ҳаузыԥшуп, иарбан фронту ҳахьуго ҳара ҳазыхиоуп, аха уара макьана афронт ахь уҳаццар ҳҭахым.
– Уи нас, саннеилак ҳахәаԥшып. Ҿыц ҳәа акрыҟоума, сара ара сыгҿахеит ишыббо?
– Афронтқәа зегьы рҟны аибашьрақәа шцац ицоит. Уажәазы еиҳа ишәарҭоуп Цагереи Цхьынҵҟари (Лашькьындари). – Нас даалахҿыххан: – Иахьа рациала дсацәажәон Шьарифа, угәабзиара дазҵааит, уахьырхәыз хьаас илымоуп.
– Уи лхабар ҳәа сара акгьы сыздырам, – иҳәеит иара, илҳәаз зынӡаск хьаас имкӡазшәа иҽлырбаны.
– Ахаан илхашҭуамзаап Бзауҭ идубалаз аџьабаа, аҽашьоукызар уи аҩыза аҟаҵара рылшомызт, иабгьы иаргьы ауаҩра ду ҟарҵеит, лҳәеит.
– Иҭабуп уи ахьылҳәаз, ҳара ҳуалԥшьа ҟаҳҵеит, ҳқыҭантәи аҷкәын адәы дықәҳажьуазма.
– Лгәы иҵхо дцәажәон лашьа Леон ихабар ахьылмаҳац.
– Москвантәи Амрагыларатәи афронт ахь адырраҟаҵара уадаҩуп уажәазы.
– Москва акәымзаап уажәы дахьыҟоу, Гәымсҭатәи афронт ахь даазаарын аибашьра шыҟалаз аниаҳа.
– Гәмысҭатәи афронт аҟны сыҟанаҵы уии сареи ҳаиқәымшәаӡеит. Уи азы ауп «Москвантәи» зысҳәаз, Назира. Афронт дахьамадаз аҭыԥ здырызҭгьы дсыԥшааргьы ҟаларын.
– Москвантәи данаауаз иҩызцәа аурыс ҷкәынцәақәакгьы ицны иааит, лҳәеит, еибашьра, аԥсуаа рнырҵәаразы ақырҭқәа шҳақәлаз анреиҳәа, лҳәеит.
– Анцәа ихьчааит ицны иаазгьы иаргьы, – иҳәеит Шьабаҭ.
– Агәабзиара уоуааит, ҳаузыԥшуп, – дцеит Назира.
Шьабаҭ, Назира дааиаанӡа хәыцырҭас Шьарифа дышимаз леиҳәазҭгьы, еиҳа игәы ирҭынчыр ҟаларын. Ауаҩы игәхьаау изааигәоу иҟны иҳәар, хьаартәагахоит. Уеизгьы Шьабаҭ, Шьарифа лыӡбахә ҽаӡәы иҟны иҳәарц зиҭахымыз ыҟан. Шьарифа дзызҳәаны дтәаз ауаҩы данҭаха, иара ибзиабара аӡбахә ацәыргара намысым ҳәа иԥхьаӡаны, еиҳаракгьы бзиа дшибоз лаҳәаны мап ахьицәылкхьаз азы. Абарҭ зегьы ааидихәыцлан, Назира лҟын уи аӡбахә ахьцәыримгаз азы диашоуп ҳәа ихы иԥхьаӡеит. Лара Назира лхаҭа лҽаарлахҿыхны Шьарифа лыӡбахә анцәырылгоз, иаргьы илыциҳәап ҳәа лгәы иаанагеит, аха иара акгьы анимҳәа уа лҽаанылкылеит.
Днаԥшы-ааԥшуа краамҭа дтәан Шьабаҭ, Назира данца ашьҭахьгьы. Иааихҭысхьоу зегьы игәалаиршәон. Иџьыба иааҭыганы иаҳәшьа хәыҷы Марфуша лпатреҭ днахәаԥшит. Аӷа иахь имаз агәаӷ иҿыцҳаҳараӡа иааилашит игәаҿы. Марфуша хәыҷы ашколахьынтәи данааилак убӷа сықәыртәа ҳәа дылкуан. Иаргьы мап мҳәаӡакәаны дҩалыханы ибӷа днықәижьуан.
– Сабоугои, ҳласба Тышәкәахь, сабоугои, ҳацгәы хәыҷы Ҵис ахь, – ашәа лҳәон, иара дыччон. «Аӡыхь сзаага» ҳәа анлеиҳәалак, леирыӡ хәыҷы лыманы ашәа ҳәо ӡаагара дцон.
«Абри ахәыҷ рыцҳаи, сандуи сабдуи цәгьаԥсышьа рызҭаз ҳар иреибашьуеит, сара ара стәоуп!» – Марфуша лпатреҭ иџьыба инҭеиҵан, дҩагылеит. Убасҟан данырхәыз илшәшәаз имч-илша зегьы аахынҳәызшәа ибеит. Дышиашоу икаруаҭ аҟны дааин, ар рымаҭәала иҽааилеиҳәеит, иарҭмаҟгьы аашьҭыхны дындәылҵит.
– Шьабаҭ, уабацои, аҽа мышқәакгьы ара аҟазаара ухәҭоуп, – инеихьынҳалеит амедеҳәшьцәа.
– Мап, сара сыбзиахеит, сыхәра наҟ-ааҟгьы ӷьеит, афронт сзыԥшуп, – иҳәан, даанымгылаӡакәаны дцеит.
Амра аҭашәамҭазы игәыԥ еизганы дрылатәаны драцәажәон Шьабаҭ, ахәра маҷқәа знызгьы аибашьра иазыхианы иааихьан. Аштаб хада аҟынтәи Цагереи Цхьынҵҟари (Лашькьындари) рҟны аибашьра хлымӡаах цоит ҳәа адырра ироуз иалацәажәон.
Лашькьындар (Цхьынҵҟар) ианааи ираҳаит ақырҭуа гвардиаа рхымҩаԥгашьа бааԥсқәа рыӡбахә: итҟәаны иргоз аԥсуа еибашьцәа атрактор иадҳәаланы ирҳәазо ақыҭа иалганы рыԥсы шырхырхуаз.
– Ари аҩыза Аџьынџьтәылатә еибашьра Дуӡӡа аан анемец фашизм иҟанаҵомызт, – игәы ԥыжәжәо ҿааиҭит Шьабаҭ.
– Уи аҵкыс излеиӷьузеи зцәазтәым аԥҳәыс лымгәа рҟьаны ахәыҷы длыӷрыхны лыԥсы анылхырхуа, – иҳәеит Маадан, ахәхәа дқәыԥсычҳауа.
– Игыгшәыгхо агыгшәыг аҵкыс деицәахоит, – нациҵеит Шьабаҭ.
– Сара исаҳахьоу жәдыруама, – даацәажәеит аҽаӡәы, – Гагра аӷацәа рымпыҵхразы ҳара ҳтәқәа анеибашьуаз, иршьыз ҳаибашьҩи дара ртәыки реиҭныԥсахларазы аидарашьҭыхга амашьына дақәҵаны ҳара ҳтәы данааргоз, завтомат зхарззала ихагылаз ақырҭуа еибашьҩы:
– Ыы, сара сушьырц акәызма, аа? Сара сушьырц акәызма, аа? – ҳәа шьапыла аԥсы дицәхасуан рҳәеит.
– Нас ақырҭуа диашошәа дирбоит Амраҭашәарахьтәиқәа, – даагәрымит аҽаӡәгьы.
– Ақырҭцәа риаша рҟьалагоуп, идырҟьалашагьы ԥшааны ирымоуп, – илаҳақәаз рыла лылаӷырӡ лӡамҩа иахьыжжуа, дыхшәааны ҿаалҭит Назира.
– Ақырҭцәа рымц рҿаԥыхаатәуп. Шәыхиоума? – Даарылаԥшит Шьабаҭ.
– Ҳахиоуп! – ецҿакны, бжьыкны иаархыҩит агәыԥаа, ишиашазгьы афронт ахь ицеит.
Атҟәацбыжьқәа, ахысбыжьқәа Аԥсны ишахыҩыц иахыҩуан: Тҟәарчал инаркны Кәыдрынӡа, Гәмысҭа аҩада хыхьтәи ацҳа инаркны амшын ахықә аҟынӡа, Ахбҩы аҳаракыра инаркны Шрома (Гәма) нарымҽхакны Аҟәа аҩадахьтәи аҳаракырақәа зегьы рҟны. Зегьреиҳа аибашьратә шьаарҵәырақәа цон Аҟәа иахыкынтәи аҳаракырақәеи Очамчыреи Аҟәеи еимаздо амҩа хадеи рҟны. Гәмысҭа аӡиас анырцәи аарцәи иеиҿагылаз аӷа ири ҳара ҳари ирыбжьан ааихсыӷьрак ҟазымҵоз атанкқәеи абзарбзанқәеи иҭдырҟьоз аснариад тҟәацрақәа. Аҟәа ахахьтәи афронтқәа ҷыдала акоманда риҭон Аԥсны усҟантәи анапхгаҩы Иреиҳаӡоу акомандаҟаҵаҩ Владислав Арӡынба, абжьыуаа рыфронтқәа рҿы командаҟаҵаҩ хадас дыҟан атәылахьчара уажәтәи аминистр Мераб Кьышьмариа, Гәмысҭатәи афронтқәа акоманда рырҭон Сергеи Дбари Муҳамед Кьылбеи, Аԥсны атәылахьчара Аминистр Сулҭан Сасналиев афронтқәа зегьы дырҭаауан, рациала аимадара иман абжьыуаа рыҿтәи афронтқәа рахьгьы.
Аҟәа аҩадахьала иаауаз ҳаибашьцәа ишрымчыз аӷа дыԥхьацо Аҟәа азааигәахара иаҿын, абжьыуаа рҿтәи аибашьцәа рыцхырааҩцәа ҟабардаа, адыгақәа, ачерқьезқәа, абазинцәа, ачеченцәа, Урыстәылантәи зхатәгәаԥхаралатәиқәа аказақцәа уҳәа зегьы рҽеилархәны амҩахада иазааигәахон. Гәмысҭатәи афронт аладатәи ацҳа рнапаҿы иааганы Учхоз аҳабла аӷа импыҵхра иаҿын Аҟәатәи абаталиони урҭ ирышьҭагыланы ацҳа иқәсыз 3-тәи абаталиони. Аӷа иеибашьцәа иарбан фронту рхы зқәыркра рзымдыруа еилаҭыруа инханы иҟан, рҽыԥсаҟьаны зехьынџьара иахьӡарц рҭахын. Иара убри аамҭазгьы Аҟәа анхара шәаҳҭоит ҳәа иргәыӷны еибашьра иааргаз ақырҭцәа рахьтә ибналаны афронтқәа кажьны ицоз рхыԥхьаӡара рацәаҩхон.
Аԥсуаа реиԥшҵәҟьа хацәнымырха иеибашьуаз зхатәгәаԥхаралатәиқәа афронтқәа зегь рҟны иубон, зхы ақәызҵазгьы маҷҩымхаӡеит.
Цагереи Лашькьындари рыҿтәи аидыслара хлымӡаахқәа ирыбзоураны арҭ ақыҭақәа ҳар рнапаҿы ианыҟала, Шьабаҭ игәыԥ иманы инхарҭа ақыҭахь дцеит. Ақырҭуа гвардиаа рымчқәа ирықәымгәыӷкәа шьҭахьҟа аихара иалагеит.
Шьабаҭ днаӡеит иҩны ашҭа аҟынӡа. Абар, данхәыҷыз дҭагьежьуа дызҭахәмаруаз рашҭа ҭбаа, уажәы аҳәира зхыҵәаны иҟаз, ӷәыла икәыршаны ахагыла змаз рҵеџь уажәы ахышьҭақәа анпыҟҟала ихырҩырны икажьуп, еилаҳаз раандақәа, ахәаци аҽа ҵиаа хыцәқәаки ргәылиааны ишьҭоуп, амандарина шьапқәа хыцә-хыцәӡа рыбӷьқәа еиџьыԥханы иҿышәшәоит. Днарылаԥшит иҿыцәааны иеилажьу рыҩны анырбылуаз амца иацәынхақәаз акәызҭхақәа, еизырҟәа-еизырҟәаны ишьҭоу ацәыцә еизыҵәақәа.
Илаԥш иааҵашәеит еилаблыз рыҩны инацәхыкны адгьыл агәқәа хԥа ылырчааны иахьыҟаз – иандуи, иабдуи, иаҳәшьа хәыҷи ахьамадаз. Иабџьарқәа ихыхны инышьҭаҵаны уахь днагәагәеит. Днеиуан ишьи-ишьи неиқәҵо акнаҳарҭахь днеиуазшәа, днеиуан деиҵаӷәӷәа, адгьыл
ааҳәны иқәыӷәӷәозшәа. Иандуи иабдуи ргәы инапы нықәишьын, рыгәҭа анышә иамадаз Марфуша хәыҷы лнышәнап аҿаԥхьа ахыгәҳәа днышьамхнышгылеит. Илаԥш иааҵашәеит лара иҵегьгьы данмаҷыз ибӷа дықәыртәаны дыҩуа ашҭа данакәшоз, лара «сабоугои?» ҳәа ашәа ҳәо ихәдаџьал данықәсуаз.
Иџьыба иааҭигеит аха ааиоур иааҭганы дызхәаԥшлоз Марфуша лпатреҭ. Акраамҭа имырҵысы дшахәаԥшуаз, илаӷырӡ илақәа ирҭышәшәаны акәаԥ-акәаԥҳәа аҳаскьынра инылаҭәаны иналаӡ ицеит. Убасҟан ижәҩану идгьылу изхылҵыз изымдырӡо, ауаҩытәҩса ибжьы аиԥш илымҳа иааҭасит:
«Афырхаҵа илаӷырӡ каҭәаӡом!»
Дааҭрысын, дҩагылеит, илаӷырӡқәагьы рҭыԥ изахымҵысуа илагәқәа рҟны иаанхеит. Апатреҭ иикыз днақәцәажәеит ибжьы ҳарамкцәакәаны:
– Сыбнықәуеит, саҳәшьа хәыҷы, бшьа кәапеила ишысто ала. Бшьа уа саауеит, аибашьра саҟәызхуа Аиааира заҵәык ауп, уигьы уажәшьҭа ихарахом!
– Шьабаҭ! – лҳәеит Назира иааигәара дааины, аха аԥсцәа ахьамадаз ахь дымнеиӡакәаны, – ҳаццакыроуп, ҳаӷацәа анаскьара иаҿуп, аха аҟәҟәаҳәа арахьгьы ихысуеит, хымцала рҭак ҟаҵалатәуп.
Лара дыццакны дцеит. Иара дааины ихихыз иабџьарқәа шьҭихит, дласынгьы ддәықәлеит Назира дызлацаз ала.
– Шьабаҭ, ухаҵкы ицаша сара, Анцәа уихьчааит, хымҩаск уааигәа инеираны иҟазар, сара сагааит! – ҳәа изҿыҭуа дыҩны иара иахь дшаауаз ибеит Шьыдгәа, Бзауҭ Гәдалаа иан.
Дналԥылан дааигәыдиҳәҳәалеит. Шьыдгәа лыла ахьҭоу умбо ашәы даганы дгылан, дааӷьаҵәыӷьаҵәит:
– Сара сахыҵны џьаргьы сымцаӡеит. Аԥсра сеилаҳауан с-Бзауҭ дышҭахаз ала ахы цаҳәцаҳә ансгәыдырҵа нахыс. Аха сышьра Анцәа иргәеимырԥхеит, срыцҳами. Уажәшьҭа аԥсра сҭахӡам, сыҷкәын ибаҩ сзааугаанӡа, ус аҟаҵара угәы ишҭоу сзаарыцҳаит Тҟәарчал иҟоу уани уаби. Нас ҳара ҳтәқәа шәнапала сышәшьы.
Абри аамҭазы агәақьҳәа ахысбыжь геит. Шьҭахьҟа ицоз ақырҭуа гвардиаа рснаипер аҵла дықәланы арахь дааԥшызаап. Ҩыџьа шеидгылаз аниба, дкылԥшны дхысзаап. Шьыдгәа, Шьабаҭ днаихьыҩрны днеизҟәыҿит.
– Иакәыԥ! – Шьабаҭ ибжьы иаҳаит Иақәыԥ, ашҭанҭыҵ агәыԥ ԥшны иахьгылаз. Урҭ ԥшыхәра идәықәырҵазгьы Шьабаҭгьы ирзыԥшын. Ҭарнаа Иакәыб иҟалаз баны, дыҩны иҿааихеит.
– Даҽаӡәгьы дышьҭых, Иақәыԥ, даҽаӡәгьы, – Шьабаҭ ибжьы иргеит.
Иақәыԥ данаахынҳә иаарылҟьаз Маадани иареи леибарҩны Шьабаҭраа иаарыдгылеит. Шьабаҭ аԥсы деиҵыхны адгьыл аҟны дышьҭеиҵахьан.
– Шьыдгәа, аԥҳәысеиба гәаҟ, – иҳәеит иааиз рахь Шьабаҭ, – лыҷкәын иԥсыбаҩ лашҭахь аагара шылгәыҵхоз лыдунеи лыԥсахит. Аҩны днаганы дыгҿашәҵа, агәылацәа ҳәа аӡәыр дыҟазаргьы шәаарыԥхьа.
Амш шьыбжьаарахьы инеиуан, аха амра уҽацәухьчартә ицаӡамызт, сентиабртәи аԥшахьы ԥсыршьага иаӷьцәамкәаны иасуан, аибашьцәа аргәыбзыӷырц аҭахызшәа рлымҳақәа ирҭахәыҭхәыҭуан. «Сишь, шәлымҳақәа кыдҵаны шәаасзыӡырҩишь» аҳәарц аҭахызшәа, инарҭас-ҭрысуан. Аԥша хәыҷы ҭрыс ирзаанагеит ладеи-ҩадеи – мрагылареи-мраҭашәареи зехьынџьарантә, бџьархкыс иҟоу зегь рыла ахысбыжьқәа, агәырӷьаратә хысбыжьқәа. Анахьынтә-арахьынтә иаарылаҩит «Аҟәа аӷа иҟынтәи ахы иақәиҭыртәит!» – ҳәа ажәабжь гәырӷьахә. агәыԥ «Аԥсраԥылаҩцәа» рабџьарқәа ҭыҟьҟьон, аха ауаҩытәҩса ишьразы акәымкәаны, ауаҩытәҩса ибзазара иазкны.
Абри аамҭақәа рзы Аҟәа ақалақь Аиҳабыра рыҩны аҿаԥхьа ҵәҩанҵәыҟа ахысрақәа ирҷыдангьы акәашареи ашәаҳәарақәеи еилаԥыххаз ақалақь дырлахҿыхуан. Мраҭашәаратәи афронт уажәшьҭа ифронтмызт, афронт ҟазҵоз ақырҭуа гвардиаа рабџьари, ирымаз аибашьыга техникеи, аџьаԥҳани кажьны ишзахәо шьҭахьҟа идәықәлахьан, амҩахада ала ԥсыҭбарада иахьынтәааз рцаразы азин анроу амҩахада ианыршәланы иблаҟьа-блаҟьо инанылеит.
Абжьыуатәи афронтқәа зегьы рҟны, ҳар рҿаԥхьақәа ҭацәуан, атрофеитә бџьари, аибашьыга техникеи, аџьаԥҳани реизгара иахьӡомызт. Бџьарҭырҟьарада изышьҭаланы ицоз ақырҭуа гвардиааи зны Қырҭтәылантәи арахь иааганы индырхаз агырцәеи ашәанцәеи иԥхеибаҵа реибашьцәа раԥхьа игыланы амҩахада иазцон. Аҟәа иаланхоз ақырҭцәеи, агырцәеи, ашәанцәеи Маҷаратәи ацҳаҟынтәи Кәыдрытәи аиҩхаала ацара азин анроу еижәыланы устәи идәықәлеит. Амҩахада ала Егры аӡиас ашҟа зхы хаз аушьҭын ԥырхага рымҭаӡакәаны. Аҟәа анҭадырцәы ахымш рҽны амҩахада зегьы аԥсуа ар рнапаҿы иҟан.
Кәыдры аӡиас ацҳа акәша-мыкәша ҳар аҽеидкылара иаҿын.
Абраҟа лахҿыхрахеит, гәырӷьарахеит. Абжьыуатәи афронтқәа зегьы рҟынтәи араҟа зҽеизызкуаз ҳаибашьцәа, Мраҭашәарахьтәи афронтқәа рҟынтәи ақырҭуа-ԥхеибаҵаҩцәа ирышьҭаланы иаауаз ирзыԥшын. Иҟалараны иҟан Амрагыларахьтәии Амраҭашәарахьтәии ҳаибашьцәа реиԥылара.
Еиԥылеит ҩ-фронт дуқәак рҿтәи ҳаибашьцәа. Наҟ-ааҟгьы агәырӷьаратә хымцала ажәҩан ҵырҟьеит. Агәырӷьаратә шьҭыбжьы амраҵәҟьа ааҭгыланы иазыӡырҩуазшәа рбон зегьы. Шьабаҭи Назиреи ахьгылаз даарыдыххылеит Ахра Махәышба, ԥыхьашәа зны амҩахада азааигәара инрыжьыз абаталион аштаб аиҳабы. Шьабаҭ днеигәыдхахаланы данааигәыдиҳәҳәала ашьҭахь, Назира лахь даахьаҳәит, Назира лылаӷырӡқәа нылҿаҳәҳәын, Ахра игәышԥы дныҵагылеит. Акраамҭа рнапқәа еикәыршаны игылан.
– Шәеигымхааит! – иҳәан, залпла ҵәҩанҵәыҟа автомат еишьҭаргыла дәықәиҵеит Шьабаҭ.
– Шьабаҭ! Сашьа Шьабаҭ! – лыхнытәи аԥҳәызба Асида Уанаба лакәын ар ирылҟьа-рылҟьо иара ишҟа иааиуаз.
Асида уажәы дцыркьӡомызт, ихәыз лшьапы бзиахахьан, абџьар даҵан, лшьапы аныбзиаха, еиҭах аибашьцәа рахь днеизаап.
Шьабаҭ, Асида дигәыдыҳәҳәала, лхы днагәӡит.
– Еиҭах афронт ахь бнеизаап, ирхәуаз ҳаруаа ус ҟарҵон, аха ахацәа рымацара ракәыз џьысшьон, аҳәсагьы ус акәызма? – аибашьра ҟалаанӡатәи иччашьа аацәыригеит уажәы.
– Шьабаҭ, сҩыза! – Шьабаҭ иҽааигәыдирхахалеит, Асида данырхәыз дызлаз аибашьцәа ргәыԥ акомандауаҩ Даҳ Иманба.
Урҭ еигәыдибаҳәҳәалон, нас зегьы еиманы ақырҭуа гвардиаа злацоз амҩахада ала Егры аӡиас шыҟаз рҿынархеит.
Шьарифа Аирымбеи, амедеҳәшьа Ната Лагәыҭбеи, Назиреи рмахәарқәа ркылеибашьҭны игәырӷьа-гәырӷьо Шьарифа дызлаз абаталион аруаа ирылагылан, иқәҵны ицоз ақырҭуа гвардиаа ирышьклаԥшуа.
Дыҩны дшааиуаз, Шьарифеи Назиреи даарываԥалеит Шьарифа лашьа Леон.
– Саҳәшьа хәыҷы Шьарифа! – дӷьаҵәыӷьаҵәуа дааигәыдиҳәҳәалеит, Натагьы лхы днагәӡит. – Нас инациҵеит: – Иҟоу жәбоит усгьы, Сталини Бериеи иааргаз, Шеварднаӡе игеит!
– Аӡы ахьышьҭрахь игьежьуеит! – нацылҵеит Шьарифа, лашьа дахьылбаз азы лгәырӷьаратә лаӷырӡқәа рыцқьо.
– Нас ҳаибабап, сара сызлоу агәыԥ ахь сцоит, – иҳәан днарыдҟьеит Леон. Аҟәа аганахьалантәи иааз аԥсуа ар днарылаԥшит Шьарифа лылаԥш кыдырхало:
– Иԥсы ҭазҭгьы абарҭ дрылагылазаарын! – хрыжь-хрыжь даақәыԥсычҳаит.
– Бзауҭ хәашабга Аиааира дахьӡазҭгьы, иареи бареи ега шәеибаргәырӷьарын, Шьарифа! Ҳбаталионқәа дәықәлеит, ҳдәықәҵа! – лҳәан Назира, Ахра ишьҭаланы рҿынархеит Натагьы лмахәар аанкыланы. – Натеи Назиреи, шәнеила ҳшәыхьӡоит, – даарыдгылан, Шьарифа лмахәар дааханы дааникылеит Алыбеи Махараа. – Абри акәын сыззыԥшыз. Цәажәахәырҭасгьы бгәы ԥысҵәомызт сеибганы сынхо снымхо ахьсзымдыруаз азы. Анцәа иҟынтә ҳаиқәхеит ҳҩыџьагьы. Зны-зынла санаабацәажәалозгьы «аибашьроуп уажәы хыс иҳамоу» ҳәа сабҳәалон. Аиааира аагеит. Уажәшьҭа ҳаиқәгәыӷуа ҳаҟазааит баргьы-саргьы. Исабҳәои? – дналҿаԥшит.
Шьарифа Аиааира ашьҭахь иқәҵуаз аӷацәа дахьырхьыԥшуаз ашәиԥхьыӡ рышьҭалҳәон Бзауҭ чарҳәарала дҭазырхаз иреиԥшытәны. Уажәы Алыбеи ииҳәаз зынӡаск лгәахьы инеиӡомызт.
– Макьана ҳадгьыл зынӡаск ицқьамхац, Аиааира нагӡа ҳазыԥшуп, – Алыбеи дааныжьны лҩызцәа днарыхьӡеит.
– Ибзиоуп нас, Аиааира наӡагьы рацәак бжьам, – ибжьы ныҵакшәа иналхьигӡеит.
Сентиабр ҩажәи жәабан Егры ацҳаҿы иангылаз. Ақырҭуа гвардиаа рхабаргьы ыҟамкәаны ацҳа иқәсны, Аԥсны аҳәаа ааныжьны ицахьан. Егьырҭ шықәсык зны уахьынтәи мчыла-хаала иаагаз ауааԥсыра рхылҵшьҭрақәа еицырхәхәа ацҳа иқәланы инеиуан.
Шьыдгәа лыҩны ашҭа ицқьашәқьаӡа иҟан, аԥҳәыс лнапы шагмыз мҩашьо. Акәасқьа ашәқәа ҟьаҟьаӡа иаартын, аха Шьыдгәа лыԥсыбаҩ аҩнаԥхьа ашҭа иқәдыргылахьан. Иацы зҵыхәа ԥҵәаз аибашьра хлымӡаах ашьҭахь, аԥҳәысеиба Шьыдгәа лынарцәымҩахь лынаскьагаразы ауаа шааиц иааиуан, аибашьра иахҟьаны иҭахаз Шьыдгәа, аруаҩык дҭахазшәаҵәҟьа ргәы далырсны иналхагылон.
Шьабаҭ Аиааира ауха ҵыхла Тҟәарчалҟа дцеит, уаҵәтәи аԥсыжрахь иан Машьқәалеи иаб Сасрыҟәеи има дцарц. Ашьыжь заа аԥсыжраҿы иааит. Аҳәсақәа неидыхәыҭхәыҭлон, акы ааибырҳәон, акы иалацәажәон, ахацәақәагьы неидгыла-ааидгыло цәажәатәык рыман, ирзымдыруаз акы рлымҳа ишҭасыз мҩашьо.
Тҟәарчалынтәи иааз аԥсы рхы-ргәы далхны ианааҭышәынтәала, хацәақәаки ҳәсақәаки рҽеибарк Сасрыҟәараа иаарыдгылеит.
– Сасрыҟәа, ухаҵкы сцеит, – иҳәеит, иаарыдгылаз рахьтә Бзакәыт Гәдалаа Шьыдгәараа руешьара даацәажәан, – абра уск ҟаланы иҟоуп. Араҟа уаргьы иуқыҭоуп, уагьбыргцәам. Акрубахьеит, акыруаҳахьеит, аибашьраҿгьы иулшоз ала ухы аџьыка ықәухуан. Уҷкәын иакәзар «Аԥсны афырхаҵа» ҳәа ахьӡ ҳаракы ихылоит рҳәеит. Шьыдгәа гәаҟ лыҷкәын Бзауҭ аибашьраҿы даныршь убри ицхыраарала дганы шәыуацәа рҟны дыжәжит. Излаҳаҳаз ала, уи иԥсыбаҩ ааганы араҟа иан хәашабга лывараҿы анышә иамеидарц игәы иҭоуп Шьабаҭ. Ус анакәха ари иқәӡааз аҩнаҭа шәџьабаа адуп.
Абраҟа дааҭгылеит абырг.
– Хабыгә, уххь згеит, иуҳәогьы саҳауеит, иҭабуп абас ҳӡырганы уахьҳахцәажәаз азын. Аха «уск ҟаланы иҟоуп» уҳәеит, изакә усузеи умҳәои? – абырг днеизыԥшит Сасрыҟәа.
– Убри ауп, Сасрыҟәа, сыззааиуа. Шьыдгәа лыҷкәын заҵәы Бзауҭ Гәмысҭатәи афронт данаҿагылаз, Шьыдгәа азаҵәра далганы, даакылҟьаны лыҩны-лгәара аусқәа ҟаҵаны, арахәгьы лзеилырганы дцон. Амна, – инацәа наирххеит Хабыгә, – ҳқыҭаҿтәи аҳабла Мкыдихәы инхо Бадала Аирымба иԥҳа, Бзауҭ дизҳәаны дтәазаарын аибашьра ҟалаанӡа. Бзауҭ данҭаха, абџьар шьҭылхзаап. Иахьа ланхәа лыԥсыжра аҽны шәыла дҭалаҳаны дааргоит дзызҳәазгьы иланхәахараны иҟазгьы лџьабарц. Убасҟан ажәақәак ҳазҳәа ҳәа уаҳҳәарц ауп ҳзааиз.
Ус, ҩыџьа аӡӷабцәа наҟ-ааҟ илывагыланы, ҷкәынцәақәакгьы нарышьҭагыланы, быргык илабашьа кны раԥхьа дгыланы ашҭа дааҭаргалеит Шьарифа. Ҭацамаҭәала деилаҳәан, амала урҭ, илхаршәыз акасы инаркны еиқәаҵәасамсалуа иҟан.
Ауаа насҭха-аасҭханы амҩа ҭбаа рырҭеит иааиуаз. Ари змааназ ззымдыруазгьы иаарызџьашьатәшәа, насҭха игыланы иԥшуан.
«Аҭаца» дааганы аԥсы дналхадыргылан, нас днаганы лхахьы илзылырххьаз аҭыԥ ахь днадыргылеит.
– Агәаҟразы иахьа иааиз, дадраа, – ибжьы нарылаиргеит Хабыгә, – ҳааизыӡырҩып Сасрыҟәа Лашарба, иҟоу еилкааны иҳаиҳәап.
Зегьы еиқәыӡырҩуа иаагылеит.
– Ажәлар шәхаҵкы, – даарылаԥшит Сасрыҟәа, – ишыжәдыруа аиԥш, ашьаарҵәыра аамҭа ҳҭагылан шықәсынаҟьаки ҩымзи. Аӷа хәымга аԥсуаа шьаҭанкыла Аԥсны дгьыл ҳанихырц хықәкыс иҟаҵаны дҳабашьуан. Аха, Анцәа имчала ҳадгьыл даныӡааит аӷа. Аԥсуаа шьала иҿырхит аӷа импыҵеихалаз Аԥсны азыбжа. Аиааира агара ихы ақәиҵеит Шьыдгәа лыҷкәынзаҵәы Бзауҭгьы. Ҳаԥсадгьыл инагӡаны ахақәиҭтәра анаиуаз аамҭақәа рзы ҳаӷацәа даладырӡит лара Шьыдгәагьы. Аха Шьыдгәа лыҩнаҭа ахәышҭаара мыцәаӡеит, дылзааит Бзауҭ изҳәаны итәаз Бадала Аирымба иԥҳа Шьарифа.
Аԥсы дышрымҵазгьы, рыҽрызнымкылакәаны рнапқәа ааинырҟьеит ԥыҭҩык. Зҭаацәа кажьны ицахьаз Бзауҭ иаб Џьансыхә ибӷа реиџьны ашҭа аҵыхәахь џьара аанда дадгылан.
Шьабаҭ иаб иааигәара дахьгылаз, ихы зеиуеитәра изымдыруа, зны деигәырӷьон зегь зеигәырӷьаз ари ахҭыс, зных хрыжь-хрыжь илыӷырӡқәа аанагон, урҭ, ари ашықәсан иҿачыз иԥаҵа змихыз иӡамҩақәа иҟәандаӡа ацәаҳәа анырҵон…
Шьабаҭи, иани, иаби еицны Шьыдгәа лыԥсыжраҟынтәи ианаауаз адунеи еиқәышьшьы иҟазшәа рҟыт-ԥсыт ыҟаӡамызт. Ашҭа ианҭала Машьқәала лыҽлызнымкылаӡакәаны «уаау! уаау!» ҳәа дхәаауа деиханы Марфуша хәыҷы дахьжыз адгьыл гәышьҭых лыҽнықәлыжьит. Сасрыҟәа игәы даакыдсыло уахь днеиуан, ибжьы ихәлаханы изҿымҭуа, илаӷырӡ иҿыҵҟьасаны ицо, Шьабаҭ дахьгылаз деиҭамҵӡакәаны ашыӡ зыхьыз иеиԥш деиҵасуа, дқьызқьызуан.
Агәыла ԥҳәыс ллаба налыҵыргәо дааит.
– Шәаагәышьама, шәара гәашақәа? Шәыӡӷаб хәыҷы Марфуша гәаҟ дшәеигәырӷьозар акәхап уажәы, лыԥсы шәрыцҳанашьагәышьоит абас шәахьыӷызыӷызуа, – лнапы рзыргьежьуа даарыдгылеит.
– Ибыхьзеи, шықәсык аҩныҵҟала беилаҳаӡеитеи, ди Гәаԥханашь? – лылаӷырӡқәа шылҿықәыз Гәаԥханашь дналызхьаԥшит Машьқәала.
– Агәырҩеи ашәаӡыӡареи саражәӡеит. Быҷкәыни быӡӷабцәа аҩыџьеи абаҟоу, иаҳҿагыланы еибашьуазар акәхап ҳәа сылақәа кны иааҭырхуан, – Гәаԥханашь лҵәыуабжьы иалыҩны акәын ишраҳауаз.
Гәаԥханашь Баалоу-ԥҳа зыхьӡи-зыжәлеи еидкыланы ирҳәоз ԥҳәысын. Лхаҵа Ҟаурбеи Андроуба аибашьра дуӡӡа иалахәыз иакәын. Ахәра ӷәӷәа иманы ауп уахьынтәи дшыхынҳәыз. Такәгьы днагәагәеит, кәасқьакгьы аргылара дахьӡеит. Уи моу, иҷкәын иԥҳәысаагарагьы ибеит, аха нас, уаҳа хара дзымцакәаны иԥсҭазаара далҵит. Убринахысгьы Гәаԥханашь аибара лынлмырԥшырц аусура дшаҿыц даҿын, даҿуп иахьагьы. Лыӡӷабцәа аҩыџьа рынасыԥқәа цәгьамкәаны ианылба нахыс «сыхшара рыла сгәы хәым» лҳәон, усшәагьы даарылаҽхәаны.
Лыхшара рынасыԥқәа дреигәырӷьо даныҟала, лықәрахьгьы такәы днеиуа далагахьан, аха лара еиҳагьы дҿахазшәа ауп лыҷкәыни лҭацеи дшаарывагылаз.
– Сан, быԥсы аашьала, млакы-хьҭакы ҳакыртә ҳаҟам, бхы збыргәаҟуазеи? – иҳәон лыҷкәын Мзалоу, дахьырашәоз лҽага кны данааивагылалак.
– Нан, усура мыцхәы ыҟаӡам, маҭакгьы аауцназгар, суцхраазшәагьы збалап, – арашәара дизаҟәыхӡомызт.
Аԥснытәи аибашьра иалагаанӡа, лыҷкәын иҟынтә лмаҭацәа акыр иҩеидасхьан, лара акыр днықәсхьеит уҳәартә еиԥш, лхахәы шлахьан, лӡамҩақәа акыҷрақәагьы рнылахьан. Аха дузыртәаӡомызт, лҭаца длывагыланы аҩнусқәа лыцҟалҵон.
– Сан, аҵларкәыкә абажә ианамысуа ахы ахьуеит ҳәа акы банаҿым бычмазаҩушәа аабоит, аус аныбуа бхаҿы акыҷырақәагьы цазшәоуп бхы шыббо, – дылхыхәмарлон Мзалоу.
– Уаб ԥсаҭашкәакәагьы дызгашаз ахәра иманы дшаазгьы, тәамҩахәык ҟаиҵаӡомызт, акәасқьа ҳзыргыланы имҩа дықәлеит, сара смаҭацәа ршьапы иқәыргыланы сынарцәымҩа сцароуп, – наиаҭалклон лара.
Дцалон лыӡӷабцәа рахьгьы. Уахьтәи лмаҭацәа еиҵбацәан аҩнтәи лмаҭацәа раасҭа. Убри акәхарын еиҳагьы хәмаррҭас изылкуаз. Рхы шьышьуа, ргәы шьышьуа данаарылатәалак, даргьы-ларгьы игәырӷьаҵәа еибарччон, еибархәмаруан. Усҟан лара лаҟара насыԥ змаз уаҩ дыҟамызт.
Аибашьра аныҟала нахыс лхалазаҵәык аҩны дыҩнаханы дыҟан. лыҷкәыни лмаҭа аиҳаби абџьар шьҭырхит.
Лмаҭа аиҵбы иани иареи Ахәҵа ақыҭан хаҵа ирымаз лыӡӷаб аиҳабы лахь илышьҭит.
Лымалаҵәҟьа дыҩнамхаӡеит Гәаԥханашь лыҩны. Лара дахьышьҭалоз луадазаҵәык ада акгьы дақәиҭымхеит – атәым сасцәа иҭдырҭәааит.
– Акәтыжь ҳаилаҳаит! – ҳәа лтәым сасцәа руаӡәк дылзынарышьҭуан, иавтомат ихарззала икны.
Ирызхап ззылгәахәуаз лыкәтқәа рыхәдақәа нхылыҵәҵәон. Илжәуан, илӡуан. Аӡыхагьы лымҭакәаны иааимырыжәжәон.
– Ашәишәижьы ҳаилаҳаит! – дылзааиуан аҽаӡәы, лыкәтқәа рдыхә ишалгахьаз збоз «лысасцәа» руаӡәы.
Акакала лшәишәиқәагь даарылгеит.
– Акәац ҳаилаҳаит! – дааҩналеит зны аҽаӡәы.
Гәаԥханашь аԥенџьыр аҟынтәи адәахьы дахьынаԥшыз, лықаблақәа иреиӷьыз ахәда хҵәаны еимакы-еиҿакны лашҭа инҭаргалан, ацәахыхра иалагахьан. Хәыҷ-хәыҷы ԥшь-шьапык зҵаз акгьы лызнымхеит лыжәхьеи иаҵаз аҳәыс хәыҷи рыда.
– Абри сыжәхьазаҵә шәаламкьысын, сҿы зырцәажәо иара ауп! – лҳәан, дшьамхышгыланы дрыҳәеит.
Мчыбжьык ааҵуаны, лыжәхьа иаҵаз аҳәыс хәыҷы шьны ашҭа иааҭаргалеит. Арҵәааҳәа дныҩныҵәааит Гәаԥханашь. Дыҩны дныҩнаххит луада руаӡәык.
– Бымшәан, быжә ыҟоуп, ҳәысдагьы ахш амҵуеит! – иҳәеит.
Иҟалҵахуаз, лызхара дҵәыуеит, уаҳа акымзаракгьы. Ажә хшык аамылхуан, лгәы аарбааӡон, ус днеиуан. Зны «лысасцәа» рҟны илымбацыз хаҵа патаз дук дрыцны иааит.
– Луада арбану ари аԥҳәыс хца? – даашаҟьшаҟьеит уи акәасқьа ианаадгыла.
– Амна! – иҳәеит ивагылаз агвардиауаҩ хаххала.
Иара амардуан дыҩхаԥалан, ашә ааимԥааны, аҭакәажә илзынханы илымаз ауада ҭшәа дныҩнашылеит. Гәаԥханашь дқәықәмашәықәмаха ауаџьаҟ хәыҷы дадтәалан, еидылгалаз мҿыссақәак ақәырчхьапны. Лыблақәа ҭырхаха иааҩналаз днеизыԥшит.
– Мзалоу Андроуба иан бара боума! – ацә цәыркша аиԥш, илақәа цәыркшаны иналылаирҟацеит, гәаӷла илҿаԥшуаз аӡы иҭганы аҟәара иқәдыршәыз аԥсыӡ аиԥш ихаҿы шьҭыԥа-шьҭыԥо.
Лыҷкәын ихьӡ ақырҭуа мпыҵахалаҩ иҳәазшәа анлаҳа, насгьы иҳәашьақәа анылба, зныкҟьара дыԥсит, деиҵақыџьқыџьуа дгыларц дҩеихеит, аха быҷкәын дышьны дыбзаазгеит ҳәа леиҳәарц иҭахызшәа илбаз, лымч зегьы аалылнаршәшәан, агылара ацынхәрас шьҭахьҟа ахышәҭра далагеит Гәаԥханашь. Иара, дҩалыханы дааиргылеит, дкамҳарц лмахәар шикыц икны.
– Мзалоу Андроуба бара быҷкәын иоума? Сбазҵаауеит! – лаԥшыла дифарызшәа дылҿаԥшуан.
– Ааи, сыҷкәын иоуп, аа нан, нан, ихьзеи сыҷкәын? – лыцхахә еихамгыло дизҵааит.
– Дбымбхааит! – дхәааит иара гыгшәыгҵас, длыгәҭасны лиарҭахь дыршәуа.
Гәаԥханашь лиарҭа днылаҳаит, аха аӷа хәымга ииҳәаз ала, лыҷкәын иԥсы шҭаз аалнырын, лыԥсы аалылалазшәа лбеит.
– Иҟалазеи, нан? – ажәжәаҳәа агылара даҿын, мчылашәа.
– Иҟалазеи бымбои, даҳҿагылоуп, ҳаишьырц иҭахуп ақырҭуа милаҭ дуӡӡа ахаҭарнакцәа. Ҳара уи ҳизнырҵәаӡом, ԥшь-миллионҩык иҟоу ақырҭуа милаҭ аԥсуа милаҭ хәыҷы ахаҭарнак ҳизнырҵәазом! – урысшәа ҟыжәбыжәла дцәажәон ари «асас», – цқьа еилыбкаауоу исҳәо? – еиҭах ибжьы нақәырӷәӷәаны длызҵааит.
Гәаԥханашь даалакҩакит.
– Уааишь уара ара! – ибжьы наиргеит ишьҭахьҟа.
Деиџьыԥ-еиџьыԥуа дааины дааидгылеит шәагаала рацәак иаумыз, бушлат еилаҳак дҭашьшьы, сабрадала зхаҿы ҭаҳәҳәаз аӡәы.
– Илаҳәишь лбызшәала, лыҷкәын данҳамԥыхьашәалак, уи харагьы ицашам, аҳәаҵыс хәылхны амца иҽҳәаҵаны ианырӡуеиԥш, дыӡны дуаркалеиуа дышлаҳҭо.
– Ииҳәазеи, нан, уара уаԥсыуазар акәхап, цқьа исзеилымкааит, урысшәа хәыҷык шеилыскаауагьы, Мзалоу иоума дызҿу, акы иӡуашәа, акы ижәуашәа ауп еилыскааз? – иааины еиџьыԥӡа идгылаз иахь даацәажәеит лара, макьанагьы лгәыҭҟьара шеиқәымтәацыз мҩашьо дбырџьнеиуа.
– Ишбаҳаз ауп, даҳкыр дыҽҳәаҵаны дааӡуеит, иҳәеит, – нас, иара иахь, – еилылкааит, батоно, – иҳәеит «батоно» иаурысшәа нацҵаны.
– Иҟаиҵазеи, нан, сыҷкәын, уиазҵааишь? – дааӷьаҵәыӷьаҵәит аҭакәажә.
– Дзыжәӡуа лаҳарц лҭахуп, – ауаҩцәылдыз днеизыԥшит асабрада зҿаз.
Уажәы, алацәгьа аӷьыч даанкыланы дыжәжәа дықәнаҵарц ианиҿаԥшуа аиԥш, дналзыԥшит иара.
– Дабаҟоу сҩыза, сҩыза гәакьа? Напышьашәала ҳаидыслараан, ишызбоз ихәламшәа ԥҵәаны дишьит, уи ҟазҵаз дызусҭаз абри сҵыхәахьча... – инацәа наиқәкны, нас дааҭгылан, – абри сҩыза, сарӷьажәҩа исеиҳәеит. Шаҟаџьара иӡбахә гахьоузеи ҳаидысларақәа рышьҭахь ҳнырҵәаҩы иакәны. Акыр илшо џьишьоит, иаҳҿагыланы еибашьуа аԥсуа, ҳашьхәа ишаҵаҳарҟьыцуа издырӡом.
– Нан, уара дудыруазма сыҷкәын Мзалоу?– асабрада зҿаз дизҵааит, ицәажәоз дизымӡырҩӡакәаны.
– Ыыҟ!– иҳәеит асабрада зҿаз.
– Быҷкәын бмаҭагьы диваргыланы деибашьуеит, бхаҭа бажәымҭа дырцәгьарц иҟоуп дара, ҳара ианҳампыҵашәалак, – даамақарын, ашәахь иҿынеихеит ауаҩыцәылдыз.
– Нан, смаҭагьы дудыруазма? – деиҭаҵааит Гәаԥханашь.
– Ыыҟ! – иҳәеит еиҭах асабрада зҿаз, уигьы ашәахь иҿынахо.
– Нан, уара ҳқыҭантәизар ҟалап, – наихьылгӡеит.
– Ыыҟ! – ибжьы лаҳаит абарҵахьынтәи.
Дук мырҵыкәа лыжә ахәаабжьы ҭахәаҽӡа илаҳаит. Ллаба лыцырхырааны абарҵахь дааццакит ларгьы. Агәашәнҭыҵ лыжә ахәда аԥҟара иаҿын ақырҭуа гвардиаа ҩыџьа, егьырҭ агәашә рҽыхшьны ркьатеиахқәа ԥыҵәҵәон.
– Аа, сыжәзаҵә, сыжәзаҵә! – арҵәаа ааҭлыргеит Гәаԥханашь.
Ауаҩыцәылдыз асабрада зҿаз дишьҭарԥало ашҭа агәҭа днеихьан. Агәашә аҟны зыхәламшәа ԥҵәо иччоз аӡәы даарылҵын, дыццакны амардуан днадыххылан, абарҵаҟынтәи арҵәаа ааҭзыргаз дналыҵаҳәҳәеит урысшәа бжамҽамла:
– Ибымбаӡои уаҳа, асас даҳҭоуп, аполковник, гость даҳҭоуп. Бҿы еихакы, акәымзар... – иавтомат агәыцә иахаз аԥса ахыцәқәҵарыра лгәышԥы иныҵеикит, – акәац деилаҳаит уи, – нациҵеит.
Уи аҽны нахыс зны-зынла ԥсыӡконсервқәак налымҵарыԥсон ԥсымшьҭыгас. Зны-зынлагьы инасҭханы инхоз, Сасрыҟәа ицҟарулуаз Шьыма Шәлымба хшык аалзааигалон.
Шьабаҭ иани иаби даарыцрымшәаӡакәаны дрылабжьо дрыцын Гәаԥханашь, рашҭа-ргәара еимдо, лаӷырӡыла
икәабо иахьықәыз. Иблыз рыҩны ацәыцәгьы инылагылеит, раандақәа усгьы мҿыс аӷацәа ирбылхьан.
Ҭагалантәи аԥшашәшәы аҿаанахеит амра аҭашәамҭазы.
– Нанраа, уажәшьҭа лассы илашьцоит, хьҭа хәыҷыкгьы аҿамлар аушам, аҩнынӡа ҳнашәышьҭ, ара иҟашәҵагәышьарызеи? – лыҩныҟа иналыԥхьеит аҭакәажә.
Гәаԥханашь лыҩны ианааи, ирбаз рзыџьашьахәшәа иахәаԥшуан. Лыҩны инавакны аргылагатә маҭәахәы хкыс иҟоу зегьы еилажьын. Ақәа, асы рԥырхагамхарц азы ашифер хыбгақәа хыхь ирықәын.
– Арҭ закәи, ди Гәаԥханашь? – изҵаара аҭак иаҳаанӡагьы ашифер хыбгақәа рахьтә иааимԥыхьашәаз акы нархырҩршәа днагәылаԥшит Шьабаҭ.
Алашьцара иахьаҿыз азы цқьа изгәамҭеит, аха шыргылагатә маҭәахәыз ауп иибаз.
– Иааганы абра еиларыжьуан аҩныргылага маҭәахәқәа. Зны еидарашьҭыхга машьына дук рыма иаакылсын, азна нақәыжьны иргеит, ари иаанхаз агара иахьымӡеит ауп. Уамак уаҩы имыхәақәоз амаҭәахәқәа даргьы-саргьы мҿыс иаабылуан, – наиаҭалкит.
– Ишар цқьа ҳахәаԥшып, иабантәааргеишь? – ихазы иҳәазшәа даацәажәеит Сасрыҟәа, аха даргьы ираҳартә.
– Исыздырӡом сара, анышә иагаша аҭакәажә, аха аҵәымыӷқәа рылҳәҳәо иҟақәоу рацәоуп, аҩнҭацәқәа рыбганы иааргон ҳәа ауп сшыҟоу, изхадырбгаз зыҩнқәоу здырхуада. Шәаалеишь, урҭ уаҵәы ижәбап, – аҩныҟа иналыԥхьеит.
Убри аамҭазы:
– Уа Сасрыҟәа! – ҳәа аӡәы ибжьы аагеит, Сасрыҟәараа рашҭа аҟынтәи.
Ишынеибаркыз уахь инаԥшит.
Уаха акәымкәаны, аибашьра ҟалаанӡатәи аамҭақәа раан акәызҭгьы, ибжьы акаҩҳәа иаагон – «Уарбану? Ара сыҟами!» – ҳәа, уажәы игәеиҵахарақәа зегьы изеицыланы даныҟаз, ииҳәара дақәымшәо, дахьынаԥшуазгьы алашьцара уаҩ далимбаауа даанхеит Сасрыҟәа. Амала цәышла-мышлақәак илаԥш иҵашәазшәа акы днахьыԥшит уахь дахьынаԥшуаз.
– Ара ҳаҟоуп, уарбану? – ҳәа ибжьы ааирган, ашацаҳәа уахь иҿынеихеит Шьабаҭ, иаб иҭагылазаашьа гәаҭаны, аҭак ҟаиҵома ҳәагьы дымԥшӡакәаны. Иабгьы уи днаишьҭалеит. Машьқәалеи Гәаԥханашьи ракәын абжьы ахьгаз иԥшуа иахьгылаз иаанханы иҟаз.
Ашҭаҿы ианнеи, инаидгылаанӡагьы ирбеит ажә ӷра аӡәы дшадгылаз. Уи дара шааиуаз аниба, дааццакны днарԥылеит.
– Сара соуми, Шьыма сами, Анцәа ду ҳаиҭеибаирбеит умбои, Сасрыҟәа! – иҳәан, дгәыкыҵәыкуа, инапқәа рџаџа дааигәыдиҳәҳәалеит Шьыма Шәлымба. – Уҷкәын деиқәхагәышьама, Анцәа иџьшьоуп, – Сасрыҟәа дааушьҭны Шьабаҭ ихатә ҷкәынак иеиԥш дигәыҵаҳәҳәа ихы днагәӡит. – Ее, Сасрыҟәа, шәанызба сара сгәырӷьеит, аха шәара шәгәырӷьо шәзалымҵгәышьеит ари аибашьра. Сгәы иалсит уӡӷаб хьырҵәаҵәеи, уани, уаби цәгьаԥсышьа ахьрырҭаз. Урҭ реиқәырхаразы сара исылшагәышьоз, урахә иреихсырц рҿынархозшәа анызба, ужәхьа аҳәысхәҷи иареи маӡала ирцәызгеит. Аҳәыс ҩеидасхьан, ихнарцәаауан усгьы, ианаҵнаца, сҭакәажәи сареи амла ҳанакы ишьны иаҳфеит, ашьҭахь ажә цәтәын, аҳәыс ԥшқа аҵоуп уажәы, абар даргьы, – иҳәан, ажәи аҳәыс ԥшқеи надирбеит.
Сасрыҟәеи Шьабаҭи ирдырит рыжә ӷра шакәыз аҳәыс хәыҷы зҵаԥало игылаз.
Шьыма, Сасрыҟәараа аибашьра ирзыннажьыз арыцҳара атәы иҳәо даналага нахыс зыхқәа ларҟәны игылаз аби аԥеи рыхқәа иаарҩахеит.
– Иҭабуп, Шьыма, – иҳәеит аб, иҿы ааихырԥхьаны, нас инациҵеит, – иаахәаны исзааугазшәа исыԥхьаӡоит, амала иумандаз уахь макьана, ҳара иаҳфашаз џьара акы ҳаԥшааларын.
– Иауазеи, Сасрыҟәа, жәык еиқәырханы исымоуп, уигьы хшык ҳнаҭоит.
– Шәара, зымала иҩназ абыргцәа аҩыџьа шәызлеиқәхазеи умҳәои, Шьыма! – дҵааит Сасрыҟәа ашьҭахьы.
– Ҳы, ҳы, – дааччашәа ҟаиҵеит Шьыма, – шәара ара шәшыҟамызгьы шәара шәоуп ҳаиқәзырхаз, Сасрыҟәа.
– Уи ишԥа?
– Шәфабрика аргылагатә маҭәахәқәа хлаԥшҩыс сышрымаз анеилыркаа, иҳаламкьысӡеит. Уимоу, чашылак, шьақарк, брынџьк ҳзааргалон, – уа иҽааникылеит Шьыма.
– Дара изларыхәоз аргылагақәа! – иааџьеишьеит Сасрыҟәа.
– Еилыскааит, – иҳәеит ибжьы аармаҷны Шьабаҭ, – рхазын ирҭахын!
– Шьабаҭ ишиҳәаз ауп. Ҳара иаҳҭаххоит Аԥсны анаагалак, рҳәеит, уара ихьчала, рҳәан, хьчас сҟарҵеит. Аԥсымыжда ҵаауп, сҭакәажәгьы саргьы убри ала ҳаԥсы еиқәхеит.
– Шәыԥсы ахьеиқәхаз Анцәа иџьшьоуп, сеигәырӷьеит ҳахьеибабаз.
– Анцәа дшәеигәырӷьааит, шәыргылагатә маҭәахәқәа рыла шәгәырӷьартә аамҭа ҟалааит.
– Шьыма, уаргьы-саргьы еимданы ҳшахылаԥшуаз инаҳагӡап, угәы иацәымӷымзар? – аҳәара ҟаиҵеит Сасрыҟәа.
– Мап сҳәахуама, Анцәа иҟынтә, аус еицаауртә еиԥш ҳаныҟала, – мап ахимҳәааит Шьыма.
Ашацкыразы дгыланы анышәынҭрахь дцеит Машьқәала. Иналгаз аҟәардә хәыҷы днықәтәаны лаӷырӡышла дылҵәыуон абырфын бӷьыц даҩызаха, иԥырԥыруа иҩназ лыӡӷаб хәыҷы Марфуша. Уи иналышьҭагыланы зиарҭа илҵыз аби аԥеи ашҭа инықәлеит. Иахьԥшуаз ирбон ашьхақәа рықәцәаҿы иҵыблаауа, еиҳа-иеиҳа иуаркалеиуаз шәаԥшьык, амра аманы ицәырҵырц шаҭахыз мҩашьо.
– Саб, – иҳәеит Шьабаҭ иаб дхьарԥшуа, – абас акәызма амра шгылоз аибашьраангьы?
– Ус акәын амра шгылоз, аха уи абаха уара иумамызт, умбои.
– Уара иубозу, саб? – деиҭаиазҵааит.
– Ала акгьы абаӡом, агәы анамыцхраа, сыҷкәын, абас аиԥш иккаӡа исымбаӡацызт, уи агәы сымамызт азы. Гәхьаак сышьҭан есқьынгьы, сгәы ашә аркуа шәылагылан Марфа гәаҟцәгьагьы уаргьы, аԥсабара ахаара сшәырбаӡомызт, – аҵанӡа даақәыԥсычҳаит Сасрыҟәа.
Гәаԥханашьгьы дыбӷарҟәҟәо дгыланы ашҭахь данааиуаз аамҭазы амра ацԥыхьқәа налҿаԥсеит, ллаԥықәшәагьы аалбыӷбыӷит.
– Слаԥықәшәа абар, абар аҳәоит, ҭааҩык дсымоуп сзеигәырӷьаша! – дара днарзааигәахеит.
Сасрыҟәеи Шьабаҭи амра ирықәнаԥсоз ашәахәақәа лбаардазшәа, иазгәыкуа амрахь рхы рханы иазԥшуан.
– Анцәа иҳәааит, Гәаԥханашь, быҷкәыни бмаҭеи еицны башҭа иааҭаларгьы ҟалоит, – лгәы ааҟаиҵеит Сасрыҟәа.
Машьқәала лакәын лаӷырӡи ҿи ааиқәызмыртәоз, Сасрыҟәа анышәынҭра ааигәа даннеи.
– Аа, ҳа, ҳа! – игәы дааҭасит Сасрыҟәа, иԥшәма лгәаҟбжьы иаҳауази анышә агәы ыҵырчааны адунеиахь ила иамбоз иӡӷаб хәыҷы лыгәхьаагареи изымчҳакәаны.
Шьабаҭ илаӷырӡқәа изынкыломызт, игәы ижәагәарц ега иҽазикзаргьы.
– Нанраа, аҩнымаҭәахә ду сыҩны авара икажьуп, Сасрыҟәа унапы ахьы аԥссоит рҳәо саҳахьан, анышәынҭрагьы акы нахаргыл, – лҳәеит Гәаԥханашь.
– Иҭабуп, дихеит Гәаԥханашь, ҳназыҩнаԥхьаша қәацәкгьы ҳашҭа инҭаҳаргылароуп, ҳборажә нханы иҟоуп, ҳажә нҭаҳклап, аха аҳәыс хәыҷы гәнаҳауп, ҭрахәыҷыкгьы азыҟаҳҵароуп Шьабаҭгьы саргьы, – игәы иҭеикыз леиҳәеит
– Уара акы ургылаанӡа сашҭаҿы икажьу аҩнымаҭәахә аӡәгьы даласыркьысуам, шәхы иашәырхәа, – дырзыразны дцәажәеит Гәаԥханашьгьы.
– Нан Шьабаҭ, уахь уаҳа урҭахӡами, аибашьра еилгаӡаҵәҟьоушь? – лԥыраҳәала лылаӷырӡқәа рыцқьо анышәынҭра днықәҵит Машьқәала.
– Аибашьра еилгеит, ҳаӷацәа Аԥсны дгьыл иқәҵны ицеит, ажәҩан ҵлашеит, аха сара сцароуп. Арҭ аҩымш руакы срымҵны саауеит, нана, ҳанхамҩаҿы саб сааицхраароуп, насгьы ак ҟалап, – иан лгәы ирӷәӷәон Шьабаҭ.
Амра халацыԥхьаӡа ишоушоууа аԥсабара арԥхон, ҽаҩраҭагалантәи уахылатәи ахьшәашәара наԥхьацо.
– Гәаԥханашь ди, сылаӷырӡ сҿатата ажә саҵаларц сҭахым, бнаҵаланы хшык аамбхыр, ацара ҳнахәагәышьап, – Гәаԥханашь дналзыԥшит Машьқәала.
– Аиеи, нан, аиеи, аныга аазгап, – лҳәан, амаҵурҭахь лҿыналхеит Гәаԥханашь.
Арратә комиссаррахь даннеиуаз Шьабаҭ ихәыцрақәа рацәаханы иҟан. Аԥснытәи арратә комиссаррахь иуԥхьоит ҳәа адырра иоуаанӡагьы иан диргәыӷхьан дара кажьны ар рҟны дшаанымгыло ала.
Иашалаҵәҟьа уцәажәозар, ар рҟны аангылара цәгьагьы ибаӡомызт. Шьцыларак аҳасабала акәзаргьы ҟаларын уи аԥырҵра зиҭахымыз. Уажәшьҭа ҭынч мҩак ҟалозар акәхап, саб макьана дҿоуп, аҩны сани иареи ааизибархалап аҳәон изгәык. Аибашьраҟны хьӡыс ирҭахьаз акапитанра акәын. Имаҵзура чынла уи изахысӡомызт. Уеизгьы ԥшь-еҵәак зықәгылаз акапитан ичын знымзар-зны ижәҩа иқәимҵаӡацызт. Уажәы, ар рымаҭәа наишәҵаны ипогонқәагьы аақәыҷҷар, ишԥеинааларыз зыҷкәынра иҭагылаз арԥыс. Уигьы дназхьааит азныказы. Убыс деилаҳәаны зныкыршәа Назира дналыдгылар шԥеиҭахыз. Аха, уеизгьы уигьы егьырҭгьы акгьы инагӡаны дазымхәыцӡакәны ауп иԥхьаз иҟны дшыныҩналаз.
– Бзиала уаабеит, – иҳәан, ихьӡгьы нацҵаны днеихаҵгылеит зыҟны днеиз.
Уи, зуаҩыбжараҟны инеихьаз аӡә иакәын. Аподполковник ичын ижәҩа иқәын. Шьабаҭ ари аибашьраҿы џьара дибахьеит, аха иабыкәу? Агәаларшәахагьы имҭаӡакәаны, ачынуаҩ даацәажәеит:
– Шьабаҭ Лашарба, асҵәҟьа уқәыԥшуп ҳәа сыҟамызт ҳаштаб аҟны уаннеилоз, ус сзырбаз здырит уажәшьҭа, уԥаҵа ахьоужьыз ауп, – уаҳа акгьы ацымҵакәаны диҿаԥшуан.
Шьабаҭ уажәы дыккаӡа даалҵызшәа дигәалашәеит зҿаԥхьа дгылаз аруаҩ. Аштаб аҟынтәи адҵақәа иҭаны дзышьҭхьаз иакәын.
– Аԥсны Афырхаҵа Шьабаҭ Лашарба, – иҳәеит ачынуаҩ, дахьтәашаз наирбаны, – акапитан ҳәа ахьӡ умоуп, Аԥсны Афырхаҵа ҳәа ахьӡ ухуп. Ар рҟны хәарҭара шулоу аадырхьеит, акырынтә аибашьраҿы уфырхаҵара атәы ҳаҳахьан. Иуҭахымхари ар рҟны амаҵ аура?
Шьабаҭ ҩ-мцакы дрыбжьагылазшәа ибеит азныказы – анахь дцаргьы дбылуашәа, арахь дцаргьы дбылуашәа. Аибашьра ҟалаанӡатәи ихықәкқәа днарызхәыцит: ауниверситет дшаднакылахьаз, афабрика аргылара маҭәахәқәа иаб иашьа Ҭамел ишеинигалахьаз, иара изыԥшу аусқәа ақыҭаҟны ишырацәоу, иани иаби иара ида хлаԥшҩы дышрымам.
– Сшәыҳәоит саҭашәымҵарц, – иҳәеит иара, ачынуаҩ иҿаԥхьа дтәаны ацәажәара ламысым ҳәа иԥхьаӡаны дагьыҩагылеит, – исҭахуп арраҟынтәи схы сақәиҭышәтәырц.
Нас дналаган, игәы иҭеикқәаз зегьы аартны иеиҳәеит.
– Ибзиоуп, угәахәтәы уахьӡааит! – аниҳәа, – сцар ҟалома? – иҳәан днеиҿаԥшит.
– Арра уҟоушәоуп уцарц азин шсымухуа! – ачынуаҩ дааччан, днеихаҵгыланы, инапы ааимхны доуишьҭит.
Уа дахьаадәылҵыз, ар рымаҭәала деилаҳәаны ҷкәынак дааидххылеит, деилҟьеилӷәыцәӡа, дҿаԥхаҿаччо.
– Вадик, Вадик сашьа!– иаргьы днеиԥыххыланы инапқәа ааикәиршеит.
– Сашьа Шьабаҭ! – иҳәеит егьыгьы, еигәыдибаҳәҳәала ианааидгыла.
– Саб иахьа аҩныҟа дцеит, арра шьҭеиҵеит. Сара ар рҟны саанхоит. Сызхырыԥхьаӡало архәҭа еилыскаарц ара Аҟәа саанхеит мышқәак, нас аҩныҟа снеиуеит ԥыҭрак. Сани сашьеиҵби Ахәҵантәи аҩныҟа иаазгоит, нас «раз, два! Архәҭахь сцоит!»– игәы алаҟаны дцәажәон Вадик.
Вадик Андроуба Гәаԥханашь лмаҭа иакәын – лыҷкәын Мралоу иԥа. Шьабаҭи иареи еихырааӡалазшәа акәын ишыҟаз – аанда рыбжьан акәымзар, шҭакы еицҭанхоит уҳәарын, аҩеишьцәак реиԥшгьы еибабон. Шьабаҭ уи иеиҳәеит иани, иаби, иареи ианду лыҩны аамҭала ԥхьарҭас ишроуз.
– Избан уани, уаби, уареи, шәыҩны, ишуҳәаз еиԥш, иқәырхӡазар, Марфуша хәыҷи, уандуи, уабдуигьы ыҟамзи, урҭ шәара шәаанӡа иабаҟаз? – дҵааит Вадик.
Шьабаҭ ихы аалаирҟәит, илахь еиқәыршьшьы.
– Иҟалеи, урҭ абаҟоу? – иааицәымӷхеит Вадик.
Иҟаз аниеиҳәа, иаргьы илахь ааиқәиҵеит.
Сасрыҟәеи Шьабаҭи еидыркылаз аҩныргылага маҭәахәқәа ргәылацәа Мралоуи уи иԥа Вадик аамҭала иааиреи рыцырхырааны, ирҭахыз аарылԥшаауа, Шьабаҭраа рашҭаҿы ҩ-ҿыкны, хәыҟаҵарҭакгьы нацраԥшьны идыргылеит ҩымчыбжьа рыла. Вадик иахьиарҳәахьаз архәҭахь данца, Сасрыҟәеи иԥеи аҳәыс аҭра аҟаҵара иалагеит. Арҭ аҩымш схы сахамшәалакәаны шәара сзышәмыцхрааит, иҳәан, иҷкәын аиҵбы дицны даарыдгылеит Мралоу.
– Иауазеи, шәаргьы шәашҭа-шәгәара шәкы-зқьы шәыгми реиҭашьақәыргыларазы. Ҳахьынаԥшуа иаабоит зарԥысрахь анаӡара иаҿу Хьымцагьы дувагьежьуа дышуцхраауа, – Хьымца ихы ааишьышьит Сасрыҟәа.
Шьабаҭ урҭ реицәажәарагьы дазыӡырҩуан, аха ажәжәаҳәа аусурагьы даҿын.
– Саҭашәымҵан! – днареихырхәеит уи даахьаҳәны.
– Ари дызхыццакуа удыруама? – Мралоу иахь дынхьаԥшит Сасрыҟәа. – Уаха аҳәыс ԥхаӡа аҭра инҭаиртәарц ауп, аха, – иҳәеит уажәы Сасрыҟәа, иҷкәын дшизыгәдуз мҩашьо, игәы иахәоз акы иҳәарц шакәыз инубаало, – Шьыма ари аибашьраан зынӡаск дшеилаҳаӡаз аабеит, сыжәхьа еибга-еизҩыда иманы данҳзаа. Арахь, афабрика аргыларазы еидаагалахьаз иудыруа ауп, убригьы ҳзеиқәирхеит, уажәыгьы ахьчара даҿуп, амҵарсҩцәагьы ҟалақәазаарын, ирыцҟьар имуит. Иахьа убрахь дизцарц ӡбаны имоуп Шьабаҭ, иҩны-игәара даацхраарц. Шьыма иԥшәма, уигьы неихыркәа лымамкәаны дажәит, уаҵәы исыцхраарц
ӡӷабцәақәакгьы сзаараны иҟоуп ҳәа иалҳәеит иацы, ацхыраара рҭахызар акәхап. Ари аҩны иҟоугьы лусқәа даарылгар длызцарц лгәы иҭоуп.
– Сасрыҟәагьы Шьабаҭгьы, ишәасҳәо шәаҳауама, – иҳәеит Мралоу, дааскьаӡаны днарыдгылан, – амҵарсҩцәа ҳәа узҿу рыӡбахәқәа саҳауеит ара ҳқыҭаҟынгьы ҳқыҭа анҭыҵгьы. Аибашьра ашьҭахь хи-ԥси рахь еихашәа збоит аҿаргьы ԥыҭҩык. Арахь, ишыжәбо, ҳқыҭа еилаҟәыбаса ишьҭоуп. Ирацәаҩны аԥҽыхақәа змоу аҩнқәа зтәу рырҽеирақәа ирҿуп. Абри шәара шәеиԥш зыҩнқәа ԥырыххааз, хыҵакырҭақәак рыргылара иалагеит. Анҭыҵҟантәигьы иааҩуеит аихалыхқәа, аихаҷамаҷақәа ахә бзиа рымоуп ҳәа. Ишәымоу афабрика аргылагақәа зегьы еихалыхуп, даарак шәахылаԥшыр акәзар ҟалап еимырымҵәарц.
– Ааи, иуҳәазгьы даара ииашоуп, – даахәыц-хәыцит Сасрыҟәа, уи хырҩ азымукәаны дшазхәыцыз мҩашьо дааҭгылеит Шьабаҭгьы.
Аибашьра ашьҭахь зыҩныҟақәа рахь ихынҳәыз рқыҭауаа еиқәышьшьы иштәамыз удырратәы, рышьҭыбжьқәа еиқәтәомызт. Аҟыгәбыжьқәа, ахәархьбыжьқәа, аиқәҿыҭбыжьқәа ааигәантә, харантә иааҩуан. Шьабаҭ дызҿыз иҳәысҭра уажәшьҭа аҳәыс нҭаирԥалартә ианаҟала, днаԥырҵит.
– Уажәшьҭа ихиоуп!– иҳәеит Шьаабаҭ, иҽааиҵыхны днагыло, аҳәыс аҭра иамхабзиацәаханы.
Амра нхашланы ишеишеиуа аҿанынаха, ҭагалантәи ашьыжь ирышәнаҵаз акьаҿ-маҿқәа ааршәырхит. Аҵар шьыжьымҭантәи рышәаҳәарақәа ирҟәаҵны, рыфатәқәа ирышьҭаларц инаԥры-аапырқәахьан.
Шьымарааҟны днеит Шьабаҭ дыццакы-ццакуа. Ашҭа дынҭалеит, аха ԥыхьа – аибашьра ҟалаанӡа иибахьаз, ицқьашәқьаӡа иҟаз аҭыԥан, амҿырҟәара еилажьи, агәара еилаҳаи, уи иавҵиааз аҳаскьын еинылақәеи рнаҩсангьы, ашәҭҵлақәа хыжәжәа-ҿыжәжәа игылан. Амала, игәы иахәаратәы иибаз аԥш ахьылаз амхырҭа ауп. Аҩара иаҿыз аԥшлапҟьақәагьы, аԥшԥарч ала иахьҭаҳәҳәаз акәу, ибзааианы иҟазшәагьы ибеит.
– Шьыма, ега гәамҵра ухугазаргьы аԥшлапҟьа бзааиқәа ҭоугалашт, – иҳәеит, Шьыма данааиԥыла.
– Шьабаҭхеит, аурақәа ҳҳаблаҟны ибзиахеит, ҳаӷацәа рхазы ишахылаԥшуаз мҩашьо. Уажәшьҭа рҭагалара ҳара иаҳуалуп.
– Иузҭаагалоит, акы уацәымшәан.
– Аԥш азы ҳгәамҵыртә ҳҟалом сынтәа, егьыс ҳарахәи, кәти, шәишәии ҳзынырмыжьзаргьы, – игәы аарыӷәӷәаны дцәажәеит Шьыма.
– Ҳабдуцәеи урҭ рабацәеи «Аԥсны ҟьаҟьа дуӡӡа» ҳәа ззырҳәоз аҟны амла ҳҽаҳаркрым, ԥшь-шьапык зҵоугьы анаҳҵап, акәҷари ашәишәии ҳааӡап аԥш анҳау, ҳаӷа ицас аҟынтәгьы, – гәыӷрала Шьыма диацәажәон Шьабаҭ.
Нас иааҭгылеит рҩыџьагьы. Шьыма иԥшәмаԥҳәыс абырги ҩыџьа аӡӷабцәеи аҩны инавакны ирыцқьо, иԥссо иахьнеиуаз ахь Шьабаҭ ԥшырҭас ианыҟаиҵа, Шьыма даацәажәан:
– Анцәа ииныҳәаша, Бзауҭ Гәдалаа гәаҟцәгьа изҳәаны итәаз Мкыдихәы аҳаблантәи Бадала Аирымба иӡӷаб Шьарифеи Мзыц Назиреи еибарыҩны иаакылсын, сҭакәажә ишлыцхраауа умбои, – аӡӷабцәа даарызгәдуит Шьыма.
Шьабаҭ ааигәа Шьарифа дигәалеимыршәацызт, ихы дынҭагьежьыргьы заацәоуп ааигәархәны, ахьҩеижь днаханы икаиршәуазар аҟара ишхьааигозгьы, аҽа уск ахь ихшыҩ неигон. Уеизгьы, уажәы даныналхьыԥшы акәхап, ииҳәара иҿамшәо дгылан. Шьарифагьы Назирагьы еицгәарҭеит Шьабаҭ дшааиз. Иҟаларын рҩыџьагьы еибарҩны
инеиԥыххылар рҭаххазҭгьы, аха Шьарифа ус лзыҟаҵомызт азы лус инацылҵеит. Назира зегь реиҳа еиӷьалшьоз лҩыза гәакьа, аибашьра хлымӡаах аҟны дызцеибашьуаз данылба диԥымлар лзымчҳаит.
– Шьабаҭ, уӡбахә иахьа аҩны ҳалацәажәон, сашьеи сабигьы аибашьра рыхганы имааи, еибашьҩы ӷәӷәак иаҳасаб ала уӡбахә урҭ злаз архәҭа аҟынгьы ираҳауазаарын, – дааидгылан игәышԥы днагәыӡит.
– Ааи, исаҳаит урҭгьы шыхынҳәыз, рбара анеира сгәы иҭоуп, – иҳәеит, нас инациҵеит: – Шьарифеи бареи шәеицушәа збоит, уи лашьа аҩныҟа даау, ар рҟны даагылоу? – длызҵааит.
– Уи даан, иаабақәаны, есс дыԥрит.
– Дабацеи?
– Москваҟа! Иусурҭахь деиҭацеит, уахьынтәи еиҳа сшәыцхраартә сҟалоит иҳәеит, макьана шьақәгыларак шыҟамгьы имбеи.
– Ааи, Леон диашазаргьы ҟалап, уахь дашьцылоуп, насгьы, иусурҭа нкыланы ирымазар акәхарын, аԥсуаа ҳазҭагылаз рымбози, хымԥада, иаҳаҭыр рбон.
Назира лус ахь дцеит. Шьымеи Шьабаҭи агәараанда ҭыԥқәа ррыцқьара иалагеит. Шьыбжьон ҳәа рыԥсы аныршьоз ауп Шьабаҭи Шьарифеи аԥсшәа анеибырҳәа. Шьабаҭи Шьарифеи аибашьра ашьҭахь ианеибабаз Шьыдгәа лыԥсыжра аҽны ауп, аха Бзауҭ изыҳәан лыдашшылара уаҟа иаҭыԥмызт. «Сбыхәаԥшӡом, аха ббаны сбацәажәоит!» – игәы иҭиҳәаауан дахьгылаз. Изымдыруаз акы акәын, лара лгәы усеиԥш ҭылҳәаауазу иҭылымҳәаауазу. Уажәы шьыбжьхьа ҳәа акрыфаразы аишәа аицахатәара рықәшәеит. Креицырфон иареи, Назиреи, Шьарифеи. Шьымеи иахьа зусқәа рҽырхаршәаланы уажәы иааиз Сасрыҟәеи амаҵурҭаҟны еицтәеит. Арҭ ашәшьыраҟны акәын рыфатә ахьырхиаз.
– Нанраа, акыр шәҭахызар, исашәҳәа, сара абыргцәа рахь сцапишь, – рыхәқәа надырбаны дцеит Шьыма иԥшәма.
– Иахьа иҟаҳҵаз, ахы ҳкит ауп иаанаго, – иҳәеит Шьабаҭ ианынатәаҵәҟьа.
– Уи арбану? – Назира дҵааит, агәалаҟазаара лыбжьы ианыԥшуа.
– Ацхырааразы ҩыџьа-хҩы ҳакәзаргьы ҳаиқәшәеит араҟа, Шьымеи иԥшәмеи ҳрыцхраарц. Абри аус инарҭбааны иаԥшьгатәуп, ариаҟара ааха зауз, ҳқыҭа анапы аҭахуп.
– Ҳәараҭахума, уиашоуп, Шьабаҭ, – иаашьақәлырӷәӷәеит Назира.
– Ауааԥсырагьы маҷҩымкәаны иҭахеит, – лыбжьы ҭымгацәакәаны инацылҵеит Шьарифа.
– Анарцә агыларҭа бзиа Анцәа ирызша ҳаԥсадгьыл зхы ақәызҵаз зегьы, – рыхҩыкгьы ирымҵагылаз ауаткажәыга хәыҷқәа рахьтә иара итәы ааникылеит Шьабаҭ, – раԥхьа днаргыланы, ҳҩыза, ҳақәла Бзауҭ. Уи анышә иамадара мацарагьы акәымкәаны, арахь дааганы ижрагьы схы иадысҵеит иԥсыбаҩ снахагыланы, хымԥада иагьынасыгӡоит, ҳааҭышәынтәалақәар, – иааникылаз ахпыҿ аӡәаӡәала инарызирххеит даргьы иааныркыларц.
Шьарифа лхы ааларҟәшәа ҿымҭӡакәаны дтәан.
– Иуҳәаз амин ақәзааит, иҳацәҭахақәаз рыӡбахә анаҳҳәо Марфуша бырфынбӷьыц даҳгәаламшәар ҟалаӡом, лҳақ рзымгааит, – даақәыԥсычҳаны лыхпыҿ аанылкылеит Назира.
Шьабаҭ ихы инапы наҵыргәаны дынкахәыцуа даатәеит.
– Сара исҳәарц исҭаху, – дааҭгылеит Шьарифа, нас инацылҵеит, – иҭабуп ҳәа уасҳәарц ауп. Издыруеит зегьы... зегьы-зегьы здыруеит, иҩныҟа иаагара ухы ишадуҵазгьы саҳаит, уаҳа хьаа умамшәа... – ауатка днаҿыхәеит.
– Иҭахақәаз рмарҭхәқәа ҟаҵатәуп, иаҳгәалаҳаршәароуп, абри аус аҟны аидгылара аҭахуп. Аамҭацәгьоуп макьана ҳазҭагылоу. Ахысбыжьқәа еиқәтәазаргьы, уи аамҭалатәхар ҟалоит. Иаҵахаз ҳаӷа игәы рҭынчны дтәашам, еснагь агәҽанызаара ҳамазароуп, – дцәажәон Шьабаҭ.
– Угәы ишԥаанагои, Шьабаҭ, ақырҭуа дымшәаӡакәаны деиҭаҳабашьырцу? – лылахь ааиқәылҵеит Назира.
– Урҭ раҵахара хьымӡӷ дуны ирыдхалеит ҳәа ирыԥхьаӡоит, ԥшь-миллионк иҟоу ауааԥсыра аԥсуаа иахьырзымиааиз хьымӡӷыршьоит адунеи ажәларқәа рҿаԥхьа. Амраҭашәарахьтәи аҳәынҭқаррақәеи Америкеи рыҽрыдкыланы рыҽдырӷәӷәар, иаҳиааиртә еиԥш амч рымоушәа рбар, хымԥада иҳақәлар ауеит.
– Ҳара ҳаӡәума, Шьабаҭ? – Шьарифа илгәаӷьит ихьӡ ааҭкааны аҳәара.
– Ҳаӡәӡам. Убри ауп рыбӷа ԥызҵәогьы. Нхыҵаа ҳашьцәеи аурысқәеи шҳадгыло рбеит аибашьраан, аха аҩсҭаа дҳабжьалар ҟалоит, ауаҩы зегьы дрықәгәыӷуазароуп.
Уи ашьҭахь ԥыҭрак ҿымҭкәаны акрыфара иаҿын. Нас, Шьабаҭ ихы дааҩаханы, инемда-ааимданы днарзыԥшит. Шьарифеи иареи рылаԥшқәа анааиқәшәа, ега хьаа дынкыланы дрымазаргьы, зегьы ириааиит ицәанырра – ихаҿы нықәлашаан, дааԥышәырччеит, Шьарифагьы лыблақәа аахаахан, лхаҿы аақәлашазшәа, лқьышәгьы ааҵыс-ҵысит, аха уаҟа лҽаанылкылеит. Шьабаҭ шаҟа иҭаххазеи лыхаара зегьы ааизыркәкәаны, иҿаԥхьа инагӡаны дааԥышәырччазҭгьы. Аха ашьҭахь дзызхәыцыз, ианқәыԥшқәаз аахыс бзиа илбоз ибаҩҵәҟьа иҩны ааигәа анышә иамадам, ашәы ззылшәылҵаз ишьҭахь уажәы иҿагәыбзыӷра ахьлылымшаз ауп.
Шьамханынӡа ада уаҳа иҳаракымкәаны аӷәтәы ҩны идыргылаз х-ҿык аман, амрагыларахь ала амаҵурҭа адҟаҵалан. Уаҩы ибарҭан ари аҩны гьамала ишеиҿкааз. Сасрыҟәа аҩныргыларақәа занааҭс имаӡамызт, аха ауасҭара идыруан, уажәы иаԥсоу акы ҟаиҵарц азы ганкы иҽазикит – аҩныргылара. Раԥхьатәи иргыламҭа иара ихатәы ҩны акәхеит. Унаскьаны унагыланы абри аҩны унахәаԥшыр, уааилаҳарын. Зыҩнқәа цҟьашәҟьа инкажьны ма иқәблаа иганы иахысыз ҳаӷа ега шәиԥхьыӡ ишьҭарҵахьазаргьы акгьы ирыхәаӡомызт, ирҭахын абас акака ргыланы ирымазар. Сасрыҟәа, акәиц хәыҷы амцабз ду ахылҵуеит ҳәа, иҿараамҭақәа раан инапаҿы иааигахьаз амҿлых уасҭара, аибашьра ашьҭахь ҩныргылаҩ уасҭаны даақәнаргылеит. Ҩын хәыҷык ҳазургыларц ҳҭахуп ҳәа ауаа иднагало иалагеит.
– Ишԥаҟасҵари, ара ҳаилахарақәа маҷӡам, аӡәы иҩны аргылара ҳәа сышԥацари, насгьы сымала исылшозеи? – иҳәеит уахык иԥшәмеи, иҷкәыни, иареи анаатәа.
– Саб, ауаа хыҵакырҭада инханы иҟоуп, иулшо азы мап узырцәкуам, саргьы сааувагылап, ҳашнеи-шнеиуа аргыларатә гәыԥ хәыҷыкгьы еиҿаҳкаап, иҳалшо азы ауаа мап рцәаҳкрым, – иаб игәы азыҟаиҵеит Шьабаҭ.
Аби аԥеи ԥыҭрак ҿымҭкәаны ус итәан. Машьқәала агҿаҩра дыгҿан, амаҵурҭаҟны аԥҳәыс лус есқьынагьы иауҟахым. Сасрыҟәа акы иҳәарц шиҭахыз мҩашьо дааҳәыцымыцит, иҿы ааихихырцгьы инақәикит, аха иҽынкылашәа даатәеит.
– Саб, акы уалацәажәарц уҭахушәа збоит, иумҳәои, – иаб днеиҿаԥшит Шьабаҭ.
Сасрыҟәа еиҭах иҽаанкылашәа дтәан, нас:
– Ухҭыс бааԥс уананышәа, уаманы ицаӡар ҟалоит, ухы ацәугароуп, – иҳәеит аб иҽааҭышәныртәаланы.
– Изхуҳәааи, саб?
– Изхысҳәааз амни ауп, умбои, аибашьра цәгьарас иааҳазнамуз егьыҟам, аха Анцәа иузааиго иузахырԥом. Уаргьы акахьы укылсыр ами.
– Саб, уаҵәтәи амш амгәарҭа иҭоу аӡҟы иҩызоуп, рҳәоит, саргьы иссзыԥшу акы санымиои.
– Аибашьра ашьҭахь уи уаргьы-саргьы иаҳҿыҵаҳмыршәит, зынӡагьы иаҳхаҳаршҭитеи.
– Иарбан уи, саб?
– Аҟәаҟа уцаны ҵарак уҭаланы умаахыз, аӷа имуит акәымзар?
Аибашьра ашьҭахьтәи ахныҟәгаратә аамҭацәгьақәа рзы иаб уи игәалаиршәап ҳәа дыҟамызт Шьабаҭ. Иара ихаҭа ари анигәаламшәоз ҳәа аамҭа ыҟаӡамызт, аха аӡбахә аҳәара изыгәаӷьылацәан, иҟоу закәытә аамҭоу имбаӡои ҳәа иани иаби ихәаԥшырц иҭахымхеит. Уажәы, аӡбахә анцәырҵ, игәаанагара иҳәароуп. Машьқәалагьы ирҳәоз анеилылкаа, лусқәа дырҟәаҵны дырзыӡырҩуа дааҭгылт.
– Саб, – иҳәеит иара дымццакӡакәаны, дынҭгыла-ааҭгыло, – уи аусхашҭхьаз, сгәаанагарақәагьы ыҟоуп.
– Иҳәеи, нан, угәаанагарақәа, ашәҟәқәа ракәӡан хыс иумаз, арахь ҳахылеижьҭеи шәҟәыкгьы аашьҭумхыц, – иара иахь дааскьеит Машьқәала.
– Иабаҟоу, нана, бызҿу ашәҟәқәа? – дааҽхырччеит иара.
– Имбли. Урҭ ҳаҩны ишалаблыз аиԥш, ихаҭа далаблааит ҳаӷа, Анцәа сумыҳәои! – дааматанеит ан.
– Урҭ рымцхәрагьы ҟалап. Сара сгәы иҭакны исымоу акәзар, иахыццактәым. Ара маҷсаҷк ҳҽааибаҳҭап, нас акы азаҳаӡбап, ачҳара зегьы иреиҳау иааироуп ишыжәдыруа, – иҿымцәаауаз цәашьушәа гәыӷрак инахьирԥшит Шьабаҭ иани иаби.
Ҭагалара аамҭа анааи, амандаринақәагьы ҩеижьхо ианалагоз, аамҭа аҽакала аҽаԥсаххьан. Ауаа махәҿала ахандеира ианалага, акәытқәагьы ҟалеит, ашәишәиқәагьы ирызҳауа иалагеит. Ажьқәа рҭааит – аҩы ҟалеит, ахәырмақәа татахеит – ауатка дыршит. Амала ахьысҳарақәа ҟалеит ақыҭақәа рҟны – аҿар аӡәырҩы ақалақьқәа рахь ицаны аусурҭақәа рыԥшаауан. Аусурҭақәа змауаз рацәаҩхеит ақалақьқәа рҟны – амҩадуқәа ркәакьқәа рҟны икәаҩ-кәаҩӡа итәаны иубоз зқәыԥшра инахыҳәҳәахьазгьы рылан.
Аҳәса роуп ахныҟәгаразы аџьабаа инаҵагылаз – ашәыр-ақәыр иаарыҵыҳәҳәоз Ԥсоу ирганы ирҭиуан, фатәык-жәтәык рыҭнырхуан.
Сасрыҟәараа ргәылацәа Гәаԥханашьраа рымхқәа заа иҭаргалеит, даргьы рыцхрааны, Шьымараа рымхқәагьы – убас. Аԥш азы гәамҵра рымаӡамызт Сасрыҟәараагьы – ргәылацәеи дареи ихуаадаханы иҟаз аҽаҩрақәа ҭагаланы иааргеит. Рыжәхьа иамырхуаз ахш Гәаԥханашьраагьы даргьы цыфара рызнауан. Абас ианааҭышәынтәала, Гәаԥханашь лыҷкәын Мралоу даашьҭыхны Бзауҭ иԥсыбаҩ аагара Гәдоуҭаҟа дцеит Шьаабаҭ. Бзауҭ ибаҩ ааргеит ҳәа заҳаз аҳаблауаа еизеит. Бзауҭ рхы-ргәы далхны иԥсыбаҩ анышә иамардеит. Шьарифа лаб Бадала даарылаԥшын, иааирӡырҩит:
– Абра џьабаа збаз, шәхаҵкы сцеит. Ашәы зшәым шамахамзар ԥҳәыс дызбом араҟа. Уи иаанаго аибашьра хлымӡаах агәаҟра ззаанамгаз уаҩ дыҟам ҳәа ауп. Зыҷкәын-заҵәқәа ҭахазгьы маҷҩӡам, араҟа избоит. Аҳабла, шәхаҵкы сцеит. Бзауҭ гәаҟ шәара шәҳабла датәын, аха ҳара ҳҳабла Мкыдихәаагьы дҳацәтәыммызт, қыҭак ҳаицатәын, ҳаҩнаҭа далахәхарц игәы иҭан – иԥсҭазаара даналҵ далахәхеит, шәыххь згеит. Бзауҭ ԥсаҭабзиа аиашьа гәакьара изиуит аибашьҩы фырхаҵа, Аԥсны аҵеи иаша Шьабаҭ Лашарба, Сасрыҟәа иԥа. Бзауҭ ибаҩ змырӡыз убри иоуп. Аибашьраҿы даныршь, иаб дицырхырааны ишабалак адәы дықәмыжькәаны Гәдоуҭа рыуацәақәак рҟны
анышә дамеидеит, иахьагьы иԥсыбаҩ ҳзааиган, Шьыдгәа ԥсаҭашкәакәа лывараҿы дылзижит лыҷкәын. Бзауҭ иԥсра ашьҭахь ихьӡ зхылаз сыӡӷаб иахьа ара дыҟам, аха исымаҳәхараны иҟаз имарҭхәқәа сыдсырхалом. Дадраа, амнахь ашьаԥахь шәнеины инаизхышәҭәал. Дад Шьабаҭ, – иара иахь дааскьеит Бадала, – раԥхьа унагыланы ашьаԥахь инага зегьы, ҵәыцақәак дыркра уара унапы ианысҵоит.
Ахра дааин Шьабаҭ днаидгылан, рҩыџьагьы ашьаԥахь рҿынархеит. Шьабаҭ шә-хәыцрак ихы инҭапапеит. «Аиашьа гәакьара изиуит...» – ҳәа Бадала ииҳәаз, ихьамҭаӡа еидарак днаҵанаҵеит. Еиҭах, уи аидара еиҳагьы изырхьанҭаз Шьарифа лзын «сыӡӷаб иахьа ара дыҟам» ҳәа ииҳәаз ауп.
Шьабаҭ лассы-лассы Ахра иахь днаԥшуан, акы иҳәарц шиҭахыз иныԥшуа. Ахра, Шьабаҭ игәы дҭатәазшәаҵәҟьа еиликаауан уи. Нас, маӡашәа дааихәыҭхәыҭит:
– Шьабаҭ, уус нагӡа, нас, уашьҭан ҳаицәажәалап.
Ашьаԥаҟынтә иандәылҵуаз Шьабаҭ даарылаԥш-ҩарылаԥшын, хьыӡҳәала дрыԥхьо, жәаҩык раҟара аҷкәынцәа ааникылеит.
– Ахра, – иҳәеит иара иҩыза иахь, – Назира ашьаԥа амаҵ зуа дрылаԥхьаӡоуп, ҳаалзыԥшыроуп, уанӡа аҷкәынцәа, уаргьы унарылаҵаны, сшәацәажәарц сҭахуп.
– Сыхиоуп, Шьабаҭ.
Ашҭа иқәгылаз аҵла амҵан иаангылеит Шьабаҭи Ахреи.
Аҷкәынцәагьы уахь инеит.
– Шәзысҭаху уи ауп, – иҳәеит Шьабаҭ, дҵаҟаҵаҩык иаҳасаб ала акәымкәаны, ҩызак иеиԥш. (Ҳәараҭахума, ҩызак иеиԥш изыҟан даргьы, иқәлацәа-аибашьцәа рылан, иҵкыс иеиҵбацәазгьы, иаҳҳәап, ҩба ма хԥа шықәса рыла). – Абра уск ҳалацәажәарц сҭахуп. Ахра иахьгьы исымҳәацт, – Ахра днеизыԥшын, нас инациҵеит, – Аԥснытәи ақыҭақәа зегьы реиԥш, ҳқыҭа Ӡышқыҭгьы ааха ӷәӷәа анаҭеит аибашьра. Ахыбрақәа рыцҟьара аҵкыс еиҳаз агәырҩақәа ҳнаҭеит аԥсыҭбара аганахьала, ашәы зшәым аԥҳәыс улаԥш дыҵашәом, ижәбоит. Зыҷкәынцәа ҭахаз рылақәа ҭраа иԥшуп ҳагәшәамшәак ҳазҳәарыдашь, џьара акы иҳахәарыдашь ҳәа. Урҭ рахьтә зхы изамыхәо абыргцәагьы маҷҩӡам. Рурақәа ҭагалам, ахьҭагьы ҟало иалагеит, аҳәса гәаҟқәа мҿыда-мцада ианаҳцәынха, ррыцҳара аҽа рыцҳаракны иацлоит. Амшқәа рцара иаҿуп, амши аҵхи алашареи алашьцареи рыда акгьы ҳарҭаӡом ҳхаҭақәа ҳхы ҳамыхәар. Ҳхы неидкыланы аус напы аҳаркыр сҭахуп.
– Иуҳәаз ҳаҳаит, Шьабаҭ, – иҳәеит Ахра, – ара игылоу аҷкәынцәа қәрала маҷк сара среиҳабуп азоуп раԥхьа сызцәажәо. Шьабаҭ Лашарба афронт аҿтәи ифырхаҵарақәа рыӡбахә шәаҳахьеит. «Аԥсраԥылаҩцәа» агәыԥ дреиҳабын. Ақәыԥшцәагьы абыргцәагьы иабжьагарақәа ирзыӡырҩны еибашьуан. Иахьа, аибашьра ашьҭахьтәи ауадаҩра аамҭақәа раан иҳабжьеигаз хаҭала садгылаҩуп. Иахышәҳәаауазеи, аҷкәынцәа?
– Шьабаҭи уареи ишәҳәо аҟны ҳаҟоуп!
– Ҳазыхиоуп ахымхәацәа ацхыраара рыҭара!
– Ари аус ԥшра аҭахым, аамҭа ҳашьҭрым.
Зегьы акака нацҳәаны, иақәшаҳаҭхеит.
– Ак сҳәар ҟалома? – ҿааиҭит Шьабаҭи Ахреи рааигәара игылаз, аха зыбжьы мыргаӡакәаны хырҵысрала ирықәшаҳаҭхоз, аибашьрагьы иалахәыз ҷкәынак.
– Ҳаузыӡырҩуеит, Даур! – Шьабаҭ уи дааизлымҿҳахеит.
– Ҳәарада, аԥшьгара бзиаӡоуп иахьа ҳазлацәажәо, ацхыраара зҭаху зегьы ҳрыхьӡароуп, цхыраарак-цхыраарак раҳҭароуп, аха ишԥеизаауеи Маслагә Ахәашба, ибыргра адагьы ачымазарақәа изцәырҵит. Дзықәгәыӷуаз иԥшәма аӷа иҳаирплан иланашьҭыз абомба дицәашьит, арахь ицхыраара ауаҩы игәы азнеиуа дҟаимҵеит иҷкәын Ҭанас
цәыршәага. Ашкол ҳанҭаз Џьыҟәҭан ҳәа ҳишьҭан ҳахәмаруа, ак илҵуаз џьаҳамшьози, – дааҭгылеит Даур зыхьӡыз.
Абри ашьҭахь убра еилагылаз зегьы зҭак ҟаҵатәыз зҵаараны рҿаԥхьа иаақәгылеит Даур рыхшыҩ ззишьҭыз. Акраамҭа аӡәгьы ҿиҭуамызт, аха иаармаӡа-аргамо инеихәаԥшы-ааихәаԥшуа иаанханы иҟан. Зегьы зызхәыцуаз дара рцәа-ржьы ала, ҽакала иаҳҳәозар, рџьабаа ала Ҭанас иаб Маслагә ирԥхара иаԥсоу иаԥсаму акәын. Зегьы ираҳахьан Ҭанас дшыԥсахҩыз, иара ицхыраарала Ӡышқыҭаа аӡәырҩы аӷа ишҭаирхахьаз. Аха ирыздырӡомызт Назира Амзыцба лцәа ԥҽны шакәу дшыбналаз. (Уи здыруаз хҩызаҵәык ракәын – лареи, Ахреи, Шьабаҭи, уаҳа уаҩгьы иаҳараны иҟамызт).
Даур ари азҵаара анцәырига ашьҭахь, Шьабаҭи Ахреи роуп хьанҭара дуны изықәӷәӷәаз. Аха рҩыџьагьы уи аидара рҵәахырц иаҿын. Ахра деиҵаӷәӷәа дахьгылаз Шьабаҭ иахь дынцәыҵԥшит, Шьабаҭгьы иԥшшәахәы шиԥсахыз гәеиҭеит. Уеизгьы, егьырҭ аҷкәынцәа реиԥш, Шьабаҭ иахиҳәаарызеи ҳәа дӡырҩуан. Дара аҷкәынцәа ари азҵаараҟны Ахра хаҭала игәаӷк шуеит ҳәа гәҩарасгьы ирымаӡамызт азы, рылаԥшқәа ззырхаз Шьабаҭ иакәын.
Шьабаҭ ега длакҩакзаргьы, иҳәарц ииӡбаз ада аҽа ҳәашьак имамшәа ибон азы, даацәажәеит:
– Маслагә иԥа Ҭанас ибз ала иҭахаз ҳқыҭауаа ршьа шимпыҵататаз ала аԥсышьа иԥсышьахеит, атыша ҵаулагьы дагеит, адгьыл тата иамоуӡеит иԥсыбаҩ. (Уи иԥсышьа ззымдыруаз ааилаҩҩит, аха ҿырымҭӡеит). Маслагә иакәзар, – иҳәеит дааҭгылан, – идҵала дымныҟәаӡеит иҷкәын.Ишәгәаламшәои, аибашьра ҟалаанӡагьы иҷкәын иҵыхәа кны дышишьҭаз ауп абжьысрахь ихы ширхаз. Иҷкәын иԥсы шҭам иаҳахьеит, сара ишыздыруала. Ибаҩ ахьыҟоу издырӡом, иагьиаҳәатәӡам. Иԥшәмаԥҳәыс аӷа ибомба дицәагеит. Иԥсы ҭоуп ада ԥсҭазаара имаӡам. Изҭаагалап илеиҵаз аԥш, адәы дықәзааит.
Ахра дақәшаҳаҭханы ихы ааирҵысит, егьырҭгьы рҿымҭра иаанагоз ишақәшаҳаҭхаз ауп.
Ашьаԥа аҩныҵҟа анеилдырга Назира Шьабаҭи Ахреи ахьылзыпшыз аҵла амҵахь днеит.
– Ирашәҳәазеи, мшәан, аҷкәынцәа, шәыбзырӡы ҳәо акәын ишцоз, – лҳәеит дара рахь.
– Ахра ибеиҳәааит, уи ииҳәо еиҳа еиӷьны ибаҳауазар акәхап, – лафла рҩыџьагьы даархыхәмарит уажәы Шьабаҭ, игәалаҟара ааиӷьтәны.
– Аԥшьгара ҟазҵаз Шьабаҭ иоуп, ихаҭа ибеиҳәааит, – уигьы даахәмарит.
Аҷкәынцәеи дареи злацәажәаз анларҳәа, ларгьы гәахәас иҟалҵеит.
– Сашьагьы, хымԥада, дшәылалоит, аибашьра еилгеит, аха ҳажәлар ирыхәаша ак ҟаландаз ҳәа хьаас имоуп, деигәырӷьоит дшәыдышәкылозар, – инеимда-ааимданы днарзыԥшит.
– Ахра иоуп хадас ирымоу, дидикылааит иабхәындахараны иҟоу, – игәы алаҟан Шьабаҭ.
– Ус анакәха, сара директор нагӡаҩыс сыҟазааит, уара аиҿкааҩ-напхгаҩы уакәзааит.
– Иабантәааугеи, Ахра, асеиԥш амаҵзурахьыӡқәа, – иҳәеит Шьабаҭ, аха ихаҭагьы арҭ амаҵзурахьыӡқәа ахьынтәаауа ҳәа иаҳақәахьаз даарызхәыцит.
– Аибашьра ҟалаанӡагьы абанк еиҿкааны иҟазҵаз дудыруазар, Шьабаҭ? – дҵааит аԥышәырчча иҿықәххуа Ахра.
Назирагьы дааччеит, зыӡбахә иҳәарц дызҿыз дылдырын.
– Иаба уи?
– Аҟәа, мшәан, адиректор нагӡаҩы диман.
– Аа, усҟан зыӡбахә рымаз Бадала иакәымзи, аамҭа ҿыц иаразнак иҽамаириашеит, изырҳәон.
– Иуабхәахарц иуҭаххаз дхәыдахозма, абанк еиқәиршәеит, иара иаԥызҵаз иакәны, Баташь Лузба директор нагӡаҩыс дныҟаҵаны. Уи уанӡагьы акрырҳара даманшәалан, СССР шааилабгазҵәҟьа ахазхатә банк еиҭеиқәиршәеит.
– Аибашьраан ибанк еиқәхоу, уара уҳәашьа, исабхәахарц исҭахыз?
– Идырҳәит, еилырхит, ахҭыԥқәа анпыҟҟала иҟарҵеит, аха игәы каижьуам, аиҭашьақәыргылара даҿуп, иҷкәын Леон ицхыраарала.
– Леон аибашьра шаанҵәазҵәҟьа Москваҟа деиҭацеит ҳәа салҳәеит Шьарифа.
– Ааи, дцеит, иусурҭа изырԥшны ирымазаарын аурысцәа, акрихашәалоит. Узҭаху уара узы дбаагәарами, лҳәеит Шьарифа, – иалҳәахьаз еиҭа ирҵабыргит Ахра.
Аԥхьан Бадала данцәажәоз, уашьҭан иуасҳәап ҳәа исҳәаз угәаламшәои?
– Исгәалашәакәым, сагьахыццакуеит.
– Ус ззысҳәаз шеилукаазгьы гәасҭеит лаб Шьарифа ара дшыҟамыз аниҳәа.
– Дабаҟоу ҳәа ижәдыруеи, Шьыма иҟны цхыраара саныҟаз аахыс дсымбац, лареи сареи ҳажәа еимадам, ишыжәдыруеиԥш, нас дабазбарыз.
– Лашьа дигеит Москваҟа, измааноу Назира илалҳәазар ҟалап.
– Москваҟа дигеит, – ажәа лара ишлиҭаз лбеит Назира, – уахь аҵара дҭеиҵоит, убри азы ауп Бадала ииҳәаз зиҳәаз.
Шьабаҭ ас аниаҳа, ииҳәара ааиҿамшәакәаны даанхеит. Маҷк игәы лызкаҳашәагьы дааҟалеит. «Маҷк иадамхаргьы сара сахь лхы кыдлахьазҭгьы дышцоз ма исалҳәарын, аха...» – арахь ицәырымгаӡакәаны, игәаҵа инҭахәаҽны даақәыԥсычҳаит.
– Данцоз аламҭалазы шәеибамбазаап, иаалырҟьаны дымцар ҟамлеит, Леон иааицҳазаап акы дҭеиҵарц агәыӷра ширҭаз ала, – Назира ариаҟара зылҳәоз, Шьабаҭ иҿаԥшыларала гәынамӡарак шихьыз гәаҭаны ауп.
– Ааи, аха еиҳау аҵараиурҭақәа ирыдыркылаша рыдыркылахьеит, нас дызҭеиҵараны иҟои? – игәаанагара иаармариашәа иҳәеит, гәаныла иҵаӷәӷәоз инмырԥшӡакәаны Шьабаҭ.
Аҽны амш еилгашәа иҟан, аха иҿыхьшәашәааӡа ԥшак аҿаанахалон. Ԥсҭҳәақәакгьы, уи аԥша акәу, хыхь даҽа урҭк рныкшозу изхароу здыруада, ажәҩан инаҵашьқьыр-ааҵашьқьыруан. Урҭ, иҿыцәаауаз ахәышҭаара аиԥш, ҭагалараамҭа имчыданатәхьаз амра рҽынаԥырадыршәлон, ашәахәақәа иаарԥыраҳауан, иаразнакгьы аҳауа аҽааиҭанакуан, иаахьшәашәарахозшәа иҟалон. Аха амра ахы ианаақәиҭхалак аҽыҩ џьбара аӷәра аҿакны, нас ианааушьҭлак еиҭа ишнаҭрысуа аиԥш, ашәахәақәа ыршәны рҿаананархон, аҳра шьҭыхны иаашоушоууан.
– Амра хало иалагар, аӡаӡагьы арбап, – иҳәеит Шьабаҭ иҩызцәа рахь.
– Абанҭ аԥсҭҳәа цыхцыхқәа ааилаҵәаны амра нҭарыҳәҳәар? – нациҵеит Ахра, ажәҩан днаҵаԥшны.
– Мышцәгьак ҳаламлондаз Гәашьа лымхы ҭаагалаанӡа, – иаахьааигеит еицыз рахьтә аӡәы.
– Кәыдры ахы кеикеиуа ицқьоуп, изласаҳахьоу ала, ус ианыҟоу амшцәгьа иатәым, – иааиргәыӷит аҽаӡәы.
Абасгьы еицәажәон, иагьыццакуан, шьыжьнаҵәҟьа Гәашьа илыхҭыгәларц зҭахымкәа зыҽнызкылаз ари агәыԥ.
Шьабаҭи Ахреи еиҿыркааз ари агәыԥ «Ацхырааҩцәа ргәыԥ» ҳәа иашьҭалт. Бзауҭ гәаҟ иԥсыбаҩ ааганы анышә
ианамардоз еидыркылаз аҷкәынцәа, ашьҭахьтәи реиқәшәараан «Ацхырааҩцәа ргәыԥ» зыхьӡырҵаз, раԥхьатәи цхырааран иахьа излагоз – Гәашьа лымхы аҭагалара. Раԥхьаӡа арахь иааит, рҳаблаҿы егьырҭ зыҷкәынцәа ҭахаз раҵкыс игәаҟу ԥҳәысеибаны дахьырыԥхьаӡаз азы.
Гәашьа лыҷкәын заҵәы имацара иакәӡам аибашьраҿы илыцәҭахаз, лыԥшәмагьы дҭахеит. Ари аибашьраҟны зыҷкәыни зхаҵеи ҭахаз лымацара аулакәху. Аԥсны ахи-аҵыхәеи ирацәаҩын ус зыхьны иҟаз. Аха лара лыԥшәма иԥсыбаҩ лоузаргьы, лааигәа анышә дамалдазаргьы, лыҷкәын ибаҩ лмоуӡеит, дытҟәаны данырга, агаз иқәҭәаны дырблит ҳәа ауп зегьы ираҳахьаз. Абарҭқәа рыла дрыцҳаршьон азы раԥхьа лара лахь имҩахыҵит. Ҵаны, ашьыбжьышьҭахь амш еиҳагьы икеикеиуа иҟалеит, русурагьы еиҳа иҵоурахеит.
Сасрыҟәа аҩныргыларақәа дрыламгар амуит. «Сасрыҟәа, ухаҵкы ҳцеит, хыҵакырҭак ҳзеилышь!» – ҳәа иааидгылоз рацәаҩхеит. Иара мап рзицәкуамызт, арыцҳара изҭагылаз ибон. Аԥшқәа рҭагалара иалго ианалага, Шьабаҭ иаб днаидгылеит, ауасҭарагьы ицааиуа иалагеит.
Рқыҭа Ӡышқыҭ аибашьра ҟалаанӡагьы анапхгаҩцәа ахьыҟазтәи ахыбрақәа рҭыԥан ацыблаахақәеи аццышәи рыда акгьы ыҟамызт, шьаҭанкыла иқәырххьан аӷацәа. Ақыҭа анапхгаҩцәа (ақыҭсовет ахантәаҩи аколнхара ахантәаҩи) аҩыџьагьы аӷа иҿагыланы иахьеибашьуаз руаӡәы дҭахеит, егьи иҩшьапыкгьы аснариад имнахын, аколиаска дантәаланы ада дзымныҟәо, дхымхәаны дыҟан. Иқәыблааз арҭ ахыбрақәа ахьгылаз ахь ласы-лассы иааилоз, уаҟа ҟарулс аус зуаз Мачагәа иакәын. Наҟ-ааҟгьы дцыркьуан, алаба икын. Данхәыҷыз ҷышәрақәак ииҵахьаз рыла даԥхьон. Аԥхьара иара изыҳәан аамҭахгага шьахәын. Дахьыҟарулуаз ихы аашьҭымхӡакәаны ашәҟәыԥхьара даҿын. Убри азы акәын ахантәаҩы иус далганы аҩныҟа данцоз, – «ҳпрофессор дааихьоума?» – ҳәа дызҵаауаз. Ақыҭа аӷацәа анахаԥа, аккумулиатор ԥшааны, фымцала еиқәыршәаны, радиола аԥсуаа ирҳәоз дазыӡырҩуан зыҵа ҭаҳәҳәаны иҟаз ица аҵаҟа. Ҽынла даацәырҵуан, иццышәыртәхьаз иҟарулрҭахь днеины, днықәыԥш-аақәыԥшны днахынҳәуан. Аӷа игвардиауаа иреиуаз дырбаргьы игәхьаа ркӡомызт, «хымхәа рыцҳак адәы дықәуп, дықәзааит» ҳәа дыԥхьаӡаны. Иара ақыҭа еимирҟьон, уа инханы иҟаз абыргцәақәак иреиҳәон ауха аккумулиатор ала Гәдоуҭантәи иаҳаз ажәабжьқәа.
– Уаа, шәанаџьалбеит, аӷа иҳаирплан иацы аԥсуаа иларышьҭит, уаа, иацы Аныуаа рхәы аԥсуаа ҳаӷацәа ирымпыҵырхит, – иҳәаларын, ҳаибашьцәа еиҳа аԥыжәара рго ианалага, ибжьгьы иамхардуцәаханы.
– Уа Мачагәа, убжьы аархәыҷы, ираҳар, уԥсы хәыҷы иҭоугьы ҭырхуеит, – дныркылон ибжьы шдухаз анраҳалак.
Уажәы аибашьра еилгеижьҭеи аамҭа шыбжьалазгьы, иҿырхасырҭа шиҿырхасырҭаз иаанханы ыҟан: ақыҭа агәы ҳәа иахьашьҭаз днеиуан, ацыблыхақәа днарыхәаԥш-аарыхәаԥшны, зқыҭахь ихынҳәыз днарылалон. Иара ишааиҭахыз, иааиҭахыз ҟаиҵон, иааиҭаххаз иҳәон.
– Уа уара, иҟало шәымбаӡои, ана аӷьычра, ана арҳәра, иҳахьзеи, уара, кәты шьаҭагәы нхом, рахәҭиаа нхом, аҿар бжаҩык ақәыԥшцәагьы рцырԥссы амҩаду акәакьқәа рҟны икәаҩ-кәаҩӡа итәоуп, усда-ҳәысда инхеит, нас иабамӷьычуеи! – ибжьы ихарззала днарылалон.
Уи ииҳәоз рмаҳаӡаргьы ауаа ирзышьҭымхуа иалагеит ақыҭа ахуааданы иахьынхаз.
– Уара ауаҩы даныҟамла, иҭыԥаҿы аҽаӡәы дықәгылароуп, «иҭацәны ицаз амш ԥсит» рҳәоит, ҳамшқәа ҭацәны идәықәлеит, – агәынамӡара аадырԥшуа иалагахьан
абыргцәагьы, егьырҭ зхатә џьабаа мацарала ахныҟәгара иаҿыз ақыҭауаагьы.
Ахныҟәгара атәы уажәы аҽакала иҟаланы иҟан. Иаарыҵҳәҳәоз ашәыр-қәыр, насгьы иҩеижьхаз амандарина рыманы Ԥсоуҟа амҩа ианын аҳәсақәа, Ԥсоу аӡиас ирганы хәыҳаракыла иаҳҭиуеит ҳәа. Аҵарақәа аԥшқақәа анхырхлак, фатәыԥшаара ицаны ианааргалак, аҵар ԥшқақәа рыҿқәа еимырхьахьа ишырзыԥшуа аиԥш, ирзыԥшыз рхәыҷқәа аланыҟәыргон (шәырҭира уахь ацара хьымӡӷызшьоз ахацәақәагьы, рыҳәсақәа раара иазыԥшын).
Аамҭақәа усҵәҟьа изымцеит, араҟа иҟалеит аҽа рыцҳарак. Ԥсоу анырцәҟа арразы ашәқәа ныҵарбаҟа иадыркит – Аԥсны аблокада азыҟанаҵеит Урыстәыла, Қырҭтәыла анапхгара рабжьгарала.
Ақыҭауаа анс рҳәаргьы, арс рҳәаргьы амла рҽадыркуамызт. Ауҭра ҟарҵон, акәыҭқәа, ашәишәиқәа, арахә анырҵон, амала, ирыцәмаҷыз аԥара акәын. Џьара ак ҭины ҟәрышьқәак дмырҳауазар, аҽа аагарҭак рымамызт. Аибашьра ашьҭахь такәаамҭа иаанханы иҟалазаргьы, аҷкәынцәа аҳәса раагара иалагеит, ачарақәа ҟалеит. Ишаԥу аиԥш, ԥҳәыс даазгоз ицхраатәын «ахаршә» ахьыӡҵаны, ажәытәаахыс иаԥыз ҟарҵалар акәын. Рхы иагырханы, ҽыц иаанагоз аҭаца илхадыршәуан. Иарбанзаалакгьы ацәгьа ҿҳәарак амоуп, ҳаагәамҵуазаргьы иааҳачҳап, гәыӷрада иԥсхьада, ак аҟны ҳкылсып ҳәа ауаа ргәы карыжьуамызт. Еиҳаракгьы, ирхысыз аибашьра хлымӡаах иалҵны ҭынчрак анырзыҟала, ирықәыӷәӷәоз амамзаарагьы рычҳауан.
– Дадраа, акыр зычҳаз акры ибеит, еибашьрак ҟамлааит, убри ауп аус злоу, – рҳәон абыргцәа ахьааидтәалалозгьы.
– Ухҭыс хьанҭа уанышәар, угәыӷра ԥсуеит, ҳгәыӷрақәа ҳгәаҵа иҭамшьыкәаны ҳаихалароуп, – рымшын, хыхәарҭак змамкәаны, мамзаргьы қәраҳаракыла излымшоз рыцхырааразы иахьнеиуаз «Ацхырааҩцәа ргәыԥ» еиднакылаз аҷкәынцәагьы.
Ацхырааҩцәа ргәыԥ азныказы жәаҩык раҟара ракәызҭгьы еиднакылаз, уажәшьҭа жәохәҩыкгьы иреиҳахон. Ӡышқыҭаа урҭ ирызгәдуны ирыхцәажәон. Аха ишнеиуаз, рхыԥхьаӡара еиҵахо иалагеит. Урҭ рымацара ракәым ақыҭазегь аҟны аҿар маҷхо, абыргцәа рымала иаанхо иалагеит.
Иҟалаз уи ауп, рқыҭа хуаадаханы иаанхеит, усурҭада инхаз аҿар Аҟәаҟа ицаны, аӷа ицәынхаз аҩнаҭақәа ныркылеит. Аха аҭӡамц акруҿанаҵаӡом, аӷьычра-қәычра, арҳәра уҳәа рахь зхы зырхаз ҟалеит. Излагара рзымдыруа, ацәгьоурақәа рахьгьы рхы мырхакәаны иаанхазгьы маҷҩымхеит. Збыргцәа ныжьны ақалақь ахь ицаз ақыҭаҟынтәи акагьы роуамызт, ақалақь аҟынгьы рхы рызныҟәгомызт. Иаанрыжьыз рбыргцәа адгьылгьы акгьы рзалымхуа, еиҳаеиҳа иӷархо иалагеит.
– Иҟаҳҵари, иааӡбари? – ҳәа инеидашшылон абыргцәа ахьааибабоз.
– Сара ажәалагалак сымоуп, – иҳәеит, Шьыдгәа даныржуаз Сасрыҟәа ажәа изҭаз, а-Гәадаалақәа руеишьара иатәыз абырг Хабыгә.
– Ҳаузыӡырҩуеит, Хабыгә бзиа, – иааиларԥсеит, иааиднагалаз абыргцәа.
– Бадала Аирымба зегьы дыжәдыруеит. Иԥҳа Бзауҭ ԥсаҭа шкәакәа дизҳәан, аха иара дҭахагәышьеит. Шьыдгәагьы аӷацәа рыԥсы данарҭаахысгьы иара иоуп аҩнаҭа мырӡкәаны иаазго, ззыҳәаны имырӡуагьы еилкаам, иԥҳа ара дааны дынхашам. Иара, аибашьра ашьҭахьгьы иҽеибиҭеит, хар имаӡамкәаны иҽыҟаиҵахьеит. Мкыдихәытәиуп, аха ҳҳаблауаа дҳалагылоуп Шьыдгәа лыҩнаҭа амырӡразы. Изхысҳәаауа, – иҳәан, дзацәажәоз днарызхьаԥшит Хабыгә.
– Иҳаҳәа, Хабыгә, изхуҳәаауа, – иажәа иаахыццакит.
– Бадала акрибахьеит, ақалақьгьы ақыҭагьы изеиԥшуп, аҵаразгьы хар имаӡам. – Иажәа инациҵеит Хабыгә, – дааҳаԥхьап убри, ҳиацәажәап, ҳқыҭа ԥсыхәак азутәуп. Акахьы ҳкылсырц азы иареи ҳареи ҳаицәажәап, – уа иҽааникылеит.
Бадала Шьыдгәа лҭынхараҿы дааны даҳзыԥшуп, ҳқыҭа аԥеиԥш далацәажәарц иҭахуп, шәаала-чаала рҳәан, уахь идәықәлеит абыргцәагьы егьырҭгьы еибарҵысны. Ақыҭа анапхгара усҳәарҭас ирымаз ахыбрақәа усгьы аӷацәа иқәырххьан. Иахьԥшуаз ирбон Ӡышқыҭ егьырҭ аҳаблақәа рҟынтәигьы ауаа шнеиуаз. Шьыдгәа лҭынхара ашҭаҿы еизаз маҷҩӡамызт. Ус аниба, Бадала даарылагылан иааирӡырҩит.
– Ӡышқыҭ аҳаблақәа ԥшьба аҵанакуеит, – дналагеит иара, – изхысҳәаауа, қыҭа дууп. Егаҩы алҵны ақалақь ахь ицазаргьы, ачуан ду аӷьӷьарагьы дууп ҳәа, уааԥсырала ҳагьмаҷҩӡам, ҳмахәҿақәа еицымлар ада ԥсыхәа ыҟаӡам, ҳқыҭа, зегьы иаҳзеиԥшу ҵлоуп. Уанҿоу уԥыруа ажәҩан уалоуп рҳәоит, ара игылоу аҿаргьы шәыҟоуп, шәымч еизышәкыроуп, аӡәк иеиԥш ҳаилаҵәароуп зегьы, иааирас иҟоу еидгылароуп. Изааӡарызеи, аибашьра еилгеижьҭеи уажәшьҭа маҷгьы шымҵуагьы, ҳаилаҵәартә ҳзыҟамлацт, харабӷьара ҳаҟоушәа збоит. Џьоукы ықәҵны ақалақьқәа рахь ицеит, ара иаанхазгьы ԥыҭҩык мҵарсцәахама уҳәартә еиԥш, рхымҩаԥгашьақәа уаҩы игәаԥхартә иҟам. Ҳқыҭа хыдахеит. Ахацәақәа, аҳәса реидарақәа рҳәазо Ԥсоу ицаны фатәык анбаҳзааргои ҳәа ирзыԥшуп. Ааԥынрахь ахы археит аамҭа. Ауаҩытәыҩса иаԥсоу ак ҟаиҵарц азы игәы-иԥсы акы иазикуазароуп. Иахьа илоумҵаз ҭагалан иузҭагалом. Ҳқыҭа иаиуроуп аиҿкаара.
– Бадала дад, уажәа бзиоуп, уажәа хьыла иԥысҟоит, уажәа инацҵаны ишеиҿкаатәу азы иҟаҵатәу ҳәа угәы иаанаго ҳаҳәишь, убриазоуп адырра зуаҳҭазгьы, – дныбжьалеит абыргцәа руаӡәы.
– Аиеи, дад, аиеи, џьара мҩакы ҳанԥшылароуп! – иааиларԥсеит егьырҭгьы.
– Сара издыруеит иҟаҵатәу, – иҳәан, ажәа аарымихит аҽа быргк.
– Иҳәеишь, нас!
– Иҳаҳәишь!
Иааиларԥсеит.
– Днаҳхагылааит Бадала ихаҭа, ақыҭа ахадас дҟаҳҵап, акрибахьеит, қалақьи қыҭеи дрылаԥшхьеит, ҳааидикылааит, – иажәа ааҿахҵәаны даарылаԥшит ицәажәаз.
– Ҳааидикылааит!
– Дааҳхылаԥшааит!
Ана-арантәи абжьқәа ааҩуан.
– Иҭабуп абзиара ахьсыдышәкыло, аха шәаасзыӡырҩи, – иааирӡырҩит Бадала, – сызшаз насыԥк сиҭеит, уи амни снапы злаку ауп – абанк ауп. Убра иаасхашәало алагьы ҳқыҭа сацхраарц сҭахуп. Ишәасҳәап сгәы иаанаго. Аҿар ҳамоуп аибашьраан ҳзыхьчаз, ҳаиқәзырхаз. Убарҭ ираҳҭап анапхгаратә усурақәа, ҳара ҳнарыдгылап, ҳрыцхраап.
– Уиашоуп, Бадала, аха уара унацәа зқәукуа дҳаҳандаз, – ибжьы наиргеит Сасрыҟәа.
– Хара иуцәымцеит, Сасрыҟәа, уааигәа икашәоит сзықәгәыӷуа ихьӡ! – алафгьы наҵеиҵеит Бадала, Шьабаҭ ихьӡгьы ааҭирҟьеит. – Шьабаҭ Лашарба аибашьраан арык драԥгылан, командауаҩын. Ҳқыҭауаа ицныҟәап ҳәа сгәы иаанагоит.
«Ура-ура!» – ҳәа рнапқәа еинырҟьеит реиҳараҩык.
– Сара сусқәа аҽакала иҟоуп, ижәдырырц сҭахуп, – иҳәеит Шьабаҭ ианааҭынчраха, – ҵоуп, аибашьраан сыҽхьасымкит, аха аҟьаҟьараҿгьы ушьапы уаԥшны иумыргылар, укаҳар ауеит. «Аҟьаҟьараҿы» зысҳәо аҭынчаамҭазоуп, абраҟа еибашьрада ҳахьгылоу. Араҟагьы хәарҭак сзыҟаҵар сҭахуп. Наҟ-наҟ шәымаҵ зуртә Анцәа сҟаиҵозар ҳәа сгәыӷуеит. Сҵара салгар, џьара акы схәарҭахап. Фабрикакгьы ҳаҿуп саб иашьеи сареи. Аибашьра аламҭалазы Аҟәа сызҭалаз ауниверситет сҭаларц сҭахуп ҳаԥхьатәи аҵарашықәс азы. Ақыҭа иахагылаша ауаҩы иӡбахә шәасҳәоит. Абра дгылоуп фырхаҵарыла иеибашьуаз, ақыҭа атәгьы ибзианы издыруа Ахра Махәышба. Ҳиҳәап дақәшаҳаҭхарц, – Ахра иахь инхьаирԥшит Шьабаҭ.
Шьабаҭ иажәа ахьцоз еиликаауа даналага нахыс Бадала дӡырҩуан, дагьхәыцуан. Аха Ахра иӡбахә аниҳәа, ихәыцра даалҵит. Хәыцхәыц зыӡбахә ихаҿы иааимгоз ҳәа уаҩ днымхеит Бадала. Дақәнагоит ззиҳәашазгьы ихаҿы иааиуан, аха макьана ҿиҭуамызт.
– Бадала баша уӡбахә имҳәаӡеит, Шьабаҭ уххь згеит, уаԥсаны уиԥхьаӡеит, дад Шьабаҭ, – ихы наизирхан, – уажәымҭа зырӷәӷәо уанҿоу ишьҭоуҵо ауасхыр ауп, уааԥсарақәагьы аадыруеит, аха уасхыруп, дад, абра ҳқыҭаҿы еиҿкаара бзиа ҟруҵар, ҳҵеи бзиа ҳәа ҳаргьы ҳулаҽхәалап, – ихҭарԥа шкәакәа дҩаханы иааихихын, днарылаԥшит Хабыгә.
– Сшәыкәыхшоуп, сыуаажәлар, саргьы сшәыҳәоит сыҷкәын имҩа шәаԥырамгыларц. Амҩа ишәҭ иҵара иациҵарц. Насгьы, ижәбоит афабрика аргыларазы ишьҭоу амаҭәахә ахьчараҿы Шьымеи сареи иҳамидоит. Уи ҳзыргыланы ҳҟалар, ачаи атәы изымдыруа даанхар, алҵшәа зыҟалом, атәы аҵаразы иҵара иациҵароуп, – гәҭыӷьӷьаала иреиҳәеит Сасрыҟәагьы.
– Ааи, аха уанӡагьы акыр бжьоуп, уанӡа иаҳзибааит, – ҳәа рыбжьқәа ааиларԥсеит.
– Ихаҭыԥуаҩра ҳзаанкыл, дад Ахра! – аӡәы ибжьы аагеит.
– Ус анакәха шәааӡырҩы, – Бадала ибжьы анга рҽааныркылеит. Иара инациҵеит:
– Ахра, умеида ҳаҭ ҳәагьы ҳааизымҵааӡакәаны, ахаҭыԥуаҩразы дшьақәҳарӷәӷәап.
– Ҳақәшаҳаҭуп, ҳақәшаҳаҭуп! – аӷу ааилдыргеит.
– Ак сҳәар ҟалома! – ажәа даҳәеит Ахра, идырҵаз хара дацәгыларгьы шырымуаз агәра анига. – Ишәҳәаз сахыԥаргьы сабанӡазцои, «амшә иакыз баба, иҳәеит» еиԥш, ибзиоуп ахысҳәаап, аха ҳусҳәарҭа хыбрақәа аӷа ибылхьеит, ҳқыҭа агәы ҳәа ҳназхәаԥшуа акгьы ыҟаӡамеи?
Џьоукгьы рацәак хара имԥшӡакәаны: – уара, хадас иалаҳхыз иаб дуасҭоуп, акы нашәызиргылап ирблыз рҭыԥаҟны, – рҳәақәеит.
– Уи уажәы изхьаахаз шәоуп изасҳәо, ари аусгьы акы азааӡбахьеит, араҟа ҳаидибагалаанӡагьы ԥыҭҩык ҳхы ааилаҳкын, – ҳәа реиҳәеит Бадала, – Сасрыҟәа ҳқыҭазы иибахьоу аџьабаа зегьы иаадыруеит, хыҵакырҭак змоуз ҳәа уаҩ дыҟам уи ауасҭара далагеижьҭеи. Аусҳәарҭақәа рыргыларазы аргылага амаҭәахә бзиа аҭахуп, қәацәмацәк рыла ҳзеилгом, уи наҟ-наҟтәи усуп, – уа дааҭгылеит Бадала.
– Ари аус иазышәыӡбаз ҳаҳәишь, Бадала уххь згеит, – иҳәеит абыргцәа руаӡәы.
– Сара шәҳабла сатәӡам, аха шәҳаблагьы сҳаблагьы еиԥшны сыртәушәа збоит Шьыдгәа гәаҟ лыҩнаҭа сыӡӷаб даналахәха. Гәадалаараа рҳабла иагымхааит, рбыргцәа Хабыгә раԥхьа днаргыланы, иақәшаҳаҭхеит абри лыҩны ақыҭа ахадара иаҭыԥны иҟаларц, – иажәа аахиҵәеит Бадала.
– Ааи, дад, саргьы ҳажәлантә зегьы ақәшаҳаҭуп, Бадала ииҳәаз шәаҳаит, – иҳәеит Хабыгәгьы.
Иџьшьаны «аууы» ааилдыргеит изаҳауаз зегьы, инеихәаԥшы-ааихәаԥшуа. Аха зегьы рхаҿқәа ирныруан гәахәарак шырнаҭаз. Рыхқәа неидкыла-ааидкыло, аибашьра хлымӡаах ашьҭахьгьы уаанӡа аиԥш уск аауа, ҳнеизҵаауа, ҳнеилацәажәо ашҟа ҳкылсыр ҟалап ҳәа инеидыхәыҭхәыҭлон. Лассы аимпрахь рхы дмырхаӡеит – иахьада ирымбацызшәа Шьыдгәа лашҭа-лгәара инарҭыс-аарҭысуа иахәаԥшуан. Џьоукы, инықәццышәаа ицаз аусҳәарҭақәа ирзааигәаз аҩны иақәшәазеи, аусҳәарҭа иагьазхоит, ԥыхьа аусҳәарҭагьы аконторагьы рхыбрақәа аҭахын, хаз-хазы иахьыҟаз азы, уажәы ақыҭа ахадара мацара ахьакәу азы уи аҩны рхы ааларыгӡартә иҟоуп, рҳәон, аҽа џьоукгьы ақыҭа ахада дабаҭахыз, мшәан, досу ииҭаху ишиҭаху инапы алеикааит, колнхара ыҟам, совнхара ыҟам, усс дзеиҳабхо иарбану ҳәа агәынамӡарақәа аадырԥшуан.
Ҵабыргны, ари ақыҭа иаланхоз рахьтә ирацәаҩны аҿар ақалақьқәа рахь ишцахьазгьы, ақыҭаҿгьы инханы иҟаз мачҩӡамызт. Иаҳфарызеи, иаажәрызеи, усурҭас иҳауазеи ҳәа имхәыцӡакәаны ицаз аӡәырҩы шымҩахҟьазгьы уахьынтәи иааҩуан. Ара инхазгьы хықәкы ҳәа акгьы рымаӡамкәаны акәтӷьычрақәа реиԥш иҟоу аҵмыҳәҳәарақәа ҵызгаз, уаҩ ииҳәо дырмырҳауа иалагахьаз ыҟан. Аиҳабра-аиҵыбрагьы аҳаҭыреиқәҵарагьы аҵанӡа ицар ҳәа ишәо иалагеит ауаа.
Уажәы ари аилацәажәара имҩаԥыргаз рхы-ргәы азнеиуа иҟаз еиҳарак зықәрахь инеихьақәаз ракәын. Зегь ракәымзаргьы џьоукы иҟаиҵахуазеи ахада ҳәа иалҳхыз ҳәа аилацәажәара рқьышә инықәырҵон.
– Ҳаи, уара, даанышәкыл, даанышәкыл! – аӡәы ибжьы аарылаҩит ашьҭахьшәа.
– Ма ҳзыниазеи, абааԥсқәа, шәиламкьысын, цәгьара игәы иҭаӡам! – ҳәа ԥҳәыскгьы лыбжьы раҳаит.
Иааиламҩҩыргьы амуит, «Соушәышьҭ, уара!» – ҳәа аӡәы иҽҟьо, днарыгәҭасуа дшаарылалаз анырба.
– Уара, ари Маслагә Ахәашба, Ҭанас иаб иоуп, уажәраанӡа ара дыҟаӡамызт, уажә дабаанагеи? – ибжьы иргеит аӡәы.
– Сара шәысзымҵааӡакәаны ара шәеизызгазеи? Шәеимпы! Шәеимпы! – даазынио зегьы дрыцәхасуа дрылан иара. – Аилага дсышьҭоуп сылкырц, сааигәа даашәмышьҭын! – дҟааит нас, иаҳәшьа аҭыџьҳа «ҳзыниазеи, абааԥсқәа!» – ҳәа лыбжьы иаҳаз дараапкуа.
Маслагә дзымҵысуа дааныркылеит аҷкәынцәа. Ус иаҳәшьагьы даарыдгылеит.
– Иҟалазеи, Макрына, ихьзеи? – ҳәа иаалыдеибаҳәалеит, ааигәа-сигәа иҟаз.
– Ара иҟоу бымбаӡои, Макрына, сара бызсышьҭои, рыгәҭаҵәҟьагьы Сталингьы дрылагылоупеи? – ибжьы ҵрыхәҵәаӡа инаиргеит иара – лашьа.
– Ааи, уара гәаҟ, абас уҟаларц азакәызма Ҭанас ԥсаҭацәгьа дзухылҵуаз? – инеимаҭәаны аҵәыуара далагеит иаҳәшьа. – Дҿаҳәаны дысзыжәга аҩныҟа, сшәыҳәоит, мамзар сара егьсурым, аха шәара шәирԥхашьоит, – ҳәа дрыҳәо далагеит.
– Ааи, гәаҟ, иҷкәын дыԥсахҩны ақырҭуа гвардиаа дышрылаз аниаҳа нахысгьы иажәа еилаԥсахьан, – иҳәеит игәылак.
– Уи аума, иԥсы шҭамызгьы иаҳахьан, аха иԥсышьа издырамызт, – нациҵеит аҽаӡәгьы.
– Ишәҳәо иашагәышьоуп, иҷкәын иҵыхәала ҳқыҭауаа аӡәырҩы шҭахахьаз анеилаҳкаа иаҳамҳәеи. Цәгьала дҳампыҵаханы дыҟан, иахьа зынӡак дааилагаӡеит, – дҵәыуон иаҳәшьа.
– Иахьа асҵәҟьа изцәырҵыртә дҟазҵазеи? – илызҵааит.
– Иҷкәын атыша ҵаула дышҭабааз иалҳәеит ҳгәылаԥҳәыс, лҳәа агәара иазнымкылакәа ҳашҭа ианҭала, лабала дахьасыз азы дизгәааны.
Иҟалаз анраҳа Шьабаҭи Ахреи еибарыҩны иааит. Маслагә аҽырххара дшаҿыз даҿын.
– Маслагә, арҭ удыруама? – ҷкәынак иааиз наиирбеит.
– Исымдыркәаны, ҳқыҭантәи аҷкәынцәа афронт иаҿажьны изшьыз рами, – дырзыҵҟьарц ишьапқәа афыр-фырҳәа иҟьон.
– Арҭ ҳқыҭа аиҳабацәа ҿыцқәа роуп, ус рзумҳәан, – иҳәеит, «иудыруама» ҳәа иазҵааз аҷкәын.
– Унан, шәхаҵкы Маслагә дцааит, шәааишь шәгәыдыскылоит, – ихәда ҭҳәаны дара рахь деихеит иара.
– Доушәышьҭ, уара! – рҳәан, даарымхны, наҟ-ааҟ имахәарқәа нҭарсны иаанкыланы, ауаа днарылыргеит Шьабаҭи Ахреи.
– Шәаала, акәац шәзызӡуеит, амцеиқәҵага сымоуп, шәацәымшәан, шәааццакы, ҳнеир, сыҩны амца ацрасҵоит, акәацгьы ӡып, ҳазхарагьы ҳаҽҳарԥхап, – инеимда-ааимданы дырҿаԥшуан имахәарқәа еимлагәа изкыз.
– Аҩныҟа инагара иаԥсам, уаргьы саргьы уа ҳазидтәаларым, – иҳәеит амҩан Ахра.
– Нас, дабааго? – дааҭгылеит Шьабаҭ.
– Еиӷьуп Драндаҟа даагар ҳашиашоу.
Шьабаҭ даахәыцит. «Иҟои Дранда, зхы еивысу ахьырхәышәтәуаз Ганахлеба ҳәа ақырҭцәа иахьахьӡырҵахьаз Аӡҩыбжьатәи аҳаблаҿы ауп ҳәа саҳахьан», – игәы иааҭиҳәааит.
– Ганахлеба ҳәа иахьашьҭазу? – дҵааит нас.
– Уатәи ахәышәтәырҭа рцәнымхаӡеит, шьаҭанкыла иқәырхит, рҳәеит, уа ишьҭаз ауаа ахьыргаз здырхуада. Изхысҳәаауа, уажәы ацынхәрас Дранда иҭацәыз хыбрак ахь ииаргеит.
– Уаҟа ачымазцәа ҟалоушь аибашьра ашьҭахь?
– Ҳәарада, уажәааигәа Аҟәа саныҟаз исарҳәеит уи ахәышәтәырҭа аус шауз.
– Нас, ишԥаҟаҳҵари Маслагә изы? – ҳәа дҵааит Шьабаҭ, рышьҭахьҟа иааиуаз Маслагә иаҳәшьагьы даарыхьӡеит.
– Саргьы сшәыццар сҭахуп, аха ҳаҩны мыждагьы сызкажьуам, – лҽаанылкылеит иаҳәшьа.
– Смашьына ак агқәоуп, аҟаҵаразы арҽеиҩы иҟны игылоуп, уажәазы иаҳмыхәар ҟалап, аха иара арҽеиҩы имашьынала ҳигароуп, – Маслагә дрыманы уи иахь рхы дырхеит.
– Иҟаҵеишь, иҟаҵеишь, умашьына ҟаҵеишь, ҳусурҭа ҿыц аҟны иахьаҳҭаххо рацәахоит, – Шьабаҭ Ахра игәы издууны дааихәлаччеит, егьигьы дақәшаҳаҭханы ихы ааирҵысит.
– Шәысхыччоит акәу, шәарҭ алақәа, сыҷкәын атыша дҭаԥсит ҳәа салҳәеит уи аԥҳәыс, шәара шәыччоит, уи иаагара акәӡами сахьыжәго, – инапқәа рымижәарц далагеит Маслагә.
Инапқәа имҭакәаны, дааиларӷәӷәаны рҿынархеит.
Ахра Дранда агырцәа ицәыргаз амашьына ахаҭа иԥшааит. Ианимаз аҵкысгьы еиӷьны иҟаиҵахьан ицәызгаз. Уажәы галтәи агыруак изныжьны дцеит ҳаӷацәа Аԥсны иалҵны ианцоз. Иззынижьыз абџьар икӡамызт азы уаҩ дилакьысуамызт.
– Ҳамҭас исиҭеит ақырҭуа аруаҩ, аҳәаа ааныжьны данцоз. Сара хәырџьанк азна афатә исҭеит, ихәыҷқәа амла иамкырц азы, – иҳәеит амашьына иеигәырӷьаны изыдкыланы измаз, архынҳәрагьы ааицәымыӷханы.
– Мерч, Бырду, мерч! – иҳәеит иаарыхҭыгәлаз игәыла, иумҭар ҟалаӡом ҳәа напышьашәалагьы ирбо.
Ахра имашьына инапаҿы иҟалеит.
Акәасқьа рацәак ишьҭыхмызт, аха ашьҭаларҭақәа х-уадаки иҭбааз залки аман. Аха анапы агхеит аибашьра ианалага нахыс. Бзауҭ аибашьра данца, ԥҳәыск лымацара аҩны иҩнахаз илылшагәышьарыз. Иавагылаз амаҵурҭагьы ҩ-ҿыкны иҟан – ҿык хәыҟаҵарҭан, егьи крыфарҭан, ҭбааҭыцәралагьы ахәыҟаҵарҭа аҵкыс еиҳан. Ашҭа-агәара иакәыршаз аанда каԥсахьан. Амала еицраԥшьыз агәашә хәыҷи агәашә дуи еихатәқәан, Бзауҭ Аҟәантәи иааганы иҿеиҵеит аибашьра аҟалара ԥыҭк шыбжьаз. Аихатәы аандақәагьы ааигарц иҳасабын, имаӡеит акәымзар.
Шьабаҭ ашьыжь дааины ашҭа дықәгылан, аҩнашәқәа рцаԥхақәа Бадала ишииҭахьазгьы, аҩналара изымгәаӷьыкәаны. Ахрагьы дааит, аха изыҩнамлеит. Инеихәаԥшы-ааихәаԥшуа игылан. Аҩналара Ахра изизымгәаӷьуаз, еибакәеибаха инхаз аҩны ҳаҩналаны ҳашԥатәари ҳәа игәы иаанаганы акәын.
Шьабаҭ изизымгәаӷьуаз амзызқәа уигьы руакын, аха уи аҵкысгьы дынкыланы дызмаз аҽакгьы ыҟан. Ари аҩны аҵыхәтәантәи аамҭақәа рзы зыхьӡ ахыз Шьарифа лакәын. Шьарифеи иареи аимак рыманы еиҿагылоуп ҳәа иԥхьаӡон иара. Ааи, бзиа дибоит ихы аҟара, аха лара бзиа дылбома, мамзаргьы дылцәымӷу. Дылцәымӷзар ҳәа дызлыцәшәоз амни ақьаад бӷьыц хәыҷы анылзиҩыз, аҭакс изылҩыз ианыз ауп – «усцәымӷхартә ухы ҟауҵеит...» ҳәа. Ҵабыргуп, уиаахыс аамҭа бжьалеит, лара дзызҳәаз Бзауҭ аибашьраҿы дҭахеит, Шьабаҭ уи идибалаз аџьабаа азын акырӡа иџьылшьеит, дилаҵәаны аԥсшәа иалҳәеит. Аха уи абзиабара аҟынӡа ишымнаӡоз ибон. Акызаҵәык, дшылҭахыз азы агәҩара злаимаз, ахәра аниоуз Назира лҟны лгәы иалырсны, дихӡыӡаауа иӡбахә ахьылҳәахьаз ауп.
– Назиреи уареи шәеибабахьоума, Ахра, умаҵура уахагылеижьҭеи, иахылҳәаазеи! – зныкыршәа дизҵааит, рҿымҭра ааилаганы, убри еиҳа иусдузшәа.
– Ааи, ааи, – иҳәеит, Ахра даалахҿыххан. – Лгәы иахәаны дсацәажәеит, Шьабаҭ иҟны аусурҭа урҭазар, мап ахысҳәаауама, лҳәеит.
– Иҭабуп ус ахьыбҳәаз ҳәа сызлаҳәа.
– Хымԥада.
Абри аамҭазы аихатәгәашә абжьы геит. Инаԥшызар, Бадала иакәын. Шьабаҭ дааҳәыҵәыҳәыҵәит ԥхашьарак наиҿықәланы, аха уи диабхәахо диабхәамхо ахьизымдыруаз дназхәыцын, дыԥхамшьазшәа иҽааҟаҵаны днеиԥылеит.
– Шәҭыԥқәа еиқәшәмыршәаӡаци? – инеимда-ааимданы днарыхәаԥшит иааиз.
– Ҳаҩнамлацт, – иҳәеит Ахра, Шьабаҭгьы дизымԥшӡакәаны.
– Шәаалеи, шәаалеи, ишәзыгәаӷьуам, избоит, – днараԥгылеит. Нас инациҵеит: – Иацы ашьыбжьышьҭахь ауп Аҟәаҟа санцаз, Шьарифагьы аҭел сылзасит.
– Иахылҳәаазеи лыхьӡ зху аҩны усбарҭас иахьыҟаҳҵаз? – иааимԥааны дҵааит Ахра.
– Деигәырӷьеит, ақыҭа знапы ианышәҵазгьы патриотцәоуп, еибашьҩыӷәӷәақәан, лҳәеит.
Шьабаҭ аҽаџьара дхәыцуашәа дырбон, аха Бадала ииҳәоз акәын дыззыӡырҩуаз.
Шьабаҭ ауха аҵх агәы ааиҩнашаанӡа дзышьҭамлаӡеит. Машьқәала дыцәаны дааԥшит, аха акәаҷаб ххаӡа иаркын.
– Уахагьы иҟаӡами алашара? – дизҵааит раԥхьа.
– Мап, аҟаҵара иаҿуп ҳәа ауп иҳарҳәаз, аӷацәа иԥхасҭартәыз ашьақәыргылара цәгьахеит.
– Нан Шьабаҭ, уаб нахьхьи афабрика аргылагақәа ихьчоит уаха, дҟарулуеит, ушьҭал, нан, уаҵәуха уахь ҟарулра ацара уара иууалуп, уаха иухьчои, сара сумыхьчозар? – дихыхәмаршәа ҿаалҭит. Шьабаҭ идырит дшихымыхәмарыз, лыҷкәын ацәа игхар ҳәа дшәаны ишылҳәаз.
– Абжьара ашә асыркуеит, нана, алашара бамырцәозар акәхап, уахь иҩнаҷҷоит, – дҩагылеит Шьабаҭ, акәаҷаб ахара надҵаны.
– Мамоу, нан, сара сыцәаны сааԥшит, уара уоуп ацәа зыгхо, – лҳәеит иара дангыла, уаҳа дтәарым, шьҭалара дцап ҳәа лгәы иаанаганы.
– Сара хьаас сҟабымҵан, – абжьаратәи ашәгьы ныдырӷәӷәаланы деиҭанатәеит.
Астол еиқәырчаҟәа иқәырҭәаамзаргьы, қьаадқәак рыла ихҟьан. Иара ишҟа ацәа ааиӡомызт, ак ҭихуан, акы иҵәаӷәон, еиҭеиҵәаӷәон, уеизгьы акаҟны дызкылсуамызт.
«Ааи» – иҳәеит гәаныла, – уаха сзызхәыцқәо зегьы ҳқыҭауаа ирҭахуп, аха ҟаҵашьас иаҳҭарызеи? Уаха урҭ ақьаад аҿы рарбашьа сақәымшәеит, аҵхгьы цеит, уаҵәы Ахрагьы иасҳәап, акы еицаҳаӡбап», – икарандашь нықәыршәны дҩагылеит.
Адәахьы дандәылҵ, инапқәа ишьҭахь иҟаҵаны, ашҭа леиҩеирҭас иҟаиҵеит. Дааҭгыланы ажәҩан днаҵаԥшит. Ажәҩан ҵырлашаауа еҵәаџьаа еибарлацәҟәысуа, митәы блақәак рнибаалон. «Мшәан, аеҵәақәа абасҟак ҳдунеи дырлашома?» – игәы инҭиҳәаан, ажәҩан деиҭанаҵаԥшит. Амза ҭҭәаа лаша-лашо, ажәҩан икыдланы иӡсон. Ихала дагьаамхаччеит, амза ацхырааҩцәа шракәыз шԥагәасымҭеи аеҵәақәа ааигәахәын.
Аԥсаа цәамҭхаа иҭаҳәҳәаны иаман. Ашҭа анҭыҵҟа илаԥшҳәаа ахьынӡанаӡоз абна ҽыҭрақәа рықәцәақәа ааԥын ԥшаҳалал иарҵысуан. Уи аԥша иаргьы даарлахҿыхит. «Абас аиԥш, адунеизегьтәи аҵхқәа гәазырҳагоушь? – игәы дынҭахәыцит. – Мап, мап, егаџьара макьанагьы ихьҭоуп, егьаџьарагьы араҵкыс ишоурахахьеит. Егаџьара ега гәаҟра ыҟоуп, ега бзиара шыҟоу аиԥш. Аҳәынҭқарцәа – атәылақәа реиҳабацәа ҭынч ацәаха рымаӡам, џьоукы рыжәлар ирызхәыцуеит, џьоукы атәымдгьыл ампыҵахалара иазхәыцуеит, аҳәынҭқарцәа зегьы ахшыҩ рымазҭгьы, еибашьра ҟалаӡомызт. Москва абас аиԥш аеҵәақәа кәалыкәаџьо, амза ҭҭәааӡа иахалашошь? Ус иҟаӡазаргьы, Шьарифа лыцәа аԥсымҭа акәзар ҟалап уажәы. Аӡәы дигәалашәоит ҳәа лыԥхыӡгьы иаламшәозар акәхап. Лыбзиара зҭахны илыхӡыӡаауа аӡәы дыҟоуп ҳәа лгәы иаанамгозар ҟалап, Бзауҭ иаамышьҭахь? Ус акәҵәҟьазар, заҟа лгәы рҭынчны дыцәоузеи уаха?!»
Шьабаҭ иҭаххеит игәаанагарақәеи ихәыцрақәеи зегьы даарҟәаҵны дышьҭаланы дыцәарц. Ус иагьыҟаиҵарц азы дышьҭалеит. Аха «амырцәага» ааизцәырҵын, ацәа заҵа имԥын имааирыз, быжь-шьхакы ирхыҵны ицазшәа, ашьҭамҭагьы имбо инеихыҵит. Ус аныҟалаз акәаҷаб ырцәаны днышьҭаланы аҭуан даннаҵаԥш, еишьылӡа иаҵаҳаз алашьцара иаалԥха-алԥхазшәа Шьарифа лсахьа илақәа ианаахгыла ауп. Аԥхьан Москва игәалазыршәазгьы лара лоуп. Зны длызхәыцуан ар рымаҭәа лышәны, зных – Шьымараа рыцхыраара даннеиз дшибаз, зыхәда ҭыхны иӡахыз аҵкы цәҩежь лышәны. «Лаб Аҟәа абанк аартны имоуп, аԥаразы дашшуам, ҳәараҭахума, аҽа ԥшшәахәқәак змоу ҵыкқәакгьы лоушт, сара исзырбои акәымзар», – ааигәахәт. Уи лызхәыцра игәы ҟанаҵон, хымԥада, аха ажәлар рҟынтә иаҳахьаз аҽакгьы даазхәыцит: «Абзиабара мыжда акалашәа иҟоуп, амҵәыжәҩақәа уҭаны аҩада ушышьҭнахуа аиԥш, умҵәыжәҩақәа рҟәыдны ладаҟа илбаанашьҭыр ауеит!» Аха аҽакгьы игәалашәеит ирҳәоны иаҳахьаз: – Абзиабара уҽоумырблын, лара лҟынтәи аҭак ыҟамзар, мамзар уҵаакәкәала уагаӡар ауеит!»
Шьабаҭ Шьарифа лахь имаз абзиабара, иара дҟьо даманы иқәын, аха лара лҟынтәи иашалаҵәҟьа дзықәгәыӷуаз лажәа имамызт. Абарҭқәа зегьы дрызхәыцны, ибзиабаратә хәыцрақәа наскьеигарц ӡбаны, аҭӡахьы иҿы нарҳәны, илацәақәа хиҩеит. Аха акраамҭа гәаныла лара длацәажәон, ажәабжьқәа леиҳәон дааҟәымҵӡакәаны, аҭак ҳәа акгьы шимаҳауазгьы.
Шьабаҭ иусурҭа уадаҟны дааин, истол ақьаадбӷьыцқәа нықәишь-аақәишьит. Аԥенџьырқәа анааирт, ааԥынтәи аҳауа ҟәымшәышә неиҿасит. Ԥыҭраамҭак ԥенџьырк аҟынтәи адәахьы дыԥшуан. Ашәаԥыџьаԥ еиҵәҟаҟарақәа ирықәтәаны аҵар гәырӷьаҵәа ишәаҳәон. Абна ҽыҭқәа (абна еиужьқәа уа ааигәа иҟаӡамызт) абнатә шәҭқәа ргәылпыж ибон. Хазы ашәҭҵлақәеи ашәҭеиҭаҳақәеи ԥшшәахәы рацәала еилыҷҷон. Шьыдгәа лашҭа ааигәа-сигәа ишрыцқьамызгьы, иагьшыԥссамызгьы, иқәиааны иҟаз аҭәаҳаскьынссақәеи урҭ ирыхьӡарц зҭахны ахыцәхәыц аиԥш еилагыланы аҭәасса рыхәцәқәа ҵызкаауаз аҳаскьын иаҵәара иалшәҭуан адәыкакаҷқәа.
Абарҭ зегьы гәыҟаҵагаха иара иҿагәыбзыӷуазшәа ибон. «Заҟа ибзиоузеи аԥсҭазаара!» – игәы иааҭиҳәааит, аԥенџьыр дадҵны истол ахь дааиуа. Убри аамҭазы, ихы зхибаауа акы ицәа иалашәаны дааруалыуашеит, игәы хәашьырак ықәнаҵеит, ихиҿы агәахәара нықәнарбеит. Ибла иаахгылеит аиааира иахьымӡакәаны ивыршьааз аибашьцәа, аибашьра иқыҭа иалхәданатәыз аҷкәынцәа, ахацәа, аҳәса, ахәыҷқәа, урҭ раԥхьа дԥырԥыруа дгылазшәа иаҳәшьа хәыҷы Марфуша.
«Убарҭ зегьы рыԥсы ҭаны иҟазҭгьы ҳаԥсабара, ажәҩан аеҵәақәа ишдырԥшӡо аиԥш, ирԥшӡага ҵлақәаны иааламгылози!» – даахәыцын истол днахагылеит, аха ега иундазгьы илахь изеиҵыхуамызт. Агәырҩа даланахалаӡозар ҟаларын Ахра дааҩнамлазҭгьы. Ахра даниба, игәы ԥсахны, ихаҿы лашарак нықәлеит.
Шьабаҭ уажәы иҽынеиҵыхны истол данаахагыла, аҽарҳа даҩызаха, аҭуан хыла иҵиԥссоит ззырҳәо иакәны дубон. Аибашьра ҟалаанӡагьы даун, аха уажәы иқәыԥшратә сахьа злеиҭеикхьаз рацәан. Ируакхаз, ихаҿы ақәыԥшра-цәа иаԥысны ахаҵа ԥшра аанахәеит, иҭыԥха-ҭыпҳо иҟаз иқәыԥшлақҭақәа ҭышәынтәалан, хәыцра шәкы рҭубаауазшәа еиқәтәа-еиқәгыла иааҵырхәшәа иухәаԥшуан. Џьоукы ирҳәон, ихахәгьы цқьа уналаԥшыр, шлацкгьы аалухыр ҟалап ҳәа. Аибашьра хлымӡаах зхахәқәа аршлаз маҷҩӡамызт, уахи-ҽни ажәыларақәа ирылагылаз иакәым! Амала, абарҭ илакҭақәа хәыцра шәкы рҭубаауазшәа ишыҟазгьы, илақәа унархыԥшылар, иузгәыкуа иухәаԥшуан. Уажәы, ақыҭа ахадас даныҟала, еиҳагьы дуаҩынаӡааӡаны дырԥхьаӡо иалагеит иқыҭауаа.
Ахра данааҩнала ихаҿы аиԥш илакҭақәагьы ааччеит. Аӡыблара иалахаз еилибакаауеит ҳәа ахымца иалҵны иааз арҭ аҩыџьа, заҟа еизгәыкыз лакҭеихәаԥшрала еилибакаауан.
– Сшузыԥшыз, – иҳәеит, истол даахыҵны днеиԥыло.
– Сагзырхаз уи ауп, аремонт иқәгылаз смашьына шыхиахаз ала адырра ансоу, ашьыжь уахь сцаны иаазгеит.
Уаҵәы ақыҭа ҳналс-ааласны иаабап, умҳәаз, машьынала ҳныҟәап, – аԥенџьыр ала днарԥшны амашьына наиирбеит.
– Мап, Ахра, машьынала ҳцаӡом, шьапыла еимаадарц сҭахуп.
– Ибзиоуп нас, сара мап сҳәом, – аниҳәа Ахра, аҩнеиҩныҵҟа иаалеиҩеит рҩыџьагьы.
Убри аамҭазы ҽырххыла аӡәы ашҭа дааҭалеит.
– Иаха иҟалаз шәасҳәарц сааит, – ибжьы ихәлахома уҳәо дыццакны даацәажәеит иааиз, амардуан дшаахалаз аиԥшҵәҟьа.
– Иҟалазеи? – инеиԥыххылеит даргьы.
– Шьамсиа лыҩны дырҳәит, маҭәа бзиас иаалымаз зегьы ргеит.
– Уи ахьымаҭәа шьахәқәагьы ныҟәылгон, урҭгьы ргама? – игәы иалырсны даацәажәеит Ахра.
– Лыҷкәын даацыԥхьаӡа маҭәеи-ҩыҭәеи хьымаҭәеи лыгижьуамызт аибашьра ҟалаанӡа Аҟәа хьиҩыс аус аниуаз, аха аибашьраан урҭ нханы иҟазушь? – иааиз дизҵааит Шьабаҭ.
– Дыхҵәаны Бықьҟанҟа данцоз лымаҭәа бзиақәа чамаданк азна лган, ишылгаз аиԥш, ихмыртлаӡакәаны даныхынҳәгьы иаалгеит, илымаз ахьымаҭәа ҳаибашьцәа ирылҭан, абџьар алаархәеит.
– Уи лчамадан акәхап иргаз? – иаахьааигеит Ахра.
– Уи аҟны инымхеит. Лыҷкәын жәацы дааит Урыстәылантәи, уи уажәы уахь аус иуеит, акәац, ашә уҳәа иеидара афатә лзааиган, иацы ауп данцаз, аа иаха иҩныԥсса ирыманы ицеит.
– Ус акәзар, уи дшааз-дышцаз, иааигаз-иигаз зегьы здыруаз роуп ацәгьауцәа, – Шьабаҭ дагьцәажәон, аха дагьыццакуан.
Ахыԥсыԥҳәа иналбаан, Шьабаҭи Ахреи амашьынахь инеит, аҽыуаҩ иҽы днақәтәан, аҟамчгьы нарбаны, данаауаз дшааз аиԥш, деиханы дцеит.
– Смашьыны ыҟамызҭгьы, шьапыла амҩа ҳақәзаарын, – дааҽхәеит Ахра.
– Шьапыла аныҟәара уацәшәома?
– Мап, мап, – иҳәан Ахра, амашьына аус ааируит.
Шьамсиа лхала аҩны дыҩнан аибашьра ҟалаанӡагьы, аха зегьы шьцыларами, дшәомызт-дырҳауамызт. Ауаа рыҩнашәқәа амыркӡакәаны усура ицон, акгьы ыӡӡомызт. Лыҷкәын ихәашаз азанааҭ анышьҭих, ақыҭаҟны ихы изамырхәо даналага Аҟәаҟа дцеит, уа дҭаацәарахеит, иҩныҟа хьаа имаӡамызт, иан дажәабааны дтәамызт, ак лымамкәаны даргәаҟуа дҟаиҵомызт. Иаб дуаҩыццакын, дмалырҳаҩын, «абнахьынтәи знапы ҭацәны иҩныҟа иаауа, уи дынхаҩым» иҳәалон, иԥсы анҭаз. Амашьына ааихәеижьҭеи дук ҵуамызт, иԥышәа амаҷреи иццакреи ирыхҟьаны ҵла дук ашьапы дласын, имашьынагьы ԥыххаа ицеит, иаргьы дҭахеит. Иҷкәын амашьына ааихәартә дҟалеит ашьҭахьы – данхьииҩха, аха иааихәаӡомызт, иаб ихьыз ихьыр хәа дшәаны.
Шьабаҭи Ахреи Шьамсиарааҟны ианнеи агәылацәа еизыҩҩхьан, агәыжьжьага ажәақәа лазҳәозгьы ҟалеит. Усҟан лылаӷырӡқәа аахаддылон. Ақыҭа анапхгаҩцәа ҿыцқәа анылба, лгәы ԥшааӡазаап, дамхаҵәыуеит.
– Ажәа ҟәанда аҵааршә арӡыҭуеит, аха илаҳҳәарызеи, ақәылацәа лықәҳа ицахьеит, – Ахра днаиахәыҭхәыҭит Шьабаҭ.
– Ааи, ааи, ажәа ҟәандақәак лаҳәатәуп, ақыҭа ахада уоуп уи зыхәҭоу, – наиаҭеикит Ахра.
Нас Шьамсиа лахь деиҭанеиит Шьабаҭ.
– Бгәы камҳацәааит, Шьамсиа, излазбо ала, тәымуаамзар ҟалап ацәгьоуцәа. Ҳқыҭа урҭ шалоу аабақәахьеит, хымԥада ҳрышьҭалоит, иҳамԥшаар иабацари.
– Ирзымгааит ибцәыргаз, иагьрызгарым, ҳара иаҳзымԥшааӡаргьы Анцәа ибоит, ашәыр хәаԥса ахалагьы иҿшәоит, ацәгьауаҩы хара дызцом, – нациҳәеит Ахрагьы.
– Нан Ахра, Анцәа ҳҳәеит, аха, ашәыр хәаԥса ахала ишыҿшәо еиԥш рхала иқәӡаауам, аӷьыч днаҿоумкыкәаны ахара узидҵом, иқәԥҽны аус дақәуршәар ауп данахьхәуа, – лылаӷырӡқәа лыԥраҳәала илрыцқьон Шьамсиа.
– Ес иҟаҳҵалакгьы урҭ ҳаԥшаароуп, иабанӡацари! – даамақарит Шьабаҭгьы.
– Дад Шьабаҭ, уара уҷкәынӡоуп, аха қыҭа дук унапы ианаҳҵеит, иҳаҳауеит ақалақьқәа рҟны ақәыларақәеи арҳәрақәеи шмаҷым аибашьра ашьҭахь. Ҳқыҭаҿы зегьы еибадыруа ҳауп, ҳара-ҳара ҳцәибарҳәуа ҳалагеитеи, ари бзиарак ахь ҳкылнагом, – даарыдгылеит быргкгьы.
– Дад, Шьамсиа илықәлаз дхаратәым, лыҷкәын дааны дышцаз здыруаз, ԥарақәакгьы шылзынижьуаз усгьы ирдыруан, иаанашәа-аашәазар, иааԥшыргьы здыруадаз, – дара рахь дааскьеит аҽа быргык.
– Ак ааҳаур, иааҳампыҵԥаа изго ҳқыҭа ианалаха, ӷьацашьас иҳамоузеи? – даарыдгылеит аҽаӡәгьы.
Шьабаҭи Ахреи машьынала рҭыԥахь иаауан, аха алмҩанык имеицәажәаӡакәаны рҭыԥ иазааигәахеит. Рымеицәажәара зызҳәаз аицәгәышра акәӡамызт, иҟалаз ацәгьоура иазхәыцуан.
– Уара, иаха ҵхыбжьонынӡа, – даацәажәеит Шьабаҭ, аҭынчра ааилаганы, – ҳқыҭа ауааԥсыра ирыхәаша ҳәа сааззымхәыцыз иҟоузеи, еиҳаракгьы адгьыл қәаарыхразы. Ашьыжь уанааи «сшузыԥшыз» зысҳәаз, иаха сзызхәыцуаз зегьы науаҳәаны ҳаицрызхәыцып ҳәа акәын.
– Нас уажәы?
– Уажәы сызлазхәыцуала, уи аҟынӡа ҳзымнаӡацзаап, аԥхьатәи аплан аҟны иҳаргылаша ацәгьоурақәа раԥхьырҟәҟәаара акәхеит.
– Цәгьоурақәак аацәырҵлозаргьы, рҵыхәа шԥаԥымҵәари ҳәа акәын саргьы сышхәыцуаз, аха умбои, – иҳәан, амашьына ааникылеит Ахра.
Рҩыџьагьы ааҭыҵын, амардуан ахь рҿынархеит. Рҭыԥқәа рҟны инатәоны аиԥш (уадак аҟны акәын рҩыџьагьы ахьтәаз), Назира дааҩналеит, гәырӷьаҿҳәаша лоурц лҭахызшәа дҿаԥха-ҿаччо.
– Бзиала баабеит, Назира! – дласны дналԥылеит Шьабаҭ, дналзааигәаханы лхы днагәӡит.
– Шәусура ҿыцқәа шәыдысныҳәалоит! – игәышԥы днагәӡит, нас Ахра инапы ааимылхит.
– Баҳзаазгазеи, ҳусурақәа ҳнархагылеижьҭеи Ахреи бареи шәеибамбацзар акәхап, – даархыхәмарит Шьабаҭ.
– Уигьы ыҟоуп, аха харантәи ишәыдныҳәалоит, аа, абар, ателеграмма, – лҳәан Назира, лсумка иааҭылган, днаԥхьеит:
«Шьабаҭи Ахреи, ишәыдысныҳәалоит шәусура ҿыцқәа, Аԥсны шәыхьчон еибашьрала, уажәшьҭа ҳқыҭа еиҭашьақәыргылатәуп хшыҩҵарыла!»
Назира дааҭгылеит.
– Дарбанушь иааркьаҿны, аха хшыҩҵак дула иҳацәажәаз? – Ахра даахыццакит.
Шьабаҭ даахәыцит.
– Аҳы, ишәҳәазар дызусҭоу? – инеимда-ааимданы дырҿаԥшуан Назира, гәахәаракгьы лнырԥшны дԥышәырччон.
– Асида Уанаба лоуп, хымԥада, Асида бзиа, аха иагьанбалаҳаи ҳусура ҿыцқәа ртәы! – агәра ганы даацәажәеит Шьабаҭ.
Ахра акгьы ацымҳәаӡакәаны Назира дылҿаԥшуан.
– «Шьарифа Аирымба!» – лылаԥш адырхаланы илкыз ақьаад днахәаԥшны днаԥхьеит Назира. Нас инацылҵеит: – Сара ателеграмма лзысышьҭын, ианлоу аамҭац азын аҭак ҟалҵеит, шаҟа дахыццакызеи!?
– Иҭабуп!
– Иҭабуп!
– Абри иаха ахәылԥазы исырҭеит, иахьа ашьыжьӡа аҭелла слацәажәеит. Ацәажәаха сылҭама «Шьабаҭ! Шьабаҭ!» шылҿыҵакыз илҿыҵакын. Раԥхьаӡа дзызҵааз иԥаҵа исама ҳәа ауп, «исазар, ианиса дышԥаҟалеи? Ашкол данҭазтәи иқәыԥшра аибашьра ицәнарӡу изынхоу? Ахәра иоуз зныкыр ахы цәырнагама?» – абарҭ роуп.
– Ҳәара аҭахума, Шьабаҭ иӡбахә анцәырылга сара сылгәалашәомызт? – игәнигозу еиҳагьы игәы иахәозу узеилкаауамызт ицәажәашьала Ахра.
– Уаргьы дузҵааит, дышԥаҟоу, лҳәеит, ҭаацәала деибгома, лҳәеит.
– Уаҳа акгьу? Ахреи бареи шәус лдыруазҭгьы, аҽакқәагьы рыла дбызҵаарын? – деилууа дышгылаз, зегьы иҽаарылхны Назира длызҵааит Шьабаҭ.
Назира лхы аалалырҟәит.
– Иҳәа, инагӡаны иҳәала уаҳа ибалҳәаз, – налыдиҵеит Шьабаҭ.
– Ахреи бареи шәчара ҟамлаӡаци ҳәа дҵааит! – илҳәаз дацәыԥхашьаны дааҟаԥшьхеит.
– Илабымҳәоз, – иҳәеит уажәы Ахра.
– Иласҳәоз?
– Ҭагалан аҩҿа анҭарҭәалак шакәу, ларгьы дақәшәарц шыбҭаху!
– Уи аҽазынтәи ҳаицәажәараан инсыжьрым.
– Шьабаҭ, уара Шьарифа лзыҳәан акагьы зумҳәои? – днеизыԥшит Ахра.
– Ҭабуп сымҳәеи, мшәан! – уа иҽааникылеит.
– Уажәраанӡа исымҳәеит акәымзар, уара уҟынтәи аҭак дазыԥшуп, салам шәҟәыла, ҳқыҭа шышьақәиргылоутәи иплан соурцгьы сҭахуп, лҳәеит, – дааҭгылеит Назира.
– Мап, мап, лара лхаҭа лҟынтәи ҩырала илҭаху смаҳакәаны асалам шәҟәы лзыҩра азин сымам, – уаҟа акәаԥ иргылеит иаргьы.
Ахра Назира дналыцдәылҵит.
Хәылбыҽхала Шьабаҭ аҩны данааилак, мамзаргьы аҽны џьаргьы дымцакәаны данаанхалак, ашәҟәқәа аашьҭихуан. — Ԥыхьеиԥш еиқәҵа-еиқәҵаны ашәҟәқәа имаӡамызт. Урҭ зегьы рыҩны аӷацәа ианырбылуаз илалаблы ицахьан. Уажәы имаз Аҟәаҟа днабжьысцыԥхьаӡа ауниверситет аҟны ииҭаххақәашаз акакала еиқәиршәахьаз ракәын. Ацәгьоура аныҟала ахәылԥазы аҩны данааи, ашәҟәқәа рааигәагьы дымнеиӡеит, какал аник ашьҭахьгьы.
– Ҳқыҭаҿы иааҟало ацәгьарақәа зегьы хьанҭараха ухәда инықәҳауазар акәхап уажәшьҭа? – лҳәеит игәалаҟазарақәа шҽеимыз шылбозгьы, зҽаанкыланы иаламцәажәацыз Машьқәала илырӷыӷкқәаргьы лҭахымкәаны.
– Нана, бзиарак ҟаларгьы схаҿы инықәмыхәмаруеи! – илахь ааиҵихит иан иахьылбоз.
– Абзиарақәа ҟало Анцәа иҟаиҵааит, уи ами иаҳҭаху, – даацәажәеит Машьқәала, – Шьабаҭ ҳқыҭа ахадас даныҟала нахыс абзиарақәа ҟалеит рҳәалар сҭахуп, аха умбои, ала кәацаагара иуздәықәҵо аҳа, зыгәра умгаша ауаагьы ҳқыҭа иалазаап. Уи зхысҳәаауа, Шьамсиа даарак илцәыхарам џьоукы ирыхгам иахатәи ақәылара рҳәоит агәыла-азла зегьы.
– Лыҷкәын дааны ԥарақәак лызныжьны дышцаз здыруаз харатәымзар акәхап. Нана, Гьаргьалашь ҟарулра дцахьоума? – длызҵааит Шьабаҭ дааччашәа.
Ан лыҷкәын ахҭыс цәгьа аангьы лафла дахьлацәажәаз, даарлахҿыхит.
– Уажәшьҭа уара уанмаҵзурауаҩха, уабгьы иқәрахь даннеи, «Гьаргьалашь» наҟ инышьҭашәҵаргьы ауеит, – лҳәеит аччаԥшь налҿықәлан. – Аиеи, заагьы дцеит, џьара аӡәы дрыламкьысындаз, аргыларазы иҳамоу аихатәы ргылагақәа, – иҳәеит иара.
Бадала Аирымба бырги ҿари еизганы ақыҭа ахадара Шьабаҭи Ахреи ианрыдиҵаз, Шьабаҭ ихаҟны иааиз ақыҭаҿтәи ауадаҩрақәа дрыззырхәыцыз, ԥгыла ӷәӷәаны ииԥхьаӡаз, рацәак мҵуаны Аԥсны аҳәаа аркны Аԥсны аблокада ахьазыҟарҵаз акәын. Бадалагьы уи аӡбахә имҳәаӡеит уаҟа. Уи игәы излаанагоз ала, иара аамҭалатәуп, аӡбахә арҳауҳаура иаԥсам ҳәа иахьиԥхьаӡоз акәын.
Шьабаҭ еиҳа игәынганы дыҟан ари ахҭыс. Избанзар, акы, ибон ақыҭаҳәсақәа ԥарак-шьарак ианааргәамҵлак, шәырк-қәырк рыманы ицаны, ирыгыз-ирыбзаз рыманы иаауан Ԥсоу аӡиас анырцәынтәи, иаазқәылаз уахь аҳәса рцарақәа аблокада рацәак ишаԥырхагамзгьы рдыруан. (Ахацәа ракәын Ԥсоу анырцәҟа аиасра азин зрымҭоз, Чечентәылан аибашьрахь имцарц азын).
Шьабаҭ ибзианы еиликаауан иҳабашьыз ҳаӷацәа рхадеи Урыстәыла усҟантәи ахадеи аиҩызареи аиқәшаҳаҭрақәеи шрыбжьаз, аблокада аҟаларагьы убри ишахҟьаз. Уиазын акәын игәыӷрақәагьы еиҳа измаҷыз. Иан Машьқәала аибашьра ааилгеижьҭеигьы знык иадамзаргьы Ԥсоуҟа димышьҭӡеит, аҟәрышь азыҳәан даарак ишуадаҩызгьы. «Иаарыхуа ҩыџьа ахацәа ҳаҩноуп, ҳхәы ҳара иааҳрыхроуп» иҳәеит зны, ршәыр-қәырқәа ааидкыланы Ԥсоуҟа ицоз аҳәсақәак дрыццар шылҭаххаз анылҳәа. Ларгьы уаҳа лҽылмырҵысит.
Шьабаҭ ацәгьоурақәа реиҳарак аблокада иавибон. Ҳәараҭахума, ауаҩы мазарала дгәаҟуа далагар, иаҭәамгьы ихы иаҭәеишьар ҟалоит. «Малда-шьалда уҟазар еиӷьуп, амал уманы уламыс ыӡыр аҵкыс» ҳәа игәы инҭҳәааны, игәы ирӷәӷәон, аха уажәы ақыҭа инапы иананырҵа, амалгьы ҟаланы, ацәгьоурақәагьы ыҟамкәа, аламыс мыӡкәаны ақыҭа еиҿкаахарц азы дзызхәыцшаз рацәахеит. Иҟалаз ақәылара акәзар, иԥынгылақәа ируакны иԥхьаӡон.
– Сара Ахра иҟынӡа сцоит, ари ацәгьоура иҟалаз акы азыӡбатәуп, ҳааицәажәашт, – дындәылҵит Шьабаҭ.
– Анцәа изқәикыз, аӡәгьы изаԥыхуам, Шьабаҭ нан, иҟалаз зынӡа шәазаапкыр, шәаргьы шәгәаӷ шьҭырхыр ҟалоит, – наишьҭалҳәеит Машьқәала.
– Сара сзықәгәыӷуа акы ыҟоуп, ацәгьа аҽаӡом рҳәоит, иҟалоит ацәгьоуцәа ҳаԥшааргьы, – гәыӷрала даацәажәеит Шьабаҭ, Ахреи иареи анааибартәақәа.
– Узықәгәыӷуа ҳәа акыр уаҳама?
– Гәыӷрала ами адәы ҳшықәу!
– Аиаша уавызго рацәоуп, Шьабаҭ, иарахьы уназго ауп имаҷу, гәҩарала аӡәгьы ахара ҳазидымҵозар акәхап.
– Ааи, иақәумкыз аӷьыч – дӷьычҩӡам ҳәа баша ирҳәома.
Даара акыр еимҵаркит Шьабаҭи Ахреи, анахь рҳәеит, арахь рҳәеит, аха шьҭа иашак изықәымлеит. Ацәыӡ зцәыӡыз шә-гәнаҳарак дрыҵоуп, изгаз – гәнаҳак, – рҳәан, уи ауха реицәажәара убри ала инҵәеит.
Шьабаҭ ашәҟәқәа данрыԥхьоз ишиулацыз аиԥш, ашәҟәы ааигәа дшымнеизгьы, иан данышьҭала, иара дышьҭамлаӡеит. Ииарҭа ус днықәтәеит. Афымца цәаҳәа иагхаз аҽны иҟаҵаны иалгазаап, алашара каххаа иаркын.
– Нан, ушьҭал, уԥсы шьа, иахьатәи ашара уааԥсеит, – иан лыбжьы иаҳаит.
– Аиеи, нана! – дҩагыланы алашара ирцәан, дааины ииарҭа деиҭанылатәеит.
Ацәа иааигәа иааиӡомызт. Дҟәызгаӡа аиарҭа дылатәаны изымычҳазт, дгыланы ауадаҿы длеиҩеиуан, ишьҭыбжь мыргаӡакәаны.
«Избо, сзызхәыцуа аԥынгылакәа рнаҩсангьы, шаҟа уадаҩрақәа цәырҵраны иҟоу здыруада!» Зегьы Ахреи сареи ҳрыҵалозар акәхап», – игәы инҭиҳәааит зназы.
Ауаҩытәыҩса ауадаҩрақәа данрықәшәо, еиҳа ииҭаху ауаа ибарц, драцәажәарц иҭаххоит, урҭ рабжьгарақәа акы иҳәошәа ибоит. Убас, ани зны Шьарифа ибӷьыц хәыҷы аҭакс изылҩыз ашьҭахь дҭацәӡа ихы шибаз аиԥш, абыржәгьы дҭацәӡа ихатәаз алашьцара далагылазшәа ибеит. Усҟан (ибӷьыц хәыҷы аҭак аниоуз) класск аҟны ицтәаз иҩызцәа зегьы иваӷӷа иаагылазшәа ибон, насгьы дизааигәаны дааивагылеит Назира. Аха уажәы Назирагьы иааиҭаху излаҳәо, акы длызҵаауа, акы еицырыӡбо иҟамызт аусқәа – уи еиҳа илзааигәоу ауаҩы длымоуп – дзызҳәаны дтәоу Ахра, Шьабаҭи лареи ԥыхьеиԥш реиҩызара уажәшьҭа имцхәны иԥхьаӡеит.
Зегьакоуп иааивагыло ҳәа иԥхьаӡо далагеит Шьарифеи Ахреи. Ҳәараҭахума, Ахра дшизааигәац дизааигәоуп, дагьивагылоуп, Шьарифа лоуп, иара дшазхәыцуа ала, ицәынасҭханы иибоз. Игәы ихьухьууа иааҵалеит Шьарифа лыбзиабара. Аха дзызхәыцыз иаҳахьаз ажәаԥҟа ауп «Абзиабара мыжда акалашәа иҟоуп, амҵәыжәҩақәа уҭаны ажәҩан ахь ушарԥыруа аиԥш, умҵәыжәҩақәа рҟәыдны алада улбаанашьҭыр ауеит».
«Ааи, Шьарифа лыбзиабара алада сылбаанашьҭхьеит знык, уажәы сханагаларушь Шьарифа сыӡбахә инарҭбааны Назира лҟны дахьалацәажәаз?! – Абас даалызхәыцит дааҭгыланы, ишьҭахьҟа инапқәа ныҟаҵаны.
Убасҟан Шьарифа еиҳа дизааигәахазшәа зибаз, ҭахык леиԥш, ҳқыҭа шышьақәиргылотәи иплан соургьы сҭахуп ахьылҳәаз ауп. Уажәы абра иаԥхьа дгыланы диацәажәозҭгьы шаҟа иҭаххазеи. Ишьҭахь иҟаз инапқәа ааушьҭны еиҭа аныҟәара далагеит ауадаҟны. Уажәы дҭацәӡа акәӡамызт ихы шибоз, цхырааҩ дук дааизцәырҵызшәа ауп дшыҟалаз. Аха Ӡышқыҭ абаҟоу Москва абаҟоу, аринахысгьы еигәныҩшьас ироуа здырхуада? Шәҟәыла-быӷьшәла иааигәныҩуа иалагаргьы рқыҭа аус-ҳәысқәа ракәхап еибырҳәо. Иара ибзиабара анбацәыригари? Абас иоуз агәаанагара аҭакгьы ихаҟны иааит: «Мшәан, уи ақьад бӷьыц хәычы анылзызҩыз илзанысымҵеи!? – деиҭааҭгылеит. Ауаҩы инагзаны агәра изымгартә уск анизцәырҵлак, агәыҩбара имоурц зыҟалом. Шьарифа лахьгьы агәыҩбара изцәырҵит. Лара дшысзыҟоу еилкаам, сгәыӷрақәа макьана ихәашьуп, сгәыӷрақәа лаԥшҵашәаразар, лаԥшҵашәараны иԥсыргьы ҟалоит, – ҟаиҵан, ишьи-ишьи неиқәҵо ииарҭахь иҿынеихеит. Дышьҭалаанӡа игәыӷрақәа злеилкаахаша ҳәа даазықәгәыӷыз Назира лоуп. Убра ауп игәыӷрақәа рхы ахьааиқәиҳәалаз.
Сасрыҟәа аҟарулраҟынтәи дааит заа, Шьабаҭ усура дцаанӡа дихьӡарц. Иаха иҟарулраҟны лацәааихьшьык шыҟаимҵаз иныԥшуан, илақәа злаҟаԥшьыз ала.
– Уабгьы дааит, шьыжьхьа ҳәа какалкгьы еицышәкып, – рыхәқәа астол ақәыргылара далагеит Машьқәала. Анышәынҭра аҟынӡа дцаны ӡык-рыжәтәк аԥсцәа инарызхҭәаланы даахьан. Аибашьра ааилгеижьҭеи уажәи рыбжьара есышьыжь-есуаха аҩны иҟоушәа рыхәқәа ҟаҵаны илгон. Марфуша хәыҷы дықәԥраа дкәашо иҭырххьаз лпатреҭ иақәҭыхны лоура аҟара ирдуны лнышәнап аханы икнаҳан имҿлыхны. Абаҟақәа рыцԥхьаӡа рзықәдыргыларц рҭахын, аха макьана уи рылшартә иҟамызт, дара злырхуагьы аԥшаара уадаҩын.
Шьабаҭ игәалаҟара бзианы иани иаби идирбарц иҭахын, ирхысыз агәаҟрақәа ирылигарц.
– Аиеи, нана, – иҳәеит, какал икырц инапы ӡык нақәҭәаны абарҵаҿы дышгылаз иаб данааи, – аҩбатәи Гьаргьалашьгьы дааит, астол ҳаицынахатәап, баргьы бааҳадтәал.
– Ҳы, ҳы, – ҳәа дааҽхырччеит Сасрыҟәа, аибашьрахьынтәи иааигаз иавтомат нкыдыргыланы, – уажәы «Гьаргьалашьқәа №1, №2» ҳәа ҳахьыӡҵараҟны уааины уҟоуп акәу?
– Ааи, аха улақәа ҭчаа, иаха зынӡаск умыцәаӡазшәа ауп ушыҟоу, иухьзеи? – лхаҵа иахь даацәажәеит Машьқәала, лыҷкәыни иареи еибырҳәаз алаф дшарлахҿыхыз лцәажәашьа ианыԥшуа.
– Сабацәоз, иҟалақәо шәымбои, ссамысса ӷьычрақәак иҟалалоз ҳхы инықәкуа ҳшааиуаз, Шьамсиа илықәланы дандырҳәы бзиарак узлазԥшрызеи? Мазарак зыхҭнаҳҵахьаны иаҳзеиқәыжьу аихалых аргыларақәа цқьа иҳахьчалароуп, – иҳәан, абарҵан икнаҳаз анапырӡәӡәага ашҟа иҿынеихеит Сасрыҟәа.
– Шьамсиа илықәлаз удыршәаӡазаап, саб, – астол ахь днаицнеит Шьабаҭ.
– Уи мацара акәӡамызт иаха ацәа сымԥын имааиуа сзызхәыцуаз.
– Уи арбанушь?
– Ее, Сасрыҟәа, иҳәеит, днасацәажәарц ҽынлатәи ашоурақәа анаатәа, харԥзаҵәы сара сҟны днеин Шьыма.
– Шьыма игәы ҿыӷьызҭгьы уҟарулра ааумданы аҩныҟа уауишьҭырауаз, – рцәажәара аарымылдеит Машьқәала.
– Иара аҟарулра ианихәҭоу дацәаашьахуеит, сара заҵа исымимдарыз.
– Иуеиҳәазеи, нас, «ее, Сасрыҟәа» ҳәа дахьузнеиз уи аҭаҳмада?– иаб днеизыԥшит Шьабаҭ, акрыфара дналаго.
– Уҷкәын, иҳәеит, дызларыжьыз закәызеи, ари арҳәра иҟалазгьы уи имԥшаар ҟалома, баша ақыҭа ахада ҳәа далаҳхыма, рҳәеит ауаақәа, иҳәеит.
– Уи хьаас изыҟауҵазеи, сара саӡәыкхарым, иҟалаз рхы иақәҵаны иҟоуп ҳқыҭауаа, иалҵуа аабап, иабаҳацәцари. Ҳара еиҳа хьаас иҳамоу аҽакыми, саб.
– Уи закәызеи? – дныбжьалеит Машьқәала, лхәахьы дааины даарыдтәало.
– Амни ауп, – иҳәан, – уа иҽаанкыланы, акы дназхәыцит.
– Иарбан узҿу? – днеиҿаԥшит аб.
– Амнахьхьи, – иҳәеит Шьабаҭ, даақәыԥсычҳаны, инапгьы нархханы, – Кәыдрытәи аиҩхаа ҳара иҳадгьылуп, арахь ашәанцәа шҭатәац иҭатәоуп, Қарҭынтәи бџьархкыс иҟоу зегьы ааганы убра аҭажьра иаҿыми.
– Ҳара ҳтәқәа аӡәгьы уахь ишьапы изҭамыргыло Қырҭтәыла иарӷәӷәеит, рҳәоит, ԥсыхәас иаиурызеишь? – илахь ааиқәиҵеит Сасрыҟәагьы.
Абас иҳәеит Сасрыҟәа, аха игәанала ҳара ҳтәқәа уахь еибашьра идәықәлар ҳәа ашәарагьы шиоуз удырратәы иныԥшуан, илақәа рыҭра инарҭаргьежь-аарҭаргьежьуа, «уара еиҭах аибашьрахь ацара уқәшәарымашь?» – аанаго.
– Ԥсыхәас иҟоу акызаҵәык ауп, зышәқәа ааумыртуа аҩны мра ҩнаԥхаӡом, уи аиҩхаагь ашә аартытәхоит, аха ианыманшәалоу аамҭа ԥшаатәуп, ҳаамыццакып, – Шьабаҭ инеиԥынкыланы акрыфара далагеит.
Уи маҷк рыгәқәа аарҟәандан, ани абигьы ҿымҭӡакәаны ақрырфон ԥыҭрак. Уажәшьҭа иҳазхоуп ааргәахәуан аиԥш, Сасрыҟәа Шьабаҭ днеизыԥшит.
– Ҵоуп, уҳәан-сҳәан агәрагара уадаҩуп, аха «ак ахьырҳәо, ак ыҟоуп» рымҳәои, – Шьыма иоуп исазҳәаз, уи акы имаҳакәаны иҳәарымызт, – дааҭгылеит Сасрыҟәа.
Машьқәалеи Шьабаҭи уи иахь иааӡырҩит.
– Ус слымҳа инҭасит азы ауп изысҳәо. Тәымуаҩык дааны ҳқыҭаҿтәи ҷкәынцәақәакгьы идԥхьаланы аӷьычрақәа дырҿуп, ҳаҷкәынцәагьы алаиргеит, рҳәеит.
– Дабатәида зырҳәа иара? – абӷьааҳәа дҵааит Шьабаҭ.
– Уи здырхуада? Ақалақь аҟынтәизар ҟалап, рҳәеит. Ақыҭақәа рҟынтәи ииӷьычуа ақалақь ахь иганы иҭиуеит, идкыланы имоу аҷкәынцәагьы ицхраауазар акәхап.
Шьабаҭ, ақәҿымҭкәаны, дхәыцуа даатәеит. Машьқәала лоуп уажәы иаацәажәаз:
– Ҵәабаак шә-ҵәак арбаауеит ҳәа, цәгьамыцәгьак ҳқыҭа даланагалазар, ибжьихқәогьы шԥаҟамлахуеи.
– Ааигәа ихәыцуа зехьынџьара иҟоуп, хара ихәыцуа роуп изыдгылатәу, – астол даахыҵит Шьабаҭ.
Иусурҭаҟны днеиаанӡагьы хәыцырҭас изыҟалаз акы акәын: «Иаԥырҟәҟәаатәуп имҩахҟьаз ҳқыҭатәи аҷкәынцәа, дыԥшаатәуп иҳаланагалаз ацәгьауаҩы!»
Шьабаҭ иусураҿы данааи, Ахра дааихьан, арҭ аҩымш издырхиаз усурҭа ауада аилыргара даҿын.
– Хазы уцеит акәу, ишԥоубои утәарҭа-угыларҭа? – Ахра иуадахь дныҩналеит Шьабаҭ.
– Зеиӷьыҟам ауп, ари сыԥсымзар Бзауҭ ишьҭаларҭа ауада акәын.
Шьабаҭ ақәҿымҭӡакәаны дныҩнаԥшы-ааҩнаԥшуа дгылан. «Абри ауадаҿы дышьҭалозар ҟаларын Шьарифа, лани лареи Бзауҭ имарҭхәқәа ҟаҵаны иалгаанӡа», – ааигәахәт.
– Узырхәыцуеи, Шьабаҭ, иугәамԥхо акрыҟоума ара ауадаҟны?
– Мап, мап! – даалҟьаны даацәажәеит, – Бзауҭ хәашабга даасгәалашәан.
– Бзауҭ Шьарифа дианасыԥхазҭгьы абракәхарын рыцәарҭа.
«Сгәы зифозеи, мшәан, Ахра?» – гәаныла даагәамҵит Шьабаҭ.
– Уи сымҳәар акәын, Шьабаҭ, саҭамзааит, – иҳәеит Ахра, Шьабаҭ иԥшшәахәы ааицәымӷхан.
– Аус злоу ақәылаҩцәа рыԥшаароуп, – излацәажәоз даԥырҵны иажәа ахы уахь ирхеит Шьабаҭ.
– Сара акырқәа саанашәа-аашәахьеит иацаахыс. Еиҳа зыгәра гоу роуп ҳәа сзықәгәыӷуаз ацхыраара ҳарҭарцгьы срыҿцәажәеит.
– Уааишь, Ахра, арахь, ҳааицәажәап, – иҭыԥахь иҿанааиха Шьабаҭ, Ахрагьы днаишьҭалеит.
– Сгәанала, – иҳәеит Шьабаҭ, ианааибартәақәа, – аҟарулра агәыԥ ҳәа акы еиҿаҳкаар цәгьамызт, жәаҩык раҟара еидызкыло, иагьцхырааҩцәахоит.
– Уиашоуп, Шьабаҭ, – Ахрагьы дақәшаҳаҭхеит.
– Х-еиҭанеиҭакны иаҳшап, хҩы-хҩыла, уахылагьы ақыҭа иналс-аалсларц, ажәабатәи рхада иакәхеит. Аха ҳамццакып, зны цқьа ҳлаԥшны рхада далаҳхып, уи иалиԥшааит зыгәра иго аҷкәынцәа.
– Ибзиоуп, аха рхада ҳәа изқәаҳкрыда?
Рҩыџьегьы ааидхәыцлақәеит. Нас Шьабаҭ ихы дааҩахан:
– Назира лабгьы лашьагьы еибашьуан, лашьа Ҭарноу ихы зықәку ҳәа иудыруеи?
– Ихы зықәку ҳәа акгьы ыҟам, ачаи азы дагрономмыз, ачаирҭақәа рыбжакы былны аԥш лазҵақәаз ҟалеит, ауаа еидызкыло ҳәа макьана акгьыҟам ишубо. Аҟәаҟа дцаны, баша усуҩыс акәзаргьы усурак далагарц иӡбазшәа ауп ишыздыруа.
– Убри хадас драҳҭап, аибашьраҿгьы гәыԥк командауаҩысгьы дрымоуп ҳәа иӡбахә саҳауан, деиҿкааҩуп, – даалахҿыххан, Ҭарноу ихьӡ иҳәеит Шьабаҭ.
– Убри иӡбахә сгәы иҭашәахьан, аха исҳәар, акалашәа иуԥхьаӡозар ҟалоит сҳәан, исымҳәеит.
– Иуабхәындахараны иҟоу даҳгәалоуршәар акры ауҟалахуаз?
– Ааи, аха нас, ҳаԥсыуаами, иламысхарым сымҳәахи, – маҷкгьы дааҟаԥшьхеит Ахра.
– Абыргцәа алархәны еизарак мҩаԥаагап арҳәра иҟалаз иазкны, уи ус баша ҳшақәымтәогьы раҳҳәап, – иаахиркәшеит Шьабаҭ.
– Исҳәар, макьана агәрагаҵәҟьаны сыҟам акәымзар, иҽеим лымҳаҭасқәакгьы соуит иацаахыс. – Шьабаҭ днеиҿаԥшит Ахра.
– Уи закәи?
– Тәымуаҩык ҳқыҭаҟны даалошәа рҳәоит, араҟагьы аҩызцәа иоузшәа.
Шьабаҭ, Ахра иахь иимҳәацыз уажәы Ахра иара иахь иҳәеит. Шьабаҭ уи игәы иахәеит, иара Шьыма иҟынтәи иаҳаз арҵабыргызшәагьы ибеит. Дагьыҩагылан:
– Ахра, – иҳәеит дааццакны, – саргьы исаҳаит, Ҭарноу дазыҟаҵатәуп еидикыло ажәҩык рыла еилкаахар ҟалоит ҳзышьҭоу ауаҩ дызусҭоу, дахьатәиу, усс дызҿу, еиҳаракгьы, ара зыҟны даало.
– Ҳара иаҳзымҳәозар акәхап аӡәы ҳқыҭаҟны даалоит-дцалоит ҳәа дқәылаҩуп, ма дӷьычҩуп ҳәа.
– Ҳәараҭахума, – иҳәеит Шьабаҭ, – аурыс жәаԥҟа ишаҳәо еиԥш, «иақәумкыз, дӷьычыҩӡам!» Уи дызусу аилкааразы ҳқыҭаҿтәи зыгәра гам ауаа ирыцклаԥшлатәуп: иахьцо, иахьаауа, изыцныҟәо, ақалақь ахь ацара-аара хҭакны измоу, урҭ рнапы иану.
– Назира лашьа Ҭарноугьы Аҟәаҟа ицаны аара хҭакны имоуп, ара унапы зуркуа ҳәа макьана акгьы ыҟам, усурҭак дашьҭоуп ҳәа ауп исаҳауа.
– Ақалақь ашҟа ицарақәа-иаарақәа еиҳагьы иҳахәозар ҟалоит, ҳқыҭаҟынтәи лассы-лассы уахь амҩа иқәугьы аусурҭа иашьҭоу изышьҭоу уи имдырқәоны дыҟам. Ус анакәха, дыззаҳкырц ҳгәы иҭоу илымҳаҟынӡа инага. Дазааиуаны убозар, ҳҽизаҳкып. Уақәшаҳаҭума? – Ахра дизҵааит Шьабаҭ.
– Ҳәараҭахума, сақәшаҳаҭуп, – аҭак ҟаиҵеит Ахра. Нас дизҵааит, – аҭагаларақәа ирҿуп зымч инанаго, аха аибашьра ахымхәара ззыннажьыз ахацәақәеи, аибара иақәнаршәаз аҳәсақәеи маҷҩӡам, ирзаҳаӡбарызеи?
– Алаҵараамҭақәа рзы урҭ зегьы ҳзырмыцхрааӡеит, аӡәырҩы ҳашрыхәазгьы. Хықәкыла уи иазкыз ауаа ҳамаӡамызт. Иаарластәуп аҟарулцәа ргәыԥ аиҿкаара. Уи агәыԥ, ҳара ҳацхыраарала акәша-мыкәша ауаа еиднакылартә иҟалароуп, ахымхәацәа рыцхраара зылшо. Аамҭа ԥшӡом, аԥшқәа рҭагалара мацарагьы азхом, ажьқәа рыҭаара, ацитрус шәырқәа рыдагьы ашәыр хыкқәа рҿыхра, аӡынразы мҿыла реиқәыршәара, шаҟа усутә хыкқәа ыҟоузеи, – иааиқәиԥхьаӡеит Шьабаҭ.
– Ҭарноу иԥшаара сара исырласып, – итәарҭа ауадахь дцарц дҩагылеит Ахра.
– Уаатәеи, уаатәеи, – даахәыц-хәыцын, Ахра деиҭаиртәеит Шьабаҭ.
Арҭ аҩыџьа уск аицыӡбара иашьцылахьан аибашьраангьы. Убри азы акәхап рқыҭа анапхгара иахагылеижьҭеи акырҵуазшәа, реицәажәарақәа зымариаз. Ахра, Шьабаҭ иааиҳәоз зегьы хырԥара зқәым дҵаҟаҵаразшәа акәын дышрыхәаԥшуаз. Шьабаҭ даҽакала дазхәыцхьан. Уи, аибашьра ҟалаанӡатәи реиҩызара аиҩызаратә усеицурахь ииасны иҟоуп ҳәа иԥхьаӡаны гәаартыла дихәаԥшуан.
– Сӡырҩуеит, Шьабаҭ.
– Ихҵәаны аҿаҩа қыҭақәа рахь ицахьаз аԥсацәақәак рыҩнаҟны иалҳхыз амедпункт аҟны Назира лбара сахьнеиз, Ната ҳәа Лагәыҭ-ԥҳак арратә медеҳәшьас аус луан. Уи исалҳәақәаз усҟан гәхьаамкрыла ауп сшазхәыцыз. Аибашьра мацара схы иахьҭаз азы акәхап, – Шьабаҭ ихы инапқәа аҵыргәаны дызхатәаз астол аҿы кәаԥк дазԥшуа дцәажәон.
– Уи закәи? – иҩыза ииҳәаз аагәцареикит Ахра.
– Аибашьра, – лҳәеит Ната, амедицинатә ԥышәа ахьлымаз акәхап ус дызхәыцуаз. – Ауаатәыҩса рцәаҩа амԥсахыр ауӡом, рԥсихологиа даҽакхоит аибашьра ашьҭахь, зыԥсихика еиланахәо маҷҩхаӡом. Изхылҳәааз, ахәцәа инагӡаны ирхәышәтәаанӡа иҭыҵны афронт ахь иахьцоз ауп. Ахра, игәоуҭахьазар ҟалап ҳқыҭауаагьы анкьатәи рҟазшьақәа рыдызбалом, зегь ракәым, аха аӡәырҩы рдеибарххарақәа рзыцәгьахеит, рычҳарақәа маҷхеит, ирыбжьаз агәбылрақәа иахьа ирыдызбалом. Сара схаҭагьы анкьатәи Шьабаҭ сакәымшәа сыҟоуп. Изхысҳәаауа, ҳажәлар ҷыдала ахәышәтәра рҭахуп. Хәышәтәрас ирҭаху аамҭа ауп. Убри аҟынтә, азнеишьа ҷыда аҭахуп ақыҭа анапхгара ҳҟынтәи. Аӡәы ихарам ихароуҵар, акы, инамысым, ҩбагьы иаҳнимчҳар ҟалоит. Ҭарноу илымҳаҟынӡа инага, иаҳҳәаз дақәшаҳаҭхозар, аҟарулра агәыԥ ахь иалиԥшаауа рҟазшьақәагьы дрызхәыцлааит уажәнатә.
– Еилыскааит, Шьабаҭ, иуҳәаз. Саргьы сгәы иаанагоит ус шакәу. Иахьа ашьыжь арахь саанӡа исаҳаит иаха ахәылԥаз ҩыџьа ахацәа ргәааибаган, ахәраҵәҟьа ҟамлеит, аха аҳәызбаҭыхрақәа ыҟан ҳәа.
– Еимаркыз ҳәа иудыруеи, изусҭцәада?
– Зны-зынлагьы иӡбахә ҳҳәалоит ани Ҷыӷь Лажәба имеибашьуаз, нхыҵҟа ицаны итәаз, нхыҵтәи ҳашьцәа дрыҳәаны аԥара еизганы амашьына аахәаны иақәтәоу. Уаргьы дудыруеит, Шьабаҭ. Аӡәы убри иакәзаарын.
– Нас, уи иеисыз дарбану?
– Мизан Ашьхараа иакәзаап, «Аԥсны Афырхаҵа» ҳәа ахьӡ иоурц азы зыӡбахә ҳәоу. «Уара умеибашьӡеит, уажәы умашьына ыргәаргәалеиуа ара уҳалоуп», иамхаҳәазаап Мизан. Ҷыӷь дыҵҟьазаап, нас ауп, рҳәеит, раҳәызбақәа анҭырга. Уа игылақәаз еиҟәыркит, рҳәеит, ирулак.
– Хәылбыҽхала еизибагалар ада ус рымамкәаны инхеит аҷкәынцәа, еибашьуазгьы имеибашьуазгьы, ҳәараҭахума, нас ак еимаркышт, акы еиҿаркышт, – игәы иалырсны даацәажәеит Шьабаҭ.
– Ихацҳаркырц ҳазҿу аԥшьгамҭа ааҳарласыроуп, – нациҵеит Ахра.
– Хымԥада, Ахра, хымԥада. Уаҵәыҵәҟьа абыргцәа ҳаарыԥхьап, урҭгьы ари аус иналаҳарцәажәап. Уара машьынала узлаҟоу ала, абыргцәа адырра рыҭ умԥшыкәа, – адҵа Ахра ииҭеит Шьабаҭ.
– Ааи, ааи, – дақәшаҳаҭханы дҩагылеит Ахра.
Амшқәа цон. Шьарифа Аирымба Москвантәи ателеграммақәа лассы-лассы Назира илзаалышьҭуан. Назирагьы ма ателеграмма аҭак лзылышьҭуан, мамзаргьы, иныбжьаршәны ақалақь ахь дцаны аҭел дылзасуан. Ателеграмма аалышьҭцыԥхьаӡа Шьабаҭи Ахреи рыӡбахә мҳәакәаны инлыжьуамызт. Амала, аԥхьа Ахра иӡбахә лҳәон. Ари Шьабаҭгьы еиликаахьан. Избанзар, «иацы Шьарифа лтелеграмма лоузаап Назира, саргьы салырԥхьеит», иҳәон илоуцыԥхьаӡа Ахра. Нас инациҵон: «Сареи уареи ҳахьӡқәа неишьҭаргыланы ианылҵеит». Шьабаҭ, аа, иҭабуп, иҳәон, уаҳа ақәҿиҭӡомызт. Назира аҭак ҭелла Ахреи Шьабаҭи русеицура атәы лалҳәон. Аха Шьабаҭ имеида лымамкәаны Шьабаҭи лареи рус далацәажәомызт.
Шьарифа Москва лашьа Леон иҟны дыҟазижьҭеи шықәсык инахысхьан, Шьабаҭи лареи еибамбаӡацызт. Аԥхын аԥсшьарамшқәа рзы данаагьы еиқәымшәеит. Лара ақыҭаҟны даанхартә дзыҟамлеит. Лаб Бадала Аҟәа дааникылеит, инапы злакыз абанк аекономист ԥҳәыс длыдиртәалеит аекономика атәгьы блырҵалап, амшынгьы бызхара бҭалап ҳәа лаҳәаны. Лангьы Аҟәаҟа дигеит, амшын шәеицҭалала, ишәзеиӷьуп ҳәа, ақыҭаҿы рыҩны иахылаԥшыша ргәылак қьырала даанкыланы.
Урҭқәа илшартә дыҟан Бадала, уимоу, иҳаблаҿы зхы изамыхәоны иибоз ԥарала ацхыраарақәакгьы риҭон. Амцхәыҵәҟьа ихамшәалозаргьы ҟаларын, аха амал ахьӡ анацымла иԥыдахоит ҳәа аԥсҭазаара дахәаԥшуан. Ақыҭаҿы данааилак, иқыҭан ажәабжь ҿыцс иааҟалахьоу зегьы еилымкаакәаны дцаӡомызт, ҩымш-хымшгьы даанхон. Рацәак данаанымгылоз Шьарифеи лани ицны данаауаз акәын. Амшын аҭалара шәцәыбжьахоит бани бареи ҳәа ццакырала Аҟәаҟа дигон.
Шьарифа илҭахгәышьан лқыҭауаа иҵегьгьы даарылаԥшыр, иҵегьгьы Назира дналацәажәар. Аха шәеибабеит, уи аабзырха, иҳәон. Заҟа илҭахыз Шьабаҭи Ахреи днарыҿцәажәар, русура атәқәагьы инарҭбаашәа иналарҳәар, аха уи аиԥш аҭагылазаашьа лмоуӡеит. Лаби, лани, лареи шааз аниаҳалак, Назира даннеиуаз иақәыршәаны днеиуан Ахра, аха Назиреи лареи реицәажәарақәа аннымҵәалак, иусурахь дааццакуан.
Шьабаҭ, знымзар-зны еибабартә еиԥш, аусқәа измырҽеиит. Уиазы иԥырхагақәаз ируакын Бадала дшааилак, ақыҭа ахадарахь дааны Шьабаҭ днеимацәажәар ахьамуаз, нас уахь иҩныҟа анеира мыцхәны ибон Шьабаҭ. Амала, еиликаахьаз уи ауп, Бадала, Шьабаҭ, ауаҩ бзиа ҳқыҭа дахагылоуп ҳәа ирҽхәаԥхьыӡ иҳәон. Иԥшәмаԥҳәыс лакәын иааимазкуаз, «уара уами уахь иӡбахә зҳәаз, нас иара дзыбзиамхари» лҳәон. Шьарифа урҭ ирҳәоз шақәҿылымҭуазгьы, лгәы иахәон, илынлырԥшуамызт акәымзар.
Аԥхынра нҵәаны Шьарифа Москваҟа данца, еиҳа-еиҳа лгәы дыҵхо далагеит Шьабаҭ. Зны Назира лахь иаалышьҭыз телеграммак аҿы илымҳәахьаз Шьабаҭ шәҟәыбӷьыцк сзиҩааит, иусура атәы инарҭбааны ианҵаны ҳәа? Иара инапҩымҭа ахьылзимҩыз даргәамҵуа далагеит даазқәылаз. Лнапҩымҭа смоукәаны сара исзыҩуам ҳәа усҟан ишиҳәаз Назира Шьарифа лахь илымҳәаӡеит, иалҵуаз, иахькылсуаз ахьылзымдыруаз азы. Уи лдыруазҭгьы, усҟан илмыҩӡаргьы, уажәы илҩыр ҟаларын. Избанзар, уажәшьҭоуп Бзауҭ дылхалыршҭырц данаҿыз. Гәыбӷангьы узлыҭом Шьарифа, аԥсыгәырҩа ашьҭахь абзара ыҟамызҭгьы, агәырҩа хгашьа ыҟамзаарын.
Илгәалашәеит Шьабаҭ бзиа дшибоз ала абӷьыц хәыҷы анылзиҩыз шаҟа ирџьбараны аҭак илҭаз. «Агәы ахәра заҟа имариоу аҟара арӷьара мариамзар акәхап», ҟалҵан, лылақәа аацәаакит. Абзиабара акәиц убри ашьҭахьаахыс лгәы аганқәа рахь џьара иакхьан. Аԥҳәызбеи арԥызбеи рыбжьара, арԥыс уи аԥҳәызба бзиа дшибаз анылирдырлак, хәыцырҭас дылмоур алшаӡомызт, длышьашәалошәа иҟоу аӡәы иакәзар, уаҳа аҽаџьара аус лымамкәаны дыҟазар, ларгьы бзиа дылбар ҟалоит. Акәиц кәииӡа ада лгәаҿы изымлашо ишьақәханы иҟан Шьабаҭи лареи абӷьыц хәыҷқәа анеимырда ашьҭахьы. Уажәы амцабз ахылҵуа иалагеит. Уажәы Назиреи лареи ателеграммақәа рыла, ма ҭелла реицәажәарақәа раан, Шьабаҭ шәҟәы бӷьыцк сзиҩааит ҳәа Назира лахь илзымҳәаӡеит, лҽынкылашьа акәын иӡбахә лҳәозаргьы ишылҳәоз.
Дахьышьҭалоз лкаруаҭ аханы фотоҭыхымҭак аҭӡы ишкыдыз ибеит Леон зны иусурахьынтәи данааи. Данахәаԥш, Шьарифагьы уа ианыз рыгәҭахьшәа дыштәаз гәеиҭеит.
– Ари ианбатәи ҭыхроу? – Шьарифа лҿаԥшыларала иҵегьгьы данқәыԥшызтәи шпатреҭыз дацәымҩашьо идырит.
– Ашкол санҭазтәиуп, иахьа ҳпатреҭқәа шеилсырхуаз ари аарылхны сааигәа иҟасҵеит, ашкол ԥсҭазаара сгәаласыршәаларц, – лҳәеит лара.
– Класск аҟны еицтәаз мацара шәакәӡам. Ус аума?
– Мап, аурокбжьара аан ауп ианҭаҳхыз, ҳҽааилаԥсаны ҳаидтәалеит.
– Уи здырит азы ауп сызбызҵааз, ҳқыҭа анапхгаҩцәа Шьабаҭ Лашарбагьы Ахра Махәышбагьы шәыдтәалоуп.
– Ааи, урҭгьы уа иҳақәшәан, – иааҿахылҵәеит Шьарифа.
Иҟалаз уи ауп, лышколтә аамҭақәа лгәаларшәо афотоҭыхымҭақәа дышрылаԥшуаз, лханы икыдылҵаз лылаԥш надхалеит. Уи наҟ инарылаҵаны егьырҭ рахь дызмиасит. Дкәанызануа данаанха, хазы иныҟалҵан, иахьылгара лзымдыруа дшыҟаз, лхаҟны инаганы иныкналҳаит, ларӷьарахь ала Шьабаҭ длыватәан.
Абыргцәа реилацәажәара ааиртит Шьабаҭ. Урҭ жәаҩык раҟара ыҟан.
– Назира, бкалами бқьаади набымҵаҵеишь, – иҳәеит Шьабаҭ Назира лахь.
– Ҳо, ацхырааҩгьы дшәымазаап! – игәы ишахәаз мҩашьо ҿааиҭит абыргцәа руаӡәы, аус ахь ииасаанӡа.
– Назира Амзыцба ҳқыҭа ахадара амаӡаныҟәгаҩыс дааҳаԥхьеит, – Назира лусура аӡбахә реиҳәеит Шьабаҭ.
– Ибзиоуп, дад, ибзиоуп, – иааиларыԥсеит абыргцәа.
– Шәзааҳаԥхьаз шәаҳақәахьазар ҟалап, – дналагеит Шьабаҭ иҽынкыло.
– Лымҳаҭасқәак ҳамоуп, аха инагӡаны иҳаҳарц ҳҭахуп, – дҩагылашәа ааҟаиҵан деиҭанатәеит Хабыгә.
– Ҵыԥх ҭагалан ҷкәынцәақәак Ахра иааидикылан, ҳқыҭаҿтәи аҭагаларақәа рҟны ирыцхрааит, уи цхыраара бзиан ҳәа ҳара иҳаԥхьаӡоит, шәара шәгәы ишԥаанагои? – даарылаԥшит.
– Ҳаи, дад, ацхыраара зауз зегьы даара иҭабуп ҳәа рарҳәон, – игәахәара ааирԥшит Хабыгә.
– Дад, аибашьра иалахәыз ҳаӡӷабцәа, абра иҳадтәалоу Назиреи уи лҩыза Шьарифеи сҭакәажә ишлыцхраауаз уаргьы унеин иааҳзыҟашәҵаз иахьгьы исхашҭуам, – ибжьы наиргеит Шьыма.
– Ааи, дад, ааи, уи лагамҭа бзиан, – иааиларԥсеит егьырҭгьы.
– Ишәцәымӡакәаны ишәаҳҳәап сынтәа ара аус аҽакала ишаҳаӡбаз, – ицәажәара инациҵеит Шьабаҭ. – Абра Ахреи сареи ҳгәы иҭаҳкыз уи ауп, агәыԥ аԥаҳҵарц ҳаӡбеит, ахымхәацәа рыцхыраара мацаразгьы акәымкәаны ҳқыҭауаа зегьы ирыхәартә иҟаларц аиҿкаара.
– Ҳаи, уи Анцәа ишәџьишьап, дад, Анцәа, – ргәы иахәаны иааиларԥсеит.
– Ишыжәбо, арҳәрақәа ҟалеит, аӷьычрақәа цәырҵит ҳқыҭа иналак-аалакны аибашьра ашьҭахь. Иаԥаҳҵаз аҟарулрагьы ҳқыҭа акыр иахәеит, аха еиԥҟьашәа иҟоуп. Шьамсиа ддырҳәит, уанӡагьы аӷьычқәычрақәа ҟалахьан, аха ацәгьоуцәа ҳзымԥшаац. Изхысҳәаауа, ацәгьауцәа ирҿагыло, алымшацәагьы ирыцҳраауа агәыԥ ҷыда аԥаҳҵарц ҳаӡбеит, абыргцәа иахышәҳәаауа ҳазыԥшуп, – даарылаԥшит Шьабаҭ. Нас Хабыгә ихы наиқәикын: – Уара қәрала ҳбыргцәа зегьы уреиҳабуп, иахуҳәаауа ҳаҳарц ҳҭахуп, – иҳәеит.
– Ишәасҳәарызеи, дад, иҭабуп ҳәа ауп ишәасҳәо, аԥшьгара бзиа ҟашәҵеит, Анцәа ишәыциҳәааит, – дҩагыланы, илабашьагьы нарсны, игәахәара ааирԥшит.
– Еиҿкаашьас иҟашәҵои, дад, иҳашәҳәар ҟалару? – дҵааит руаӡәы.
Шьабаҭ Ахра иахь днаԥшит:
– Ахра, – иҳәеит, – ираӡоу ажәа аӡыхь иаҩызоуп, рҳәоит, ҳгәы ишҭоу раӡаны иҳазраҳәа.
Ахра уажәраанӡа хырҵысрала Шьабаҭ диқәшаҳаҭхон, аха иҽааԥхьакшәа дтәан, иус алаӡамшәа иҽыҟаҵашәа, ажәак аҳәарҭа Шьабаҭ исимҭаришь ҳәа дӡырҩуа. Дарбанзаалакгьы ауаҩы алацәажәарҭа змоуз ихы хьымӡӷшьаны дацәхьаҵыр алшоит. Ахра ари аус ацәхьаҵра игәы иҭаӡамызт, еиҿкаахо агәыԥ хлаԥшра шеиҭашаз дазхәыцуан, уажәы ажәа аниоу дҩагылеит:
– Ҳқыҭазы акы еиԥшымкәаны ихәарҭахап ҳәа ҳгәы иаанаганы ауп Шьабаҭи сареи абри заԥшьаагаз. Уажәазы агәыԥ еиднакыларц ҳаӡбеит уаҩ дзықәгәыӷша жәаҩык ауаа. Нас, урҭ рыцхырааҩцәа дара ирыԥшаап. Агәыԥ русура еиҳарак изызку ацәгьауцәа рҿагылара ауп. Уи анагӡаразы рыҽшаны аҟарулра мҩаԥыргалароуп уахынлагьы ақыҭа зегьы аҟны. Ахымхәацәа ацхыраара ахьырҭаху алыркаауазароуп. Абраҟа иацысҵоит аҽакгьы, ацәгьеи абзиеи рҟны имаҵуцәазароуп, ақыҭа иагу-иабзоу иазҿлымҳазароуп, ишыжәбо, аибашьра еилнархааз ҳқыҭа макьанагьы аҭыԥ аҟны имааиӡацт, – иажәа аахиркәшеит.
– Дад, акы сшәызҵаауеит, – иҳәеит, руаӡәы дҩагылан, – ҳқыҭа дууп, хԥа-ԥшьба ҳабла аҵанакуеит, зегьынџьара еиԥшны изырхылаԥшру, агәыԥ еиднакыло жәаҩык ракәзар?
– Убри ҳазхәыцны ауп ацхырааҩцәа рыдырԥхьаларц заҳҳәо, насгьы ҳаблацыԥхьаӡа рхаҭарнакцәа алахәхоит агәыԥ, иарбанзаалакгьы ҳаблак аваханы иҟамлароуп, – аҭак ҟаиҵеит Шьабаҭ.
– Хадас иашәҭо иакәхоит аус злоу, убри анаҩсангьы агәыԥ иалахәхо ҳәа уаҩ дзықәгәыӷша ауаа алԥшаатәуп, – иҳәеит уажәраанӡа акгьы рыцзымҳәацыз, аҵыхәахьшәа итәаз абырг.
– Сара ак сҳәар ҟалома? – дҩагылеит руаӡәы.
– Иҟалома акәым, иагьуҳәароуп, – дааизҿлымҳахеит Шьабаҭ.
– Ацәгьауцәа рыԥшаареи раԥырҟәҟәареи ртәы саҳаит, цқьа исзеилымкааз ахымхәацәа ирзыҟарҵо ацхыраара ауп, ҵыԥх аиԥш аҭагыларақәа рзы аума ацхыраара атәы зызҳәоу, дад Шьабаҭ?
– Иарбанзаалакгьы азы.
– Изхысҳәааз, – инациҵеит уи абырг, – ақырҭуа фашизм ихнашьааз ҳқыҭа еилаҳаны иҟоуп, зхыбрақәа цҟьоу ауаа рахьтә аӡәырҩы хыҵакырҭа ҽеи рзыҟамҵац, урҭ изларыцхраари?
Азныказы инеиҿаԥшы-ааиҿаԥшит зегьы. Нас аӡәы ибжьы ааиргеит:
– Ауасҭацәагьы рыдырԥхьалозар акәхап.
Шьабаҭ даахәыц-хәыцын инараҭеикит:
– Аҵыхәтәаны ишәҳәақәо схаҿы иаазгеит. Исхәыцыз жәдыруама? – днарылаԥшит.
– Ҳаузыӡырҩуеит, дад, ҳаузыӡырҩуеит, – ааицырҳәеит.
– Сабгьы дбыргуп, аха дажәӡам. Ҩынқәак рыргыларақәа дрызҟазоуп. Убригь далаҳҵарц агәыԥ, ҷкәынцәақәак, насгьы ҵыԥх рхыбрақәак рыҟаҵараҿы ицыз, ауасҭара хәыҷыкгьы зҵаз Мралоу Андроуба ичкәын уҳәа наидиргылап.
– Ҳәарада, Сасрыҟәа инапы ахьы аԥссоит, – иааицырҳәақәеит.
Зегьы акака рҳәон, ажәалагалақәа ҟарҵон аӡәы ида. Уи, Мкыдихәы аҳаблан инхоз Ҷыӷь иабду Дадрыҟәа Лажәба
иакәын. Хәыцрак даманы дтәан, рацәак дрыламԥшӡо, иҽаареиџьшәа. Зны-зынлагьы иҿанԥшылара иԥсахуан, илақәагьы ааҵирхәуан. Асшәа дрылкьны даниба Шьабаҭ днеизыԥшын:
– Дадрыҟәа ухаҵкы сцеит, иахуҳәаауазеи ҳазлацәажәо аус? – днаиазҵааит.
Дадрыҟәа дҩеихан, дҩагылеит. Даалакҩакуашәа даанхеит азныказы. Нас, акы ҳәамзар ауам ҟаиҵан, ҿааиҭит:
– Арҭ зегьы ишәҳәаз мап ахысҳәаауама, ҳәараҭахума, сақәшаҳаҭуп, ҳқыҭа бзиахар ами зегьы иаҳҭаху, – дымԥшӡакәа днатәеит.
– Уажәраанӡа иаҳҳәоз зегьы шәақәшаҳаҭхеит, избоит, аха агәыԥ аиҳабыс зыӡбахә ҳҳәо шәиқәшаҳаҭхарушь? – ихаҿы аарлашаны инеимда-ааимдо днарзыԥшит Шьабаҭ абыргцәагьы ибыргцәамызгьы.
– Дызусҭоу ҳаҳәишь, дад, дарбанушь? – иааиларԥсеит.
– Деибашьҩын, иҭышәынтәалоу уаҩуп, дуаҩыцқьоуп, «Агәымшәаразы» амедал ианашьоуп, аибашьраҟынгьы гәыԥк деиҳабын Назира Амзыцба лашьеиҳаб Ҭарноу, – уа иҽааникылеит, аха Назира лахь ԥшырҭас иҟаҵаны иман, «абри дышԥазыҟалари» иҳәарашәа. Лара гәахәарак аалынлырԥшит. Еиҳарак даазызхәыцыз Ҭарноу ақалақь ахь усурак аԥшаара ихы иҭагьежьуаны илбоз даҟәнахып ҳәа ауп. Нас Ахра иахь днаԥшит лара. Ахра уи дызихәаԥшыз еиликааит, аха ицәырганы имҳәакәа, Назира лгәы ирҭынчит:
– Ҭарноу иацәажәара сара схы иадсҵахьеит, – Назира лахь акәзу, егьырҭ рахь акәзу иахьиҳәоз узымдыруа, даанаҭа-ааҭашәа.
– Ари ҳаилацәажәара хҳаркәшома, аӡәыр крышәҳәарц шәҭаху? – даарылаԥшит Шьабаҭ.
– Ишеибаҳҳәаз ауп, ҳаиқәшаҳаҭуп, – ицарц иҩеибаргылеит.
Абри аамҭазы ҷкәынак, дшыҩуаз мҩашьо, иԥси-иԥси еихьымӡо дааҩнашылан:
– Маслагә Ахәашба, Ҭанас иаб, дыԥсны дааргеит, – иҳәеит.
– Умбои аԥсҭазаара мыжда шыҟоу, уажәымҭа цәгьахааит ҳәа ирҳәо уаниар, абас ауп ишухьуа, – игәы далсны даацәажәеит аӡәы.
– Ахылҵ мыжда дуоур, умыждамхар уабацои, иҷкәын игәырҩа дагьеивнагеит, дамангьы ицеит, – даагәынқьит Хабыгә, илабашьа ныҵарсуа раԥхьа дгыланы Маслагә дахьааргаз ашҟа иахьнеиуаз даахьаԥшын.
– Маслагә деивызгаз иҷкәын иоуп, уажәшьҭа иҷкәынгьы дыҟам, иаргьы дыҟам, аха еибакәеибаха иааҩнахаз иаҳәшьа Макрына лоуп, – игәы иалирсит аҽаӡәы.
– Ааи, аха, ихы еивҟьазаргьы ԥсышьас иоузеи, иара мыжда? – даагәынқьит аҽаӡәгьы.
– Уи ҳахьнеиуа иаҳмаҳауеи, сара исаҳахьоу агәыхь имоуп ҳәа акәын, – аҭак ҟаиҵеит Хабыгә.
– Нахьхьи џьара иҿыцәаарц иаҿу цәашьушәа гәыӷрак дазыԥшын Маслагәгьы иҷкәын изын, аха ус акгьы шыҟам анеиликаа, деилаԥсагәышьаӡеит. Иҷкәын дахьицәыӡыз мацарагьы акәымзар ҟалап ас дҟазҵаз, Ҭанас гәаша иԥсадгьыл ахьиԥсахыз еиҳагьы деиланагазар ҟалоит, ихаҭа гәыразык иакәымзи, – иҳәеит Шьабаҭ ирҳәақәаз рышьҭахь.
Абас ишеицәажәоз Маслагә игәашә инадгылеит.
Маслагә иԥсышьагьы еилыркааит, рхы инас-ҩасны аԥсы ианихыҵ ашьҭахь. Иара ирыцҳашьара шрымазгьы лаӷырӡашалаҵәҟьа рхы изамысит иҷкәын ицәымыӷра ахьрымаз аҟынтә. Маслагә аивысцәа рыҩнаҟны дахьнаргаз, ианааиԥырҵқәа дыбналаны дцазаап. Абна иҽаҭаны ддәықәлеит, аха дахьцоз ауидыруаз, дыблаҟьа-блаҟьо дышнеиуаз Аҟәа ақалақь дналагылеит. Раԥхьа иааиниаз
днеиԥыххылеит, сыҷкәын дахьыршьыз аҭып удыруазар, сга, уарамыжда, ҳәа. Егьи ииҳәара изымдыруа диҿаԥшуа даналага, уара ухагазаап ҳәа наиаҳәаны днаидҟьан, ҿыҭуа ақалақь дналалеит: «Уаа, сыҷкәын дызшьыз шәара шәоуп, шәара адәы иқәу, шәхаҵкы дшәышьҭит акәу, ыы! Шеварднаӡе ахаҵагьы сыҷкәын дахьсымам игәы иалоуп. Шәара амҽеиқәа, шәҭынчӡа ақалақь шәышԥалоу? Аԥсцәаҳа, уабаҟоу? Изумгозеи абарҭ?» – абас дҟаауан аҽны хәлаанӡагьы, ауха шаанӡагьы.
Ианааша, амилициа дыркит. Иара имч илӡаахьан, дкаҳабӷало ада дзымныҟәо дҟалахьан, акрымфадарагьы изацлахьан. Дганы, џьара акриҿаҵаны, ахагацәа рҭыԥахь даагап ҳәа иақәкны иҟан, аха изуаз иакәымхеит Маслагә, дыԥаны ишимчыз дыргәыдԥало далагеит. Нас деизҟьа дынкаҳаит. Аҳақьымцәа рҿы дахьнаргаз, дыԥҟаны иҩныҵҟа иҭаԥшит. «Агәыхь иман, дагеит!» – рҳәеит.
– Агәыхь ишабалак уазныҟәар ауа иҟоума, ариаҟара азымчҳазаап игәы, – дшыԥсыз аилкаа анроу даацәажәеит Хабыгә.
Аԥсыжра аҽны, изыхәҭоуп ҳәа зхы зыԥхьаӡоз зегьы мааӡеит Маслагә инарцәымҩахьы инаскьагара, иҷкәын итәы ираҳахьаз дахырҟьаны. Егьырҭ аӡәырҩы дара рыламыс ала ԥсыжрак ишахәҭаз ари аҭаацәа ирызныҟәеит, амала, аԥсы данықәыргоз, ихцәажәара аԥшьызгоз уаҩ дҟамлеит, еиқәышьшьы аԥсыжырҭахь рҿынархеит.
Абри аҽны, аԥсыжра иалагӡаны жәаҩык раҟара аҷкәынцәа ааидыркылеит «Аҟарулра агәыԥ» иалахәхарц Шьабаҭи Ахреи. Убраҟа ирҳәеит Ҭарноу Мзыцба напхгаҩыс дрырҭарц шырҭахыз. Аҷкәынцәагьы мап ахымҳәаакәаны ирҳәаз иақәшаҳаҭхеит. Ахра заа Ҭарноу дақәиршаҳаҭхьан:
– Шәара исашәымҳәеит, аха шәеидибагалара агәыԥ аиҿкаара ишазку гәҩарас иҟаҵаны шәара шәахь сааит, – даарыдгылеит Сасрыҟәа. Нас инациҵеит: – Ишәыдысныҳәалоит, уи акәзар зыӡбахә шәымоу.
Шьабаҭи Ахреи неихәаԥшы-ааихәаԥшит, иааԥышәеибарччеит. Егьырҭ, аҭак иамҳәаӡакәаны арҭ ачча зырҿықәлазеи ргәахәуан, аха акы шаҵаҵәаху дырны ҿымҭ-ԥсымшьҭ иԥшын.
– Саб, ҳара иҳадуныҳәалеит, аха уаргьы иудаҳныҳәаларц ҳҭахуп, – иаб иахь днаԥшит Шьабаҭ.
– Иарбан уи? – иааџьеишьеит Сасрыҟәа.
Шьабаҭ Ахра днеизыԥшит, иҳәеишь ҳәа блала инаиаҳәаны.
– Сасрыҟәа, иудаҳныҳәало уи ауп, уҷкәын уӡбахә иахьа имҳәац акәымзар, уӡбахә иҳәахьеит агәыԥ ацхырааҩы-уасҭас уҟаларц, шәгәыла Ӷәаԥханашь лмаҭа аиҵбы Хьымца ҩызас днауҭаны, – Сасрыҟәа иахь дааскьеит Ахра.
– Уеҳ, иабадихәа, сара исеиӷьыз уасҭа дышәзымԥшааӡеи, – ицәажәашьала дшеигәырӷьазгьы иныԥшуан Сасрыҟәа.
Аҷкәынцәа аӡәаӡәала инапы еимакуа иааныркылон, иудаҳныҳәалоит аанарго. Ахра иашьеиҵыбгьы урҭ дрылан. Уаҵәы планк азышьҭыхразын ақыҭа ахадарахь еиманы инеирц еиқәшаҳаҭхеит.
Ацхыраара зҭахыз аибашьра агәаҟра ззаанагаз аҳәса, убас абыргцәа гәыӷрала ирыхәаԥшуа иалагахьан ирзеиҿкаахаз агәыԥ иалахәыз. Ҭагалан аамҭазы ақәас-ӡыс шырацәахазгьы, агәыԥ алахәылацәа ахымхәацәа ргәы ныдмырхеит, рурақәа рҭагалараҿы аџьабаа рыдырбалеит, ҳбааӡеит ма ҳшьапы аӡы ҭалеит ҳәа рхы иахымышшааӡакәаны. Сасрыҟәеи Мралоу иҷкәын аиҵбы Хьымцеи ирылшоз ала аҩны ԥхасҭақәа дырҽеиуан, аҟауар ршьаны (аибашьра ҟалаанӡа ашифер ҳәынҭқараа рҟынтәи ироуан, аха уажәы уи Аԥсны иузалхуамызт азы хыбгас аҟауар ршьатәын) ирхыбуан.
– Ҭагалан ҳәа еибаҳамҳәахьаз, – аусураҿы Шьабаҭ иҟамзаара иақәыршәаны Назира дналыдгылеит Ахра.
Назира убри ажәа дазыԥшын ҭагалара ҵаулахь инеиаанӡагьы. Аха Ахра, иареи лареи русураҿы адагьы акыр аиқәшәарақәа шроухьазгьы, уи аӡбахә цәыригаӡомызт. Лара илбон аҩны ҷыдала аҽеиқәыршәара дшаҿыз. Аҭаацәа ироуз ажь анаҩсангьы, иацаахәаны аҩы маҷымкәаны ишҭаиҭәазгьы лдыруан. Акгьы азы иара дизҵааӡомызт, аҩынгьы ақыҭа усқәа рҿгьы аилахарақәа ахьимоу ауп ҳчара аӡбахә зимҳәо ҳәа дазхәыцуан. Уажәгьы дналыдгыланы ас анлеиҳәа, измааназ дырны гәаныла дааигәырӷьеит.
– Закәазы, Ахра? – лхаҿы ишибахьаз акәымкәаны, иҵегьгьы иаалашахеит.
Ларманап дааханы, иарӷьанап нақәиҵеит:
– Ноиабр мза агәҭаны, – уа дааҭгыланы инациҵеит: – Ноиабр жәаф рзын, мшәан, Назира!
Лнапы имымхӡакәаны, ашьшьыҳәа лхы аалалырҟәит. Иаацәырганы ларӷьанап агәыбжьынацәа инахеиҵеит ахьтәы мацәаз.
– Абас аиԥш иуадаҩу ҳаамҭазы ахьтәы мацәазҵәҟьоу? – лылақәа нҭыԥха-ааҭыԥханы, лхы дааҩаханы днеиҿаԥшит.
Лыҩнапык ааидкыланы иара иахь даалыхеит. Лара лхы ашьшьыҳәа игәышԥы инадылҵеит, аибашьра аамҭақәа раан зны-зынла ишылҟазшьаз аиԥш. Лхы дааҩаханы лӡамҩа иқьышә надикылеит. Нас ҭынч-ҭынч иқьышә лбаашьҭуа лқьышә иналаирҵәеит.
Ахреи Назиреи рчараан Шьарифа дзымааӡеит. Уи азы гәыбӷан лырымҭаӡеит ачара змаз, лаара иацыз ауадаҩрақәа ирызхәыцны. Лара даара хьаас ишылкыз аҳәон Назира илзаалышьҭыз адныҳәаларатә телеграмма. Адныҳәалара анаҩсангьы ателеграмма аҩыра ахьынҵәоз «Шьабаҭ ачарҟны дыҟазар акәхарын» аҳәон. Уи ала, Назира илдырит Шьабаҭ иӡбахәк лаҳарц шылҭахыз. Аҭак ахьылзылышьҭуаз иалырбеит Шьабаҭ ҭамадас дшыҟаз.
Абри ачараан «Аҟарулратә гәыԥ» ҳәагьы ззырҳәоны еиҿкааз агәыԥ иалаз ршьапы иқәгыланы амаҵ руан. Ари збоз абыргцәагьы гәахәас иҟаҵаны ирылаҽхәон иахьцәажәоз.
– Аамҭа ықәҳа ицоит, аибашьра ашьҭахь аҷкәынцәа рхы иамеигӡакәаны ақыҭа иацхраауеит, аха ажәлар рыбзазара аиӷьтәра алымшац макьана, – иааидашшылангьы ражәа инацырҵон гәхьаас иҟаҵаны.
– Уи атәы анаҳҳәа, аамҭа шҽакхаз аабо ҳалагеит, шәымбои, асовет аамҭеи ҳазнылаз аамҭеи еиԥшым. Усҟан «зегьы аӡәы изы, аӡәы зегьы рзы» рҳәон, уажәы «зегьы рхазы» аҟны ҳааизшәа збоит, – иҳәеит Хабыгә.
– Усшәа ауп, аха макьана еилкаа ҳамаӡам ҳахькылсуа адырразы, – наициҳәеит аҽаӡәы.
– О, уара, ҳахькылсуа аабо ҳалагахьеит, иҟоу шәымбаӡои? – инарҿеикит аҽаӡәы.
– Иарбан, уара, иҟоу иаабо? – дҵааит аҽаӡәгьы, аха ҿызымҭқәаз ҟалеит. – Иарбан умбои, – инациҵеит ицәажәоз, – «аԥсцәа бзахеит, абзацәа ԥсит» ҳәа рҳәо шәмаҳаӡаци?
– Ари ииҳәо змааноу шәаргьы еилышәкаауеит, аха сара ишеилыскаауа шәасҳәап, – ҿааиҭит аҽаӡәы, – ԥыхьа хар змамкәаны зшьапы иқәгылаз џьоукы уажәы ирымамкәаны-ирыхӡымкәаны инханы иҟоуп, ԥыхьа иатәаҳамбоз џьоукых, уажәы рмашьынақәа рыҵԥраауа ирықәтәаз ҟалеит.
– Ааи, убри акәын исҳәоз, – иҽааирлахҿыхит, адгылаҩ дышиоуз збаз ԥыхьа ицәажәоз, – даагап, Ҷыӷь Лажәба Дадрыҟәа иԥа, деибашьҩымызт аҽакымызт, дыбналаны нхыҵҟа дцаны дыҟан, уажәы имашьына иҵԥраауа дҳалоуп. Еиҿкаау агәыԥ ахьгьы цхыраара ҳәа ихы имырхеит.
– Убарҭқәа рзы ауп иаб Дадрыҟәа агәыԥ аиҿкааразы ҳанеилацәажәоз ҿымҭӡо ихы ԥхьакны дызтәаз, – дааргәалаиршәеит аҽаӡәы.
– Дабаҟоу иара Ҷыӷь, иахьагьы ара дыҟамеи, Дадрыҟәа иакәзар, абра дааины ҽыԥныҳәак имоурц азы хьаҷаҷԥсак аашәаны, атәарагьы дазымԥшӡакәаны дцеит, – нареиҳәеит аҽаӡәы.
– Уи анышәҳәа, сара абра ҟәрышьқәак анысшәоз, саԥхьа Дадрыҟәа дгылан. Уи ишьҭахь сыԥхашьаны ауп сыҟәрышьқәа шцәырыргаз. Ицәырызгаз аҟара хԥа шәаны дцахт, – даарылаԥшит Хабыгә.
– Иабааигои Дадрыҟәа, ахандеиразы иҷкәынгьы иаргьы еиԥшупеи?
– Ари ҳаамҭа ҟалаанӡатәи рҟазшьақәа рымԥсахӡеит абгьы аԥагьы, арахь иршәуп, ирхоуп.
– Ишәымҳәахьеи, мшәан, аԥсцәа гылоит ҳәа, аа дара ахьыҩагылаз!
Абас иаацәажәақәеит абыргцәа ԥыҭҩык.
– Уара, снаскьашәа сгылан, аха ишәҳәоз слымҳа иҭасуан. Дадрыҟәа иҷкәын Ҷыӷь сасык дизаалоит, иахагьы диҭан, ҵыхла Аҟәаҟа еиццеит ҳәа ауп ирҳәо. Уи ауп иахьа ара дзыҟам, – даарыдгылеит Сасрыҟәа.
«Атәара» анырҳәа уахь рҿынархеит зегьы.
Ахра иаб Шьардын аҵәца аашьҭыхны дҩагыланы Шьабаҭ ҭамадас даналихуаз, дааҭгыланы дихцәажәеит:
– Ԥшь-ҳаблак еидызкыло ҳқыҭа ду ҳалаҽхәон, ақыҭа бзиақәа рыгәҭа игылаз акәын. Ақырҭуа фашизм ихнашьааит акәымзар, иалҵыз аҵарауаагьы ыҟоуп, амаҵурауаагьы, анхацәа бзиақәагьы. Анхара шьахәқәагьы ыҟан. Иахьа ананамгара ыҟоуп ҳқыҭан, ҳ-Аԥсны ақыҭақәа зегьы рҟны аиԥш, аибашьра хлымӡаах иахҟьаны. Аколнхарақәеи асовнхарақәеи аԥыхуп, ауаа аусурҭа рымам, рашҭеи-ргәареи, рыкәша-мыкәша иҟоу адгьылқәеи ирҭагьежьуеит. Аҿар аанкылашьа рымамкәаны ақалақь ахь еиханы ицоит. Абри уабжьгарала еиҿукааз ацхыраара иазку агәыԥ иннакылақәаз рацәаҩуп, – даҿын Шьардын иажәа ацҵара, – убас иҵегьгьы аԥшьгарақәа ҟауҵап ҳәа ҳуқәгәыӷуеит уара удгылаҩцәа уцрхырааны. Ҳқыҭа ахадас уара уалхра зегьы гәыӷрак ахь ҳнанарԥшит. Дад, уара аибашьраҿы афырхаҵарақәа ааурԥшуан. «Узҭаху ауаҩы дбаагәароуп» шырҳәо аиԥш, ҳара ҳқыҭауаа баагәараҵас уаҳзыҟалауеит. Ақыҭа напхгара шоуҭо аиԥш, абра сыҷкәын, уара уҩыза гәакьа ичара напхгара ҳзаҭ, ҳарԥшӡа, дад.
Абри ашьҭахь анапеинҟьарақәа цон.
Ачара ааилашыҩкхьан аиԥш, амаҵ зуаз рахьтә ԥҳәызбак аҵәца азна аҩы ахы ларханы, икамҭәартә аиԥш асаан ианыргыланы, ачыс хыкқәаки конфеҭ цырақәаки иаакәыршаны ианҵаны илыманы лҿаалхеит. «Аа, илыркьаҭо дызусҭадашь!?» ҳәа алаф ахырҳәаауан дызвысны даауаз ашьаԥауаа. Дшааиуаз Шьабаҭ иаԥхьа даагылан, даахырхәеит.
– Абри Шьабаҭ изысҭиуеит, лҳәеит, абнахьхьи итәоу аӡӷаб, – днарԥшны блала днаилырбеит, такәы инеицәыхараны итәаз, зылақәа ҭырхаха иааԥшуаз аԥҳәызба.
Шьабаҭ данынаԥш, Шьушька Мсыр-ԥҳа лакәын. Азныказы иааицәымыӷхеит, аха ааигәа-сигәа итәақәаз зегьы рыкрыфара аанкыланы, Шьабаҭи нахьхьи итәаз Шьушькеи инеимда-ааимдо ишрыхәаԥшуаз аниба, иҟалаз аҭагылазаашьа иҽамаириашеит. Дҩагылан, Шьушька лахь даахырхәаны, асаан зкыз иаалымхны иаԥхьа инықәиргылеит. Асаан ианыз ирылаз ақьаад хәыҷы аарылхны ихазы гәаныла днаԥхьеит. «Шьабаҭ, уаԥсуа ҟазара збарц сҭахуп. Абри аҵәца иҭоу камҭәакәаны иузаарҳәыр, нас иузыжәыр, уаԥсыуа хаҵоуп!» – аҳәон уи.
– Ааи, ааи, ижә ҳәа ауп ари абӷьыц иаҳәаз, – иҳәан ишаҭахыз аиԥш инеигӡеит, ауаа иахьырбоз Шьушька димырԥхашьарц азы.
– Уажәшьҭа асаан сҭахуп, иахьаазгаз изгарц азын, – днеиҿаԥшит дымцакәаны иҿаԥхьа игылаз аӡӷаб.
Шьабаҭ идырит уи змааназ, ԥарак анҵаны илзышьҭтәын иаазҭиз. Иаргьы уи ҟаиҵарц иӡбеит. Аха игәы еилаԥшы-еилаԥшуа ауп ишыҟаиҵаз, иаԥыз акәалеиуаршәа еилеигарц иҭахымхеит. Асаан иахьынтәизааз иаазгаз аниалҳәа нахыс хәыцырҭас иоуз Шьарифа лоуп. Ишиҭаххаз даазхәыцит Шьарифа абра дыҟаны абри аҩыза изаалҭизҭгьы. Усҟан заҟа дгәырӷьарыз, асаан иангылаз аҵәца азна акәым, даҽа ҩбагьы ҭәны иавагылазҭгьы усшәа имбакәаны иааҭиркәкәарын, иџьыба акыр ҭазар, асаан инаныжьланы илзиҭирын, иблақәа шаҟа залшоз ала ирхааны днархирԥшыларын. Уажәы ус изыҟамҵеит, ега иундазгьы иблақәа ырхааны лара лахь измырхеит. Убри аамҭазгьы иааигәалашәеит ибӷьыц хәыҷы аҭакс Шьарифа изылҩыз, амҽыӷра зныԥшуаз лажәақәа. Асаан имҵакны игылаз аӡӷаб ақьаадԥарақәак шынаниԥсалаз баны, илыма днаҭрысит. Иара, уи Шьушька ишлыдылкыло егьи ҳәагьы дазхьамԥшӡакәаны, хәыцрак дынҭанагалашәа днатәеит.
Шьушька ачараҿы иҟаз аҭыԥҳацәа зегь раҵкыс ибзианы деилаҳәан. Аибашьра ашьҭахь аамҭақәа акыр шцахьазгьы, амамзара уадаҩрақәа ирцәымцацызт ауаа, еиҳаракгьы ақыҭауаа. Лара лышәҵатәы иагмызт, лшьаҵатәы иагмызт.
– Шьабаҭ, – иҳәеит иватәаз аҷкәын.
– Сӡырҩуеит, – ихәыцрақәа даарылҵшәа, ихы ҩышьҭихит Шьабаҭ.
– Ани Шьушька ашкол ҳанҭазгьы ибзианы лҽеилалҳәон, дугәаламшәои?
– Ааи, дысгәалашәоит, класск аҿы ҳаицтәамызт, аха.
– Саргьы слеиҵаны акәын сыштәаз, аха дсымдыруеи. Усаҟн лаб дԥарарҳаҩуп, рҳәон, аха уажәы лаб аибашьра ашьҭахьҵәҟьа рывараҿы иҭацәыз ҩнык ааникылан, кәытҵарасгьы борасгьы иҟаиҵеит, адгьылгьы дықәаарыхуан.
– Шьушька Мсыр-ԥҳа лоума зыӡбахә шәымоу? – даарызҿлымҳаханы дҵааит егьирахь ала Шьабаҭ иватәаз арԥыс.
– Ааи, ааи, – иҳәеит, Шьабаҭ иҳәаанӡагьы дааццакны, арахь ала иватәаз.
– Уи, ақыҭа анапхгарахьгьы имҳәаӡакәаны лхы дахәеит, рыҩны авара иааигәаны игылаз, х-ҿык аманы иҩышьҭыхымкәаны иҟаз зтәыз дагыруамзи, аԥсуа ԥша наиҵасын, наҟ иабдуцәа рыдгьыл ахь дагеит. Ԥыҭракгьы ара дыҟан, аха ара далҵырц аниҭахха Шьушька лаб Қьышьуард Аԥсны далганы ддәықәиҵеит, иҩнгьы иара инапы нахиҩеит. Ашьҭахь иара дыԥсит, аха лара лхы иалырхәеит, азеиԥш ҽыкәабарҭа ҟалҵеит, аҟәрышьқәагьы лызнанагоит. Лхаҭа лоуп ацаԥха зку. Нас, лҽеилалҳәоит шәҳәоит, – ирзеиҭеиҳәеит ажәа рылазгалаз аҷкәын.
– Издыруеит, – иҳәеит Шьабаҭ, – уи усгьы дыҟаӡам, усшәҟәылагьы еиқәлыршәахьеит аҽыкәабарҭа, ҳара ҳахьгьы иналҭиит Ахра инапала.
– Аа, – уа иҽааникылеит аҷкәын.
Арҭ лыӡбахә ахьырҳәоз дазыԥшызшәа, аффа дкәашо рҿаԥхьа даагылеит Шьушька. Аамҭацкгьы баша имгаӡакәаны лыцкәашарахь Шьабаҭ даалыԥхьеит. Шьабаҭ азныказы иҟаиҵара изымдыруа даашьақәхеит, нас иҽааирӷәӷәеит мап ацәикырц. Иааигәа-сигәа астолуаа игыланы анапеинҟьара иалагеит. «Аҳы, аҳы, аҳы!» – ҳәа ҿыҭуа. Шьабаҭ уаҳа мҩак анимба, игәы ааиқәҳәаланы, астол днахыԥан, дналыцқәлеит. Лара лыкәашара еиҳагьы илырԥшӡеит. Шьабаҭ ишьапқәа ицәеилаго далагеит, лыкәашашьа иақәымшәо, ихьырвыруа. Уи гәазҭаз аҽа қыҭак аҿтәи ҷкәынак афцырҟьа даҩызаха даалыцқәлан, Шьабаҭ ихы даақәиҭитәит.
– Ааҟ, кәашашьала еиқәнаго аҷкәыни аӡӷаби! – ҳәа быжьқәакгьы гон.
Уи арԥыси лареи реилаҳәашьеи рыкәашашьеи ихырхуаз рацәаҩын. Ашәагьы анеихсыӷь, даргьы рҭыԥқәа рҟны иантәагьы илаԥш лыдхало далагеит еизааигәаны иштәамызгьы. Арԥыс дыццакны бӷьыц хәыҷык ҩны илзиҭиит. Уа иҳәон лыкәашашьа мацарагьы акәымкәаны, лхаҭагьы дшигәаԥхаз. Ианиҵаз лырҽхәаԥхьыӡқәа ирыцын леилаҳәашьа бзиагьы. Лара иаармарианы дылԥырлгеит, абас ақьаад инанҵаны: «Иҭабуп, аха сара аҽаӡәы ситәуп!»
Ашьжьымҭан русура ҭыԥқәа рҟны иааины иҟан Шьабаҭи Ахреи. Назира, Ахра диццеижьҭеи аусурахь дҭымҵӡацызт, лассы бааироуп ҳәагьы аӡәгьы илеимҳәацызт. Ауха иауз асы акәын анапхгаҩцәа аҩыџьагьы злацәажәоз уажәы.
– Сынтәагьы заа асы ауит усҟан аиԥш, – Ахра иахь даацәажәеит Шьабаҭ.
– Усҟан ианба?
– Аибашьра анцоз ашықәсаан.
– Аиеи, аха еиԥшны иамуӡеит, усҟан ашьамхы иахысуа иауит, уажәы аимаа аҿышәҭа инҭаԥсо ауп ишышьҭагылаз, нас аеҵәақәа аацәырҵыхт ажәҩан иаҵарыԥхны, аҵкы еҵәа иалаԥсоу ашәҭқәа реиԥш.
– Уажәазы уаҳа аурым усгьы. Уара ажәа сахьаркыла уцәажәеит, аха ацхырааҩцәа ргәыԥ зхы изамыхәо иаарыдҵаалақәароуп, рымҿы-рымца, ахьҭа иаҳцәамкындаз аҳәсеибацәеи зыҷкәынцәа ҭахаз аҭаацәарақәеи, – иҳәеит Шьабаҭ.
– Ҳара ҳҳәара иҭаххарыма Ҭарноу? Снаидҵаалап усгьы, – иҽааирхиеит Ахра.
– Абар, иаргьы дахьаауа! – аниҳәа Шьабаҭ, рҩыџьегьы уахь инаԥшит.
Ҭарноу даауан дыццакы-ццакуа, акы дшаргәамҵуаз мҩашьо.
– Уаашьа цәгьоуп, Ҭарноу, жәабжь ҿыц ыҟоума? – днеиԥылеит Шьабаҭ.
– Ааи, ажәабжь ҿыц ыҟоуп, – ишьапы ықәкшаны асы рымыршәшәо абарҵа дааҵалеит иара.
– Асы иауз акәзар, ҳаргьы иаабоит, – игәалаҟазаара шыбзиаз ҩашьомызт Шьабаҭ.
Ахра Ҭарноу диабхәындахеижьҭеи уарла-шәарла ада еибамбацызт азы, ԥыхьа аиԥш ҿыӷәӷәала дызиацәажәомызт азы, иҽаанкыланы дыԥшуан.
– Асгьы ҳзауит, ҳӷьычцәагьы тәамҩахә ааҟарымҵеит, – инеимда-ааимдо рҩыџьагьы днарҿаԥшит Ҭарноу.
– Иҟалазеи умҳәои? – дааццакит Шьабаҭ.
– Ҭарнаа Еқәыԥ ицә ргеит, ааԥынра шааилак, аҩызак ԥшааны срылацәаӷәоит ҳәа дахыҽхәон.
– Иԥхамшьо, имшәо ауаагьы ҳалоуп, ишыжәбо, – игәы иалирсит Ахрагьы.
– Ҳгәыԥ иалоу ааигәа-сигәа инхақәо адырра рыҭаны рышьҭа ҳхылоит.
– Уара адырра узҭада? – дҵааит Шьабаҭ.
– Еқәыԥ ишаагәеиҭаз аиԥшҵәҟьа деиханы сара сҟны дааит, абааԥсы уҩызцәагьы уаргьы шәсыцхраа ҳәа. Асы акыр иҳацхрааны рышьҭа кылаагеит Мкыдихәаҿтәи абнараҟынӡа. Уаҟа ишьны ацәа ахырхит, излаабаз ала.
– Нас, нас? – иаадырццакит Шьабаҭи Ахреи.
– Амҩаду аҟынӡа шьапыла имҩаргеит акәац, рышьҭақәа ҿаҿаӡа ҳархын. Асы аҟны рышьҭақәа шмыӡуаз рзымдырӡеит. Нас машьынала иргеит. Амашьынашьҭрақәа иҵегьгьы ыҟан, уа ҳаашьақәхеит ҳахьцара ҳақәымшәо, аха нас Шьыма Шәлымба иҟарулра аҟынтәи дшаауаз данааба, иҟарулрҭа иавганы ами амҩаду шгоу, ҳизҵааит иахеижьҭеии иахьа ашьыжьи раԥхьа акәны ииасыз амашьына убама ҳәа.
– Избан, уара, избан? – ҳаахҭеикит, аха иҟоу мҳәакәаны, иибаз амашьына ҳаиҳәарц ҳнаидгылеит. «Ашарахь ахы амырхацкәаны, асоура ианаҟәыҵ ашьҭахь такә ааҵхьан, иниаҟьа ицеит Ҷыӷь Лажәба имашьына, уи ашьҭахь ашьыжь аҽа машьынақәакгьы ииасит, аха, ҳқыҭаҿы измақәоу ыҟами, рыгәхьаа зыскрыз», – иҳәеит. Уи иҟалаз иашәҳәала, сҳәан, сара арахь сеихеит.
– Умашьына абылтәы ҭоума? – Ахра иахь днаԥшит Шьабаҭ.
– Имаҷуп, – иҳәеит.
– Уедрак азна аҩны ҵәахны исымоуп, инҭаҭәаны Аҟәаҟа ҳцоит, Аҟәаҟа ауп Ҷыӷь царҭа-аарҭас иахьимоу, џьаракыр ҭира иргазар, уахь ауп, – дыццакны даацәажәеит Шьабаҭ, нас инациҵеит:
– Ахра, уареи сареи ҳцап Аҟәаҟа, аџьармыкьаҟны иаҳԥыхьашәар ҟалоит.
Рҩыџьагьы амашьына инҭалеит.
Аџьармыкьаҿы дара шаҟь-шаҟьо акәацҭирҭа иалан. Зны-зынла инеиҿаԥшуан, баша ҳаама аанарго. Аҭиҩцәа зегьы лаԥшыла еимырдеит, аха Ҷыӷь џьаргьы дырбомызт.
– Уааи, уара, арахь, уаасыцхраарауазеи, ҳара ҳтәеиԥш иҿыцқәоу акәац ара иҟаӡам, агәаран ауаа ықәгылеит умбои, – ҳәа аӡәы ибжьы раҳаит. Уахь ианынаԥш, дласны ҿызҭыз дааидԥалеит Ҷыӷь. Аха Шьабаҭи Ахреи шгәеиҭаз мҩашьо, днаидҟьаны хакәыла ауаа днарыгәҭасуа, даӷьӡаны иҿынеихеит.
Арҭ иҟалаз рбан, Ахра иаԥхьаҟала днеиԥылеит, Шьабаҭ ишьҭахьҟала ауаа дрылсуа днеиуан. Ахра уи данааиҿагыла, ишьҭахьҟа деихеит. Уа Шьабаҭ дгылан, амымеиқәара иҿатәаны.
– Шәаазгазеи, уара? – илақәа шаҟь-шаҟьо рҩыџьагьы днарыхәаԥшит.
– Акәац уцаҳҭирц! – иҳәеит Ахра, ҽамыршьагала днаихәаԥшын.
Ҷыӷь уажәшьҭа идырит ишьҭаланы ишааз, иусқәагьы шҽеимыз. Дицәцарц Ахра дижәлеит. Шьабаҭ даныкша, иқьышә ашьа нҭыҵәрааит. Ари збаз иҟалаз изымдыркәа, сҩыза дыршьуеит, амилициа ҳәа дыҳәҳәаны, даарыдыххылеит акәац аҭира иаҿыз. Уи ихәда данкны дааирҟәыҿит Шьабаҭ. Ахра, Ҷыӷь дмышьҭыкәа дааникылеит. «Амилициа» ҳәа аҿыҭбжьы заҳаз ҩыџьа амилициацәа акылҟьан, рыԥшьҩыкгьы еидкыланы ауаа инарылыргеит.
Шьабаҭи Ахреи Аҟәантәи русурҭа аҭыԥ аҟны ианааи, аӷьычцәа ирышьҭаланы ишцаз заҳаз ақыҭауаа аӡәырҩы ашҭа иқәгылан. Анапхгаҩцәа шааз анырба, русурҭа ауадақәа рахь анеихагьы рымҭакәаны иаарыкәшеит.
– Иаабеит, амилициа иаанкыланы ирымоуп, – рҳәеит. Нас Шьабаҭ даарылаԥшны Ҭарнаа Еқәыԥ дааиԥхьеит:
– Ирымҭицкәаны ирцәынхаз уцә ажьы амна амашьына иҭоуп,– иҳәеит.
– Уанцо иузызгап машьынала, – нациҵеит Ахра.
– Ааи, аха Ҷыӷь ицдаз? – аӷуҳәа иааиларыԥсеит зегьы.
– Амни иакәзаап, ҳқыҭа иатәым аӡә Ҷыӷь иҟны даалоит, дцалоит ҳәа саҳаит ҳәа Сасрыҟәа иззиҳәаз. Ҳқыҭа аҟынтәи аҽа ҩызцәақәакгьы рымазаап, – нареиҳәеит Ахра.
– Дад, дызусҭада абра иааны ҳаҷкәынцәа зырҟьалаз? – зегьраԥхьаӡагьы иааилазыԥсаз абыргцәа роуп.
– Алыбеи ихьӡуп, Шьагәыҭбоуп, ҳәа ауп амилициаа ишеилыркааз.
– Шьамсиа лыҩны зырҳәызгьы дара ракәхап? – дҵааит аӡәы.
– Ааи, Шьамсиа дышдырҳәызгьы рҳәеит амилициаа ианаадырӷәӷәа, – дақәшаҳаҭхеит Шьабаҭ, нас иажәа инациҵеит:
– Ҳқыҭаҿы аӷьычра-қәычра ссақәа иҟалақәогьы ҟазҵоз урҭ ракәзаап.
Алыбеи Шьагәыҭба хәыламырцәа аибашьра зегьы зхызгаз иакәзаап, «Агәымшәаразы» амедал шианашьазгьы иҳәеит амилициаа рҿы, акыр ихәарыз џьшьа, – нациҵеит Ахрагьы.
Ҷыӷьи ицӷьычызи рҿахәы анырҿырхуаз ирҳәеит аӷьычра ссақәа рыҟаҵараан дара ишрыцныҟәоз аибашьра ҟалаанӡа ԥарала апартиа иалаланы амаҵзура зауз Ҭамир Ҳаҭхәа иҷкәын Нуркеи усҟан апартиа араиком аиҿкааратә ҟәша аиҳабы Башныхә Бабышьба иҷкәын Тышәи. Ари анраҳа урҭ ақыҭа ахадарахь иаарыԥхьеит. Раԥхьаӡа изызразҵааз Алыбеи Шьагәыҭба дышәзырдырда ҳәа ауп.
– Ҷыӷь иоуп, – рҳәеит аҩыџьагьы еицҿакны.
Нуркеи Тышәи аибашьраан ихбыџқәан, аха еибашьра ицартә ирзымҳацызт. Уажәгьы ихбыџқәоуп ҳәа акәын ишрыхәаԥшуаз азын цәгьарак ҟарҵап ҳәа агәаанагара зынӡаскгьы рхахьы иааиуамызт. Ианаҿашәагьы иԥхасҭартәҵәҟьарц аӡәгьы иҭахымхеит, ҳнапаҿы иааип ҳәа игәыӷны. Даргьы рқәыԥшра рныԥшуан, изызразҵаауаз зегьы рҭакқәа ииашаны иҟарҵон.
– Ҷыӷь дышиднагалаз ҳәа ижәдыруеи? – ҳәа ианразҵаа, дара ааихәаԥшит ҳауа аҭак ҟазҵарыда ҳәа.
– Сара исҳәап, – иҳәеит Нурка. Уи, Тышә иаҵкыс қәралагьы гыларагьы деиҳан.
– Ҳаузыӡырҩуеит, – иҳәеит Шьабаҭ имырӷыӷкәаны, ҭынч.
– Деибашьуазаарын. Аибашьраҿы дигәаԥхазаап еибашьҩы ԥҳәызбак. Длырӷәыӷызшәа ибазаап аибашьра ашьҭахь еицәажәарц. Ҳқыҭаҿтәиуп уи аӡӷаб, иҳәеит Ҷыӷь, аха дызусҭаз ҳаимҳәаӡеит. Убри диԥшаарц дахьааиз, Ҷыӷь иҟны аангыларҭас иҟаиҵеит. Аӡӷаб дизымԥшааӡеит, лынхарҭа иԥшааит, аха лара дыҟамзаап. Издыруада лыҩныҟа дааны дҟалозар дсыԥшаап ҳәа лассы-лассы Ҷыӷь иҟны даалон. Атапанчақәагьы еиҭнырыԥсахлахьазаарын иареи лареи. «Абри наган тапанчоуп» ҳәа иаҳирбеит. «Сара «тт» ҳәа изышьҭоу сыман, анаган аҵкыс ихәыҷын, иԥшӡан. Быӡӷабуп, абри ауп ибықәнаго сҳәан, лара илысҭеит, ари сара изгеит» иҳәеит, лара деигәырӷьеит, иҳәеит. Шәара акы шәацәымшәан, шәҳацлар, сара шәсыхьчалоит, ианышәҭаху ишәсырклоит, уаҩы абжьы ахьимаҳауа ҳаныҟоу ахысра шәҭаххаргьы шәсырхыслоит, иҳәеит. Ҳаргьы урҭ ҳрыцлеит, – иажәа далгеит Нурка.
– Кәытқәак рзаагалон, – уи иааимидеит Тышә, – Аҟәаҟа аџьармыкьахь ҳаныргалоз ыҟан машьынала, џьыбаҭалаҩцәас ҳҟарҵеит, ҳаргьы ҳахәҭаа ҳарҭон.
Шьабаҭи Ахреи неихәаԥшы-ааихәаԥшын, аҩныҟа шәца ҳәа иоурышьҭит. Аҽныҵәҟьа рабацәа ааԥхьаны иҟаз рарҳәеит. Урҭ агәыӷра ҟарҵеит рыҷкәынцәа рымч шрықәхо ала. Мышқәак ааҵхьан Аҟәатәи амилициаа рыла еилкаахеит Алыбеи Аҟәа цәгьарак ҟаҵаны ибналаз шиакәыз. Иара аҿахәҿыхҩцәа рҟны хырқьиагас иҟаиҵеит аибашьра ашьҭахь Аҟәа иҭацәыз уадак шникылаз, аха аусурҭа аҭыԥ шимоуз, амамзаара анизыҟала, аӷьычрақәа напы шыдиркыз.
Ахра, Назира илеиҳәеит иҟалаз, ишыҟалаз. Аҟыԥҳәа даалгәалашәеит Кәыдры ахықәан Мрагыларахьтәии Амраҭашәарахьтәии ҳаибашьцәа аиааира рыманы ианеиԥыла, уантәи рдәықәламҭазы Шьарифа даанкыланы илацәажәоз аруаҩ анаган тапанча ацынхәрас «тт» лызҭаз Алыбеи Шьагәыҭба.
Ахреи Назиреи еибагеижьҭеи мчыбжьык ишеиҳазгьы, еицны Аҟәаҟа имааӡацызт. Уажәы Ахра иусура аганахьала Аҟәаҟа цатәыс ианиоу, Назирагьы диццарц лҭаххеит.
– Акы злабзааҳхәаша ҳәа иҳамоу маҷуп, убри азы ауп баала ҳәа збасымҳәаз, Назира. Амза анынҵәо уалафахәык
ҳарымҭои, усҟан бызгап сгәахәуа сыҟан, – ихы ааирқьиеит иара.
– Акгьы сҭахӡам, исшәысҵо сымоуп, исышьасҵо сымоуп, уиаҟара змам аибашьра ирыцҳанатәыз ауаа шыҟоу сара амаҭәа сахьынҳалом, аха… – уа лҽаанылкылеит.
Лҟазшьала идырит акы лгәы ишыҵхоз, уи азын Аҟәаҟа ацара шылҭахыз.
– Акы ибгәанарԥхоит Аҟәаҟа ацара, хымԥада, багьызгоит.
– Сугаҵәҟьозар изуасымҳәои, ҭелла Шьарифа слацәажәарц сҭахуп.
– Счараҿы бзымааи ҳәа блацәҳарц бҭахума? – даахәмарит Ахра.
– Мамоу, амни Алыбеи ҳәа иаанышәкылаз аӷьыч иӡбахә ласҳәарц сҭахуп. Иахьа уажәраанӡагьы сшәаны иӡбахә лара лҟны ицәырызгаӡомызт, ҭелла ма телеграммала ҳанеицәажәалозгьы.
– Бзыцәшәоз, Назира? – иааџьеишьазшәа дҵааит Ахра.
– Амнахьхьи, Кәдры ахықәаны, Амрагыларатәии Амраҭашәаратәии ҳаибашьцәа аиааира ганы ианеиԥылоз Шьарифа днаскьаԥхьаны илацәажәоз диԥшаазар, Шьабаҭ зынӡа лхы дҭыкәкәаны дцартә дхихызар ҳәа сшәаны Шьабаҭгьы уигьы рыӡбахә ласҳәаӡомызт, уажәшьҭа уи Алыбеи дӷьычҵмыҳәҳәарны, дқәылаҩны дшыҟоу ласҳәоит.
– Уигьы бзиоуп, сақәшаҳаҭуп, ҳусқәа ҳаарылгар, ақалақьгьы ҳналаԥш-ҩалаԥшып, аибашьра ишацҟьазҵәҟьа иҟам уажәшьҭа, аха аиӷьтәра дааракгьы ианымԥшыц, – дааигәыдиҳәҳәалан, нас аҽеилаҳәара иалагеит рҩыџьагьы.
Шьабаҭ илымҳаҟынӡа инеиит уажәраанӡа имнеицыз ажәабжь. Бзауҭ ида Шьарифа аӡәы длышьҭанагалеит ҳәа имаҳаӡацызт, даара дшазҿлымҳазгьы. Дазҿлымҳан ҳәа дҵаа-ԥшаауа ашьҭалара далагар, аӡәы иаҳауан, аӡәы ибон, урҭ рахьтә џьоукы ираҳауан, урҭ аҽаџьоукы рлымҳаҟынӡа инаргон. Ирылаҩуан ақыҭа ахада Шьабаҭ Бадала Аирымба иԥҳа Шьарифа длышьҭоуп ҳәа. Арахь, «ала егьзымфаз, ахаҿы шьала иҭәуп» ҳәа, реишьклаԥшра ада еиқәгәыӷра рымаӡам. Уажәы, илышьҭаз дышӷьычкәырыз, дышқәылаҩыз алабҿаба ианааԥш, агәра игеит уи Шьарифа аибашьра ашьҭахь дыԥшааны ажәа лниҵахьазаргьы, лара уи иҟны лхы шналымгоз.
Назира усура данҭыҵ, Шьабаҭ иалҳәеит Ахреи лареи Аҟәа ианыҟаз ҭелла Шьарифа ишлалҳәаз Алыбеи Шьагәыҭба дзакәуаҩыз, насгьы лара лыԥшааразы рқыҭа Ӡышқыҭ дахьалалаз амшгаҩ Ҷыӷьи иареи шеиднагалаз, ацәгьеицурагьы ишалагаз.
– Анцәа иџьшьоуп ақыҭаҟны сахьыҟамыз лҳәеит ҭелла Шьарифеи сареи ҳанеицәажәоз, – Шьабаҭ диацәажәон Назира, – сышԥабыргәырӷьеи Анцәа биргәырӷьааит, лҳәеит, Алыбеи акы дылцырҟьа дшагаз анласҳәа.
Шьабаҭ ари аиԥш ажәабжь аниалҳәоз иикыз акалам ырҟыҵымыҵуа, ихы ааларҟәшәа дызхатәаз астол аҟны кәаԥк алкааны дахәаԥшуан. Ихәыҵеиҵәахырц ииҭахызгьы иқәыԥсычҳара ахы аацәырнагеит. Уи гәалҭеит аҵыс ашьапы ахьыԥҵәоу здыруаз Назира.
– Уажәшьҭа азин сымазааит уӡбахә ала лацәажәара, – лҳәеит лара.
Шьабаҭ ҿимҭӡеит.
– Аҿымҭра ақәшаҳаҭра иамааноуп, ус ами? – днеиҿаԥшит.
– Ааи, ааи, – иҳәеит, уаҳа акгьы ацымҳәаӡакәаны.
Убри аамҭазы Ахра ашҭахьынтәи даахалан:
– Деилахоума ҳәа иҵаауеит, амна ашҭаҟны иааины игылоуп ҳзыԥхьаз абыргцәагьы егьырҭгьы, – иҳәеит.
– Иааиааит, иуманы уааи, Назира, баргьы быҟаз, маӡа еибаҳҳәаӡом даргьы ҳаргьы, – Назирагьы уа дааникылеит.
Зегьы анааҩнала, дҩагыланы днарԥылан, рнапқәа рымихит Сасрыҟәа ида егьырҭ.
– Аригьы абыргцәа дҳалагыло аҿар рахь днеиуоу ҳаздырӡом, аха абра дҳацуп, шәеибадыруаз, – иҳәан Хабыгә, Сасрыҟәа иахь днаирԥшит дыччо.
– Уара, сара сахьшәырхалакгьы сыҟоуп, ауасҭараҟны аҿар роуп исыдгылоу, урҭ касыжьрыма, дара скарыжьырц иаҿӡамеи, – даалафит аҭакс Сасрыҟәагьы.
– Ҳара укаҳажьраҳа укамҳааит, ҳқыҭан аибашьра иԥхасҭанатәыз аҩнқәа зегьы ҳарҽеиаанӡа уара ҳкаужьыргьы аауам, – нарыциҳәеит Ҭарноу.
– Аӷьычцәа ааныркылеижьҭеи ҳқыҭаҿы ӷьычреи рҳәреи ҟалахьоума? – даарылаԥшит ианааибартәақәа, иара дымтәаӡакәаны Шьабаҭ.
– Мап, дад, мап, макьаназы ус ҳааиуеит, аҩсҭаа илымҳа џьгәоуп, – ихы ааирҵысит Хабыгә.
– Уи ус ҳазцашам, ӷьычрак ҟамлакәаҵәҟьа ҳаанымхозар акәхап, аха ԥыхьеиԥшҵәҟьа иҟаларым, – иҳәеит аҽаӡәы.
– Иҟаларгьы ҳауӡом уажәшьҭа, рымҩа ҳкыртә ҳаҟоуп, – дахьтәаз дааҵәи-ааҵәиит аҿар рахьтәикгьы.
– Уи бзиоуп, дад Шьабаҭ, иааиааит ҳәа уҳәеит, рҳәан ҳааит, – днеизыԥшит Хабыгә.
– Ааи, – иҳәеит, имтәаӡакәаны ирзыӡырҩуаз Шьабаҭ, – абра уск ҳналацәажәарц сҭахуп. Изакәу уи ауп, ҳқыҭаҿтәи анхацәа кәытқәак ганы ирҭиуама, шәырк рҭиуама, иаарыҭнырхуа ала ача, нас ашьақар аахәара иаҿуп. Убарҭ рзын мацара Аҟәаҟа ианцо ыҟоуп. Абраҟа ачаӡырҭа ааҳартыр шԥаҟалари. Шәара абыргцәеи ақыҭа активи ара шәыҟоуп, сшәазҵаауеит.
– Ибзиоуп, ишԥабзиам, аха…
– Иҳамазароуп, аха…
– Иаҳҭахуп хымԥада, аха…
Иааиларыԥсеит аӡәи-аӡәи иреибамырҳәо.
– «Аха» ззышәҳәо здыруеит, «иабаҟоу, иаҳзыҟазҵода?» ҳшәырҳәарц ауп ишәҭаху. Ус ами?
– Ааи, уххь згеит, ҳқыҭа анапхгаҩцәа шәгәы ишҭоу ҳашәҳәа. – Шьабаҭи Ахреи днарзыԥшит Хабыгә.
– Шәаамыццакын, зегь шәеиҳәоит Шьабаҭ, – иааирӡырҩит Ахра.
– Шьыдгәа лашҭа ҭбаа аҵыхәан ҭыԥс иазгәаҳҭеит. Изыргыло ауаҩы заа сиацәажәахьеит, – дааԥышәырччаны, – Саб Лашарба!
– Ақыҭа ахада дансыҳәа ажәа исҭеит ацхыраацәа соур, иара шсыргыло ала, – иҷкәын дшизгәдуу ицәажәашьа ианирԥшит Сасрыҟәа.
– Амаҭәахә злааҳхәои, аҟәрышь ҳкӡамеи? – иџьеишьозу гәхьаас икны акәу узымдыруа даацәажәеит аҽаӡәгьы.
– Амаҭәахә, – иҳәеит Шьабаҭ, – Гәаԥханашь – Ҟаурбеи Андроуба иԥшәмаԥҳәыс лҟны аибашьраан ҳқыҭа аҩнқәа ирымхны аргылага маҭәахәқәа еизырҳәҳәеит ҳаӷацәа, убра иҳауеит аргылага маҭәахәқәа. Егьирахь, иаҭаху аихалых аагара ихы иадҵаны дыҟоуп абанкир Бадала Аирымба. Ачаӡырҭа иаваҳаргылароуп амагазин, уажәазы, иҭбааҭыцәымзаргьы, аҳасамасазы ауаа ақалақь ахь имцаларц.
– Ҳоу, ҳаиқәшәыршәаӡарц шәаҿызаап.
– Анцәа ишәыциҳәааит нап зшәыркыз.
– Зегьы ҳахьышәҭаххо ҳхы ҳаигӡарым.
Рыбжьқәа геит иҩагыло, ргәалаҟарақәагьы шеиӷьхаз рныԥшуа.
Уи аҽнынахыс иаԥшьыргаз аус нап адыркит.
Ааԥынра ааины агәашә илагылан. Амра аныҩхашлалак, амш иазымҳахьаз, ишоу-шоууа аԥхарра лбаашьҭны аԥсабара шәҭылеи бӷьиаҵәалеи аԥсабаратә ҳарџьеилыԥхаақәа рыла рхырҷара иалагахьан. Аха убри аҽны амра
зны-зынла иаацәырҟьацәырасуан акәымзар, аԥҭа-еилачқәа ҭаха арҭомызт. Аӡын ақәҵра гәынганы иҟанаҵозшәа, еилаҳанто, ԥшас-ӡыс агмырхо ижәылон. Нас иаагәыбзыӷны, иԥхашьаԥхаҵозшәа, инаскьааскьаны амра аблақәа аадырԥшуан.
Шьабаҭ аусурахьынтә аҩны данааи, аҩнашәқәа ыҵарбаҟа иаркын. Ацаԥхақәа реибаркыра ахьыҵәахыз идыруан, иааиԥшаан, рыӷәтәы ҩны амаҵурҭа ҳәа иаҿаркыз ашә аартны дныҩналеит. Иара хықәкыс имаз, ӡык аарҟәанданы инаиқәҭәаны, ҵаҟатәи имаҭәақәа ааиԥсахырц акәын. Усҟан еиҳа иԥсы ишьозшәа ибон. Иан аҩны дыҟазҭгьы, ӡык сзырҟәанда ҳәа леиҳәон. Лара чуанла амца аӡы нахакнаҳаны, аа нан, уҽыԥсахгақәа ҳәа ҵаҟатәи имаҭәақәагьы наизлырхиарын. Аха уажәы Шьабаҭ даалакҩакит амца аиқәҵара далагару даламгару ҳәа. Иани иаби аҽны рааигәатәи ақыҭақәа руак аҿтәи ԥсрак ахь ицаны иҟан, шьапыла акәын усгьы ԥсрак-бзарак рахь ауаа шныҟәоз. Ақыҭаҟны Ахреи, амни аӷьычкәыр Ҷыӷь Лажәбеи, абанкир Бадала Аирымбеи аҽа аӡәык-ҩыџьаки ракәын амашьына змаз. Аԥсра ахьыҟаз такәы набжьан, Сасрыҟәеи Машьқәалеи шьапыла амҩа иқәын.
Аиаша ҳҳәар ами, амца еиқәҵо, аӡы ршуа, аҳамамырҭаҿы иҽыкәабо, абарҭ аусқәа рырбаӡгәмаӡгәра дацәаашьеит, иҭаххеит ҽыкәабарҭак аҟны аҽҽаҳәа аӡы даҵагыланы иҽикәабарц. «Ҽыкәабарҭак аҟны» ҳәа игәы иааҭеикит, аха аҽыкәабарҭақәа аурацәахыз, Шьушька Мсыр-ԥҳа лаб илзыҟаиҵаз ак заҵәык акәын рқыҭаҟны иҟаз.
Зегьы дырҟәаҵны дааласын, ҵаҟатәи имаҭәақәеи импахьшьи ааилаҳәаны иҩыҵрак ашә аркны дындәылҵит. Амҩан зны-зынла ажәҩан даҵаԥшуан, аҽарцәгьошәагьы ибон, зны иаадыды-мацәысуан, зны иаақәашарпҟҟон. Амала, дымбааӡаҵәҟьакәаны абанаҟны днеит. Уажәадагьы дымнеицызт азы, дахьыныҩналаз лаԥшыла иааимидеит. Аӡәык-ҩыџьак зҽыкәабаны ицақәоз рыда уаҩгьы дыҟамызт, ари амш қәаш-мышгьы иацәшәаны имаазаргьы ҟалон. Уи иацәшәаратәгьы излаҟаз ыҟан, жәытәла март анынҵәоз хымш ԥсахны иаанагоит ҳәа ирҳәоз аамҭазы акәын, ақәа млеир ауам ҳәа ирыԥхьаӡон. Еиҳарак наԥшы-ааԥшырҭас изикыз, Шьушька дыҟазар длымбакәа дызлыцәцозар ҳәоуп.
Акасса днадгылеит, иџьыба ҟәрышьқәак ааҭыганы (изыԥсаз иаҳахьан, идыруан).
– Аӡәы итә… – иҿы ахьааихихыз уа даанхеит, Шьушька акассагьы шылкыз аниба.
– Шьабаҭ, уанааиуаз аԥенџьыр ала узбеит. Иреиӷьу аҽыкәабарҭа ҭыԥс иҳамоу азы аа аблеҭ, – лҳәан, дшаҟь-шаҟьо днеихаҵгылеит.
– Аа ахә, хымԥада ибгароуп, – аԥара нықәиԥсеит.
– Уара уҟынтәи аԥара сара изгаӡом, – иԥарақәа аақәылхын, иӡамҩа аашьышьны, лнапқәа игәы инахьшьны иблуза аџьыба инҭалыџьгәеит.
Ари ҟалҵеит мгеимцарак иалагӡаны, дагьааихәаччеит. Шьабаҭ убра дныҵаба адгьыл дагарц иҭаххеит. «Сшьапқәа ԥыҵәҵәарауаз арахь санаауаз» – ааигәахәт. Мчыла илиҭарц иџьыбахь инапы шынаирххаз анылба, акасса ашә хәыҷы днаханы иналыркит. Ииура дақәымшәо дгылан аамҭацқәак, нас иблеҭгьы ааԥыжәжәаны инкаԥсаны дындәылҟьаны дцарц игәы иҭакны адәныҟа дахьынаԥшыз ибеит аӡәы уедрала илбааишьҭуазшәа ақәа шкыдҵәоз, ацгәыԥсы узкамыршәуа ахәылԥазы ихыҭҟьарашәа амш шыбааԥсхаз. Днашьҭалан иномер ԥшааны ишьи-ишьи неиқәҵо дныҩналеит. Ацаԥха нҭаргьежьны инаиркын, иаҿыршәаны астол хәыҷы игылаз инықәҵаны, ишәихыз имаҭәақәагьы уа инақәиҵан, адуш аартны днаҵагылеит. Асапын наихьшьны, иҽаарҟәыҷны ашәах аӡы инеиҭон аамҭазы, аҷараҳәа ашә аатын, Шьушька лан дшаалыхшаз лҽеилыхны дааҩналан, ашә ацаԥха налыркит. Лымаҭәақәагьы иара имаҭәақәа инарықәылҵан, иара дахьаашанхаз лхы иаархәаны, лнапқәа наикәыршаны адуш днаҵагылеит. Лҽааигәыдлырӷәӷәалан, лгәыҳәԥқәа ааидкылан, игәышԥы иныҵарӷәӷәаны иҵалырҟәыҷуан. Иара ажәак аҳәаха илмҭаӡакәан:
– Шьабаҭ, сара исҭахуп уара уҟынтәи ахәыҷы дсоурц, сара убас сҭахуп, – лҳәон лыԥсы лыхәламӡо, дагьеиҵақыџьқыџьуан.
Шьабаҭ дзеиуаз изымдыруа дуалыуашон. Иҷкәынра ииааиуа далагеит. Ичҳара хыжжуан, ицәеижьы еилашуан. Лара уи ангәалҭа, дызҭанагалаз ашыра дабылӡон. Убри аамҭазы лгәаӷ кны деилашәеит Шьабаҭ. Дызхәаҽырц иаҿыз амца ҿыцәааит Шьарифа данааихәыц. Ишимчыз длыгәҭасуан аамҭазы, «уф, гәышьа» лҳәан, лҽаалырххан дааиқәтәеит лара. Ишимчыз дналыгәҭасын акәакь дынкҿаижьит. Лымаҭәақәа харабӷьара илкаԥсаны импахьшьы ашыршырҳәа иҽаалаирбан, ццакрала иҽааилаҳәаны дындәылҟьеит. Адәахьы дандәылҵ ақәаршҩы хкәахьан, ажәҩан кеикеиуа еҵәаџьаа аҵарыԥхра иаҿын. Абгыӡ дыҵнарҟьазшәа акәын дкәалаауа аҩныҟа дшаауаз. Данааи, иани иаби аахьан, амца агәгәаҳәа еиқәҵаны дыҽҳәатәан Сасрыҟәа, Машьқәала ахьурӡы иаҵшьуа дахагылан.
– Узырццакызеи, уҿҟьа-ҿҟьо уааиуазшәа збонеи? – днаиԥылан, ҵаҟатәи имаҭәа еилаҳәарақәа ааимылхит.
Ихы инапаҿы ишааигахьаз мҩашьо, иан даалыхәаччан:
– Ҽыкәбаншьҭахь амла сакызаап, – иҳәеит.
– Уажәыҵәҟьа абысҭа ҟалоит, уԥсы аашьа, – наиаҭалкит.
Аҭаацәа анышьҭалагьы Шьабаҭ акраамҭа дызмыцәо ииарҭаҿы днаҳәааҳәуан. Илацәа нҭаацыԥхьаӡа Шьарифа дҿаԥха-ҿаччо иаԥхьа даагылон. Шьушька лан дшаалыхшаз деилыхны, лхахәы еилажәжәа, деиҩырҿахәа акәакь дыкҿаршәны дибон.
Адырҩаҽны амра шеишеиуа иаацәырҵит, иаакәыршаны џьаргьы ԥсҭҳәацкгьы хӡамкәаны.
– Ицеит убама, аӡынра нҭакәкәа, иаԥсахыз ахымшгьы ниасит ишқәас-ӡысуаз, – Ахра дахьтәаз иусурҭа ҭыԥахь дныҩналеит Шьабаҭ, амардуан даныҩхала.
– Улақәа ҭчаа уҟоуп, Шьабаҭ, иаха умыцәаӡеи? – иҳәан дҩеихаҵгылеит Ахра.
– Иуӡбуаз иахатәи ашара ҳәа усазҵаарц уҭахызар акәхап.
– Усгьы сҵаарц сҭахын аиашазы.
– Ишубо еиԥш, арҭ ҳаргыларақәа макьана акыр рыгуп, аха такәгьы иҩарцахьеит саби Хьымцеи. Ацхырааҩцәа ргәыԥгьы акырқәа ирыцхраахьеит, аринахысгьы ирыцхраалаиит, аха ааԥынтәи аусутәқәа рацәоуп, излымшо ахымхәацәагьы маҷҩам, урҭгьы ирыцхраатәуп, – уа иҽааникылеит.
– Издыруеит иуҳәарц иуҭаху, Шьабаҭ, аиҿкараҿы уареи сареи иҟаҳҵаша рацәоуп ҳәа ауп, – ҟәардәк Шьабаҭгьы инеизынаскьаганы иаргьы днатәеит Ахра.
– Мап, Ахра, ҳәараҭахума, уаргьы уиашоуп, аха исҳәарц исҭаху аҽакуп, – иҳәеит Шьабаҭ.
– Сӡырҩуеит, Шьабаҭ, – иҽрааигәаны дааизҿлымҳахеит.
– Еиҳа аус цап ҳәа сгәы иаанагоит абри ҳазҿу ачаӡырҭа аиҳабы уажәнатә далхзар.
– Уи знапы ианаҳҵаша ҳәа угәы иаанагода?
– Дивагыланы аус ахьиуа саб даараӡа дигәаԥхоит Хьымца, уара угәы ишԥаанагои?
– Изаманоуп, Хьымца даара дҵоуроуп, ачаӡырҭа аиҳабыс дҟаҳҵап, ачаӡыҩгьы уажәнатә аӡбахә ҳҳәар шԥаҟалари?
– Зыӡбахә уҳәаша аӡәыр дыҟазар, иӡбахә ҳҳәоит.
– Мизан Ашьхара аибашьраҿгьы ихы ааирԥшит, аибашьра ҟалаанӡа асоветтә аррагьы ихигахьан, ацхырааҩцәа ргәыԥгьы далоуп, ишудыруа еиԥш. Аха урҭ зегьы рзын
мацара акәӡам иӡбахә зысҳәаз, асовет ар рҟны даныҟаз чарӡҩыс аус иуан, атәы идыруеит.
– Аиаша уҳәеит, Ахра, – иҳәеит Шьабаҭ, игәы иаахәаӡаны, – аха Ҷыӷь Лажәба иқәу акартоӷа ихганы даар, деиҭаиеисыр, – дааччаны алаф алихит Шьабаҭ.
– Аиаша, аиаша, уиқәшаҳаҭума Мизан? – Ахрагьы дыччон.
– Хымԥада, Ахра, хымԥада, – иҳәеит Шьабаҭ амала иччара гәалак шаҵубаауаз ҩашьаӡомызт.
Ахра уи зқәиҵаз Шьабаҭ иаха сызмыцәеит ҳәа ииҳәаз акәын. Шьабаҭ иаха ахәылԥазы дзықәшәаз ахҭыс акәын илахь аиқәра макьанагьы дзацәымцакәаны деихәлагәа дызкуаз.
– Акы суазҵаашан, Шьабаҭ, – иҳәеит Ахра ауадаҟны даалеиҩеины.
Шьабаҭ уи дааизҿлымҳахеит.
– Абри хҩык инеимда-ааимдо ишәыхьчо ачаифабрика аргыларазы уаб иашьа Ҭамел аибашьра ҟалаанӡа иааигахьаз аргылагақәа ус инхаӡома, аргылаҩцәақәакгьы шәзааны иҟан ҳәа смаҳахьаз?
– Иҟан аргылаҩцәа, иахәаԥшны асмета ҟаҵаны ицеит, адырра раҳҭар иаауеит, аха иабаҟоу, макьана алшара ҳамамеи.
– Ҭамел акы азиӡбозароуп акәымзар, уара уабахәарҭоу.
– Уигьы макьана шәааԥшы ҳәа ауп иҳаиҳәо, рацәак изеидымкылаӡеит, ииҳәазгьы удыруама?
– Мап, мап.
– Ианца азал ҭбааҭыцәқәа аҽакахьы ҳхы иаҳарҳәар сҭахуп.
– Ҳқыҭауаа ршәырқәа реизакырҭа иазыманшәалахоит, иҳәеит.
– Уара иуҳәеи, нас?
– Сақәшаҳаҭуп, – сҳәеит.
– Ус акәхашт.
– Саби сареи иаҳхаанхо иалагеит аҟарулра, Шьымагьы иҳаҵеикуа далагеит, сажәит, исылшом, иҳәеит, арахь иџьабаасаҳәа иаҳҭогьы маҷуп. Уи наҟ-наҟтәи усхеит, аха араион ахадара ҳақәдыргәыӷит ҳқыҭа аԥара азоушьҭра. Аусурақәа ирҿу зегьы имаҷзаргьы есымза акы роуа иҟалеит.
– Нас, Шьымагьы иҟарулра ахә шәара изишәҭои, ауалафахәы иоуа дҟалозар?
– Уи ииҟарулуа ҳәынҭқарратәӡам азы, ауалафахәы изыршәаӡом, аҳәынҭқарра ахарџьеизак (абиуџьет) аҟынтәи ауалафахәы зырҭо аҳәынҭқарратә усурҭақәа рҿы аус зуа роуп, рҳәеит, ахарџьеизак хәыҷык еиныло иалагазаап.
– Ус иҟалар акәын, ҳәараҭахума, аҳәынҭқарра акы алшо иҟалазар.
– Хазхатәрала амагазинқәа, ацехқәа ахәаахәҭратә ҭыԥ хәыҷқәа уҳәа акырқәа аадыртит Аҟәа, убарҭ зегьы ашәахтә ршәоит, ахарџьеизак ахь иалалоит, ахазхатәқәа шаҟа ирацәахо аҟара ахарџьеизак иазҳауеит. Абарҭқәа зегьы ирылацәажәоит уаҵәы араион аҟны, уаргьы саргьы уахь иҳаԥхьоит.
– Макьана имаҷзаргьы ак роуа иҟаландаз ҳқыҭа аизҳазыӷьаразы аусқәа знапы рылаку зегьы.
– Уимоу уареи сареи ҳуалафахәгьы ҳараркуеит ҳәа саҳауеит. Ааԥынрагьы цашт, аԥхынрагьы цашт, сара схы зықәкны исымоу аамҭагьы ааит, – уа даангылеит Шьабаҭ.
Ахра уажәы дхәыц-хәыцуа даанхеит. «Издыруада аԥҳәысаагара игәы иҭазар, аԥхын Шьарифа даауеит, аԥхыншьҭахь ҭагалан рчара аура игәы иҭазар», – ааигәахәын, нас дизҵааит:
– Изықәкны иумоу иарбану, Шьабаҭ?
– Ауниверситет аҭалара, аԥышәарақәа сымҭихьази аибашьра аламҭалазы. Гәмысҭатәи афронт аҟны санеибашьуаз Кәтышьха ҳантәаз, аректор акорреспондентцәа дрыцны дахьнеиз иасҳәеит аԥышәарақәа шысҭиз, ачаи
технологиатә факультет аҭаларазы. Мышқәак ааҵхьан исзааицҳаит аԥышәарақәа шысҭиз зну ақьаад еиқәханы ишыҟоу, аибашьра ашьҭахь сҭалар шсылшо.
– Ҳкажьны уцарцу? Сара егьсурым, аха ҳқыҭауаа гәрагарала иухәаԥшуеит акаҟны ҳкылигоит ҳәа.
– Ҳқыҭауаа срышьцылеит, икажьны ацара сҭахым, латәарадатәи астудентра ауп исҭаху, – иҳәеит ҭынч-ҭынч Шьабаҭ.
– Убри уҳәар саҳаит, Шьабаҭ, аԥхынгьы џьара еиԥыларакгьы уазыԥшызар акәхап… – ихы аарнаашәа ҿаԥха-ҿаччаракгьы ихаҿы инықәланы, днеизыԥшит.
Шьабаҭ маҷк иԥшшәахәы иԥсахит Ахра изхиҳәааз дырны.
– Назира ак уалымҳәакәаны уҟам, – иҳәеит Шьабаҭгьы даацәыҵаччаны.
– Уара Шьарифа лыхьӡала акгьы соуҳәом уаазқәылаз, аха Назира исалҳәеит аԥхын данааилак лареи уареи шәеиқәлыршәарц лгәы ишҭоу. Уи аекономикатә ҵара дҭоуп, ахԥатәи акурс ахь дцоит, технологхоит. Аа, изакәытә еиқәшәароу иҟало Ҭамели, уареи, уаби афабрика аншәыргылалак, – дизгәдуны дцәажәон Ахра.
– Уаанӡа акыр бжьоуп, Ахра, ҳқыҭаҟны иҟаҵатәқәоу рацәаны избоит. Аха зегьраԥхьаӡагьы сгәы иҭаскыз уасҳәоит. Абри, ҳқыҭа ахадара зыҩноу, исҳәарц исҭаху ҳара ҳзыҩноу ҳәа ауп, ашьҭахьшәа уада хәыҷык амами?
– Ааи.
– Убри дәқьанны ақыҭазы аҟаҵара сҭахуп. Аҳәса Ԥсоуҟа ицаны шәырқәырк ҭины ҟәрышьқәак анааргалак, аҩназы ирҭаххо аҳасамаса рзын ақалақь ахь имцаларц азы уи хәарҭа духоит. Иуасымҳәац ҽыԥныҳәакгьы сырҭахьеит, Ахра ақыҭа анапхгараҿы аус иуеит, иԥшәмаԥҳәысгьы убра аус зылуазеи ҳәа.
– Даҟәаҳхып, нас, Назира аусура, – иҳәеит абӷьааҳәа Ахра.
– Ааи, даҟәаҳхып, адәқьан ҳәа сызҿу дыҵаҳаргылап, цхырааҩыс лашьа Ҭарноу длаҳҭап.
– Мшәан, ешьеи-еҳәшьеи адәқьан еицраҳҭарцу, ауаа ирҳәои усҟан?
– Ақалақьқәа рҟны ирацәахо иалагеит ахазхатә хәаахәҭрҭақәа. Урҭ аҳәынҭқарра иатәӡам азын изтәу ииҭаху иоуп хәаахәҭҩыс ииго: иҭахызар иԥшәмаԥҳәыс, иҭахызар иаҳәшьа ма иашьа, иӡӷаб, иаб, иан. Аҳәынҭқаррахь ашәахтә ршәоит ауп, уаҳа уахь ус рымаӡам. Ирҭиуагьы дара рхарџь ала иааргоит, ахәԥсагьы дара рхала иақәырҵоит. Ажәакала, дара идыргылозар, дара ирхатәуп, аӡәы итәны арендла иныркылазар, арендаԥса ршәоит, егьыс ирхашәало дара иртәуп.
– Арҭқәа зегьы смаҳақәахьеи, аха асҵәҟьа еилыкка саламԥшыцызт, – иҳәеит Ахра. – Зны, Ҭырқәтәылантәи Аԥсны иааны ицаз аԥсыуак иҳәо саҳаит, «схатәы адәқьан ду сымоуп, аҭиҩцәа ҳәа хәҩык ыҵагылоуп, ауалафахәы сара ирысҭоит, адәқьан иахашәало сара истәуп» ҳәа. Изаҳауаз зегьы иџьаҳшьеит усҟан ари закәызеи, аҳәынҭқарра аус алаӡамкәаны ҳәа. Асовет анхыбгала акапитализм ахь амҩа ҳақәлеит, иаҳзыбзиарахааит.
– Ааи, уахь амҩа ҳанылеит. Изхысҳәаауа, адәқьан азы ауада раҳҭап ешьеи еҳәшьеи арендла, закәанла иршәараны ирыхәҭоу ақыҭа ахадара аҳасаб ашҟа иаларгалалап. Ачаӡырҭагьы убас иҟаҳҵароуп, – иҟоу аҭагылазаашьақәа ртәы иеилыкка иҳәеит Шьабаҭ.
Ақыҭақәа акыр днарылс-аарылсуа иҟоу-ину, ирҭагылазаашьоу гәеиҭон Шьабаҭ. Бзиак ибар, иқыҭаҟны ихы иаирхәон. Уеизгьы Ӡышқыҭ ақыҭа абзазара зеиԥшраз аҵкыс еиӷьыз ҳәа џьаргьы ибомызт. Аибашьра ирзаанагаз аӷарра қыҭеи қалақьи зегьы ирныԥшуан. Аҳәсақәа ршәыр-рқәыр, ркәытқәа, ршәишәиқәа, рышьарақәа уҳәа рыманы ма Аҟәаҟа, мамзаргьы Ԥсоуҟа амҩа иқәын. Аҿар аԥҳәысаагара рзыгәаӷьуамызт, ачараурақәеи ахныҟәгарақәеи ахьыуадаҩыз аҟнытә.
Ақыҭа ирыхәашаз ҟаҵатәык даназхәыцлакгьы Шьабаҭ, ацхырааразы даазықәгәыӷшаз ҳәа игәалашәоз Бадала Аирымба иакәын. Аха уи лассы-лассы дидгыланы иааиҭаху зегьы аартны иаҳәара ицәыуадаҩын, диабхәахозу диабхәамхозу еилкааны ишизымдыруазгьы, иахьааибабоз ламыс-ԥхашьарак наилсны деиқәырхха дҿанаҳәозшәа ибон. Иара Бадала изныкымкәаны Шьабаҭ иеиҳәахьан ақыҭа анапхгараҿы иуҭаххо акы аныҟалалак, слымҳа инҭшьла, исылшо акы ҳқыҭа иагсыжьырц сҭахӡам ҳәа.
Ааԥынрагьы цаны аԥхынрагьы иааҭагылеит. Аибашьра еилгеижьҭеи ари ахԥатәи аԥхынра акәын. Ачаӡырҭа азауад хәыҷы ргыланы иалгахьан, аихалых усугақәа Бадала иааигоит ҳәа иԥшын.
– Бадала урҭқәа ҳзааигааит, аха… – уа иҽааникылеит Шьабаҭ зны.
– Нас, агәынамӡара узҭо иарбану? – дизҵааит Ахра.
– Аԥсны ахьынӡанаӡааӡо ақыҭақәа акыр ирыцәҭахаз рыуаа рзы азеиԥш баҟақәа-аобелискқәа ҳәа изышьҭоу рыҟаҵарақәа рҽырзыҟарҵоит.
– Нас, ҳара иҳахьи, аӡәыр ҳиеицәаны ҳхы аабома?
– Мамоу, аӡәгьы ҳиеицәаӡам, аҳәынҭқаррагьы цхыраагӡак ҟанаҵарашәа рҳәоит, аха уи азхом, ишубо, ҳҳәынҭқарра иахнагаз агәаҟра ашьҭахь ибеиамхацт.
– Уи ала иуҳәарц иуҭахи?
– Ҳқыҭауаа рымч ала аҟәрышь еизактәуп, уи рылшарыма ҳқыҭауаа?
– Досу иҳалшо ҟаҳҵап, аҳәынҭқараагьы акы иҳацхраап, насгьы…
– «Насгьы» закәи, Ахра?
– Насгьы ҳара дҳамоуп зхазы мацара имхәыцуа, иаҩцацәамзаргьы акры знапаҿы иааиуа ауаҩы. Уи изукыр ҟалоит абри ажәаԥҟагьы.
– Иарбан, Ахра, уи?
«Амал ацәеижьы арԥхоит, аламыс – агәы», – абас дыҟоуп иара, уи есқьынгьы ҳгәы ахьирԥхара дашьҭоуп.
Шьабаҭ дидырит Ахра зыӡбахә имоу ауаҩы. Аха «издыруада сара сызҿу иакәымкәаны аҽаӡәы иӡбахә иҳәозар?» – игәы иааҭиҳәаан, днеизыԥшит:
– Иумҳәои, Ахра, иаахтны, узхыҽхәо дызусҭоу.
– Иуабхәахараны иҟоу!
Шьабаҭ ииҳәо саҳап ҳәа дӡырҩуашәа, ишьҭахь инапқәа ааибаркны аллеиҩеира далагеит Ахра.
– Убри шиакәыз здырхьан иӡбахә анцәыруга нахысгьы, уи ақыҭазы имоу дшамеигӡо сеиҳәахьеит, аҟаҵараҿгьы дҳацхраауеит. Иаабап, нас, уигьы илшо, – уажәазы абаҟа аӡбахә уаҳа даламцәажәарц ӡбаны итәарҭа астол ахь иҿынеихеит Шьабаҭ. Нас, акы шигәалашәаз мҩашьо, даахьаҳәын:
– Шьушька Мсыр-ԥҳа ҳалцәыԥхашьома, ашкол дҳацҭамзи, иҟаҵаны илымоу аҽыкәабарҭа акгьы лнамҭаӡои, ҳҩыза лоуп ҳәа лаҳаҭыр баны ашәахтәгьы лықәҳамҵаӡеитеи, џьара акы дҳахәааит, – иҳәеит.
– Ҳы-ҳы-ҳы, – иҳәан, даамхаччеит Ахра.
Шьабаҭ зҵаарала днеизыԥшит.
– Иуасҳәарц сҭахымкәаны иӡаны исымоуп, иахоуп иансаҳа, лара душьҭаныҟәон, улҭахын азы угәы иалсыр ҳәа сшәаны.
– Иарбан, уара  – атәара иҽазикхьан, аха дымтәаӡеит Шьабаҭ.
– Аҽыкәабарҭа ашә ыҵарҟаца инаркны хаҵа дцеит, иахьышәҭаху шәцаны шәҽышәкәабала, лҳәеит, – иааирлафит Ахра.
Шьабаҭ иаҳаз дшеигәырӷьаз мҩашьо ихаҿы аалашеит, деигәырӷьеит, уи уаҳа дихьнымҳалартә аҭагылазаашьа ҟалеит ҳәа иԥхьаӡаны. Игәеиҭахьан, бзиарак, цәгьарак аҟны иахьааибабоз шаҟа цәымӷрала дихәаԥшуаз. Лыла дахьабоз игәаӷ шуа лоуроузоуроу деимнадон, ԥҳәысс данимгагьы цәыбзасгьы дахьлықәымшаҳаҭхаз азы. Адунеи дықәымзар лҭахын лара данылтәымха, аҽаӡәы дылтәхар ҳәа дшәаны. Дзырччаша акы лбаны лқьышә аччаз шықәу иара данылбалак, ашҳам лыбз инаҵалон. Иара урҭқәа гәеиҭахьан азы иҽлыцәхьеикуан.
– Жәаха уареи сареи рҳабла Мкыдихәы ҳаныҟаз, Шьушька иаҳзыҟалҵаз аҽыкәабарҭа аххаҳәа аус ауеит ҳәа ҳарымҳәази? – иҳәеит Шьабаҭ дааҭгылан.
– Ааи, уи саргьы исмаҳауаз.
– Нас, дызгада ҳәа иуаҳаи?
– Счараан уанлыркәашаз уара днаувасын илыцкәашаз аҽа қыҭак аҿтәи аҷкәын диццеит.
– Учара ашьҭахь иабеибаԥшааи? – иааџьеишьеит Шьабаҭ.
– Иара диԥшааит ҳәа ауп ирҳәаз, лыкәашашьа игәаԥхазар акәхап, иҽкынҵо аҽыкәабарҭаҿы днеизаап уи ашьҭахь.
– Уи уажәшьҭа ҳара дахьҳахәо егьыҟам, егьи иоуп ҳҽыззааҳкша, – Ахра днеизыԥшит Шьабаҭ.
– Егьи ҳәа узҿу дарбану?
– Иуабхәахараны иҟоу ҳәа аӡәы уиҿымзи, ани есымша ҳқыҭа иацхраауа, убри сиҿуп.
Рҩыџьагьы ааибарччеит. Шьабаҭ игәахәара хыжжуа дыччон.
Аԥхынра ианҭала, шьыжьык Шьабаҭ усура данааи, Ахрагьы Назирагьы ааихьан, иусурҭа уадаҿы итәаны изыԥшын.
– Шьыжьбзиақәа! – иҳәан, икьаҿ ҵаӷагьы ааишәыхны инкнеиҳан, блуза заҵәы итәарҭахь иҿынеихеит, иахьихаҵгылаз азы шәтәақәа ҳәа нараҳәаны. Истол даахагылан: – Цәгьа ишоурахеит сынтәатәи аԥхынра, – иҳәан, ичабрала ихаҿы аԥхӡы нықәирбеит. – Шьыжьнаҵы ас ашоура ҟало ианалага, иуадаҩхеит амхқәа рылаҵара адгьылқәа ҩеит, ацәмацәа иазԥымжәо иҟалар алшоит.
Ахреи Назиреи Шьабаҭ дызлацәажәо иарбанзаалакгьы акгьы ацымҳәаӡакәаны, ҿымҭ-ԥсымшьҭ, имтәаӡакәаны адашьмахьы инаԥшуа игылан.
– Ишәыхьи, уара, акрыҟалама, шәеиҵаӷәӷәа шәгылоупеи? – ргылашьа ааицәымӷхеит Шьабаҭ.
Ахреи Назиреи неихәаԥшы-ааихәаԥшит, раԥхьатәи ацәыргара рзымгәаӷьуа.
Шьабаҭ истол дахыҵны дааскьеит, зҵаарала инеида-ааимдо дырҿаԥшуа.
– Иҳамҳәар ҳзычҳауам азы шьыжьӡа ҳгыланы ҳааит, иахагьы ҳшынеидхәыцлоз иҳаршеит. Егаҳҳәаргьы убри хаҳҵарц ҳҭахымхеит… – уа дааҭгылеит Назира.
– Шьабаҭ, изуаҳамҳәои, иаха Шьушька лҭаацәа рахь адырра ҟалеит, шәааи аилацәажәара ҳамоуп ҳәа дызгаз ауаҩ иҟынтәи. Лара лаҵкыс иеиҵбу лаб иашьа иԥа Дауҭ дицҵаны Бадала дааны дыҟазаарын, дрышьҭит, мышқәак роуп дигеижьҭеи, иҟалаз ҳзеилкаа ҳәа иаҳәаны, – Назира илымданы дналагеит Ахра.
– Бадала уахьынтә даахьоума? – дҵааит Шьабаҭ.
– Иаха ҵхыбжьон иааит.
– Дауҭ хәыҷи иареиу?
– Мамоу, Шьушькагьы дрыманы.
– Ишԥа? – дзеиуоу узымдыруа даауалыуашеит Шьабаҭ.
– Дыцқьамкәаны даазгеит ҳәа арахь дриҭеит.
Иҟалаз уи ауп, Шьушька дшыцқьамыз анеилкааха, акрыздыруаз, акрызбахьаз Бадала ииура дақәымшәо дықәхеит. Лара аилацәажәараҟны Бадалагьы иааиднагалаз агәылацәагьы ишраҳауаз лҿы лықәшаҳаҭхеит. Бадала дҩагылан, лмахәар данкны дындәылиган, имашьына дынҭажьны лыҩныҟа дааигеит. Дахьааргаз, Мсыраа ҵыхла иааизырган, иара дызусҭада ҳәа данаадырӷәӷәа, Шьабаҭ ихьӡ алҭеит.
Шьабаҭ абарҭ зегьы аниарҳәа, иҽишьыр, дыҟамзар еиӷьеишьеит. Ала акгьы зымфаз, ахаҿы шьала иҭәын ҳәа, харада ахьӡ бааԥсы ихылаз хьымӡӷишьеит. Иҭаҷкәымқәа астол иахьықәикшоз, астол хыџхыџуан.
– Ҳара уи агәра ҳымгаӡеит, аха ахьӡ иухылҵаз хьаацәгьас иҳамоуп, – иҳәеит Ахра даақәыԥсычҳан. – Иара Бадалагьы абри иақәыршәаны дабаакылсыз, – ихьааганы инациҵеит.
– Бадала имацара иакәындаз, ахԥатәи акурс ахь диасны, аԥхынразы ԥсшьара ҳәа даазаарын, Шьарифагьы, Аҟәантәи дицны даазаап, – лыбжьы ларҟәны даацәажәеит Назира.
Абри ашьҭахь Шьабаҭ иҿы ахьааихихыз уа даанхеит, ажәак изымҳәаӡакәаны дууаӡа дышгылаз, уск зҭахыз аӡәы дышхалоз анырба, рыхҩыкгьы рҭыԥқәа рахь инеины инатәеит.
Аҽныҵәҟьа иаахәлаанӡа ақыҭа зегьы иаарылаҩхьан Шьабаҭ ила зцәазтәымыз Шьушька Мсыр-ԥҳа хаҵа дцан, аха лыҩныҟа ддырхынҳәит ҳәа. Шьабаҭ, схы смыриашар ҟалом иҳәан, абыргцәа еизигеит, Ахра машьынала дрышьҭаҵаны.
– Сыԥхамшьаӡакәаны ҿыӷәӷәала ишәасҳәоит сара убраҟа хара шсымам. Аныхаҟны уааланы уқәы шәҳәозаргьы сшәыццоит, ауаа ишраҳауа лара илҿагылатәуп шәҳәозаргьы сақәшаҳаҭуп, исҭоубоуп схы мыриашакәаны аҩныҟа сани саби рахь сышцәырымҵуа, – инапқәа игәыҵаԥсаны дӷызыӷызуа абыргцәа рҿаԥхьа даагылеит Шьабаҭ. Ааилашәшәымҭазы абыргцәагьы, иҟалаз аҭыӡшәа заҳаз ацхырааҩцәа ргәыԥ иалазгьы Шьушькараа рашҭаҿы еидибагаланы итәан. Сасрыҟәа дшәеиқәараха дрылатәан.
Шьабаҭ иҩныҟа дымнеиӡакәаны Ахреи Назиреи рыҩныҟа дрыццеит, уаҟагьы рани раби рахь дцәырымҵӡеит.
– Сыӡӷаб ахьымӡӷ лзыргаз Шьабаҭ Лашарба ҳқыҭа далҵроуп. Араҟа дҳаламгылароуп! – ҳәа дҳәацәон Шьушька лан Барбала.
– Баагыл, бхаҵкы сцеит, Барбала, Мсыраа ҳаҷкәынцәа лацәажәара иаҿуп, иаҳзаарго ажәабжь аабап, бара бымацара бакәӡам, Мсыраа зегьы ахьымӡӷ ҳнаҵалыргылеит быӡӷаб. Ахара зду лара лакәу иара иакәу ҭабуп ҳәа разымҳәаша ыҟоуп ҳажәлаҟны, баамыццакын, – дааникылон Мсыраа рбырг Шьаҳан.
Такәы ааҵхьан, аҩны иаадәылҵны еицрыхәхәа ирзыԥшыз рахь рҿаархеит Мсыраа рыҷкәынцәа еиқәшәы, рыхқәа рықәыжь ианааи, даргьы ҿырҭуамызт, еидибагалан итәазгьы ҩеибаргыланы ус иԥшын.
– Зҿышәымҭуазеи, уара, иҟоу ҳашәымҳәои? – ибжьы аарҿацаны инарықәиргеит Шьаҳан.
– Ҳҿы еихыҵуам, ҳабиашьа Шьаҳан, иубаз еицәоу убааит рымҳәои, еицәоу аабеит, ҳабӷа ԥҵәаны ҳдәылҵны ҳаауеит, – деиқәықәыԥсычҳауа даацәажәеит а-Мсыр ҷкәынцәа қәрала иреиҳабыз.
– Иҟалазеи, закәызеи? – рҳәан, аӷу ааилдыргеит зегьы.
– Мсыр Џьгәадар дихнаҳәааит Шьушька, Алашарба аҵәцеиԥш дыцқьоуп, – иҳәеит, иҟоу разҳәоз.
Барбала арҵәаа ааҭлыргарц лҿы ааихылхуан аамҭазы, аҷкәынцәа деихәлагәа дааныркылеит. Сасрыҟәа иԥсы ааивиган, иҽынеиҵыхны даагылеит. Џьгәадар иаб Машьыхә деиџьуа-деиџьуа, деиџьыԥханы асқам днықәтәеит.
Џьгәадар Мсырба ҩажәижәабаҟа шықәса ихыҵуан, дҭаацәараӡамызт. Шьушькараа рааигәара дынхон. Иаби
иани, рыҷкәын заҵәы иакәын азы, дырқьынцыцны драаӡеит. Зегьы ирбон иеилкаарақәа рацәак ишыҳаракымыз. Аибашьраан аибашьцәа дырхыԥхьаӡалан, аха абџьар анмаҷыз аӡәырҩы реиԥш, иаргьы имамызт, ианыҟалагьы ишьҭимхӡеит, аибашьра ихы наҵга-ааҵго даауан. Шьушька аҽыкәабарҭа анеибылҭа, иара анхамҩазы цхырааҩыс дылгеит. Урҭ убысҟак иеишьцылеит, ажәабааԥсқәа рҳәараҿы еицәыԥхамшьо иҟалеит. Ишнеи-шнеиуаз рцәа-ржьы еидырҵеит, ишеижәлантәызгьы рхахьы иаамгаӡакәаны. Уинахыс рҽырзеиҟәымхуа еидхаланы иаауан. Аҵыхәтәан Шьабаҭ дилаҳәны дылкит Ахреи Назиреи рчараан. Уи дигар зылҭахызгьы акыҟан, дахьыцқьам азы дкаижьыргьы, абри ауаҩбзиа диԥҳәысын, илыхҭниҟьазгьы мцуп рҳәо аҟны инеиуеит ԥшак-ӡык ныбжьасыр ҳәа дгәыӷуан. Уи дшылҭахыз, Назира лыла ирыбжьысхьаз ажәақәа аниалҳәақәа Џьгәадар, ачараҟны иҟалҵақәаз лыҵазҳәаз иара иоуп, диццарцы аниӡбалак лыҽлырбгарц, дкаижьыргьы дкаимжьыргьы иареи лареи ирыбжьоу цәырымҵып ҳәа дгәыӷуан, иара убриалагьы Мсыраа ирыбжьалаз амаҳагьара ҵәаххарц иҭахын.
– Џьгәадар дабаҟоу, уаха арахь дзымааз уажәшьҭа еилкаауп, дыԥшааны ҭфу ҳәа ҳнеиҿажьцәап, ҳқыҭа далҵырцгьы идаҳҵап, ирылаҵаны цәажәатәыс иҟамҵаӡакәаны, – рҳәан ишьҭалеит Мсыраа рыҷкәынцәа.
Иҩны иахьнеиз, иара дыҟамызт, иан даадәылҵит.
– Нан, нан ажәабжьк ҳашәҳәа? – лҳәан днарԥылеит, аидибагаларахьынтәи ишааз дырны.
– Џьгәадар даҳҭахуп, – рҳәеит дара, лызҵаара ацынхәрас.
– Нан, ҳаҷкәынцәа аӡәы дааин, иааибархәыҭхәыҭын еиманы ицеит, иахьцаз сыздырам, – нараҭалкит.
– Шьушькараа рашҭаҿы иҟаз рзы иҟалаз анеилкааха, Мсырба ҷкәынак аҟыԥҳәа даарылҵын, уара уага уара дуҵәахыроуп ҟаиҵан, Џьгәадар иҟны дааны иеиҳәеит Мсыраа ҳабжьара маҳагьас уҟалеит, уажәшьҭа ула узцәыргом ҳәа. Џьгәадар, дахьцоз иан лахьгьы имҳәакәа, иааиз аҷкәын диццеит, ианаацәылашозгьы зегьы шыцәаз Аҟәаҟа амҩа дықәлеит, усурҭак ԥшааны далагарц, иқыҭахь ихы цәыримгаларц. Хцәыргашьасгьы имаз, дҩардаџҳаракӡа дыҟаны иеилкаарақәа ахьмаҷыз азы, аҽада ахы зхагылоу алым ҳәа ишишьҭаз, амаҳагьа ҳәа наизацырҵеит.
Бадала Аҟәантәи Шьарифа данааигаз ақыҭаҿы баагыло санаауа арахь баауоу ҳәа длазҵааит. Иара, ҵыԥх аиԥш, сынтәагьы аԥсшьара мшқәа лыманаҵы Аҟәа даагыланы ибанк аҟны дицхрааларц иҭахын, ларгьы аекономика адырраҟны илзеиӷьуп ҳәа иԥхьаӡаны. Лара, даалакҩакит, аха нас, ҳахәаԥшып, саб, уахь ҳцоит усгьы ҳәа иаҭалкит.
Шьыжьнаҵ иааит Аҟәантәи, аха ақыҭа иалаҩхьан Шьушька хаҵа ҳәа дахьцаз Шьабаҭ ила дышҽеимыз еилкааны дкарыжьын, иаха аҩныҟа дааргеит ҳәа. Ари илаҳаз даара агәеиҵахара лнаҭеит Шьарифа, дагьаргәааит.
– Уаҵәашьыжь уанцо саргьы суццоит, – лҳәеит лаб иахь, иааижьҭеи ԥыҭк анҵы.
– Ҳазхарагьы ҳаибамбеижьҭеи бареи сара, иара ҳгәылацәагьы бырбап-браҳап, ԥыҭрак баангыларауазеи? – лгәы иаллырсит лан.
– Ҳаибамбеи, егьи амчыбжьазы саб даауеит усгьы, ԥыҭрак уахь бицнеир, ҳазхарагьы амшын ҳаицҭалап ҵыԥх аиԥш, – лҳәан, лгәалаҟазаара бзиазшәа лырбаны лнапқәа аалыкәлыршеит.
– Ақыҭа быԥсы алан Москваҟа бцаанӡа, ақалақь башьцылацәеит, – лгәала лзынкыломызт лан.
Шьарифа, Бзауҭ хәашабгеи лареи еиқәгәыӷуа ианыҟаз ақыҭаҿы иаанхарц еибырҳәахьан – иара ақыҭа анапхгараҿы ҭыԥк иԥшаауа, лара латәарада ауниверситет дҭаланы арҵаҩра напы алыркуа. Уажәы лгәы-лыԥсы наидкыланы дзызхәыцуаз Шьабаҭ ақыҭа анапхгараҟны даныҟала, лара аекономикатә дыррақәа лыманы Москвантәи дхынҳәыр, лзанааҭ ала ақыҭаҿы ҭыԥк шԥаҟамлари ҳәа лгәы иаанагон. Ара дахьааиз Шьабаҭ иӡбахә ицәгьаны абас итутууа ақыҭа ианаарылалаҵәҟьа данахҭыгәла, лгәы ицәкалыжьырц лыӡбеит. Лара дшазхәыцыз ала, ус ҟалҵар, харак лыдлоны лымбеит. Уа дагьиашан Шьарифа – Шьабаҭ ажәа илымҭацызт, иара ажәа лнимҵацызт. Нану лгәанала дкәашон ҳәа, схы хәымкәаны ахәырбӷьыц зақәысҵарызеи ҳәа, абри иҟалаз аус пылҳаҭ ааныжьны лыԥсшьара мшқәа Аҟәаҟа ииалгарц лыӡбеит. Амш ирласны ицаны, аухагьы ус иаалыхганы уаҵәашьыжь лаб имашьына дынҭаланы дцар, еиҳа лыԥсы лгарызшәа лбон, агәырҩа шаҟа уацәхьаҵны унаскьо иаргьы иуԥырҵны инаскьоит ҳәа илаҳахьаз агәра лгарц лҭахын.
Назиреи лареи иааибабаны рызхара изымеицәажәо иҷырҷырлартә аҭагылазаашьа лоузҭгьы, аԥхын мшы каууа дуқәа лымбаӡакәаны ицарын, мышқәак моу, акыр мышқәагьы ақыҭаҿы аангылара лгәы ақәҿыӷьраны дыҟаӡамызт. Аха уажәы аусқәа аҽакала иҟаланы иҟан – абрантәи ақәҵра дахыццакуа далагеит. Агәашәахь ԥшырҭас иҟаҵаны илыман аҽны иаахәлаанӡа – Назира лхабарк ҟалоз џьылшьон. Уи дааины дналыдтәалазҭгьы, еиҳа дласӡа дҟалон, Шьабаҭ иганахьала лгәы иҭалкызгьы налалҳәарын, Назира Шьабаҭ иахьгьы илҳәарын, гәаныла еибаҭахыз аҩыџьа хьаҳәаԥаҳәада наӡаӡа еилгарын.
Назира аусураҟны илаҳаит Бадала иԥҳа дицны дшааз. Ҭакәажәык шә-цуҭак лыгәхьан ҳәа, хазы Шьарифа хьаас дылкит, хазы Шьабаҭ гәырҩас дышьҭылххьан. Ихиру ҭагылазаашьак ыҟазҭгьы, Шьарифа дааит ҳәа шаалаҳазҵәҟьа лусура аамҭала иааныжьны дҩны лбара дцарын, аха иҟалаз ҳәа илдыруаз налықәыӷәӷәан дааннакылеит. Ес-иҟалазаалакгьы лҩыза гәакьа ллакҭа анҭаԥшра шԥалҭаххеи, аха длызнеир, лцәажәара илзалаҵомызт Шьабаҭ иӡбахә, егьи иҟоу ахҭыс лзымдыруазар, Шьабаҭ ихьӡ лажәа иналалымҵар лушамызт. Уажәы ианеибабалак моу, ателеграммақәеи ҭелла реицәажәарақәеи рҟны ихьӡ мҳәакәаны илеиҩлмыжьцызт. Ианеибабах, Шьабаҭ иӡбахә аацәырҵыр, лҿы аӡы ҭаҭәаны дзаагылаӡомызт.
Лара Шьарифагьы убас ауп ишлыхьыз, иааибабар ишцәажәо Шьабаҭ ихьӡ аацәырымҵыр ҟаломызт. Мамзар Шьарифа дшааизҵәҟьа лыԥсы аашьаны Назира дахьыҟазаалакгьы длымԥшаар луӡомызт. Шьабаҭ ақыҭа ирылаҩыз ихьӡ бааԥсы ихымхкәаны Шьарифеи иареи еибабарц иҭахымызт азы, Шьарифа шаҟа ирласны Аҟәаҟа дцоз дахыццакуан.
Аҵх наскьахьан ауп Бадала Шьушькараахьынтәи аҩны данаа. Шьарифа лангьы ларгьы иара изыԥшын ажәабжьыс иаҳзааигозеишь ҳәа.
– Ҳаи абааԥсы, – иҳәеит иара данаатәаҵәҟьа, – ҳаазықәлыршәазеи уара?
– Иҟои нас, иумҳәои, – ажәабжь лаҳарц дахыццакуан Шьарифа лан.
– Сгәы аԥсы ашьеит Шьабаҭ дыцқьаӡа ари аус палҳаҭ дахьалҵыз азы. Аха Мкыдихәаа ҳдырԥхашьеит Џьгәадари Шьушькеи, – уа дааҭгылеит, Шьушька лаагара дцеи уажәи рыбжьаратәи иааԥсарақәа ихьӡаны дшыҟаз ицәажәашьа ианыԥшуа. Нас инациҵеит: – Мкыдихәаа егьҳаурым, аха Мсыраа рыбӷа ԥҵәаны иамоуп – Џьгәадар ила акәзаап лцәалтәымкәаны дызлаҟоу.
– Унан, Мсыраа ишыбзаз ишԥалшьи! – лӡамҩақәа еимлагәа иаанылкылеит иԥшәмаԥҳәыс. – Нас, дабаргои шьҭа? – дизҵааит.
– Дабаргахуеи, уаҵәы ашьыжь уанцо ԥҳәыск длыцҵаны Аҟәаҟа дҳашьҭыроуп, умашьынала иаҳзугароуп ҳәа исыҳәеит. Ҳанцо урҭгьы аагароуп, усгьы ҳақәшәеит, – иӡӷаб лахь днаԥшит Бадала.
– Сара уаҵәы суццаӡом, сахьхәит, мчыбжьык аҟара ара саагылоит, – дыццакны аҭак илҭеит Шьарифа.
Шьарифа, ари аус палҳаҭ Шьабаҭ дыцқьаӡа далҵит аниҳәа нахыс, лгәалаҟазаара ашьҭыҵра иалагахьан, лаб ажәабжь нагӡаны иҳәаны даналгоз, уаҵәы дицымцарц лыӡбахьан.
– Шьушька лышҳам Шьабаҭ илалҵарц далаган, аха иамуит, аҷкәын хьырҵәаҵәа ахьӡ бааԥсы ихылҵон лара ԥҳәысс дахьимгаз азы. Уигьы уажәы зегьы ирдыруа иҟалеит. Мсыраа ҭакәаамҭа ирнымҵуа ашәахсҭа рнылҵеит, ажәлантәқәа еихибаҳәааит ҳәа. Аԥсыуала ари хьымӡӷ дууп. Шәаргьы шәҷаԥшьеит, аха сара сааԥсаӡеит, уажәшьҭа ҳашьҭалап, – иҳәан дҩагылеит Бадала.
– Иҳаумҳәаӡеитеи уи Аҟәаҟа дыздәықәырҵо, дырҵәахырц акәу дыдрыцқьарц акәу? – лхаҵа даанылкылеит Шьарифа лан.
– Дырҵәахырц акәӡам, абри аиԥш ахҭыс ала ахәыҷы дир, дандухалак аҽԥныҳәа дадыргапеи, аха ԥыҭкгьы лхыҵуазаап, даара дшәарҭоуп, – ишьҭаларҭахь дхалеит Бадала.
Ахра Мсыраа рҟынтәи аҩны данаа, Назиреи Шьабаҭи ани аби рахь Шьабаҭ усгьы дцәырҵӡомызт, ргәала иажәагәан, еиқәыԥсычҳауа имышьҭалаӡакәаны итәан. Гәырӷьарахеит иҟаз ажәабжь анреиҳәа. Згәы хәыз Шьабаҭ ихаҿы ааихалашеит. Иҩны даннеи Сасрыҟәагьы Мсыраа рҟынтәи даахьан, Машьқәалагь иаргьы шьҭамлаӡакәаны изыԥшын. Сасрыҟәа Шьабаҭ данааи, уаҳа акгьы дааизымҵааӡакәаны, дҩагыланы дцаны дышьҭалеит.
– Уаха Гьаргьалашь иакәӡамзи афабрика аргылагақәа рҟны аҟарулра зыхәҭаз, иара арахь даанхеитеи? – иан лахь даацәажәеит Шьабаҭ, игәалаҟазаара бзианы.
Ҿымҭӡакәаны зыблақәа ҭаа ихәаԥшуаз Машьқәала даалахҿыххан:
– Уан дукәыхшоуп, «Гьаргьалашь» егьи ҳәа улафқәа аацәыругартә уҟоума? Сара иԥсыша, угәы ҭырымшьааи Мсыраа, – лгәы ҭгәырӷьаауа лыҷкәын днеиҿаԥшит лара. Нас инаиаҭалкит: – уи имцхәрас Шьыма дҟарулуеит уаха.
Ашьыжь Бадала имашьына днақәтәаны, Шьушькеи уи илыцырҵо аԥҳәыси Аҟәаҟа игарц ашҭа дшааҭыҵызҵәҟьа, Назира лҟынӡа сцоит лҳәан, лҽааилаҳәаны дындәылҟьеит Шьарифа. Днеиуан уи дыццакы-ццакуа, ара данаагьы Назиреи лареи ахьеибамбацыз лгәы иҵхо. Даннеи Назирагьы Ахрагьы аҽеибыҭара иаҿын. – Ахра иусурахь дцарц, Назира Шьарифа лахь даарц.
– Унан, сызкәыхшоу саҳәшьа Шьарифа! – дыҩны даалԥылеит Назира.
– Сара аҭамзаара шьҭасҵоит шәчараҿы сахьзымааз, ахарџь азы акәӡам сзынхаз, асеминарқәа урыгхар ҟалаӡом уа, алеишәа есааира идырӷәӷәоит, насгьы знык иуцәыбжьахаз ашьақәыргылара уамак ала иуадаҩуп аекономикатә ҵараҟны, ҭелла ҳанеицәажәақәозгьы ибасҳәахьан, – лхы рқьио, зчара дагхаз Назиреи Ахреи ирыдныҳәало, иаалгәӡит Шьарифа. Такәы ианааицәажәақәа Ахра усура ддәықәлеит.
– Назира, сара усура сцоит, бареи Шьарифеи шәызхара шәааицәажәа, каҳуакгьы жәжәып, – иҳәеит.
– Уанцо суцымцар ҟалом ҳәа баб иабҳәеит ҳәа сан исалҳәан, бани лареи еицәажәозаарын иацы. Сгәы ихьухьууа ишыҵхоз иаахәлеит, – лҩыза дналҿаԥшит Назира.
– Ааи, – лҳәеит Шьарифа, лылаԥш нкыдырхаланы, – сара ус сҳәаҵәҟьеит иацы, аха сылақәа кьаҳәхарц егьаарыгымхеит агәашә ахь сшыԥшуаз, бара бнеиуазар ҳәа сгәыӷны. Сара сгәы саанамгеит, аха баргьы акы бшыннархаз здырит ашьҭахьы.
– Бгәы баанамгартә цәгьрак бзыҟасҵеит ҳәа баҳама? – лгәы аанхашәа даатәеит Назира.
– Мап, Назира, сара аҽакуп сгәы сзаанамышьҭыз, – уа лҽаанылкылеит Шьарифа.
– Сара сгәы сзынанамышьҭыз акәзар, Шьарифа, баргьы баазмышьҭыз?
– Уи закәу сыздырам, бымбои.
– Шьабаҭ иӡбахә андрыцәгьа, уи ихьӡ ала ибасҳәарыз сзымдрит азы сымнеиӡеит.
– Мшәан, Шьабаҭи сареи еиқәгәыӷра ҳәа акгьы еибаҳамҳәаӡеит!
– Иара аханатә аахыс бзиа бшибац бибоит.
– Ус акыр беиҳәахьоума? – дагьааҟаԥшьхеит Шьарифа.
– Ааи, издырыртә дцәажәахьеит. Зны ҳаицәажәон, уӡбахә ала Шьарифа лацәажәара сҭахуп анысҳәа, раԥхьа ҿимҭит. Аҿымҭра ақәшаҳаҭра иамааноуп, анысҳәа, «ааи, ааи» иҳәеит, иацы абас ихырлымыз аусмыцқьа шыҟаз бара бахь снеизҭгьы, ҳаицәажәара шыҟалахрыз здыруада.
– Бнеизҭгьы иакәым самхаҳәон Шьабаҭ иӡбахә ала.
– Шьабаҭ изы цәгьак бҳәарц бҭаххарызу ахьӡ бааԥс ихырҵаз ихырымҵазҭгьы?
Шьарифа ажәак мҳәаӡакәаны дҩагылан, Назира дылгәыҵаҳәҳәа даанкыланы дгәыдылкылеит.
– Еилкаауп, – лҳәеит Назира уи ашьҭахь, – раԥхьа ара саагылом, сцоит ҳәа баб иабҳәеит, ашьҭахь Шьабаҭ дшыцқьаз анбаҳа, аагылара бҭаххеит, ус ами?
Шьарифа еиҭах Назира даалгәыдлыҳәҳәалеит.
– Хымԥада шәеибабароуп, хымԥада шәеиқәшәароуп, хымԥада шәеицәажәароуп! – лажәа даахыццакит Назира.
– Бусура багсырхазар ҟалап, уаҳа аамҭа бымсхуам уажәазы, – ацара лҽыназылкит Шьарифа.
– Шьабаҭи бареи шәеиқәыршәара снапы ианызааит, Шьарифа, – налышьҭалҳәеит днаскьаго.
Шьарифа даахьаҳәын, аччаԥшь налҿықәлеит, Назирагьы агәахәара илоуз лныԥшуа, лусурахь амҩа днықәлеит.
– Бзагхаз сеиҳәеит Ахра, – иҳәеит Шьабаҭ, Назира данааҩналаҵәҟьа, дааҿаԥхаҿаччаны.
– Башагьы аамҭа смырӡӡеит, – наиаҭалкит агәалаҟара бзиа лныԥшуа.
– 1.. – зҵаарала дналзыԥшит иара.
– Уажәшьҭа ажәа уара уоуп измоу, – аҟәардә дааханы днаидтәалеит. – Мчыбжьык-жәамш еиҳаны ақыҭаҟны даанхаӡом Шьарифа. Лаб ибанк лзыԥшуп, уаҟа дыцхырааҩхароуп аԥсшьара мшқәа лыманаҵы. Ара дыҟанаҵы лареи уареи шәеиԥылара схахьы изгеит, ларгьы дақәшаҳаҭхеит.
Шьабаҭ абри аамҭац азы амҵәыжәҩақәа иманы ԥсаатәҵас дԥырны ажәҩан далоушәа дҟалеит, дагьҩаҵҟьеит. Абыржәы ашкол дҭаны Шьарифа лара илзымдырӡо бзиа данибозтәи (ақьаад бӷьыц хәыҷы лзыҩны аҭак бааԥсы иоуааанӡа) ицәанырра хаақәа зегьы изыхынҳәызшәа, убасҟантәи иқәраҟынгьы дыҟоушәа, даауалуашеит. Рцәажәара заҳаны зусурҭа ҭыԥ аҟынтәи иааҩналаз Ахрагьы Назирагьы реиԥшҵәҟьа иааикәыршаны иҟаз амаҭәарқәаҵәҟьагьы аԥсы рханы иара иеигәырӷьаны иԥышәырччозшәа акәын илаԥш ишыҵашәоз.
– Ишәҳәоз саҳауан, ачареи агәырӷьареи иртәхааит, – инапқәа ааикәыршаны даагәыдикылеит Ахра. – Инахарашәа иҭааӡа узызхәыцуаз убзиабара, абар уаԥхьа мра шәахәоушәа инкаԥхеит, – нациҵеит нас.
– Ааи, аха сызлоу ҳәа акгьы сзымдыруа сҟалеитеи, – иҳәеит Шьабаҭ, иҿы акуа-иашьҭуа.
– Закәазы?
– Иарбан иузышьҭымхуа?
Аҳәаха рибаҭомызт Ахреи Назиреи.
– Аиқәшәарҭа ахьҳауша ҳәа ҭыԥк схахьы иааиуам.
– Иааиуа ахәаша ахәылԥазы каҳуажәра ҳәа ҳара ҳахь умҩахыҵ, Шьарифа усҟан уа лыҟазаара схы иадсҵоит, хазы уадак аҟны ҳнатәап лареи ҳареи, Ахра иани иаби ҳҩызак даныҳҭаауа, иҳԥырхагахаӡом. Уи амш иахаҳамгап. Бадала сабшалеи мҽышалеи есымша аҩныҟа дмаалар иуӡом. Ҳаицәажәара ашьҭахь иӡӷаб дигаргьы ҳаалаӡап, – еиқәшәашьас ираушаз азы лгәы иаанагоз лҳәеит Назира.
– Сара издыруан Назира акы шаҳзылыӡбуаз, – илҳәаз дақәшаҳаҭхеит Шьабаҭ.
Аԥхынра ииасны сентиабр мзазы Шьабаҭ Аҟәаҟа дцаны ауниверситет атехнологиатә факультет дҭалеит, иҭыԥаҟны аамҭала Ахра дааныжьны. Дышгәыӷуаз аиԥш, аибашьра аныҟалоз аламҭалазы ириҭахьаз аԥышәарақәа рыла, латәарада аҵара азин ирҭеит. Абас аҵарахьы ихы ширхоз анлеиҳәа деигәырӷьеит Шьарифа Ахрараа рҟны ианеиԥыла. Лара Шьарифа иҟалҵаз ажәалагала ала, рҵарақәа ирылгаанӡа еиқәгәыӷуа иҟазарц рыӡбеит. Шьарифа аԥхынра зегьы Аҟәа илхылгеит, ԥсшьара ҳәа иааз лашьа Леонгьы уа дыҟан. Шьабаҭ латәарадатәи аҵараҟны мызкы даԥхьаны, ихәашаз ашәҟәқәа еидыҳәҳәала иманы даанӡа, Бадала изықәиргәыӷхьаз ачаӡырҭа иаҭахыз аихалыхқәа ааганы ишьҭеиҵахьан. Ачаӡырҭеи ачаҭирҭеи ишахәҭаз аиԥш аусура иаладыргеит, ақыҭа ахадара зыҩназ Шьыдгәа лыҩнаҟны уада хәыҷык магазинртәын, Назиреи лашьа Ҭарноуи рнапы ианырҵеит, ачаӡырҭа аиҳабыс Хьымца, Гәаԥханашь лмаҭа, дҟаҵаны чарӡҩыс. Мизан Ашьхараа днаирҭеит, ачаҭира, аибашьра ианалагоз рқыҭаҿтәи ашкол иалгахьаны уаҳа ҵарак ахь изымцакәаны иҟаз, ӡӷабк дазыркит.
– Ҳусқәа хәыҷ-хәыҷы иманшәаланы ицошәа збоит, Шьабаҭ, – иҳәеит Ахра арҭқәа рҭыԥ ианықәырҵа ашьҭахь.
– Мамоу, Ахра, – иаҭеикит Шьабаҭ, игәы иалсша акы иеиҳәозшәа даақәыԥсычҳан.
– Иҟалеи, угәы назмыгӡои? – даахәыц-хәыцит Ахра.
Зегьреиҳа изызхәыцтәу уск нханы иҟоуп.
– Иарбану уи?
– Ҳашкол, ахыбра цәыҩҩаӡа, еибакәеибаха инхеит умбои. Сара излаздыруа ала, ҳқыҭауаа аӡәырҩы рхәыҷқәа ргарҭа араҟа ианырмоу рыуацәа-рҭынхацәа ырзаны ақалақьқәа рахь иганы ашколқәа ирҭарҵеит. Ашкол анышьақәыргыламха ҳқыҭа еиҳагьы аҭацәра иалагоит, иара усгьы иҳацәцахьоу аҿар маҷҩӡам. Ҳашкол арҵаҩцәа ракәзар, иабаҟоу? Ақалақь ахь ицаны маҵзурақәак рыԥшааит, аӡәы акәацкомбинат аҟны аусура далагеит, аҽаӡәы аҽаџьара, – гәалас ишимаз иныԥшуан Шьабаҭ.
– Ҳашкол ахышьҭақәа анпыҟҟалоуп, ианхуаадаха аҩныҵҟагьы еимырҵәаз рацәоуп, аиҭашьақәыргылара аҭахуп, сақәшаҳаҭуп.
– Хымԥада, иагу-иабзоу ҟаҳҵароуп, Гәаԥханашьрааҟны ҳаӷацәа еизыргаз аҩнымаҭәахәқәа ҳхы иархәаны. Саб инапы ианаҳҵароуп ари аус аҷкәынцәа наидыргыланы, – ҳәа Ахра иаҭеикит Шьабаҭ.
Абарҭ напззыркыз аусқәа зегьы рнаҩсангьы, ақыҭауаа рҟны ажәалагала ҟаҵан, зегьы аӡәк иеиԥш иақәшаҳаҭхеит рқыҭаҿтәи аибашьраан иҭахаз рбаҟа аҟаҵара. Напзыркыз зегьы ауадаҩрақәа рыцын. Уадаҩрас еиҳарак иҟаз аҟәрышь акәын. Аагарҭа ҳәа акгьы ыҟаӡамызт, џьара акы аарыхны, иҭины, мамзаргьы рахәык-шәахәык ааӡаны, акы аҭныхны ахархәарада. Арҭ аҩышықәса-хышықәса аҳәсаагарақәа аҭыԥ рымамызт, ачарақәа маҷӡан, аха ашьҭахьы аҷкәынцәа аҳәса раагарақәа ирылагахьан, чара хбыџқәакгьы ҟалақәон. Ауаа рылахь еиҵырхуа иалагеит, аибашьра агәырҩацәынхақәа хашҭра рықәымкәаны иаанханы ишыҟазгьы. Зыҷкәынцәеи зҭынхацәеи рыла аԥсыҭбаратә гәырҩа иаҵаз аҳәса ашәы ршәырхуамызт. Урҭ рыгәхьаа рыкӡамкәан амра шыԥхац иԥхон, амза шкаҷҷац икаҷҷон. Ауаатәыҩса рхаҿқәа ракәын аамҭа иаԥсахуаз. Рхаҿқәа зны ашәшьеиԥш имашьцон, зных ашацкыреиԥш ицәылашон. Абас аамҭа цон. Ачаӡырҭеи адәқьани аус руан, анхацәа адгьыл иқәаарыхуан. Аамҭа ԥшӡомызт, ауаа СССР анеилаҳа ашьҭахь аибашьра ҟаланы, аиааира ганы ишыҟазгьы рхы ахькыду еилкааҵәҟьаны ирыздырӡомызт. Асоциализм цахьан, аха акапитализм мааӡацызт, аамҭа иахьагоз иазыԥшын.
Шьабаҭ есышықәса латәарадатәи иҵарахьы дныҟәон. Ԥхынла Шьарифа аԥсшьара мшқәа рзы Аҟәа дааны дыҟоуп ҳәа аниаҳалак, дцалон сабшала-мҽышала, еибабон, иааицылеиҩеилон, раԥхьаҟатәи рыбзазара ахсаалақәа шьҭырхуан. Аҵыхәтәантәи реиԥылараан длазҵааит:
– Шықәсык ашьҭахь бҵара балгоит. Сара ақыҭаҿы сыҟоуп, бара Аҟәа ақалақь аҿы аангылара базыркуеит бани баби. Бара бышԥахәаԥшуеи урҭ бара бзы изқәыкны ирымоу? – ҳәа.
Шьарифа абри азҵаара иалацәажәарц лҭахын есԥхынра реиқәшәарақәа раангьы, аха Шьабаҭ уи анцәыримгалак, ларгьы лҽаанылкылон. Уажәы абри аиԥш азҵаара анлиҭоз, инаскьаганы амшын иалагаланы ацҳа аиԥш ихыз аӷәеидыԥсалақәа инарықәгыла-аарықәгыло, аҵыхәан инеины иааҭгылеит. Иара амаӷра кьаҿ аблуз шкәакәа ишәын, иаацәеиқәараз аиқәа ишьан, ишьапымаҭәа еиқәаҵәа ҿыцқәа ахьнықәгылоз ҷыжь-ҷыжь ҳәа рбжьы лаҳауан. Шьарифа уи абжьы маӡашәа дазыӡырҩуан. Иаргьы-ларгьы анааҭгыла, ихахәеиқәара еилачы лнапала еиԥхьылшьшьарц лҭахын, аха ус аҟаҵара дацәыԥхашьон, уи аҟынӡа макьана азин лымамкәаны илбон. Лара Москватәи аӡахыра ҵкы цәҩежьк лшәын, лӡара кылыршәаны амаҟапа зқәыз. Лшьаҵатәқәа ашьхәапақәа рыҵаргыланы иҳаракын. Лхаҿы еиқәарагьежьы гәыкы-ҵәыкуа лылагәы ҭбаа хьаԥштәылақәа уамашәа ирнаалон. Еиҳарак игәы иахәоз лқьышәи лыџьымшьқәеи рхаҿра ԥсахны акәымкәаны Анцәа ишишаз иааныжьны илыман, лхахәы лышьҭахьҟа иқәҳәаны, аибашьраан ишибалоз аиԥш. Ашьаҵатәы ҵкьакьақәа лышьаны акәын дшибалоз аԥсшьара мшқәа рзы даацыԥхьаӡагьы. Убри ауп уажәы илиҭаз азҵаарагьы зыхҟьаз. Иҳәомызт, аха арҭ ашьаҵатәы ҵкьакьақәеи ақыҭеи еинаалом, ақыҭахь ацара лгәы иҭамзар ҟалоит игәахәуан, уи дагьацәшәон.
Азҵаара анлиҭоз игәы аҭыԥ иҭамгыло иалагеит. Иара изын абыржәтәи лҭак наҟ-наҟтәи рымҩа инарбоит ҳәа иԥхьаӡон. Изҵаара лара гәахәарак шылнаҭаз лныԥшит – лхаҿы аалашан днаихәлаччеит.
– Абри азҵаара анбасуҭои ҳәа сыԥшын арҭ ашықәсқәа рзы аԥсшьара мшқәа зегьы раан, Шьабаҭ, – лҳәеит дҿаԥха-ҿаччо, иҵегьгьы дизааигәаханы, – сара сахьиз, аҵара ахьысҵоз ҳқыҭа сыԥсы алоуп, убра саннеиуа жәҩангәашәԥхьароуп сара сзын. Ауаҩы ихәшә иааҵраҿы иҟоуп рымҳәои, сара сыхәшә сқыҭаҿы иҟоуп, убри гәаныла исыхьчон санеибашьуазгьы. Насгьы, сзанааҭ ала аусурҭа ҟалоит ҳәа сургәыӷхьеит, уи макьана изыҟамларгьы, наҟ-наҟтәи усзаргьы сазыԥшуп.
– Ааи, Шьарифа, – аҭакс даацәажәеит Шьабаҭ, игәы ашьҭыбжьгьы аҭыԥаҿы иааиуа, – афабрика аргылагақәа сабиашьа Москва иҟоу Ҭамел ицхырарала иааганы ишьҭеижьҭеи иҵуа бдыруеит, ибдыруеит саргьы ачаитехнологиатә ҵара сызҭоугьы убри азы шакәу. Амала, макьана уи аргылара ҳалымшацт. Аха уаанӡагьы усурада бынҳажьуам. Ҽааны уажәааны бҵара балганы баауеит. Уажәраанӡагьы аекономист дҳазтәаӡам ҳқыҭа ахадараҟны, ҳасабеилыргаҩык дҳамоуп, аҳасабгьы аекономикагьы еилалыгӡоит, аекономист иҭыԥ ус инханы иҟоуп.
– Уабиашьа Ҭамели сашьа Леони еибабалоит, ҳаҭыргьы рзеиқәуп. Ҳқыҭа аӡбахә аамҭа уадаҩ азгьы егьырҭ ақыҭақәа ирыҵамхар рҭахуп. Рҩыџьагьы шаҟа еигәырӷьазеи аблокада Урыстәыла иахьҳахнахыз. Ҭамел ҳара ҳҟны даадгылеит ари аиԥш ажәабжь бзиа аныҟала. Урыстәыла аныҳәаҿагьы ааныркылеит, – гәахәарала дцәажәон Шьарифа.
Аибашьра ашьҭахь Урыстәыла усҟантәи ахада аблокада ҳзыҟаиҵеит Қырҭтәыла ахада иажәалагала ала. Аҳәса рыда аҳәаа иахыжьны ахацәа рышьҭуамызт, акыр зыҭныҵуаз иарбанзаалакгьы аҳәаа иахрыжьуамызт. Уажәшьҭа аҳәаа анаартха, Аԥсны аекономикагьы шьҭыҵып ҳәа агәыӷра ыҟан. Ӡышқыҭ ахадара анапхгаҩцәа Шьабаҭи Ахреи ргәыӷрақәа ирыцлеит ақыҭауааи акыр зылшоз ақыҭантәи активи рымчқәа ракәызҭгьы уажәраанӡа изықәгәӷуаз, аҳәынҭқарра алшарақәагьы реизҳара ианалага, напы зыркны хәарҭара злоу хыбрақәак рыҟаҵараҿгьы аҳәынҭқарратә цхыраара роуп ҳәа игәыӷит. Аӡбахә ҳәаны, алагара рылымшакәа иаауаз, иҭахаз рҵеицәа абаҟа рзыргыларагьы хацдыркырц рыӡбеит.
Абри ашьҭахь, Ҭамел аибашьра ҟалаанӡа иааганы афабрика аргылагақәа зирбахьаз аргылаҩцәа иманы дааит, аргыларагьы иалагеит. Иара, афабрика аиҳабыс Шьабаҭ шәҟәыла-быӷьшәыла дшьақәирӷәӷәеит. Шьабаҭ, ақыҭа ахадас ҳәа ихьӡ иҳәеит Ахра, ақыҭауаагьы ақәшаҳаҭхеит.
Иҭакыз Ҷыӷь Лажәба доурышьҭын, иҩныҟа дааит шықәсқәак рыла. Аибашьраҿы иҭахаз иаб еибашьра данцоз уара умцхәрас ауп сызцо ҳәа иеиҳәеит, иандуи иабдуи ишраҳауаз. Убри ашьҭахь дук мырҵыкәаны иабду Дадрыҟәеи иандуи Ставропольтәи атәылаҿацә аҟны ирдыруаз шьоук рҟны дырган, дныжьны иааит. Аибашьра дацәыбнарҵеит. Ианеилга, дааны ихикәачраха иқыҭа дналалеит. Зегьы иаҳаҭыр рбон, иаб иԥсадгьыл ихы ахьақәиҵаз азы, дабыдоуп ҳәа дрыцҳашьаны. Аха иҩызцәа рҟны дымҽыӷханы тәамбашақә дрызныҟәо даналага, уеибашьӡомызт ҳәа аҽԥныҳәа ирҭо иалагеит, аҳаҭырқәҵара данаԥсамха. Мизан Ашьхарааи иареи реиԥш, аӡәырҩи иареи аизыҵҟьарақәа рыбжьалон. Рҽизааигәазтәқәоз иқәлацәагьы рҽицәхьаркуан, ицәынаскьон. Ҩыза димамкәаны, имашьына ыргәалгәалеиуа дышдәықәыз ауп рқыҭа иатәымыз Алыбеи Шьагәыҭбеи иареи шеиднагалаз.
Алыбеии Ҷыӷьи ҭаки уажәи рыбжьара Ӡышқыҭан цәгьара ҟамлац ҳәа аҳәара уадаҩуп, аӷьычра акәзаргьы қаблақәак, кәытқәак, шәишәиқәак ыӡлон, аха қәыларак ыҟамызт, ӷьычра бааԥсӡақәак аҭыԥ рмоуцызт. Амала, аԥшьгара бааԥсык ҟалахьан, аха уигьы хырҽызшәа рбон ақыҭа ахадара анапхгаҩцәа. Уи анаркотик маҭәашьарқәа ҳәа изышьҭоу ахкқәа руак абна агәҭа ылырхааны ишылаҵаз рбан, ихыршьаахьан, аҭыӡшәа ӷәӷәагьы алырххьан азы аргама ицәырганы аӡәгьы илеиҵомызт. Уи ԥшааны иахозгьы аҟәыҵит, Ҷыӷь иакәын иазырхоз рҳәон.
Чыӷь доурышьҭны дааижьҭеи такәгьы ааҵит. Ишьҭыбжьгьы ыҟамкәаны дҭышәынтәаланы дырбон. «Ҳаи, Дадрыҟәа Лажәба насыԥк имазаарын, имаҭа Ҷыӷь игәы даимырго дҟалеит» ҳәа изырҳәо иалагахьан.
Шьабаҭ афабрика аиҳабыс дҟалеит, аха ақыҭа ахадараҿы лассы-лассы дубон, хаҭыԥуаҩыс дааныжьын. Ахра иааиӡбуаз аусқәа зегьы Шьабаҭ ида иӡыбӡомызт. Зны-зынла иахьааидтәалоз хьаас икны излацәажәоз ҳаӷацәа ҭаха ҳамҭо адиверсиақәа имҩаԥыргози, Гал араион аҟны
ауаҩшьрақәеи, иҟалаз ауаҩӷьычрақәеи ракәын. Гал араион аҟны Қырҭтәыла иадгылоз, уахьтәи азинхьчаратә органқәа рыдҵақәа назыгӡоз ыҟан. Урҭ аԥсуаа рымацарагьы ракәымкәаны Аԥсны иадгылоз агырқәагьы иреигӡаӡомызт, Қырҭтәыла анапхгара еиҿкааны ирымаз «Абнатә еишьцәа» зыхьӡҵаны ижәырҵоз агәыԥ ари араион ҭахак арҭомызт. Араион аҟны имҩаԥыргоз ацәгьарақәа зызкыз Гал араион Аԥсны иацырҟьаны уахь адҵара акәын. Қарҭ еиҿкааны ирыман «Аԥсны автономтә республика» зыхьӡырҵаз иҟам-инымыз автономиа. Ари «Аҳауа иалоу атәыла» ахьӡуҵартә иҟан, территориада аструктурақәа ахьамаз азы. Иаԥҵан аминистррақәа, азинхьчаратә органқәа. Урҭ рнапхгаҩцәас иҟаҵан Аԥсны иқәынхоз, аибашьра ихнарҵәаны уахь иагаз агыруа-қырҭқәа. Рыжәлар ржьон, ишыржьалацыз аиԥш, «Аԥсны ҳара иаҳтәуп, ҳара иаагоит» ҳәа. Гал араион иалаз, мамзаргьы иаланхоз ҳаӷацәа алцатәын, амҽеиқәа рҟынтәи араион рыцқьатәын. Уи аамҭа ааины аԥсуаа иаарыдгылеит. Ӡышқыҭаа аибашьра иалахәыз абџьар еиҭашьҭырхит, Аԥсны ауааԥсыра зегьы ирусԥшьаны иԥхьаӡахаз аҽалархәразы.
– Уааира шаҟа исҭахыз, Шьабаҭ – дҩагыланы днеиԥыххылеит Ахра, Шьабаҭ данааҩнала. – Ицеит ҳаҷкәынцәа уахь, усҟан имеибашьуаз Ҷыӷьгьы дигәҭасны дзышьҭыз иабду Дадрыҟәа иоуп, рҳәеит, амала иаргьы мап имкит, рҳәеит.
– Ишхыҩ аҟны дааизар ҟалап Ҷыӷьгьы, уажәшьҭа дыԥшқам, абахҭа афҩгьы имаҳахьеи, – иаҳаз игәы иаахәеит Шьабаҭ.
– Еиҳарак узысҭахыз аҽакуп, – аҟәардә дааханы дааидиртәалеит Ахра.
– Ақыҭа ахада сузымӡырҩыр ҟалома, амала уааццакы, сарҭмаҟ еиқәыршәаны игылоуп аҩны, аҽа гәыԥкгьы рҽеидыркылеит Галҟа ацаразы. Саргьы сышцоз анрасҳәа, уҳаԥхьагылароуп, рҳәеит, исзыԥшуп, Шәачаҟа ацара сықәымшәазҭгьы, жәацы акәмыз санцашаз.
Ахра дхәыцуа даанхеит такәаамҭа. Шьабаҭ дыԥшын дӡырҩуа.
– Сузыԥшуп, ҳқыҭа ахада, сааира зуҭахыз аақәыргежь, – днеиҿаԥшит.
Ахра ихы дааҩахеит.
– Абра уара уааиаанӡа Шьарифа дыҟан. Ар рымаҭәала деилаҳәан, арҭмаҟ лыбӷа икыдын аибашьрахьынтәи иаалгаз, – уа иҽааникылеит Ахра.
Шьабаҭ аҟыԥыҳәа идырит иҟаз.
– Ддәықәлама, нас? – иҳәеит ибжьы аармаҷшәа.
– Ааи. Иахьала ицо аӡәыр дыҟазар ҳәа ара дааит. Ицо уаҩ дыҟаӡам анысҳәа, Назира лмагазин ахь днеит. Аамҭаақәак рышьҭахь, рҩыџьагьы еибарччо сара сахь ихалеит «ҳара ҳцоит», – ҳәа еибарххо иреибарҳәомызт. Шәахьцо ижәдыруазеи, шәааԥшы, имцац аӡәыр дцарц ихабар ҳирбозар, ишәасҳәоит ҳәа иақәсыргәыӷит.
– Иабаҟоу дара уажәы?
– Назира лыдәқьан аҟны иҟоуп.
Шьабаҭ дналбаан, адәқьан шыҟоу иҿынеихеит. Уахь днеиуашәа анылба, даадәылҵын, днеиԥылеит Назира.
– Уааи, Шьабаҭ, арахь уҩнал, – дныҩналгалеит.
– Шьарифа Галҟа ацара базырхианы быҟоуп ҳәа сеиҳәеит Ахра, аха бҽааныбкылар иауеи, – дналҿаԥшит лылахь даԥхьарц иҭаххазшәа.
– Мап, Шьабаҭ, сара уахьцо суцуп, – адахҭа дааҵыҵны, Шьабаҭ имахәар аанкыланы адәқьан даадәылылгеит.
Гал араион аҟны аиҿахысрақәа цон Ӡышқыҭаа аҩбатәи ргәыԥ аннеиз. Урҭгьы алахәхеит Гал араион иҳацәтәымыз
ауаа ррыцқьара. Алыбеи Шьагәыҭба Ӡышқыҭ дааит Шьарифа лҵара далганы ақыҭаҿы дыҟоуп ҳәа аниаҳа. Ҷыӷьи иареи анҭакыз Ҷыӷь иеиҳәахьан рхы ианақәиҭхалак, иара дышҭакыз Шьарифа илеимҳәарц, лара ақыҭаҟны дшаалоз, Ҷыӷьи лареи еибабар шыҟалоз дырны. Ҵабыргны, лара лҵара далганы дааижьҭеи шықәсык азы мызқәак ракәын иагыз, еиҳарак Аҟәа акәын дахьыҟаз, аха аҵыхәтәаны ақыҭаҿы дыҟеижьҭеи такәы шыҵуазгьы, Ҷыӷьи лареи еицәажәартә аиԥш еиқәымшәацызт.
Шьарифа Гал дышнеиз аниаҳа, Алыбеигьы уахь дцеит, ииулакгьы лацәажәарҭак иԥшааит.
– Сбышьҭеижьҭеи акыр ҵуеит, былабарҭак смоуижьҭеи иҵуазеи. Галҟа сааны Ӡышқыҭаа ргәыԥ сзалалаз бара бзоуп, Шьарифа, – длацәажәон Алыбеи, – аибашьра еилгеит, бҵара балгеит, уажәшьҭа иаҳԥырхагахои, арахь бхабарк сзыԥшаауам.
Шьарифа ирониа ԥшрак налыԥшынҵаны днаиацәажәеит иажәа даналга.
– Усышьҭазма, Алыбеи? – дизҵааит, лыԥшышьа аамыԥсахӡакәаны.
– Ааи, мшәан, сышԥабышьҭамыз, бымбара сеиқәырхха сҿанаҳәон.
– Аха, сара сҭакӡамызт, сабауԥшаауаз?
Алыбеи аԥаԥа неиҿалазшәа, иҿы изеихымхуа даанхеит иус бааԥсы шылдыруаз аниба. Ииҳәарагьы ииурагьы данрықәымшәаӡа, дналыдҟьаны дныҵашәкәа дцар аҵкыс акы иҳәар еиӷьуп ҳәа иԥхьаӡан, ихы инапаҿы иааигеит, иҽирӷәӷәеит, агәаӷьра аарԥшны, лыблақәа дырхыԥшыло даалҿагылеит.
– Сара уахаҵәҟьа акәзаргьы бызгоит, сеиҵазырхо ҳәа акгьы ыҟаӡам. Амашьына акәзар, Ҷыӷь Лажәба имашьына еиқәхаԥс ара Гал игылоуп. Бҳаманы Урыстәылаҟа ҳцоит, аибашьра ашьҭахь исырҳаз сҩыза иахь малк-шьалкгьы ҳагхом, уи сҩыза акыр зылшо уаҩуп, бзанааҭ ала аусурҭагьы иԥшаауеит, – иҽылзааигәатәӡаны дцәажәон Алыбеи, иажәақәа дхырхып ҳәа дгәыӷны.
– Иҭабуп, – лҳәеит Шьарифа, ажәамкьыкьла димацәажәаӡакәаны, – абансшәа унаскьаны иацы иааз Ӡышқыҭаа ҳгәыԥ ашҟа унаԥши, агәыԥ ахада дубахьеит иахьа, аха дудыруама?
– Мшәан, шәқыҭа ахадас иҟаз Шьабаҭ Лашарба иами? Уажәы ачаифабрика ҟаиҵеит, рҳәеит, – уахь ԥшырҭас иман уажәы.
– Убри сизҳәаны стәоуп сара. Уара иуқәнагоу аӡәы дуԥшаап, – дындәықәлеит Шьарифа.
– Баагыли, Шьарифа, – ибжьы налхьыгӡаны дааникылеит, – убри ифабрика аусура ианалаго здырхуада, ачаиплантациақәа иҵегьгьы еинылароуп, уаанӡа иеиқәаҵәҟьа изымԥсахуа даанхоит, баргьы ибшәу шыбшәу мацара бҟалоит. Сара ахьтәы хәыдхаҵа бзаахәаны сџьыба иҭоуп, аа, абар, иаргьы, – иџьыба иааҭигеит.
– Уи ҵәахы, Алыбеи, иахьуҭаххо ҟалап, афабрика акәзар, ачаи иазԥшӡам уа иҟоуп ҳқыҭауаа ршәырқәа реизакырҭа, – Шьарифа уаҳа даанымгылаӡакәаны агәыԥ рахь днеит.
– Ҳаи, дад, Гал араион аҟны иҳацәтәымыз ауаа ахьырхәуп, аха абанҭ зыӡбахә рҳәо еиҭах иҳацрыӡаауам ҳәоуп исаҳауа, урҭ ирыԥсыхәоузеи? – игәы иалырсны даацәажәеит Хабыгә, аилацәажәарахь ииасаанӡа, иааидибагалаз рахь.
– Изусҭада, Хабыгә, узҿу, анҭ абнауаа ҳәа изҿу роума? – дизҵааит Шьаҳан.
«Абнатә еишьцәа» ҳәа изышьҭоу роуп шәызҿу, аха урҭгьы ԥсыхәак рыҭахап, аҽакуп иҳаҵаӷәӷәаны иҟоу, – абыргцәа днарылаԥшит Шьабаҭ.
– Уи арбану? – ҩыџьа – хҩыкгьы иааицырҳәеит.
– Амни Кәыдрытәи аиҩхаа ауми зегьы ҳгәы иҵхо. Ҳадгьыл ҳамакны иҭатәоуп ашәанцәа, Қарҭынтәи иаарҳәо иқәныҟәо. Излаҳаҳуала, бџьарлагьы еиқәдыршәоит, рҳәеит.
– Устәи иҳажәларцгьы ргәы иҭоуп, рҳәоит, – нациҵеит Шьаҳангьы.
– Иҟало аабалап, имгәыӷкәа иԥсхьада, иааҭаххаргьы уахьазгьы абџьар шьҭыхтәхоит, – убра иаахаҳҵәап аибашьра аӡбахә иҳәарашәа, ибжьы ааирмаҷит Шьабаҭ.
– Уажәшьҭа ҳаззеидыжәгалаз ахь ҳаиасып, дадраа, – даарылаԥшит Хабыгә.
– Ахрагьы дааит, – иҳәеит аус ахь аиасра иахыццакуаз аҽаӡәгьы.
– Сара исҳәарц исҭаху азын абыргцәагьы ақыҭа активгьы шәаасыԥхьеит, Шьабаҭ иабжьагарала. Шьабаҭ «Ақыҭа ахшыҩ ауаа роуп, – амч, аидгылара» иҳәеит аилацәажәара ансабжьеигоз. Саргьы убас сгәы иаанагоит. Амала, аҭамзаара шьҭасҵоит сусурҭа ҭыԥ ахь шәахьнасымԥхьаз. Уаҟа хԥаҟа ҟәардә роуп исызгылоу. Ԥыҭҩык шәыртәаны, ԥыҭҩык шәыргыланы ҳшәацәажәар аҵкыс, зегьы ҳгылазааит.
– Иауазеи, дад, маи мра кахаа ианыҟоу адәаҟны ҳаҟазааит.
– Ааԥын ҳауа мап ацәаҳкуама.
Нацырҳәақәеит аӡәырҩы, рлымҳақәа наизкыдҵаны.
– Ԥыҭрак шәсырԥшит, – иҳәеит Ахра, – ариаон аҟынтәи ҭелла ҳаицәажәон иахьагьы, мышқәак раԥхьа ҳшеицәажәахьазгьы. Ус хадас ҳаԥхьа ишьҭақәоу ирыцкуп ашколхәыҷқәа абалаганқәа ргыланы ирыҵаҵаны иахьҳамоу. Ари иахьеи иаци ракәым, шықәсқәакгьы ҵуеит, аха уаҳа лшара ҳмоуит. Аҭыԥқәа ахьҭшәоу иахҟьаны анацәеи абацәеи рхәыҷқәа ҳбалаганқәа ирывганы, ақалақьқәа рҿы уала-ҭынхала аанҿасырҭақәа рзыԥшааны ашколқәа ирҭарҵо иалагеит. Уажәы ус иҟалеит, аха уашьҭан ҳәагьы акы ыҟами. Урҭ уа ашколқәа ирылгар, ақалақь ҳашьцылеит ҳәа уахь иаанҿасуа иалагар ҟалоит. Аибашьра ашьҭахь аҳәсаагарақәа зынӡа иахьмаҷыз ҳгәы иалан, уажәы рнцәа иҟынтә, ачарақәа ласы-лассы иҟало иалагеит, ахылҵгьы дҟамлои, рнцәа рызирҳааит. Наҟ-наҟ школда ԥсыхәа ҳамаӡам. Ақыҭаа ҳахшаҩ ааилаҳҵар, ҳааидгылар, амчгьы ҳауеит. Ашкол аргыларагьы ҳалҳаршоит ҳаӷацәа ирцҟьаз ахқәа зныппҟалоу ԥасатәи ҳршкол аҭыԥаҟны. Араион аҟынтәи ажәабжь бзиа сарҳәеит иахьа ҭелла. Аӷәтәы ҩндук аархәазаап, ирбганы иааганы школс иҳаргыларц. Иҳалшарыма ирбганы аагара? – даарылаԥшит Ахра иажәа хыркәшо.
– Иҳалшоит!
– Иҳалҳаршароуп!
– Иауазеи иҳалымшакәа!
Зегьы ирҳәоз абарҭ реиԥш иҟоу ажәақәа ракәын.
– Арбгареи аргылареи рзы Сасрыҟәа Лашарба ҳидгылоит, иара аџьабаа иҳарбом, иааҳирбо зегьы ҳара иҟаҳҵалоит, – ибжьы аарылаҩит Назира лашьа Ҭарноу.
– Ҳнапхгаҩы Ҭарноу ҳиқәшаҳаҭуп, – рыбжьқәа ааиларыԥсеит арҭ ашықәсқәа зегьы раан ацхыраагӡатә гәыԥ еидкыланы иамаз аҷкәынцәа.
– Егьирахь, – иҳәеит Шьабаҭ даарылаԥшны, – ҳаԥсадгьыл зхы ақәызҵаз ҳқыҭауаа рбаҟа аргылара аиҿкаара снапы ианышәҵеижьҭеи акрааҵит, аха уи аиҿкаара саламгацызт, ҳқыҭауаа рылшарақәа маҷны избонаҵы сҽаанкыланы сыҟоуп. Уажәы изцәырызгаз, иабаҟоу Шьабаҭ ҳзықәиргәыӷыз аобелиск ҳәа рҳәақәеит ҳәа саҳауеит азы ауп. Шәгәы ишԥаанаго, аилаԥса аҟаҵара напы аҳыркрыма? – дрызҵааит.
– Ус ҟаҳамҵар, ҳзықәгәыӷуа ҳәа кыр ҳазыԥшума, дад Шьабаҭ? – дҩарылҵшәа дҵааит Хабыгә.
– Хабыгә ухаҵкы сцеит, ҳашкол ҟаларц азы аҳәынҭқарра цхыраарак ҳнаҭеит, аобелиск аҟаҵаразы акы ҳшәыхәап,
шәааԥшы рҳәеит. Ҳаламгаргьы ауам, «иумрашәаз амхы илаҵам иаҩызоуп» рҳәоит, аха ҳааԥшрыма, нас, ишәҳәои ҳбыргцәа? – даарзыԥшит Шьабаҭ.
– Ибзиоуп, дад, ибзиоуп.
– Иҵегьгьы ҳааинылақәап.
– Уажәыҵәҟьагьы ԥсыхәа змам адгьыл ҩаанӡа ҳамхқәа рылаҵароуп, ашколгьы ԥхнышьҭахьынӡа иаҳмыргылар ҟалом, уаргьы шәфабрика ургылеит, аха аус азыруа амаҭәахәқәа реиқәыршәара уаҿуп, урҭ узааигеит Ҭамел, аха ишьақәыргылатәыми, убарҭгьы уҽырхьыгӡа, Шьабаҭ дад, – иҳәеит аҵыхәтәаны Хабыгә.
Ақыҭа аҭагылазаашьа аиӷьхара лассымхаӡеит. Хадара злоу аԥшлаҵара акәзар, шаҟа ԥынгыла аиуазеи. Асовет аамҭа аныҟаз аҳәынҭқарра анхацәа ирҭахыз рзоунашьҭуан, атравторқәа рмоторбжьқәа ана-ара иуаҳауан. Уажәы иабаҟоу, травтор заҵәык араион аҟны иҟалар, агәаран иқәгыланы ианбаҭацәуеи ҳәа иазыԥшлар акәын, уи асщлиарка азаахәатәын, абылтәы масла азырхиатәын, аԥсҟы зкызгьы ихә шәатәын, ауалафахәы иоуӡомызт.
Ӡышқыҭаа рхы иалдыршоз рацәан, еидгыларала иахьеибарӷәӷәоз иабзоураны. Анхаҩы амла иҽаиркуамызт, зымаха-шьаха еибганы аусура зылшоз. Ахымхәацәагьы рыдгьылқәа лаҵамкәаны, рҽаҩрақәа ҭагаламкәаны иаанрыжьуамызт ацхыраагӡа иазкыз агәыԥ иалахәыз. Ҳәарада, рымч зқәымхоз ыҟан – аагалыхратә наплакык ыҟамызт, аҽагақәеи абаҳақәеи рыӡрыжәырҭа ада. Амрагыларахь ҳаӷацәа рҳәаа ыҟан, Амраҭашәарахь Урыстәылаҟа ацаразы аблокада шаԥыхызгьы ицаны ирыхәашаз акы аагаразы алшарақәа маҷын.
Ианааилыҵқәа Шьабаҭ днаԥшааԥшуашәа даашьақәхеит. Убасҟан Ахра иблақәа ааргызмалшәа иҩыза дизыԥшуан.
– Иуҳәозгьы саҳауан ҳаилацәажәараҿы, аха улақәа шыԥшаауазгьы збон. Дыҟоуп, ара дыҟоуп, сара избон Назира лахь – адәқьан ахь дшыҩналоз. Апоет баша имҳәаӡеит «ҷкәынроуп иҟоу, еех афаст…» ҳәа. «Абаҳчаҿы арасамахә катката, аҩнаҭаҿы аԥҳәызба еихышәашәа», – иҳәан Ахра, Шьабаҭ ижәҩа днас-насит, реиҩызарала ус аҟаҵара азин иманы ибеит.
Шьабаҭ урҭқәа ззиҳәоз идырын, иблақәа ааихаччеит.
– Иаха ахәылԥаз лан длыцны машәыршәа ҳахьааиԥылаз, уаҵәтәи шәеизибагараҟны сҟалоит ҳәа слырдырит лан илыцәӡаны. Уиоуп сзыԥшаауаз, – адәқьан ахь иҿынеихеит.
Аҭел абжьы ааҩын, Ахра иҭыԥахь дхалеит. Шьарифа адәқьан даадәылҵит, ашә ала адәахьы данынаԥш Шьабаҭ днеиуашәа анылба.
– Исҳәаз насыгӡеит, сааит, аха сыԥхашьан шәахьеилацәажәоз ахь сымнеиӡеит. Сан исалымҳәацыз ахәылԥаз уанаҳԥыла ашьҭахь исалҳәеит, ҳқыҭауаа ҳгәарҭазаап, Шьарифа Шьабаҭ дизҳәоуп, рҳәоит лҳәеит, уи ауп уахь снеира нызкылаз, – дааидгылеит лара.
– Ианаҳҭаху ҳзеибамбо, ҳзымеицәажәо ҳанхеит, Шьарифа, – иҳәеит Шьабаҭ уи аҳәара иаамҭоуп ҳәа иԥхьаӡаны, – ҳҵасқәа шыҟоу ибдыруа ауп, ҳнеидгыло, ҳзеиԥырымҵуа ҳарбар, аҵәы ҳахазҵогьы маҷҩхаӡом.
– Уиашоуп, Шьабаҭ, аӡыжь ҵаула ашьҭыбжь уаҳаӡом рҳәоит, аха абзиабара ҵаула ашьҭыбжь ҵәҩанҵәы ихалоит ҳәа рҳәо саҳахьеит, – лыблақәа еихаччон Шьарифа, – Сан излалҳәаз ала, саб имаҳацзаап, ларгьы уи ицәӡо даауазаап.
– Баб ишидыруа аныздыр нахыс, сидгыланы сызцәажәом, сыԥхашьоит, арахь ҳқыҭа аусқәа рзын Ахрагьы саргьы ҳааидымгылалар ҟалаӡом, иара ҳқыҭа дабжоуп. Уажәааигәа Аҟәа саныҟаз хәыдхаҵа ссирк саниан, быхьӡала иаасхәеит, Шьарифа, напеимдахьас ибысҭарц сҭахуп. – Иџьыба иааҭыганы иналирбеит, нас инациҵеит:
– Назира слацәажәеит, иааиуа асабша ахәылԥаз каҳуажәра ҳналыԥхьоит. Убра Ахрарааҟны ҳаицәажәап. Ауаагьы
ианраҳа, ҳаргьы ҳнеивыс-ааивысуа ҳанынха, ҳус арласрагьы ҳалацәажәап, – дназирхәыцит Шьабаҭ.
Уаҵәы сабшан уахеиԥш, ашьжьымҭан афабрика иазеиқәдыршәаз аусугақәа рышьақәыргыларазы иааны иҟаз аҟазацәа (урҭ Шьабаҭрааҟны акәын ԥхьарҭас иахьрымаз) афабрикаҿы ианааи, шьҭыбжьыҟамызт, аҩналарҭа ашә ҟьаҟьаӡа иаартын. Иахьынаԥш-ааԥшыз еидарашьҭыхга машьынак ашьҭақәа ҿыцӡа ирбеит, ахырхынхәҭақәакгьы ана-ара икаԥсан. Ашҭа акәырша апластмассатә фанера ҟьаҟьак амхын, ахаҭагьы зынӡагьы иҟаӡамызт. Шьабаҭ аҩнуҵҟа дыҩназар ҳәа иахьыныҩналаз, аҭӡы иадҟаҵалаз аҟарул ицәарҭаҟны Шьабаҭ дԥахны, дҿаҳәаны дықәуп.
– Сшәыртла, абааԥсқәа! – иҳәеит бжьыҭаала, иқьышәқәа рыда уаҳа иҽизмырҵысуа.
Ажәжәаҳәа дызлаҿаҳәаз зегьы ԥдыртлан, изҵааит:
– Иҟалазеи, узыниазеи? – ҳәа.
Имч илӡааны даахықәтәалеит Шьабаҭ. Адауаԥшь даҩызаны ирбахьаз ауаҩы илахь аиҵыхраҵәҟьагьы ицәыуадаҩын.
– Ишәымбои! – иҳәан, афабрика аҩнуҵҟа инаԥшы-ааԥшырц нареиҳәеит.
Ахырхын хьанҭыџь хадақәа ихарҵҵаланы еилажьын, зышьҭыхра еиҳа имариақәаз акгьы нымхакәаны иган.
Аҵх агәазы, ицәа аԥсымҭа иақәыршәаны шьоукы ааҩналан (урҭ ԥшьҩык ыҟан), аӡәы ихәламшәа ҭарҟаца иааникылеит, егьырҭ инапқәеи ишьапқәеи шахала инеидырҳәалеит. Иҿы ачабра нҭагәаны, ихы ахьықәыз инықәҿарҳәеит. Ауразоуроу ҵысрагьы изыҟамҵо, лацәажәагьы изыҟамҵо днышьҭаҵаны, рымч зықәхоз зегьы акакала индәылго аидарашьҭыхга азна ныҟарҵеит. Иааин иџьыбақәа ааимырдан, зинла имаз итапанчеи асабша ахәылԥаз Ахрарааҟны еиқәшәаны, напеимдахьас Шьарифа илиҭараны иџьыба иҭаҵәахны имаз ахьтәы хәыдхаҵеи ааҭганы иргеит. Дуазыруа акы иҳәарц даналага, ачабра иҿы иааҭыргеит иреиҳәо раҳарц.
– Сышәшьуазар сышәшьы, мамзар ахьтәы хәыдхаҵа сызшәырхынҳә, – дааӷьаҵәыӷьаҵәит ибжьы ҭкаауа Шьабаҭ, – ари напеимдахьоуп, уаҵәы ахәылԥазы исызҳәаны итәоу илысҭоит. Шәуаами, убриак сызшәырхынҳә! – ҳәа дрыҳәеит.
Асабрадақәа рҿымхӡакәаны инеихәаԥшы-ааихәаԥшит аамҭеимҟьарак, нас рыччабжьқәа ааигәныҩит.
– Ԥҳәыс дигозаап убауоу, игьамагьы цәгьаӡам, абзиагьы диԥшааит удыруоу! – зынӡаск зыбжьы имаҳаӡацыз бжьык иргәаҩаны, атәамбара аныԥшуа иаагеит руаӡәк иҟынтәи.
– Хәышықәса аԥҳәысаагара азин умаҳхуеит, иаҳҳәаз уаԥыҩланы ԥҳәыс данаауга, шә-ԥсык ухазаргьы акы узынҳажьуам. Аԥҳәыс лыӡбахә уҿы иҭымҵроуп, дҵас абри уаҳҭоит. Иузымхари? – иҳәан, иҩызцәа днарыхәаԥшит ицәажәоз.
– Ааи!
– Ааи!
– Ааи!
Рыхҩыкгьы иқәшаҳаҭхеит.
Абри ашьҭахь иҿырхыз ачабра еиҭах иҿы инҭаркәаҳаит. Уи акәхеит, индәылибаҳәан аидарамҩангагахь инеибарҩит, аамҭацқәак рыла аматор аввы аахгеит, амашьына лыбжьахәаша ицеит.
Ақыҭа ирылаҩыз ари ажәабжь зегьы гәалсс иҟарҵеит, араион милициа аҟынӡагьы инаӡеит. Ҩыџьа амилициацәа ааны ақыҭа ахадараҟны аус хацдыркит. Шьабаҭ уахь иԥхьаны днаргеит. Гәҩарас иумада ҳәа иазҵааит.
– Сара аӷа дсымаӡам, – иҳәеит иара – ӷас исымаз, аԥсуаа шьаҭанкыла ҳақәхразы иҳақәлаз ақырҭуа фашизм акәын.
– Ҳаи, дадраа, ҳзыхьчо рхаҭарнакцәа шәоуп, ижәдыруазааит Шьабаҭ Лашарба ҳқыҭа иабжоу уаҩны дышҳамоу, бзиарамзар цәгьарак аӡәгьы ишизимуц, изыруыз зегьы гәала дус иҟаҳҵеит, убри азы ауп абра ҳагәжәажәо ҳзеилагылоу, – ҳәа ицәажәон абыргцәа, аҳәса, ахацәа иҟалаз заҳаны иааиуаз.
– Дадрыҟәагьы даагәышьоит иҽкынҵа, – агәашә ахь днаԥшны даацәажәеит Еқәыԥ Ҭарнаа, Дадрыҟәа Лажәба дыццакны дшаауаз аниба.
Ус даахалеит иаргьы.
– Исаҳаз ҵабыргума, амилициагьы ыҟоушәа збоит, аӡәыр дырзаанкылама? – дҵааит дшааизҵәҟьа.
– Мап, – иҳәеит уи аҭакс Ахра, – иаха аҵхыбжьон аидарамҩангага амашьына рҭәны ҳқыҭа илалҳәаны иргеит аӡәгьы иҳамбаӡакәаны. Издыруада, аӡәыр ихабарк уаҳазар? – днеизыԥшит.
– Акагьы сымбеит, акагьы смаҳаит, смаҭагьы иаха аҩны дыҟамызт, ааигәоуп данаа. Иҟалаз ҳәа акгьы изымдыруазар акәхап. Даахәыц-хәыцшәа даангылеит Дадрыҟәа, – нас инациҵеит: – Уи гәрамгас дышәкызар, ара дыҟами, шәаргьы-саргьы ҳиқәгәыӷуа дҟалеит ҳәа ҳаизыԥшыми.
– Уи дарбану? – Ахра днеизыԥшит амилициацәа руаӡәк.
– Ари ҳбырг Дадрыҟәа Лажәба имаҭа иоуп ҳазҿу.
– Ани Лажәба ҷкәын иҭакызу? – иҽналеигалеит егьи амилициа.
– Ааи, ааи, аха уи ацәгьоурақәа дырҟәаҵхьеит, – аӷу ааилдыргеит изаҳауаз.
– Усгьы дааҭаҳҵаап, иахагьы ари ақыҭаҿы дыҟаӡамызт шәҳәеит, – дҩагылеит «иҭакызу?» ҳәа иҵааз.
Дадрыҟәа амашьына дынҭартәаны иҩны даарган, Ҷыӷь дабаҟоу ҳәа иԥҳәыс илызҵааит.
– Уи ара дыҟоуп, нанраа, аха дызҭаххада, амилициамаҭәа шәшәушәагьы збоитеи? Дыцәоуп, дҳарҿыхарыма?
– Дзырцәеи аҽнышьыбжьон, дааԥсаны даама, иаха ара дыҟаӡамызт, рҳәеит?
– Дааԥсазар акәхап, мамзар дзыцәоз, сҩызак днаскьазгон, иҳәеит, – иаалцәымыӷхашәа аҭак ҟалҵеит, Ҷыӷь ҳәагьы лыбжьы лыргеит.
Ҷыӷь дцәысжьысуа, илақәа рҟәыҷуа даадәылҵит.
– Уара, иаха уабаҟаз? – ибжьы аарыӷәӷәаны иқәҿиҭит Дадрыҟәа, егьырҭ акы рҳәаанӡа ҳәа дымԥшӡакәаны.
Зегьы ӡырҩуа иааиԥеиԥшит, аҭакс иҟаиҵарызеишь ҳәа. Дадрыҟәа дгылан еиҭаҵрак ҟамҵаӡакәаны, ихы дҩаханы имаҭа дизыԥшуа. Ҷыӷь ашәхымс дахьаахыҵыз абри аиԥш азҵаара иоузи изыԥшыз амилициааи изеилахан, ииҳәара иҿамшәо даанхеит.
– Уара, уҽаанумкыло, уи иазҵааша ҟалап, узырццакуазеи? – Ҷыӷь игылашьеи иԥшышьеи ламхацәгьахеит Ҷыӷь ианду.
– Уааи, уааи, улбааи, – иаарԥсыҽны ибжьы иирҳаит амилициацәа руаӡәк.
Ҷыӷь ишьи-ишьи неиқәҵо дылбаауан.
– Уҳацаалеишь ақалақь аҟынӡа, – инаидиҵеит амилициацәа аҩыџьа рахьтә чынла еиҳаз.
Ҷыӷь иԥшшәы ихыгга дҟалахьан амардуан дылбаанӡагьы. Нас иҽааихаирԥсын:
– Сара џьаргьы сцаӡом, – иҳәеит.
– Уаалоит ариаон амилициа аҟынӡа! – уажәы ибжьы мҽыӷын, ашьҭыбжьгьы цәгьан.
– Мап, џьаргьы сцаӡом, сара сакәӡам ақәылаҩ, – иҽааирӷәӷәеит Ҷыӷь.
Иҟалаз ақәылара атәы шидыруаз аҳәеит ицәажәашьа. Ақәылара шыҟалаз иара иарымҳәаӡацызт, аха «сара сакәӡам ақәылаҩ» аниҳәа иара дшалахәыз цәырнагеит. Дадрыҟәа днеин, имаҭа имахәар нҭарсны, днеигәыҵасшәа агәашәахь иҿынаирхеит.
– Дыжәга, бабараа, акгьы ихарамзар, арахь даап, – амилициацәа рахь дынхьаԥшит.
Ҷыӷь араион амилициа рҟны дахьнаргаз, иҿахәы аниҿырхуаз, иидыруаз ҳәа ак аанмыжькәаы зегьы иҳәеит, уажәы-уажәы илаӷырӡқәагьы хаддылон.
– Сара, ацәгьарақәа ҟазҵақәахьаз Алыбеи Шьагәыҭба сҟьалаԥалашәа саниба, инапаҿы сааиган, ақәылара ицҟасҵеит, ҳагьеицҭаркит, амала, ҳкамерақәа хаз-хазын. Иҳадԥхьаӡалаз ашьауӷа ҳалганы ҳанаурыжь нахыс Ашьагәыҭба наԥшыхақәгьы дызбарц сҭахӡамызт. Ари амчыбжь азы ҳқыҭаҿы дааны сиԥшааит. «Бзиа избо аҭыԥҳа шәқыҭаҿы дыҟоуп, усыцхраароуп» ҳәа сеиҳәеит азныказы. Галҟа ацхырааразы ҳқыҭауаа срыццеит. Ларгьы уахь днеизаап. Сара исыздыруамызт иареи лареи шеибабахьаз. «Ҳаибабахьеит, аха мап сцәылкит, аҽаӡәы дхихзаап», – иҳәеит иара.
«Уи шԥаҟалеи?» – ҳәа саниазҵаа, «сышҭакыз лаҳаны ԥыҭраамҭак санылымба, бжьысӡак сакәушәа слыԥхьаӡеит, ажәа исҭахьеит ҳәа зыӡбахә салҳәаз длыцрысҟьароуп, – иҳәеит. Иҟаҵатәуи ҳәа санизҵаа, «раԥхьа иргыланы ааигәа ԥҳәыс дизаамгартә дҟаҵатәуп» – иҳәеит. «Лара улҭахума?» – ҳәа санизҵаа, дшылҭаху ала агәра сиргеит, иара уажәыгьы ус ауп ҳәа ауп сшыҟоу. «Сызлауцхраари?» – сҳәеит. «Амал ахьааиша акы даҿуп, убра дысзеиԥырҟьар, лассы ԥҳәыс дизаагаӡом, урҭ аамҭақәа ирылагӡаны, лара сҳәатәаҿы даазгоит» – иҳәеит. «Аҷкәынра атәы удыруеит, мап сцәумкын» ҳәа дсыҳәеит. Ҳқыҭа анҭыҵынтәи иааигаз аҷкәынцәа аҩыџьеи сареи Шьабаҭ Лашарба ифабрикаҿы ҳаннеига, амашьына сақәымҵырц салагеит. Итапанча ааҭыганы инасҿеикын: «Уара узысҭаху шәқыҭа ибзианы иудыруеит, ҳалганы ҳдәықәуҵоит ҳәа ауп. Мап анукгьы, уара инаугәыдҵаны, ҳаазгаз амашьынала сынҭахәаша сцоит. Шьабаҭ ега дсышьҭаларгьы, знык ақалақь аҟны ҳаннеи, ҳазусҭцәоу идырраны дыҟаӡам», – иҳәеит. Аҵх лашәы иалагӡаны сҭаирхар ҳәа сшәеит, сагьицылбааит, Аҟәанӡагьы днаскьазгеит. Уаҟа ицәгьа сзымҳәеит, шықәсқәак исыцҭакыз иҭира сзымгәаӷьит.
Иҟалаз уи ауп, Шьарифа ахәгьы-аҿгьы данықәылмыргыла Алыбеи, иӡбазаап имч аус аирурц. Шьабаҭ диқәланы амаҭәахәқәа изгар, афабрика аусқәа еиԥҟьон. Убри хьырхәрас иԥхьаӡаны, Ҷыӷь иҿаԥхьа амцқәа еиқәыршәаны ишьоураҿы дицирхырааит. Убри адырҩаҽны аӡәгьы дырмыԥхьаӡакәаны абыргцәагьы активгьы, дара-дара еибадырны, ақыҭа ахадараҟны еизеит. Ари аҽны Бадала Аирымбагьы иҟалаз иаҳаны Аҟәантәи дааны дыҟан. Ақыҭа ахадарахь ауаа шнеиуаз аниаҳа, хазы Шьабаҭ иԥшаарагьы дашьҭамлаӡакәаны уахь днеит.
– Қәрала уеиҳабуп, рҳәан, аԥхьа сцәажәарц ишсыхәаԥшуаз збоит зегьы, – дналагеит Хабыгә, Шьабаҭи Ахреи дара рахь ианнеи, – ассамысса аӷьычрақәа ҵыхәаԥҵәара ҳзамҭеит ҳәа ҳахьааидгыло ишеибаҳҳәоз ақәылара ду иаацәырҵит. Аха ахаҿ ҿыцқәа аланамгалаӡеит, Дадрыҟәа иԥа заҵәык деиҭаланакит. Дадрыҟәа, уҟоума? – днарылаԥшит.
– Сыҟоуп, уххь згеит, сыҟамкәаны убааит, – ибжьы ааларҟәны Хабыгә иахь днаскьеит Дадрыҟәа.
– Ус ахьԥоуҳәои? – аӷу ааилдыргеит иӡырҩуаз.
– Уи зиҳәаз шәымбои, даара ихы имагәыхьханы дыҟоуп Дадрыҟәа, имаҭа дизымиааит, – игәы иаалирсит Хабыгә, – иҷкәын дыҟазҭгьы аҽакала диабжьарын, аха дабаҟоу, аԥсцәаҳа димихит, иангьы лнапаҿы дыҟам, лҭаацәа рахь дцеит, ишыжәдыруа аиԥш, лхаҵа данлыԥха ашьҭахь. Абри ачымазара бааԥсгьы Дадрыҟәа иднамгалар амуит.
– Убри азы ами «ус ахьԥоуҳәои» ҳәа ҳзааилаӷызыз, – рҳәеит.
– Дадрыҟәа имаҭа Ҷыӷь ҳиқәыӡбоит иԥсыҽра ахьииааиз азы, ашьауӷагьы идрыԥхьаӡалашт, аха ҳқыҭа аҿар рахьтә Ҷыӷь ишьҭра рышьҭраханы иаабаз ҳшырмеигӡо рдырроуп. Ҷыӷь даҳцәызаҵәхеит. «Азаҵәра доуҳалатәи ԥсроуп», рҳәоит. Даныхәыҷыз аахыс дзаҵәны даанхеит, аибашьрагьы иҽалеимырхәӡеит. Убригьы ишахәҭаз ала иҳазиаҽԥнымкылаӡеит. Ибааԥсу ахҭыс уананышәа, еицәоу уаԥхьа ишьҭалоит. Аа, уажәы иаҳзыҟаиҵаз, – уа даанҿасит Хабыгә.
– Дадраа, Дадрыҟәагьы ҳара иҳадгыло уаҩуп, даҳцәымӷны акәӡам имаҭа ҳазиқәыӡбо, убри иҿырԥшала ҳқыҭа аҿар зегьы ргәырҽанаҳҵарц ҳҭахуп, сара уажәшьҭа быргӡак соуп, иахьсылымшаз азы ауп Шьабаҭ афабрика аҟарулра сзаҟәихыз, изхысҳәаауа, зегьы ҳамч еилаҵаны аҿар ҳрылабжьап. Досу иқыҭа иара иҩны иаҩызоуп. Иҩнеиԥшҵәҟьа дазыҟазароуп, иалакьакьо иаргьы илакьакьозароуп. Абри рдырааит, ираҳааит зегьы. – Шьыма игәаанагара иҳәеит.
– Узҭаху уара узы дбаагәароуп, Дадрыҟәа уара зегьы уаҳҭахуп азы умаҭагьы ацәгьа-мыцәгьа далҵырц ҳузгылоуп. Уажәы дзықәшәаз азы идырҵо ахара макьана иҳаздырам, аха ҭабуп ҳәа шиарымҳәо аабоит. Абри ашьҭахь уаргьы-ҳаргьы ауаарахь дкылаҳгароуп, – Дадрыҟәа днеизыԥшит Ҭарнаа Еқәыԥгьы.
– Шәара шәҟны сыҟоуп сыԥсы ҭанаҵы, дадраа, абас шәансыдгыла, смаҭа акахьы деицкылаагап. Сара агха сымоуп шәҿаԥхьа, смаҭа аибашьра иҽалаимырхәӡеит. Иара иҽалеимырхәит, сара еибашьра уца ҳәа сызидымҵеит, смаҭа мчыла афронт дысзаҿамыргылеит, абдук иаҳасабала исзымгәаӷьит, дганы дысҵәахит. Амала, Мизан Ашьхараа дшымеибашьыз аниаҽԥниҳәа, рыгәқәа ахьааибагаз азы, ахара смаҭа идсҵеит. Уажәгьы, иҟаиҵахьази иҟаиҵази рзы ахара иаргьы саргьы еицҳадысҵоит. Сзыӷәӷәамхеит уи иҿаԥхьа, убри азын аара схы иадысҵоит шәара шәҿаԥхьа, – дматанеиит Дадрыҟәа.
– Аа, уххь аагеит, уҭагылазаашьагьы аабоит, амаҭа ибзиабара уахнаԥаагәышьеит, аха уи амҩа иқәҵара макьанагьы ихьшәаӡам, ҳаицхыраароуп.
– Хымԥада ҳувагылоит.
– Иаргьы дхәыҷым, ихы даазхәыцып.
Абыргцәа аӡәырҩы ражәақәа ааиларыԥсеит, нас инеилыҵ-ааилыҵқәеит.
Шьабаҭи Ахреи рыхқәа аарықәыжьшәа, ҿымҭ-ԥсымшьҭ амардуан инаҿалеит.
– Сзызхәыцуа удыруама, Ахра, – иҳәеит Шьабаҭ, Ахра иусурҭа уадаҿы ианааибартәақәа.
– Саргьы сзызхәыцуа акыҟоуп, Ҷыӷь уажәы деиҭаҭаркыргьы ауеит, ацәгьаура уалахәын ҳәа ахара идҵаны, аусӡбараан ҟазшьарбагас иаҳҭари, данҭакыз ашьҭахь цәгьара ҟаимҵацызт, уажәы амни амҽеи Алыбеи Шьагәыҭба еиҭах дымҩахиҟьеит ҳәа акәхап, иабду дрыцҳахеит, иҷкәын иԥсра изаҩызаханы дыҟоуп иҵәҩаншьап ҳәа дзықәгәыӷуаз дахьымҩахҟьаз, иажәымҭа ҳарцәгьарым, – Шьабаҭ днеизыԥшит.
– Иуҳәаз, хымԥада, сақәшаҳаҭуп, ус иагьыҟаҵатәуп. Аха сара «сзызхәыцуа» ҳәа зысҳәаз аҽакуп, Ахра. Иуаҳаит иацы иԥсҭазаара дшалҵыз анхаҩ бзиа, аибашьрагьы иалахәыз Кәышә Амоуба.
– Ааи.
– Уи медицинатә цхыраарак иоузҭгьы акгьы имыхьыр ҟаларын. Уажәы-уашьҭан ихы ахьаа агхап ҳәа ишихәаԥшуаз даманы ицеит. Ҳқыҭаҿынтәи шаҟаҩы амедицинатә цхыраара рыгханы рыԥсҭазаара иалҵхьоузеи, арахь амедицинатә ҵарақәа змаз ҩыџьа аӡӷабцәеи ҷкәынаки ҳқыҭаҟынтәи аибашьраангьы агоспиталь аҟны аус руан,
уажәы Аҟәа ицаны ахәшәтәырҭақәа рҟны аус руеит. Убырҭ абра иҳамазар акәын.
Ахра даахәыцит:
– Ааи, аха дара ирҭаххома?
– Аибашьра ҟалаанӡатәи ҳмедпункт аԥхасҭа ӷәӷәа амоуп, аха уаҩы дацхраар, акаҟны икылигартә иҟоуп. Уара ушԥахәаԥшуеи?
– Сасрыҟәа зынӡаск даҳцәажәаанӡа далагар акы алихыр ҟалап, – лафшәа иҵабыргны даацәажәеит Ахра.
– Саб идгыланы арҭ ашықәсқәа рзы ицуасҭоз аҿар рахьтә знапқәа ҟазахаз ҟалеит. Иаҭаху абжьгара ауп.
– Уиашоуп, Шьабаҭ, иабжьаугақәаз зегь рахьтә аусура иалагахьоу ыҟоуп рҵара ашьҭахь, иаламгацгьы иалагоит. Уара уабжьагарала напы аҳаркып амедпункт арҽеира. Амала, аҳақьымцәа рқыҭахь рырхынҳәра уара унапы ианызааит.
– Уи аус ҳҩыџьагьы иҳалҳаршап, – дазааит Шьабаҭ.
Ргәы иҭаркыз аниарҳәа, Сасрыҟәагьы дрықәшаҳаҭхеит.
Ақәылаҩцәа аус иақәдыршәеит, Ҷыӷь шықәсык ада аҭакра аниқәымшәа, ақыҭа ахадараҟны дааны ҭабуп ҳәа реиҳәеит Дадрыҟәа.
– Дад Ахра, – иҳәеит уи, – Шьабаҭгьы уаргьы шәеиԥш ҳқыҭа абыргцәеи активигьы ҭабуп ҳәа расҳәоит адгылара исырҭаз азы. Шьабаҭ уажәы ара дыҟам акәымзар, шәҩыџьагьы аказы сшәыҳәарц сҭахын (Шьабаҭ ақыҭа ахадара аҟынтәи данцоз, ахада ихаҭыԥуаҩра аҟны даанымгылар рымуит усгьы).
– Иҳәа, Дадрыҟәа, иуҭаху, ҳамч зықәхо акы акәзар, мап уцәаҳкрым, – абырг дааизыӡырҩит Ахра.
Ақәылаҩцәа иргаз амаҭәарқәа рыхә рықәырҵеит, Аԥсны иалганы ишырҭииз аныддырҳәа. Уеизгьы, Шьабаҭ урҭ рыхә ҳәа акгьы имоуӡеит. Уҷкәын идрыԥхьаӡалаз суҭароуп ҳәа Шьабаҭ аҭаҳмада дыхҭеимкит, дыхҭеикӡаргьы иишәоз ҳәа Дадрыҟәа акыр изҭадаз. Егьырҭгьы ишәшәа ҳәа рҭаацәа инарыдгылашаз азакәан аҟынтәи уаҩ дыҟамызт. Аибашьра ашьҭахь ашықәсқәа акыр шцахьазгьы закәанԥҟаррак аԥҵаны, ауаа изхымԥо ауснагӡатәқәа рыдгаланы ҳәа изыҟамлацызт, ауаа рҟазшьақәа ԥсахын, досу ихы иааҭашәахьаз ахь акәын ихы ахькыдиҵоз. Ҵабыргны, Ӡышқыҭ ақыҭаҟны егьырҭ ақыҭақәа раҵкыс аизыӡырҩра алдыршахьан ақыҭа ахадареи абыргцәеи еицхырааны. Ус шакәызгьы, инеиԥынкыланы аус зуаз адәқьани, ачаӡырҭеи, ашколи ракәын. Ақалақьқәа рахь ицаны усурҭақәак зыԥшаахьаз арҵаҩцәа рахьтә ԥыҭҩык рырхынҳәра рылшахьан, аҵарахьы ҳәа ирулак зхәыҷқәа ақалақьқәа рахь иганы ашколқәа ирҭарҵахьазгьы, ԥыҭҩык арахь раагара алдыршахьан (амала, маҷк зылшарақәа ыҟаз рхәыҷқәа ақалақьқәа рахь инхеит, уахь еиҳа адырра роуеит ҳәа иԥхьаӡаны).
Шьушька Мсыр-ԥҳа лан Барбала (лаб усгьы дыԥсхьан) Аҟәа усурак даларганы, ларгьы дцаны уа дналыдтәалеит, Шьаҳан иашьа иԥҳа илыхьыз хьымӡӷшьаны џьаргьы дцәырымҵуа далагахьан.
– Мсыраа зегьы ҳшәырԥхашьеит, – иҳәеит даара ирымҽыӷны Шьаҳан, Шьушька лан лахь, – бара ибдыруан быԥҳа лшьаҿа ахьеихылгоз, шәҩыџьагьы иаҳцәыжәӡон, иҳашәҳәаӡомызт дызҭагыланы дыҟаз, – ибжьы рӷәӷәаны длацәажәон Барбала.
Шьушька лангьы ларгьы ақалақь ахь ианаангыла ауп хәыҷ-хәыҷы ауаа рахь дцәырҵуа даналага, иҟалаз аԥсуа ҵасла хьымӡӷ дууп ҳәа иԥхьаӡон. Уи рбон ақыҭауаа, аха
зынӡаск дадхьымӡӷкылар ҳәа иаҳаҭыр баны уи аӡбахә иара иҟны ицәырыргаӡомызт.
– Шьаҳан, иахьуасҳәогьы сацәыԥхашьоит, уара хаҭала ууаҩԥсы бзиоуп, ҳаҭыргьы уқәаҳҵоит, аха исҳәароуп, уара уоуп Мсыраа рахьтә абыргцәа иреиҳабу, насгьы Шьушька лаб иашьа агәакьа уоуп, зыӡбахә сымоу амни абаара иаҿу, Шьушька дызхагылаз аҽыкәабарҭа ауп. Ҳқыҭауаа ҽыкәабарҭак рымазар цәгьа ирбаӡом, иагқәоу рацәахеит, аринахысгьы еицәахоит, ҳнацхрааны аӡәы днахаҳаргылар ҳҭахын, – Шьаҳан днеизыԥшит Ахра.
– Ибзиоуп, дад, мап ҳҳәома, Мсыраа еиҳагьы еиӷьаҳшьоит, насгьы уи ахыбра зтәыз дықәымҵхьаз, аӡәгьы иаҳтәӡам, шәымҵааӡакәаны ари аус шәалагаргьы аӡәгьы акагьы шәеиҳәомызт, – гәҭыӷьӷьаала Ахра инаиаҭеикит Шьаҳан.
Ӡышқыҭаа абеиарахь ркылсра макьана иҟамызт, аха аҳәынҭқараа рганахь ала цхыраагӡақәак роуан. Зҽеибызҭахьаз анхацәагьы ҟало иалагахьан. Урҭ ахымхәацәа ирыцхраауан. Аха макьанагьы имшәо-имырҳауа, анхарада хәыцырҭа рымамкәаны иҟамызт. Лассы-лассы ираҳауан Қарҭынтәи амақарбжьқәа: «Аԥсны ҳара иҳадгьылуп», «Аԥсны ҳара иаагароуп!» Абасгьы абжьы ааҩуан, аибашьыгақәа зегьы ашәанцәа ахьынхоз Кәыдрытәи аиҩхаҿы иааганы еиқәрыжьуан. Уимоу, «Аԥснытәи автономиа» зыхьӡҵаны ирымаз, иҟам-инымыз автономиа анапхгаҩцәа ҳәа иԥхьаӡаз ааганы ашәанцәа рыгәҭа аҭыԥ рзалырхит. Автономиа анапхгаҩцәа ҳәа иҟаз амаҵзура ахьыӡ ҳаракқәа рыман. Кәыдрытәи аиҩхаахь иаарганӡа зны Ақыҭанхамҩа аминистр ҳәа амаҵзура хьӡы змази Ҭамел – Сасрыҟәа иашьеи Москва ақалақь аҟны еибабеит, аибашьра ҟалаанӡа Аҟәа иеибадыруан.
– Уара Аԥсны автономиа Ақыҭанхамҩа аминистр ихаҭыԥуаҩ ҳәа амаҵзурахьӡы умоуп, шәусуцәеи уареи шәызҿуи, иҟашәҵои? – ҳәа диазҵааит Ҭамел.
– Иҟаҳҵо маҷхума, – иҳәеит егьи, – Аԥсны ачаи шаҟа тонна алажәгалаз, раион-раионла ишаны, Гаграа шаҟа тонна амандарина роуз, Гәылрыԥшь араион шаҟа тонна еизнагаз, аԥш еиҳа ирацәаны изоуз араион арбану, убарҭқәа зегьы реихшьала шәҟәыла иҟаҵаны Қырҭәтәыла аиҳабыра рҿаԥхьа аҳасабырбақәа ҟаҳҵоит.
Ҭамел Лашарба дӡырҩуан, ихаҿы иумортә ччаԥшьык ықәхысаауан. Уи гәазҭаз «аминистр ихаҭыԥуаҩ» дҟаԥшьхо мацара ихы аалаирҟәит.
Абас аамҭа цон, амақарбжьқәа еиҳа-еиҳа ирацәохон. Аԥсуа аргьы иаарылшоз зегь рыла абџьарла аҽеиқәыршәара иаҿын. Дарбанзаалакгьы аԥсыуак гәҭынчрак имаӡамызт. Амақарбжьқәа раҳацыԥхьаӡа «Кәыдрытәи аиҩхаа аҟны ақырҭцәа (ашәанцәа) зҭатәоузеи, нагсьы иааганы ирыладыртәаз «Аԥснытәи автономиа» ҳәа иҟам ахьӡала итәоу иахьӡузеи, ҳадгьыл ҭарцәтәуп!» – ҳәа рычҳарақәа хыжжуан.
Ақәылара иҟалаз ашьҭахь Шьабаҭи иаб иашьа Ҭамели рфабрика еиҭах иууаӡа иаанханы иҟан. Ирбартә ицәыригомызт акәымзар, даара игәнигеит Шьабаҭ изыруз. Убри аныҟала ашьҭахь Назирарааҟны Шьарифа лԥылара ҳәа дзықәгәыӷуаз еиԥҟьеит, ифабрика ас ахьны иара аԥҳәызба лԥылара атәы здыруаз Ахреи Назиреи рҟны ма дацәыԥхашьон мамзаргьы игәы азнеиуамызт. Шьарифа иареи лареи еиԥыларц лҭахын. Маҷк игәы каҳаны дыҟоуп ҳәа рҳәо лаҳалон, илҭахын игәы неиҵызхша ажәақәак наиалҳәарц. Абас аҭагылазаашьа ироуз ауп ақыҭа ахадараҟны економистс бааи ҳәа Ахра илниҵаз ажәа мап зацәылкыз.
– Ԥыҭрак ҳааԥшып, Ахра, ҳааҭышәынтәалақәап, сангьы макьана илҭахым аусура саларгара, – лҳәеит лара.
Уеизгьы уи акәӡамызт Шьарифа аусура лҭымҵра зыхҟьоз, – Шьабаҭ уа ақыҭа ахадараҟны даныҟоу еиҳауп даныҟам аасҭа. Ақәылара ашьҭахь иареи лареи гәык-ԥсык ала имеицәажәацкәаны аусура далагар убра изымеицәажәо, инеивыс-ааивысуа инхар, иаргьы ларгьы рзы иманшәаламкәаны илбон.
Назира арҭқәа гәалҭо далагеит Шьарифеи лареи реицәажәарақәа раан. Ахра уи аниалҳәа, Шьабаҭ илымҳа инҭишьит. Шьабаҭгьы уи шиҭахыз иныԥшуа дақәшаҳаҭхеит Ахрарааҟны реиԥылара. Уаҟа гәаартыла еицәажәеит.
– Сара сгәы змырҭынчуаз акы акәын... – уа лҽаанылкылеит Шьарифа.
– Уи арбану, Шьарифа? – убасҟак дазгәышьуа дҵааит Шьабаҭ, Шьарифа лзыҳәан игәы иааҭиҳәаауаз абзиарақәа зегьы ихаҿи иқьышәи ирықәыхәмаруан.
– Сара, – лҳәеит нас, маҷк дааҭгыланы, – иузыруз ихьааугацәар ҳәа сшәаны сӡыҭуан.
Ахаҵа ацәгьара дақәшәаргьы дкьанџьамхароуп. «Ухаҵазар ухаҵаз, уҟамлан кьанџьаҵас!..» – иҳәеит апоет. Уи баша иҿамшәаӡеит.
– Сара агәра згон узыниаз ухаҵара шумнамхуаз, аха сара стәала сухӡыӡаауан. Уара санумԥшаагьы сара усыԥшаауан, аха «амца урцыхцыхцыԥхьаӡа аҽарҭбаауеит» рымҳәои, иугәаласыршәацәар сҭахымхеит, – лыбла хаақәа изырхан.
– Афабрика гылоуп, архиагақәа ԥыҭк ргазаргьы, сабиашьа Ҭамел иааигоит, ианакәхо сыздырам аха. Егьирахь, амал сахьынҳалом, уи мышкызны иҟалап, амал змоу ицәеижьы арԥхоит, уаҳа акгьы, аус злоу аламыс ауп, залымдарак сақәшәеит ҳәа «иламыс лаҟәит» сзырымҳәароуп.
– Саб усгьы есымчыбжьа даалоит, зны, дшааз аниаҳа, Дадрыҟәа Лажәба иара иҟны днеиит. Смаҭа ихҟьаны ауаа шәахь ацәырҵра сцәыуадаҩуп ҳәа аниеиҳәа, ауаа ҳахьгьы уцәырҵлароуп, ашьауӷа зыхганы иаауа умаҭагьы, ҳуцырхырааны, ауаа дрылаургылароуп ҳәа иеиҳәеит. Уи итәы зцәырызгаз, – лҳәеит Шьарифа, – «Шьабаҭ дахьызбо анышә самазар еиҳа иеиӷьасшьоит, убриаҟара игәнызгоит смаҭа иҟаиҵаз, иара зыламыс ҳараку иоуп», иҳәеит. Аӡәырҩы рҟынтәи исаҳахьеит уламыс цқьара иалацәажәо. Уи сара саҟара сыцнаҵоит.
Ԥыҭрак иааҭынчрахеит. Шьарифа илбон Шьабаҭ лара лахь акы далацәажәарц шиҭахыз, аха ацәыргашьа дшақәымшәоз. Уи ганкахьала лгәы иахәон, реицәажәара шаҟа аамҭа инаскьоз еиҳагьы еиӷьалшьон, аха иара дхәыцуашәа данаанха, издыруада уажәшьҭа ҳаиԥылара азҳархоит ҳәа иҳәарц иҭахызар, лҳәан, лсааҭ днахәаԥшит.
– Аамҭа рацәаны иаагеит, џьаракыр уццакуазар? – днеизыԥшит.
– Мап, Шьарифа, ццакыра сымаӡам, уахашаанӡа ҳаидтәалазаргьы сгәы ҿыӷьӡом. Исҳәарц исҭаху амни ауп... – уа даангылеит.
Лара дааизҿлымҳахеит.
– Амни, – иҳәеит, – абра, абыржәы ҳахьтәоу баргьы саргьы еицаҳҩызцәоу Ахреи Назиреи рыҩны, ақәылара аҟалара мышқәак шыбжьаз ҳаиԥыларц анаҳҳәоз, «ауаагьы ианраҳа, ҳаргьы ҳнеивыс-ааивысуа ҳанықәха, ҳус арласрагьы ҳалацәажәап сымҳәази, убри аамҭа ҳҭагылоуп уажәы... Исҳәарц исҭаху, усҟан ибсырбаз, напеимдахьас ибзаасхәахьаз ахьтәы хәыдхаҵа сцәыргеит, аха уи аҩыза аахәаны иаазгахьеит, ибысҭарцгьы сыӡбеит, хәылԥазык каҳуажәра ҳәа абраҟа ҳаиқәшәарц сҭахуп.
Шьарифа урҭ иажәақәа ажәакгьы аарыцрымхӡакәаны илгәалашәон, агәалашәара анаҩсгьы, илоураны иҟаз аҳамҭа ацынхәра аҟаҵара дазыхиан. Абас ажәа анлеиҳәаз (Ахрарааҟны ианеицәажәоз), ишаашазҵәҟьа Аҟәаҟа дцеит лара, инацәа иазыбзиахоит ззылгәахәыз ахьтәы мацәаз изаалхәеит.
Амҽыша ахәылԥазтәи реиқәшәараан Шьабаҭ иаацәыригеит ахьтәы хәыдхаҵа аҭра ишҭаз, нас дҩагылан аҭра ианааҭига, ларгьы дгылеит. Днеины инапала лыхәда инахеиҵеит. Лара, инапы даахан инацәа инахалҵеит ахьтәы мацәаз. Шаҟа ирҭахыз рҩыџьагьы, дыԥҳәысыз, дхаҵаз, «горька» ҳәа аӡәы ибжьы раҳазҭгьы. Рылаԥшқәа еилаҵәаны инхеит такәаамҭа, нас иқьышә лӡамҩа инадикылеит. Лара лылацәақәа хылҩон-ихылтуан...
Минуҭқәак рышьҭахь Ахреи Назиреи афатә-ажәтә рыманы иааҩналеит, рыԥшьҩыкгьы аҵәцақәа ааиндырслеит.
Шьарифа ақыҭа ахадараҟны ҳасабеилыргаҩысгьы економистсгьы аусура далагеит. Лаб Бадала ари уамакгьы игәаԥхомызт. Иҭахын Аҟәа имаз абанк аҟны аус лурц. Дыӡӷабуп, ԥыҭрак лԥсы лшьааит, лан даалыцхраалааит, иҳәеит лҵара далганы данаа. Аха еиҳарак аусура лаларгара зиҭахымыз лан лаҳаҭыр азы акәын. Уи лҟны дыҟанаҵы иара аҩназы игәы ҭынчын, Аҟәатәи иусураҿы еиҳа алҵшәа иоуан. Иуҳәо Анцәа иуциҳәозар ауп акәымзар, игәы иҭан иԥшәмаԥҳәыс иаалывагылашаз ԥҳәыск дыԥшааны длыдыргыланы, Шьарифа Аҟәаҟа дигарц, ус иԥҳәысгьы илеиҳәахьан. Аха иԥҳәыс дзықәшаҳаҭыз Шьарифа ақыҭа ахадараҟны аусура далагарц лгәы иҭаз акәын.
– Ақалақь ахь бызгап ҳәа сгәы иҭан, бан лыцхырааҩыс ауаҩы дсырхиахьан, – ҳәа леиҳәеит лара аусура даналага ашьҭахь Бадала аҩны данаа.
– Саб, сара ақыҭа есымшагьы бзиа избон, аҭыԥгьы ансоу ара сыҟазааит, – иаҭалкит лара.
Иӡӷаб лахь имҳәеит, аха иԥҳәыс лҿы иҳәеит Бадала иӡӷаб лзы ииҭахыз:
– Уахь дызгар, лынасыԥгьы Аҟәа илыԥшааргьы ҟаларын, – иҳәеит.
Уи мап ахылҳәаауамызт лан Пашьа, аха араҟа иныҵыҩ-ааҵыҩны лынасыԥ азы илаҳахьазгьы мап лзацәкуамызт (Шьабаҭи лареи еиқәгәыӷуа иҟоуп ҳәа лмаҳахьаз). Шьарифа аусура даналага, анапеимдахьа шеимырдахьазгьы лан илаҳаит. Ҿык иҭыҵуа шә-ҿык ирҭалоит ҳәа, Назира лыдәқьан ахь лассы-лассы инеиуаз, ашкол илыцҭаз лҟны уи амаӡа ламхаҳәазаап. Уи зыгәра лгоз аӡәы илалҳәеит, изалҳәаз – аҽаӡәы. Убас-убас издыруаз рацәаҩхеит. Ари заҳахьаз Бадалараа ргәыла ԥҳәыс Пашьа даалыдтәалан ҽамыршьагала длызҵааит:
– Пашьа, ҳқыҭаҿы иаарылҟьоз аҷкәын быӡӷаб дизҳәоуп, ачара лзуны данбабышьҭуеи? – ҳәа.
– Џьбеит, уҳәан-сҳәанла акы слымҳа иҭасхьеит, аха усҵәҟьа акгьы сыздырам, акрыбдыруазар исабымҳәои, – агәылаԥҳәыс дналҿаԥшит Пашьа.
– Мшәан, шәызҭаху зегьы ҳаигәырӷьоит, анапеимдахьа еимырдахьеит, рҳәеит, сеигәырӷьаны ауп изысҳәо, – агәра ллыргеит агәыла ԥҳәыс.
Иаахтны уи аӡбахә лазҳәақәоз ҟалақәеит.
Аибашьра еилгеижьҭеи жәохә шықәса ирықәын. Уеизгьы ақыҭа шӷарыц иӷарын. Ааԥын алаҵара аамҭақәа рзы анхацәа агәамҵрақәа рызцәырҵуан. Араион аҟны хыцҩыцк рыда ацәаӷәага трактор ыҟамызт. Ацәуӷәқәеи акәатанқәеи аибашьра ҟалаанӡагьы раамҭа цахьан, иаанханы иҟазгьы аибашьраан рҵыхәтәа ҳаӷацәа иԥырҵәахьан. Трактор ҭацәык анаароуазгьы, изланыҟәашаз асалиарка рымԥыхьашәомызт, ирымԥыхьашәаӡаргьы аахәага азыҳәан иманшәалахомызт. Аҳәынҭқарра макьанагьы ибеиамхацызт. Ааглыхратә наплакқәа аусура ирзаламыргацызт аусуга ӷырӷынқәа ахьажәхьаз, мамзаргьы аӷацәа
рнапаҟны иахьыԥхасҭахахьаз, иахьеимҵәаз иахҟьаны. Аҿыцқәа раагаразы ахарџь ӷәӷәа аҭахын, уи иара иалымшацызт. Ааглыхраҿы аусура напаркхаӡаргьы, аалыҵқәа рыҭира алыршара уадаҩхон. Избанзар, ҳәаала иаҳзааигәаӡоу Урыстәылеи егьырҭ аҳәынҭқаррақәеи иҭрыжьуа, зхаҭабзиара ҳараку аалыҵқәа Аԥсныҟагьы иаауа иалагахьан азы ахархәаҩцәа урҭ ракәын изышьҭаз, аҭыԥантәиқәа раҵкыс иахьеиӷьыз азы.
Аибашьра ҟалаанӡа аҭыԥантәи аалыҵқәагьы ажәлар рҟны ахархәара рыман еиӷьыз ахьырымбоз азы. Ахашәала рырҭон ачаиаарыхреи аҭаҭынаарыхреи. Избанзар, Аԥсны анҭыҵҟа урҭ рыхә ҳаракын: аҳәынҭқаррагьы ауаагьы рзы иԥсеиҩгаган. Урҭ зегьы ҿиара анырмоу, акурорт иаанашьҭуа ахашәалахәы ауааԥсыра рыбзазара аиӷьтәразы иазхомызт.
Ақалақьуаа рыбзазара еиҳа еиӷьхо иалагеит ақыҭауаа раасҭа. Ақалақьқәа рҟны ахәаахәҭра еиҳа иҿиеит: Урыстәылантәи акы аргон, арыстәи Урыстәылаҟа аҽакы ргон. Аҟәеи Ԥсоуи иааихмырсыӷьӡакәаны атранспорт аус ауан, Ԥсоуҟа зхы зырхоз ауааԥсырагьы рхыԥхьаӡара иаԥымлозар иагхаӡомызт, еиҳаракгьы аҳәса. Аҳәса ақыҭауаа еиҳа мариала амандарина, араса убас егьырҭ ашәырхкқәа рымхәҳаны, ирыманы амҩа иқәын.
Абри анаҳҳәо иаҳгәаламшәарц залшаӡом ҩажәа-ҩажәихәба шықәса уажәаԥхьа аԥсуа ишәыр ақалақь ашҟа иганы аҭира шыԥхаишьоз. Уи ԥхашьароуп ҳәа иԥхьаӡан, ирфоз иахашәалоз ашәыр алыӷәрақәа ирықәыԥсаны ирҵәахуан, аӡын иуаркалеиуа, агьама бзиаӡа рыманы, шәыр фатәы бзиас асас иааизцәырыргон, дара рхаҭақәагьы алачон. Уажәы, ашәыр шааҟалалак ирыманы ақалақь ахь амҩа инықәлон, рымхқәа рылаҵагагьы рышәҵатәқәакгьы аҭнырхуан.
Ишнеиуаз, ачаиаарыхра аус еиҵыхымзар ада ԥсыхәа ыҟам ҳәа Ӡышқыҭаа рҿаԥхьа иаақәгылеит.
– Шьабаҭ, уааира сахыццакуа стәан абыржәы аказы ҳаицәажәарц азы, – дҩеихаҵгылеит Ахра, Шьабаҭ ақыҭа ахадараҟны дшааизҵәҟьа.
– Сагхама, ианаамҭаз сааз џьысымшьаз! – даахәмарит Шьабаҭ.
– Ианаамҭазҵәҟьа уааит, аха сара заа смаар амуит, иуасҳәарц сгәы иҵхоз аус ашьыжь сыҵнарҟьеит, – иҳәеит Ахра ианааибартәақәа.
– Изакәу умҳәои? – иҩыза дааизҿлымҳахеит.
– Иацы уара арахь уааиртә аҭагылазаашьа шумоуз саҳаит, саб исеиҳәеит. Уи излеиҳәаз ала, уара уеилахара далахәхазаап. Машәыршәа акәзаргьы уи дақәшәеит.
– Ааи, аџьабаагьы ҳадибалеит, аԥхӡы нкаҭәо. Убыргуп, уаатәа, ҳәа иасҳәозгьы амалахазгьы ихаимҵеит.
– Уи егьаурым, аус злаз иқәыланы иргаз шәусуга рцынхәра ааигеит Ҭамел, ус ами.
– Ааи.
– Ега аамҭа шәадхаларгьы, уажәшьҭа шәфабрика хиахоит.
– Аа, убриаҿы ҳааины ҳаагылт.
– Ҳәараҭахума, ус ауп, аха иабаҟоу?
– Саргьы ари азҵаара сышьҭыхны самоуп. Аусугақәа шысзаауаз Ҭамел ианысзааицҳа аахысгьы.
– Нас, иуӡбеи?
– Аус напарктәуп ҳқыҭауаа ршәыр аингаларазы.
– Убри азын Ҭамел иҟаиҵаз аартны иуасҳәап.
– Ыы?
– Ишудыруа аиԥш, Ҭамел Москва баша дықәтәам, акыр ирҳауеит. Арҭ ашықәсқәа рыла исықәланы исцәыргаз рцынхәрас ашәыреингалара иаҭаху зегьы аахәаны иааргеит.
– Аҟәыш дагьууанда, дагьуаӷанда. Ахшыҩ ҟаиҵеит Ҭамел, – иҳәеит Ахра.
– Ари аус, Шьабаҭ, иаарласны напы ашәыркыроуп, – нациҵеит нас, аӡышара уакаанӡа аҵеџь умжыр, аӡаҟны унаӡаанӡа уҿажәкыр ҟалоит, рҳәоит, убыс шәмыхьырц азы, – иус Ахра игәцаракны дахьалацәажәоз азы џьшьара шииҭоз иныԥшуан Шьабаҭ.
Ҭамел ахарџьԥарџьқәа дрыдгылан, аха урҭ зегьы еиҿызкаауаз, еиқәзыршәоз Шьабаҭ иакәын азы, афабрика аиҳабы ҳәа дшьан. Ҽакала уахәаԥшуазар, ҭаацәалатәи еилахәыран – Ҭамел иҭаацәеи иашьа Сасрыҟәа иҭаацәеи ирзеилан. Ҭамел иус ахь – Москваҟа дцеит, Шьабаҭ ԥыхьа амыругақәа шьақәзыргылаз аусура иалаиргеит.
Шьабаҭ афабрикагьы ашәыреингаларагьы рбаланс аҟны афинансқәа аусурақәеи, реихшьалақәеи, реилыргарақәеи рҟны ацхырааҩ димазарц иҭаххеит. Иусурақәа иҭаацәаратәны излаҟаз ала, аҳасабеилыргареи аекономика уси, иакны дрыхәаԥшит, тәымуаҩык дигарцгьы иҭахымхеит, Шьарифа илылшартә дшыҟоу. Аха аԥсуа ҵасқәа данрыхәаԥш, хатә ԥҳәысыс дигаанӡа уахь усура днеиԥхьар ирхырҳәаарыз издырамызт. Ауаҩыцәгьа абзиагьы ацәгьа алихуеит, ауаабзиақәа ахьыҟоу ацәгьагьы дҟамлар ҟалаӡом, аҩсҭаа дихирччар ҟалоит, Шьарифеи иареи ирыбжьырго здырхуада. Абас ала ихәыцра дааннакылеит.
Шьарифа аҵара анылҵозгьы уи ашьҭахьгьы такәаамҭа лаб ибанкаҟны аус злалухьаз ала, насгьы ақыҭа ахадараҿтәи лзанааҭ ала лусураҿы лус даара дақәшәо дызлаҟалахьаз ала, уахьгьы афабрикаҿгьы еидылбалартә адырра лыман, аԥышәагьы лоухьан. Уеизгьы, иареи лареи рыԥсҭазаарақәа еиларҵаанӡа инеидгыланы џьарак русеицура ларгьы дақәшаҳаҭмызт.
Шьабаҭи Ахреи ирыӡбеит хәылԥазык Ахрарааҟны Назира лыла Шьарифа днаԥхьаны реибагара аҿҳәара иалацәажәарц, уи азы шакәу Шьарифа заа иламҳәаӡакәаны. Уи илмаҳарц азы Назирагьы иларымҳәаӡеит ргәы иҭаҵәҟьаз, ус иааидтәаларц рыӡбеит ҳәа ада. Шьарифа иззеидибагалоз лаҳаргьы акгьы амаӡамызт, аха Назира лҟны илҳәахьан ари аԥхынра иалагӡаны рус аҿҳәара аԥҵәара игәы иҭоуп ҳәа шлаҳахьаз, насгьы илалҳәеит лашьа Леон ԥҳәыс дааигаанӡа хаҵацара дшақәшаҳаҭмыз. Иацәшәеит дара ирыӡбыз еиԥҟьахар ҳәа.
Абри аамҭазы Аиааира жәохә шықәса ахыҵратәи ашықәс акәын азы аԥхынра ииасаанӡагьы ари амш аҽазыҟаҵара ӷәӷәа цон аҳҭнықалақь Аҟәа. Ақыҭауаагьы убри иазыԥшын, гәырӷьарак аҳасабала.
Шьарифа Назирарааҟны данааи, амра ҭамшәаӡацызт. Аԥхын аҵыхәтәантәи амшқәа аԥхьаӡон. Аҽны шоуран. Ахәылԥазрахь инеиуа ианалага, исирыз ԥшашәшәы ԥсыршьагак аҿаанахеит. Шьарифа акофҭа шкәакәеи аиԥка хәаԥшшәылеи лшәылҵеит. Урҭ аусурахь илышәҵаны дымнеиӡацызт азы, илшәны аӡәгьы димбаӡацызт. Ианылшәылҵоз длакҩакуа, ашәҵара лзымгәаӷьуа дыҟан, нас илгәаӷьит. Иҟалаз уи ауп, ааигәоуп лашьа Леон Москвантәи ианылзааиҭиз. Изылзааихәаз Аиааира амш жәохә шықәса ахыҵра аҳаҭыр азы ауп. «Убри аҽны азы!» анын иацҵаны илзааиҭиз асалам қьаад. Лашьа илзааицҳаз дахыԥарц лҭахыҵәҟьамызт. Аха лыԥсы зыхәлаҵаны дзызхәыцуаз Шьабаҭи лареи реиқәшәараан илшәылымҵар лгәы иамуит. «Сара мыжда, – лҳәеит гәаныла, ианылшәылҵа ашьҭахь, – хәыҷҵас схәыцит, ахәыҷқәа реиԥш сымаҭәа ҿыцқәа сышреигәырӷьоз сныԥшит. Ачҳара зегьы ираԥызго иааироуп, рымҳәеи: «Сара сычҳара маҷцәахама?» Уеизгьы илҭаххеит урҭ лышәны Шьабаҭ иԥылара.
Илызгәамҭаӡакәаны дыццакуан амҩа дахьықәыз, изакәу лзеилымкаауа гәазыҳәарак лцәа ианыруан. Уи лара изқәылҵаз игәазырҳагаз аԥсабара аԥшӡара акәын: лылаԥш иааҵашәоз шәаԥыџьаԥыз, даҽа ҵиаа хыкқәак ракәыз, ииаҵәа-еилыџьџьаауан, адәышәҭқәа какаҷԥсараха
лыбла ихгылан, абнаҵлашәҭқәа зшеикра зхыҵхьаз амра ирықәнаԥсоз ашәахәақәеи аԥшашәшәы иахьарқашәқашәози уамашәа ахәылԥаз дырԥшӡон. Шьарифа лгәы ззыҳәоз амҩа дахьықәыз абарҭ аблахкыгақәа илбоз зегьы дрылҵны дахьнеиша анеира акәын.
Ашҭа данааҭалаҵәҟьа илзыԥшыз рыхҩыкгьы налԥылеит. Назира уажәы аҽакала длыхәаԥшуан, Шьарифа иларҳәараны иҟаз лара еилылкаахьан азы. Уи уажәы иааиз длыхәаԥшуан, илымбацкәаны илшәыз амаҭәа ҿыцқәа аҭацамаҭәа ҿыцқәа иранашьаны. Ицәырымҵӡеит Ахра иани иаби, акала ирԥырхагахар ҳәа ишәаны.
Шьабаҭгьы аблуз шкәакәеи аиқәа еиқәаҵәеи рыла деилаҳәан. Урҭгьы уажәада ишәны Шьарифа илымбаӡацызт. Ирмаӡашәа дрыхәаԥшны лара илышәқәазгьы днарыхәаԥшлон, ҳаиԥшны ҳаилаҳәоуп ҳәа лгәы иҭҳәаауа. Ашҭаҿы аҵла амҵа иаатәеит зназы. Ахреи Назиреи дара рымала иааизныжьны аҩныҟа инеиит, аха рацәак рыҽнмырхакәаны џьара рцага рымаҭәақәа рышәҵаны иааит. Урҭ уахь ианыҟаз ауп Шьабаҭи Шьарифеи ҳәыҵәыҳәыҵәуа, ирҳәо иақәымшәо ианааидхала. Аччаԥшь рҽықәын рҩыџьагьы, «Агәаҵа иҭыҵуа аччаԥшь, гәырԥсаҳәагоуп» ҳәа, рыгәқәагьы ҭыччаауан, агәахәарагьы аадырԥшуан.
– Аԥхын шәҭыкакаҷуеит уажәы ишыҟоу аиԥш, – длыхәамԥшцәакәаны даацәажәеит Шьабаҭ, – аԥхын иаԥыбгошәа быҟоуп иахьа!
– Иахьа мацароу? – лҳәеит уажәы, ииҳәаз алаф ахь ииалгарц лҭахны.
– Мап, мап! Иахьа мацара сҳәама, мшәан… – иҵегьы ациҵар иҭахын, аха Ахреи Назиреи ааит.
– Аҩныҟа ҳхалап, адәыхт ҳзықәтәарызеи? – дааҭгылеит Назира.
Ахрагьы уи иналыциҳәеит. Ԥыхьа зны иахьтәаз ауада ианыҩнала, аҟәардәқәа зваӷӷа агәҭа игылаз астол, иааҩцацәамкәан акәзаргьы, ихиан: ашоколад, акофе, ашампанҩы ықәгылан.
– Ҳаи, Назирахеит, каҳуак ҳжәуан, уаҳа акгьы заҳҭахыз, быдәқьан иҵганы изаабгазеи? – лҳәеит, ианааҩналаҵәҟьа Шьарифа, Назира иҟалҵаз ԥсышәак ахҳәаатәуп ҳәа иԥхьаӡаны.
– Ас зхыбҳәаауа иҟоузеи, аха санхәа абысҭоура даҿуп, уигьы ааҳхьылыгӡап, – ҳаатәақәапишь, – лҳәан Назира, Шьабаҭи лареи рҟәардәқәа ганк аҟны иналыргылан, имахәар аанкыланы иҭыԥ наилырбан, ларгьы иааигәа днатәеит. Егьи аган аҟны Ахреи Шьарифеи неибартәеит, Анцәа, улԥха ҳаҭ, ҳәа ҵәыцак-ҵәыцак ашампанҩы ааныркылан, ашоколад надкыланы акаҳуа инахәеит. Аҩбатәи аҵәца Ахра иаашьҭихит.
– Сара, – иҳәеит Ахра, – амцхә алалара сҽалазгалом, избанзар абра итәоу ҳара аԥшьҩык еицәааӡо ҳәа акгьы ҳамаӡам. Цқьа ҳаззымдыруа аӡәы ҳаидтәалара даҭаххап ҳәа дҳалаҳархәызҭгьы, ара ҳзеиқәшәаз ахы-аҵыхәа зегьы ҳҳәарын, аха ишаҭахым зегьы иаадыруеит. Сызлацәажәарц исҭаху Шьабаҭи Шьарифеи шәус ауп.
Абраҟа иҽааникылан Ахра, зегьы аӡәаӡәала иҭиҵаарц иҭаххазшәа, инеимда-ааимдо рыхҩыкгьы лаԥшыла днархысит. Шьарифа лоуп уажәы иҟоу-иану ҳәа акгьы ззеилымкаакәаны Ахра инаихәаԥшыз. «Шьабаҭи сареи ҳус ҟаҵаӡами, мшәан, сашьа иԥҳәысаагара ҳазԥшӡами, мшәан? Мамзаргьы ҳус хыбгалама?» – лгәы дацәажәо далагеит, цәалашәаракгьы аалнырит. Аха Шьарифа абас ацәаныррак анлоуаз хықәкыла абзиара, ма ацәгьара иртәӡамызт – зны абзиа лаҳауан, зных – илгәамԥхоз.
Лыгәҭахәыцрақәа зегьы лхаҿы иаанихызшәа Ахра: – Абыржәеиԥш абзиарақәа ҳҳәо Анцәа ҳҟаиҵалааит, – иҳәан, ҭынч-ҭынч иажәа инациҵеит: – Зегьы иаадыруеит, Шьарифа, бара башьазаҵә инасыԥ ббаанӡа хаҵацара
бшақәшаҳаҭым, аха шәҭагылазаашьа жәбоит Шьабаҭгьы баргьы, шәнеихәаԥшуеижьҭеи акырҵуеит. Уи зысҳәо ахаҵацареи аԥҳәысаагареи аамҭак-аамҭак рымоуп: аӡӷаб ианаамҭоу хаҵа дцароуп, аҷкәын ианиаамҭоу ԥҳәыс дааигароуп. Изеицәааӡарызеи, уи аамҭақәа шәырхыԥеит ҳәа ирыԥхьаӡо иалагеит анаԥшцәагьы. Абар, Назиреи сареи. Шәаргьы ҳаргьы еиқәлацәоу ҳауп. Ҳара хҩык ахәыҷқәа ҳрануп, ҳрабуп. Ҳашҿоу ҳхәыҷқәа ҳахьӡап ҳәа агәыӷра ҳамоуп. Ҳара иаҳҭахуп шәыԥсҭазаарақәа реилаҵара ласхарц, – Ахра уажәы дызхәаԥшуаз Шьарифа лакәын – дазааиуама, дазымааиуама.
Шьарифа такәы даахәыцит, аха нас дшақәшаҳаҭхаз ала лхы аалырҵысит.
– Шьабаҭи, сареи, Назиреи, – инациҵеит Ахра, Шьарифа лҿаԥшылара иажәа анагӡара азин шинаҭаз удырратәы даалахҿыххан, – инықәаҳҵеит, иаақәаҳхит, аха амни амш ауха иаҳзахымгеит шәынасыԥқәа реилаҵара аҿҳәара.
Абри ашьҭахь Шьарифа лнапқәа рыла лхаҿы лҵәахуа далагеит, аха маӡа-маӡа дцәыҵаччон, лхаҿы лашон, лыблақәа ҭыџьџьаауан.
– Аиааира жәохә шықәса ахыҵра амшныҳәа аҽнынӡа ибжьоу ҩымз роуп, шәеибагара аҿҳәара Аиааира амш ауха акәзааит, ачара – нас!
Ахра абас иажәа данаалга, Назиреи Ахреи роуп знапеинҟьабжьы гоз, Шьарифеи Шьабаҭи рнапеинҟьабжьқәа рышьҭыбжь гаӡомызт, аха рҩыџьагьы рыгәқәа рҟынтәи ираҳауан. Назира раҵәцақәа ашампанҩы рҭалҭәеит. Зегьы астол иахыҵны иааидгыларц рыдылҵеит раҵәцақәа шырку. Лыдҵа нарыгӡеит.
– Горка! Горка! – лыбжьы анааҭлырга, рыԥшьҩыкгьы раҵәцақәа аҷахсахҳәа иааиныҟьҟьеит. Шьабаҭи Шьарифеи рылаԥшқәа еилаҵәа-еилаҵәо, рхаҿқәа хәыҷ-хәыҷы еизааигәахон, аха… Убри аамҭазы саанла абысҭақәа ашәеилаҵақәа ргәылжжы, лмаҭа хәыҷқәа лцрыԥсса дааҩналеит Ахра иан… Аԥсуара иара атәы ҟанаҵеит. «Горка» аус азымуӡакәаны иаанхеит.
– «Даҽазны! Даҽазны!» – еиқәҿырҭуан Шьабаҭи Шьарифеи рыгәқәа.
Абри адырҩаҽны Шьабаҭ араион ахадарахь иԥхьеит. Дахьнеиз, ақалақьи араион ақыҭақәа зегьи рҟынтәи иҿиоз ахазхатә еилахәырақәа реиҳабацәа уа иҟан. Реилацәажәараҟны араион аҿтәи ахазхатәрақәа реиҳабацәа ааидкыланы русурақәа реиҿкаарақәа реиҳабыс далырхит Шьабаҭ.
Аиааира аҽнынӡагьы Шьабаҭ Аҟәаҟа иԥхьаны дыргеит, иагьиарҳәеит Аиааира жәохә шықәса ахыҵра иазкны аҽны ажәа иҳәарц. Шьабаҭи, Ахреи, Шьарифеи, Назиреи еицәажәахьан Аиааира амш аҽны Аҟәаҟа еиццаны агәырӷьара рҽаладырхәырц. Уи аԥхьаӡа ирабжьазгаз Шьабаҭ иакәын.
– Шьарифа, – иҳәеит Шьабаҭ ари амш ааигәахо ианалага, – аҽны Аҟәа ҳаалеиҩеип Ахрарааи ҳареи ҳаицны. Амала, заа ҳхынҳәып. Аухазын Ахра имашьына абылтәы азҳархиап. Ҳара ҳҵасқәа рыла, быҩны бдәылымҵыкәаны Аҟәа ҳшыҟоу Шәачаҟа ҳцар, бҭаацәа ргәы намӡар ҟалоит. Ҳқыҭаҟынтәи Ахра имашьынала ауха Шәачаҟа ҳаигоит.
Шьарифа дақәшаҳаҭхеит. Шьабаҭ иԥхьаны Аиааира амш азы адҵа анирҭа, Шәачаҟа дцаны, ианнеилак азын рҭыԥ рхианы дааит, уаҟа аус зуаз, ицеибашьуаз иҩыза аԥсыуа ҷкәынак дицырхырааны. Абас аусқәа шеиқәиршәаз Шьарифа ианлеиҳәоз иџьыба иааҭигеит амобилтә телқәа ҩба еиԥшны.
– Абарҭ рыла ацәажәаратә еимадара аатит Аҟәа, – иҳәеит иара, агәаҳәара шинаҭоз ихаҿы ианыԥшуа, – аӡбахә ансаҳа, бара бзынгьы сара сзынгьы акака аасҳәеит.
Руак Шьарифа иналиркит.
– Иҭабуп! – дааигәырӷьаны иаалыдылкылеит Шьарифа.
Ақыҭаҟны уҳәан-сҳәанла ирдыруан Шьабаҭи Шьарифеи еиқәгәыӷуа иԥшуп ҳәа, аха аҿҳәара рыздырӡомызт. Аныҳәаха Аҟәаҟа еиццеит рҳәон, аныҳәа аҽны ашьыжь Ахра имашьынала ишцаз, ахәылԥазгьы ишааз збазгьы.
Аухаҵәҟьа ақыҭа иаарылаҩит Шьабаҭ ԥҳәыс дшигаз, Пашьа лыӡӷаб дышлыцәцаз. Ҳәараҭахума, Пашьа лгәы ҭынчӡамызт, еиҳаракгьы лыԥшәма Бадала иахиҳәаарыз лыздырамызт, уи иакәын еибагоз рус аӡбахәк змаҳацыз.
– Бгәы рҭынч, Пашьа, быӡӷаб хара дымцеит, быҷкәын Леонгьы иашьаҵас иааивагыло диоуит, амаҳә дбыдаҳныҳәалоит, – ҳәа агәыла-азла анаалыдгылалак, нанраа, исҳәагәышьозеи, ҳқыҭан аҵеи бзиа ҳәа изышьҭоу Шьабаҭ Лашарба маҳәыс дансоу, лҳәон, ҽхәарашәагьы днацԥыҳәаны.
Адырҩаҽны ауп Бадала ианиаҳа. Имашьына ала дышзахәоз дааит. Алеи аҳәеи нкыдиҟьошәа дналагеит, аха ирласны иҽникылеит, дахьааз дцарцгьы имашьынахь иҿынеихеит.
– Уара, скажьны зегьы шәысԥырҵит, сымала ара сахәома, амни иаҳзааугарц иурхиахьаз аԥҳәыс ирласны дысзааугароуп, – наихьылыгӡеит Пашьа.
Бадала ақәҿымҭӡакәаны амашьына дынҭалеит, аха ианындәықәла, даахьаҳәын, ибҳәаз ҟалоит аанарго ихы налызирҵысит.
Шьабаҭи Шьарифеи Шәачантәи ианыхынҳә нахыс шьыжьымҭанла еицны ақыҭа ахадараҟны иааиуан. Иара, Ахреи иареи ақыҭа аусқәа инарылацәажәаны, егьырҭ иусқәа рахь дцон, лара лусурҭа уаҟа акәын. Аха нас афабрикахьгьы ҳасабеилыргаҩыс аусура далагеит – аҩыџьарагьы еидылбалон. Уаҟа усутә ӷәӷәакгьы лымаӡамызт, изауадхаз афабрика еиқәыршәаны игылан, ашәырқәыр еидызкылоз рмусҭақәа гәалҭон, шәҟәыла ишьҭылхуан, Ҭамел иааиҭиуаз аԥарала ауалафахәы рылҭон.
Иаалырҟьаны иаанкылахеит ашәыр аингалара – аус рыдулара – Ҭамел ажәа ааицҳаит иаалагала шмаҷхаз, аусуцәа ауалафахәы рыҭара уаҳа ишилымшоз ала.
– Иҟалаз ҳәа ииҳәои, аусура даҟәырхыма? – дҵааит Шьарифа, асеиԥш анлаҳа.
– Иаанаго саргьы исзеилымкааӡеит, – иҳәеит Шьабаҭ, – аусура даҟәырымхӡеит, адунеижәларбжьаратәи аекономикатә кризис ҟалеит, заалыҵ маҷыз анаплакқәа акыр аусурақәа ирҟәырхит, егьырҭгьы раалыҵ еиҵахеит ҳәа ауп ииҳәо. Бара економистк иаҳасаб ала, ара иаанаго еиҳа ибдыруазар ҟалоит, изакәи иара?
Шьарифа даахәыцит.
– Аекономисттә ҵара сахьҭаз аекономикатә кризис аӡбахәалагьы иаҳзаԥхьон. Иҭыжьу аалыҵқәа ҭимхо ианеиқәылалак, иҟало ауп зыӡбахә ҳәоу, уи иамҽханакызаап ҳдунеи, – илцәымыӷханы даацәажәеит Шьарифа.
Ақыҭа ахадара аҽыкәабарҭа аргыларазы аԥаратә цхыраара зҟынтәи ироурц изықәгәыӷуазгьы, ираҳаз мап днаркит. Арҭ иҟалаз аихьымӡарақәа ақыҭақәа рҿиара ишаныԥшызгьы, Ӡышқыҭаа ирылшоз ала ишыхандеиц ихандеиуан. Ауаа адгьыл иқәаарыхуан, иҟалаз акризисгьы шаамҭалатәыз ала агәра ргон. Шьабаҭи Шьарифеи рчарагьы руит. Хьаас ирымаз аԥсуаа рыдгьыл аҟны рхыԥхьаӡара азырҳара акәын. Ари аус, зегьреиҳа иуадаҩу усуп ҳәа ирыԥхьаӡон. Аҵааршә илагылоу ашәҭҵла узымышәҭызеи ҳәа узазгәаараҳа, аҷкәынцәа аҳәса заарымгозеи ҳәа узрықәыӡбомызт аамҭа хьанҭазы. Аха уажәшьҭа гәыӷрак рызҵысуа иалагахьан, аҳәсаагарақәа рҽышьҭырхит, ахәыҷқәа рирагьы иалагеит.
Актив реизарак аҟны азҵаара ықәгылеит, Ҭырқәтәылантәи ҳџьынџьуаа аӡәырҩы Аҟәа иаахьеит, ҳџьынџьуаа
рыԥсадгьыл ахь иаауа иалагеит, ҳара ҳазларыцхраарызеи ҳәа.
– Ҳара ҳактив ҳаизараҟны ҳазлацәажәаша ыҟоуп, – Ахра иааирӡырҩит.
– Иарбану, уххь аагеит! – иааиларыԥсеит аӡәырҩы.
– Ҳқыҭаҿы аӡәгьы ихы иаимырхәо адгьыл кәазақәа маҷӡам. Шьабаҭи сареи ажәалагала шәыдаагаларц ӡбаны ҳаҟоуп. Ҳџьынџьуаа ирзалаҳхып иаҳцәымыцхәу убарҭ адгьылқәа, – иахырҳәаарызеи ҳәагьы дааӡырҩит Ахра.
– Дад Ахра, Шьабаҭи уареи ус шәыӡбазар, сгәы иҭышәҳәааит ҳәа исыԥхьаӡоит. – Дҩагылеит Хабыгә. – Жәахазны урҭ адгьылқәа рышҟа сҽы сашьҭаны сныднагалан, урҭ адгьылқәа среилаҳаит, схазы акәымкәаны Ҭырқәтәыла иҟоу ҳџьынџьуаа рзын, дара рахьынтә арахь рыԥсадгьыл ахь зхы хоу маҷҩым ҳәа смаҳахьази.
– Иахышәҳәаауазеи? – даарылаԥшит Ахра, Хабыгә данынатәа.
– Ҳақәшаҳаҭуп!
– Иагьрыцхраатәуп!
– Ҳхаҭақәа урҭ адгьылқәа икеикеиуа ирыцқьаны дара рзы изаҳмырхиарызеи!
Иааиларыԥсеит.
– Ее, баба, урҭқәа зегьы Анцәа ҳархьигӡааит, амца зыцрамсыц абылрахьаа изеилкаауам, ҳзыцәшәо иаҳхаагаз аибашьра аҩыза ҳақәшәар ҳәа ауп. Заҟа мақарра Қырҭтәылантәи иааҩуа шәымбауеи, – даагәынқьит Шьаҳан дыштәаз.
– Ааи, аха ақырҭуа уажәшьҭа дышԥақәылари, ихьыз изымхошәа, – инарыциҳәеит аибашьра иалахәыз аҿар рахьтә аӡәы.
– Каҳа изхара каҳара ҟалаӡом, – уи иааицирӷызит иҩызакгьы.
– Ее, дад, есқьынгьы амҟәыба аӡы аанагаӡом, урҭ уи аахыс даара рыҽдырӷәӷәеит, Амраҭашәарахьтәи абџьархкқәа зегьы ааганы Кәыдрытәи аиҩхаа аҭажьра ишаҿу ҳмаҳахьеи, – иҳәеит Хабыгә, Шьаҳан игәала ицеиҩшо.
– Иҟалаз шәымбои, – иҳәеит дагьыҩагыланы Шьабаҭ, – Кавказаа ҳахьымӡӷ аудухым, иахьаҵахаз хьымӡӷыршьоит, ирылшаратә шаарбалак иҳақәларц рҭаххоит. Ҳара ҳзызгәаҟуа ҳаундаз, нас аҽакала ҳҽаҳахьчарын, ҳашьцәа Нхыҵаа ҳацырхырааны. «Ҳзызгәаҟуа» ҳәа сызҿу Ахьыԥшымра ауп.
– Ҳаи, уххь ҳара иаагааит, – бырггьы ҿаргьы иааиларыԥсеит. Иара инациҵеит:
– Абар, иааины иааҳадгылоит Ҳиааира жәаф шықәса ахыҵрагьы. Ҳтәыла анапхгара Ахьыԥшымра аиуразы иҵегьгьы аусутәқәа рымазаап, Урыстәылеи ҳареи ҳаимабзиара рхы иархәаны Ахьыԥшымра ҳаура азықәԥара иаҿуп. Досу ҳахьгылоу иҳалшо зегь ҟаҳҵалар, ҳажәлар ԥхьаҟа изго мҩоуп ҳазну.
– Ҳаргьы иҳаҳақәахьан, аха еилыкка ажәабжь бзиа ҳауҳәеит, Шьабаҭ, аха сзызҵаауа зегьы ишәаҳарц сҭахуп, – дҩагылеит Ҭарнаа Еқәыԥ.
– Сӡырҩуеит, Еқәыԥ!
– Ахьыԥшымра ҳәа ҳазҿу анҳаулак, амшыннырцә иҟоу ҳџьынџьуаа абрахь, рыԥсадгьыл ахь рыгьежьра еиҳа иманшәаламхари? Сара ус сгәы иаанагоит.
– Хымԥада иманшәалахоит. Аҳәынҭақарра нагӡа анҳаулак, ҳџьынџьуаагьы рыԥсадгьыл ахь адәықәлара еиҳа ирзымариахоит.
Абас ишынеицәажәа-ааицәажәоз аамҭа такәы ргеит, аха аӡәгьы имҳәаӡеит «аамҭа баша иҳарӡит» ҳәа. Избанзар, актив реилацәажәарақәа рышьҭахь ақыҭа усқәа еиҳа еиӷьхозшәа рбон, иагьеиӷьхон.
Зегьы анца ашьҭахь Шьабаҭи Ахреи ҭынч иааидтәалеит. Шьарифа Назира лыхәаахәҭырҭахь днеины дыҟан. Урҭ
ирҳәашаз рыман, аҭаацәаратә усқәагьы убраҟа ирылацәажәон.
Ахра уажәы ақыҭа усқәа зегьы ихы иааҭиршәшәан, гәахәарак иныԥшуа Шьабаҭ днеизыԥшит. Нас аԥенџьыр ахь ԥшырҭас иааҟаиҵан:
– Шьарифа ахшароуратә аамҭақәа рзы лхы дақәиҭаҳтәуеит иахьарнахыс, – иҳәеит, – ԥоу ԥҳау уззыԥшу уаргьы дузымдыруазар акәхап.
– Сыззыԥшу дсыздырам, аха исҭаху иоуп иуҳәаша.
– Иалухуада, нас, иуҭаху ҳәа?
– Ҳәараҭахума, аԥа! Ԥыхьа ҳабдуцәа аԥа данилак акәын ианхысуаз, аԥа дыҵәҩаншьапуп ҳәа дыԥхьаӡаны.
– Аԥа сиргәаҟуа сыҟам, – иҳәеит Ахра, ԥагьарак наиҿықәланы, – хҩык аԥацәа еихыԥа-еиҵыԥо сашҭа иқәуп. Сан урҭ днарыдӡыла дцеит, лнапқәа ҿырҳаҳауа рааӡара даҿуп.
Ус зхиҳәаауаз идырит Шьабаҭ, аха иҿала иирҳәарц днаизҵааит:
– Изхуҳәааи?
– Аӡӷаб дысҭахуп, Шьабаҭ сукәыхшоуп, аӡӷаб. Аӡӷаб аҩны дабжоуп.
– Назирагьы аԥсшьара ылхны дцома?
– Ааи, ааи.
– Анцәа шәызирҳааит!
– Ааи, аха, Шьабаҭ, уԥшәма аԥа дылхылҵыр, ихьӡуҵои?
Шьабаҭ даахәыцит. Ихаҭа иааџьеишьеит аԥа диоур ихьӡиҵашаз уажәраанӡа дахьазымхәыцыз. Аха иаарласны иԥшааит ахьӡ:
– Нагӡара! – иҳәеит уи дазыҳаҵҳаҵо.
Рҩыџьагьы гәырҭәыла иааибарччеит.
– Ари ахьӡ сгәалазыршәаз уасҳәап.
– Аа, аа? – дааизҿлымҳахеит.
– Дугәаламшәои? – иҳәеит Шьабаҭ, Ахра иахь. – Раԥхьаӡатәи актив ҳаилацәажәараан сасра исҭааны иҟаз, Баҭал Қыжә-иԥа, аибашьра ҟалаанӡагьы аҩны даҳҭаахьан, агазеҭ аҟны аус аниуаз, аибашьраангьы арратә корреспондентын. Уажәгьы редакциатә усзуҩуп.
– Нас, нас?
– «Ақыҭа аҿиарамҩа» ҳәа хыс иаҭаны ҳаилацәажәара агазеҭ ианиҵеит, аибашьра аамҭақәа инадыркны сыӡбахә инарҭбааны изҳәоз.
– Ааи, исгәалашәоит.
– Иананыла адырҩаҽны, уара араион ахь уцаны уҟан, дааҩналеит ҩынҩажәаҟа шықәса ихыҵып ззуҳәарыз хаҵак.
– Сара с-Лашарбоуп, – иҳәеит дҿаԥха-ҿаччо, сгәыдкыла-хыдкыла, урысшәала. Днасыртәан, ҳаицәажәо ҳҿанааҳха дыш-галтәыз иҳәеит. Сара сиит, иҳәеит, Март ԥшьба рзы. Ари, ишудыруа аиԥш, иҳәеит, Аԥсны Асовет мчра анышьақәгылаз иамшын. «Нагӡара ақәзааит Асовет мчра!» – ҳәа аҩырақәа зехьынџьара икыдын. Аԥа дышиз саб ианиарҳәа, иҳәеит, убраҵәҟьа ахьӡ сыхьӡиҵеит: «Нагӡара» ихьыӡхааит, иҳәеит. Аха ашкол санҭала, уаҟа «Нагӡара» рзымҳәеит, агырцәа Нугзар сыхьӡырҵеит, сыжәлагьы Лашарбахеит.
– Излоуҳәо ала, Шьабаҭ, Нагӡара хьӡы бзиоуп.
– Ааи, аха уара аӡӷаб улзыԥшуп, гәаныла лыхьыӡгьы урхиахьазар акәхап?
– Сгәы иаанаго уасҳәап Шьабаҭ.
– Ыы?
– Гәында уамашәа исгәаԥхоит. Ашьхыц раҳкәажә Анана-Гәында аҟынтәи иаауеит, аӡәырҩгьы ирыхьӡуп, ашәа иара анаалоит, ашьҭыбжь гәахәагоуп. Аха сгәы иаанаго даҽакуп, Шьабаҭ.
– Ыы?
– Ҩыџьа ахацәа рыхьӡи ҩыџьа аҳәса рыхьӡи еицаҳаӡбап.
Шьабаҭ даахәыцит.
– Аиаша уҳәеит, Ахра, – иҳәеит, – иԥацәахаргьы, иԥҳацәахаргьы рыхьыӡқәа хиазааит.
– Уара ак уӡбеит, сара ак сыӡбеит, аҽа хаҵахьӡыки ԥҳәысхьӡыки ҳҭахуп, уазхәыци.
– Сара аҽакы сыӡбеит, уақәшаҳаҭзар, – иҩыза дихәаԥшуан Шьабаҭ.
– Уи арбану?
– Хьыԥшым хьӡы бзиоуп, иагьҿыцхьӡуп, ҳаззыԥшу Ахьыԥшымра аҟынтәи иаауеит, ирыхьӡырҵалааит, нас, уи ахьӡ ҿыц ииуа аԥсуаа.
– Иугәамԥхари, Шьабаҭ, ҿыц ииуа аӡӷаб хәыҷы аԥсуа хьӡы Хьылқан лыхьӡаҳҵар? Ари ахьы иахылҵыз хьӡуп, – дааҭгыланы Шьабаҭ днеизыԥшит.
Нас рҩыџьагьы анапеинҟьара иалагеит.
Абри аамҭазы еибархәмаруа иааҩналеит Шьарифеи Назиреи.
– Ҳара ҳцеит, ҳагәхьаажәгозар, хәыбҽхала ирласны аҩныҟа шәгәарлала! – рҩыџьагьы еибарччо индәылибаҳәеит.
2008 шықәсазы Аиааира жәаф шықәса ахыҵра ааигәахаанӡагьы Қарҭынтәи амақарбжьқәа еиқәтәаӡомызт. Амақаррақәа рахьтә зны асаркьалбжьы аиԥш акаҩ-акаҩ ҳәа иааҩхьан «уашьҭантәи алхрақәа Аҟәа имҩаԥаагоит» ҳәа аԥсуаа ҳгәыԥжәага ажәақәа.
Аҳәаратә шәыҟәқәа аки-аки еишьҭагыланы ицон адунеитәи ахеилак дуқәа рахь, ицон Урыстәыла анапхгареи Апарламенти рахь. Аԥхынра мышқәа риасра иаҿын. Август мза ианҭалоз Шьарифа аҳақьымцәа излалабжьаргаз ала, Аҟәатәи ахшараиурҭаҿы дышьҭеиҵеит Шьабаҭ. Дук хара имгакәаны Назирагьы ашьҭалара лықәшәеит. Шьабаҭи Ахреи асабшазы еицны Аҟәаҟа ицеит, рыҳәсақәа рҭагылазаашьақәа рбаразы. Дара есҽынла уахь изцомызт, аха рыҳәсақәа Аҟәа инхоз рыуацәа рнапы ианырҵахьан, ахылаԥшрагьы рыгӡамызт.
Ахра Бадала ибанк аҟны дахьныдгылаз Бадала иеиҳәеит иԥҳәыс Пашьагьы ақыҭантәи днеины дшыҟаз, иҷкәын Леонгьы ашықәсазтәи иԥсшьара амхны дшааз. Шьабаҭи иареи шеицыз анеиликаа, иҭаххеит ахәылԥазы Шьабаҭи иареи еицны аҩныҟа инеирц.
– Ақыҭаҿгьы араагьы даадҳмыргылаӡац ҳамаҳә, арахь еибабара ҳагӡам, Леонгьы данақәшәа, ахәылԥазы ҳааидтәалап, ҳамаҳә дымшәо-дыԥхамшьо дааилартә дҟаҳҵап, уахагьы шәааҳалаԥхьа, уаҵәы мҽышоуп, – иҳәеит Бадала.
Бадала игәылаҷкәынцәакгьы ааиԥхьеит Шьабаҭи Ахреи анааи. Аҭаацәа асасцәа шнеиуаз рымдыруази, астол дырхиахьан.
– Шәааибаныҳәала сара саанӡа, сусураҟны џьоукы сзыԥшуп, – иҳәан Бадала, аҿар ааидыртәаланы дцеит.
Пашьагьы ргәы ԥылымҵәарц азы, аԥсшәақәа анралҳәа, ахәыҟаҵарҭа лҽааҩналкит. Аҿар анеизынха, рқьаф ҟаҵо ччара-хәмарраха ирысны аамҭа рхыргон, агәыла ӡӷаб амаҵ луан. Адәахьы иааилашәшәуан аиԥш, Ахра имобилтә ҭел акәлиҷылиҳәа абжьы аагеит. Иџьыба иааҭганы илымҳа аннадикыла, Шьарифа лбжьы ааҭыҩит:
– Гәырӷьаҿҳәаша суҭароуп, Ахра, Назира ԥа длоуит!
Ахра ииҳәара иҿамшәо даабалыбаҭеит. Даақәҵәи-аақәҵәиаан, имабилтә ҭел Шьабаҭ илымҳа инадикылеит.
– Иухьи, Ахра, ҿуҭӡомеи? – Шьарифа лыбжьы аагеит.
– Шьабаҭ соуп, Шьабаҭ, – ибжьы мырдуцәакәаны даацәажәеит иара.
– Назира ԥа длоуит, игәамԥхаӡеи, Ахра?
Ахра аԥенџьыр ахь днаскьаны дгылан. Шьабаҭ амобилтә ҭел илымҳа иааҟәиган, зегьы днарылаԥшит.
– Ахра ԥа диоуит! – иҳәеит, ибжьы неиҵыхшәа, дшеигәырӷьаз иныԥшуа, нас дагьааччеит.
– Узырччогьы здыруеит! – ибжьы ныҵакны даацәажәеит Ахра.
– Хҩык ухаҵарԥарцәа аӡә дрыцлеит.
– Итқәа тык рыцлеит лҳәама? – астол дахьахыҵыз дааины еиҭах днахатәеит Ахра.
Аҷкәынцәа гыланы анапеинҟьара иаҿын. Нас Шьабаҭи Ахреи инарықәрыԥсеит:
– Ак ҳцәыжәӡоит, иаабоит шәҟазшьақәа рыла, иҳашәҳәар иҟалозеи?
– Имӡакәаны ишәасҳәап иҟалаз, – дналагеит Шьабаҭ ианааибартәақәа, – Ахреи сареи ҳхы-ҳагәқәа рҟны инкыланы иҳамоуп ауаатәыҩса хьыӡқәа ԥшьба: Нагӡареи, Хьыԥшыми, Гәындеи, Хьылқани. Иара хҩык аԥацәа рнаҩс аԥҳа диоуеит ҳәа дгәыӷуан, иагьлыхьӡиҵон Хьылқан. Сара стәы иазыжәуазеи?.. – уа иҽааникылеит, иабхәында уа дахьыҟаз азы даацәыԥхашьан.
Шьабаҭ иажәа инациҵеит Ахра:
– Шьабаҭ раԥхьатәи ихшаа дыҷкәынхоит ҳәа дгәыӷуеит, иагьихьӡиҵоит Нагӡара!
– Нас, уажәшьҭа ишԥажәуеи? – иааиларыԥсеит итәаз..
– Сара схазын исыӡбаз ахьӡ Нагӡара ҿыц ииз Ахра иԥа хәыҷы ҳамҭас исҭоит, иагьихьӡысҵоит! – иҳәеит Шьабаҭ.
«Ураа!» рҳәан, игыланы рнапқәа еинырҟьеит зегьы, ииз асаби иныҳәаҿазы раҵәцақәа еинырҟьеит. Абри аамҭазы Бадала иԥҳәыси иареи ааҩналеит. Зегьы ирнырбаалеит заҵәцақәа ҭазырцәыз рхаҿы гәырӷьахәқәа, Бадалеи Пашьеи иааҭгылашәа ианаанха, Леон даарызхьаԥшит:
– Саби нанеи, – иҳәан, ҭынч-ҭынч дналаганы иҟалаз реиҳәеит.
– Унан, Ахра, аԥа дуоузар ибзиарақәа убо Анцәа дҟаиҵааит, – лҳәан Пашьа, днеины даагәыдылкылеит.
Бадала игәарԥхаӡаны дыччо Ахра дизыԥшуан:
– Ҵеила ҳ-Аԥснынра ҭәуа Анцәа иҟаиҵааит! – дааныҳәеит нас.
Иааиуаз асабшазы Шьабаҭ Аҟәаҟа дцеит, иԥшәмаԥҳәыс лҭагылазаашьа аилкааразы.
– Бааԥшыроуп ҳәа сарҳәеит аҳақьымцәа, – лҳәеит Шьарифа.
– Ԥыҭрак аҩныҟа бызгартә азин ҟарымҵаӡои аҳақьымцәа? – длызҵааит Шьабаҭ.
– Уи саргьы исҭаххеит, аха мап сцәыркит, рацәакгьы бынхарым излеилкаау ала, рҳәеит, – наиаҭалкит.
– Ибзиоуп нас, аҳақьымцәа ирҳәо ҳақәныҟәароуп, – иҳәан, аҩныҟа дааит Шьабаҭ.
Мышқәак ааҵхьан иаарылаҩит Қырҭтәыла Аладатәи Уаԥстәыла иақәлеит, уахык ала аҳҭнықалақь Цхинвал цҟьашәҟьа иргеит, ауааԥсыра рацәаҩны индырҵәеит, Урыстәылантәи аҭынчра мычқәа рзы игылаз рыҩныҵҟагьы аԥсҭбарақәа ҟарҵеит, Уаԥстәыла анықәырхлак Аԥсныҟа рҿаархоит ҳәа. Аԥсны анапхгареи Алада-Уаԥстәыла анапхгареи аиқәшаҳаҭра ҟарҵахьан Қырҭтәыла Аԥсынтәылаҟны акә Уаԥстәылаҟны акә ақәылара аныҟанаҵа, урҭ рыжәлара рзеиԥшхарц. Аиқәшаҳаҭра инақәыршәаны аԥсуа ари рзапаси жәылеит Кәыдрытәи аиҩхаа иҭатәаз ашәанцәа-қырҭцәа ҭцаны, урҭ рҟынтәи аиҩхаа ахы ақәиҭтәразы. Аурыс ар рыцхыраарала ақырҭуа қәылаҩцәа Аахыҵ-Уаԥстәылагьы иалцан, Кәыдрытәи аиҩхаагьы иҭцан.
Сентиабр 26 аҽны аԥсуаа адунеи аҟны зегьреиҳа идуӡӡоу ҳәа ирԥхьаӡаз ажәабжь ааҩит Москвантәи – Урыстәыла, Аԥсни Аахыҵ-Уаԥстәылеи ихьыԥшым хаз иҟоу ҳәынҭқаррақәазааит ҳәа Ахьыԥшымра рызханаҵеит.
Аԥсуа жәлар абри иаҩызаз агәырӷьара рымбацызт. Аԥсны ахьынӡанаӡааӡо агәырӷьаратә еигәныҩрақәа цон. Зехьынџьара аԥсуа бираҟқәа аҩада ишьҭыҵуан, агәырӷьаратә салиутқәа акраамҭа еихсыӷьуамызт. Араионқәеи ақыҭақәеи зегьы рҟынтәи ауаа ишзахәоз Аҟәаҟа ицон, аҳҭнықалақь агәырӷьара рҽаладырхәырц.
Изылшоз зегьы амҩа иахьықәлаз ирыцқәлеит Шьабаҭ, Ахра, Назира лашьа Ҭарноу, Гәаԥханашь лыҷкәын Мралоу, иаарыниаз абырг Еқәыԥ Ҭарнаагьы даашьҭыхны (Назира ииз лхәыҷы длыманы ахәшәтәырҭа дҭымҵӡацызт). Ахра имашьына урҭ иандырҭәы, ԥшрак ҟамҵаӡакәаны Аҟәаҟа ддәықәлеит. Аҟәаҟа изымцоз аҳәса, ахацәа, абыргцәа, ахәыҷқәа, адуқәа уҳәа ақыҭа ахадара ашҭаҿы еизаны шәаҳәаран, кәашаран изҿыз.
Ахра имашьынала Аҟәаҟа иаауаз Аҭынчра ашҭа ду аҟны ианааи, ари ашҭа иазкуамызт ауаа: «Нагӡара ақәзааит Ахьыԥшымра!» – ҳәа абжьқәа еихсыӷьра рықәӡамызт. Ақалақь аҟны амашьынақәа еилагьежьуан, еилахынҳәуан аԥсуа бираҟқәа рхаргыланы.
– Ҳнеип џьара, – иҳәеит Шьабаҭ, ицқәаз ааидикылан, Еқәыԥ ижәҩа инапы нықәҵаны, хәылԥазхо ианалага, – какалк ҳкып, Анцәа иҳанеишьаз Ахьыԥшымра ҳнақәныҳәап.
Зегьы ааиқәшаҳаҭхон аиԥш, Леон даарыхҭыгәлеит. Дрыдныҳәалеит, идныҳәалеит, нас иҭәыз амашьына иаргьы дадыркит.
Қьафурҭак аҟны инеит. Уи аҿаԥхьа ианаангыла, Ахра ус реиҳәеит:
– Шәара шәыҩнал, сара ахшараиурҭаҟынӡа сныдгылап, Назирараа аҩныҟа иоурышьҭуазаргьы збап (Назирараа ҳәа дызҿыз лхәыҷи лареи ракәын).
– Иоурышьҭуазар, амашьына зегьы шәакуеит, сара сызланеиуа хьаас иҟашәымҵан, уажә иаузбах Аҟәантәи Ӡышқыҭынӡа анеира, – имаҳә инеихьигӡеит Ҭарноу.
– Ҳахәаԥшып, аҳақьымцәа ирҳәо саҳап, – иҳәеит Ахра.
Ақьафурҭа аҩнуҵҟа астолқәа акгьы ҭацәымызшәа рбеит ианыҩнала, аха акәакьахьшәа иҭацәыз столк ԥшааны инахатәеит. Аҩнуҵҟа ҭынчраӡамызт, астолқәа ирыдтәалаз рыбжьқәа рдуны ицәажәон, аныҳәаҿақәа зкуаз еиҳагьы рыбжьқәа духон, игылон, итәон.
– Нагӡара ақәзааит ихьыԥшым ҳҳәынҭқарра!
– Нагӡара ақәзааит иҳауз Ахьыԥшымра!
– Нагӡара ақәзааит ҳара ҳиааира!
– Нагӡара рықәзааит ҳадгьыл чашәқәа!
– Нагӡара ақәзааит Ахьыԥшымра ҳзазхазҵаз Урыстәыла!
Ана-ара абас абжьқәа рылҟьа-рылҟьон, аҵәцақәа аҷахсахҳәа еиныҟьҟьон. Дара ԥыҭрак азԥшра рықәшәазаргьы, иҿарҵаз афатәи арыжәтәи рстол иқәлеит.
– Напы ашәыркы, Ахрагьы нас дҳахьӡап, Анцәа илԥха ҳамазааит! – иҳәеит қәрала иреиҳабыз Еқәыԥ, акрыфара дналаго.
– Ахра маҷк дынхацәазшәа збоит. – Шьабаҭ, ашәахь ԥшырҭас иҟаиҵеит.
Ахра иаара зегьреиҳа Шьабаҭ дахыццакуан. Уи еилкаан, Шьарифа арҭ аҩымштәи лҭагылазаашьа издырамызт. Ахра еиликаауеит ҳәа дыԥшын. Акрыфара ианалага, Анцәа, улыԥха ҳаҭ, ҳәа хпыҿқәак ааныркылеит. Уи ашьҭахь «Ауадҳара» ажәгас ҳәа ирымҵагылаз аҵәца гәаҩақәа ҩыла ирҭәны Еқәыԥ днеизыԥшит Шьабаҭ:
– Иаҳзаанкыл еиҳабҵас иахьатәи ҳгәырӷьара иазку аныҳәаҿа!
Ахьыԥшымра иазкыз аныҳәаҿагьы инҭыркәкәаны ижәны инықәдыргылон аамҭазы Ахра дааҩналеит.
– Агәырӷьара! Агәырӷьара! – иҳәеит иара, дшаарыхҭыгәлазҵәҟьа.
– Агәырӷьара атәы наҳкылеит, Ахра ухаҵкы, уара уоуп уажәшьҭа ҳаззыԥшу, – Шьабаҭ Ахра иаҵәца аҩы аҭаҭәара далагеит.
– Аҩбатәи агәырӷьара, аҩбатәи агәырӷьара! – Ахра иҽизеиқәкуамызт.
Ишеибакәыз иҩеибаргылеит Еқәыԥ ида, лаԥшыла Ахра дышьҭԥаауа.
– Шьарифагьы ԥа длоуит, Шьарифагьы ԥа длоуит! – Шьабаҭ иҽынеигәыдыжьланы дигәӡит.
Уажәы зегьы Шьабаҭ инаихәаԥшит, аԥа дшизыԥшыз рдыруан азы. Аҵәцақәа рырҭәра даҿын Ахра. Нас аҵәыцак ихаҭа иаашьҭихит.
– Шьабаҭ аԥа диоур ҳәа ирхианы имаз ахьӡ «Нагӡара» сара стәы ҳамҭас ихьӡиҵеит. Уажәы иаргьы аԥа диоуит Ахьыԥшымра анҳауз аҽны, иагьихьӡаҳҵап иаб ииӡбыз ахьыӡ ҿыц Хьыԥшым!
«Нагӡара рықәзааит Анцәа иҳанеишьаз Ахьыԥшымреи абри аҽны ииз ахаҵарԥыс Хьыԥшыми!» – ибжьы ақьафурҭа амҽханакит абырг Еқәыԥ Ҭарнаа. Анапеинҟьашьҭыбжь ақьафурҭа азал атәнатәит. Ҭарноу Амзыцба аркәашага ашәа анаацәырига, зегьы рнапқәа еинҟьо, икәашо иаақәлеит. Шьабаҭ дрыцқәымлеит, имуит, ахылҵ дзауз дкәашо дықәлар аԥсуа ҵасла иԥшӡам ҳәа иԥхьаӡаны. Дахьгылаз игәы ԥыруан, игәы шәаҳәон аҟармаҵыс аиԥшҵәҟьа. Гәыла дкәашон ашьабысҭа шьамхы рҵысны.
