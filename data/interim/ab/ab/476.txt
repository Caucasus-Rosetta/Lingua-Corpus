Ҷаҭанаа Хьыбла Капитон-иԥҳа. Сиит Ԥақәашь ақыҭа 1978 ш. рзы. 1994 ш. рзы салгеит  В. Ԥачлиа ихьӡ зху  Ԥақәашьтәи  абжьаратәи ашкол №1.  Уи ашықәс азы сҭалоит Аԥснытәи Аҳәынҭқарратә Университет Афилолгиатә факультет ажурналистика азаанаҭ.  Сҵара аныхсыркәша аусура салагеит Аԥсуаҭҵааратә институт аҟны , афольклор аҟәша  аҟны . 2004 ш. рзы сҵара иацысҵарц ӡбаны сҭалоит  Аҭҵаарадыррақәа Ракадемиа иатәу  асперантура.  Сазҿлымҳан  еснагь  жәлар рҿаԥыц  ҳәамҭақәа.
 Ажәлар рҟны енагь алаф аҭыԥ аман, ҳаамҭазгьы уи аҭыԥ шамац инхоит. Ԥақәашьаа рлафқәа акьыԥхь  збахьоу рацәоуп, аха изымбацкәа инханы иҟоугьы маҷым. Убас ааигәа имҩыԥызгаз сныҟәарак  аҟны, сзықәшәаз аинформаторцәа рҟынтә ианысҵаз  алаф иахьа ишәыдызгалоит.
 


Алаф
Ари ԥҳәыс данааига нас санхәа дсыргәырӷьап егьып иҳәан, акаралиоки, аџьынџьыхәеи иҭиит, апасилкала. Аха, ари авио ала имышьҭӡакәа, простои пошьҭала ишьҭит. Ари ҩажәи жәаба мшы амҩа иқәын. Ари ҩажәи жәаба мшы акаралиок ҭоуҵар ҟалома, апосилка. Ианнеи ашьҭахь, ашәҟәы лҩит. «Помидоры испортились, а свечи вовсе не горят!». – ҳәа.

Еиҭеиҳәеит Вальтер Ԥачлиа.
Ианылҵеит Хьыбла Ҷаҭанаа.
Ианҵоуп ақ. Ԥақәашь, нанҳәа мза 3, 2012ш.


Ҷкәынак ӡӷаб бара дахьнеиз, еидырцәажәот, нас аӡӷаб аҷкәын еидырцәажәот. Шьҭа итәеит, кры рфеит, кры ржәит. Ауаҭах аҿы шьҭа шәеицәажәшәара, шәыгәҭыхақәа еибышәҳә аҳәа еизынрыжьит. Апатифонқәа ыҟан усҟан, абас идырҵәиуаз апатифонқәа. 
 - Иаҳәома -?, иҳәан, апатифон аҳәома ?  - иҳәан.
 - Иаҳәоит. – лҳәеит.
 - Иасырҳәарызеи ? – лҳәан.
 - Ленин, арҳәа   - ҳәа ус иҳәеит.
  Ленин ахалҵан, Ленин аҳәеит.
 - Уаҳа ?  - лҳәан.
 -  Ленин  - ҳәа убыс иҳәеит еиҭагьы.
 - Ленин еиҭахгьы иалырҳәеит.
 - Уаҳа ? – лҳәан.
 - Ленин -  иҳәахт аҷкәынгьы.
 - Ленин дшыԥсу, уара ушыбзоу. Шәыҩныҟа уца ҳәа иалҳәеит. Лгәы аныԥҵәаӡа.


Еиҭеиҳәеит Вальтер Ԥачлиа.
Ианылҵеит Хьыбла Ҷаҭанаа.
Ианҵоуп ақ.Ԥақәашь, нанҳәа мза 3, 2012ш.


Аԥышәара.
Ҷкәынак, дара бзиак, аҵара змаз аӡә иакәын. Дахьынаҵаа-ҵаауаз, иара игәы иақәшәашаз аԥҳәызбак димбацызт.
Ҽнак зны, ӡбахәык иаҳаит. Даараӡа дыԥҳәызба бзоуп, амала ланшьҭра ала, лан лцәаҩақәа угәамԥхартә иҟоу аҟазшьақәа лыман ҳәа абас зегь ҳҳәарым на, абас иҟоуп. Лцәаҩа ҽеим ҳәа, егьа ус акәзаргьы, абри дызладырҽхәоз ала , дԥишәарц ӡбаны, лыҩныҟа мҩа дықәлеит.
Аҽан дақәтәоуп, нас, аҽан амархәац иара иаҟароу ацуп. Ари иман рашҭа дыҩҭалеит. Агәашә дынҭалан, аҽхырԥарҭаҿы дзықәтәаз иҽы наҿеиҳәеит, аҽҵысгьы уахь ишацыз.  – Мшыбзиа !... - Абригь абригь дахьынхо абра аума ? – ҳәа. Иҟамчы еиҩырҿа ашҭа дынҭалеит.
Даннеи.  - Ааи , ҳа ҳауп!..»  - рҳәан, инеидтәалан аицәажәара иалагеит. Ажәак ала, абри еиликаарц ииҭахыз, зегь раԥхьа абри лан лҟазшьа аганахь ала илзырҳәахьаз, ара аҭыԥҳа хьаԥшра лымоу илымаму еиликаарц аза ицәажәарақәа ахы ирхеит уахь. Даара дигәаԥхеит лцәажәашьақәа егьи, лтәашьа-лгылашьа, лыԥшра-лсахьа, зегь рыла дигәаԥхеит, амала ласы-лассы дахьтәаз дгылан иҽы азыԥшра далагеит,  иара иааиз.  – Иҟои, џьарак узымтәои?» - «Узырццакәазеи?» ,  -  «Узхәаԥшуеи?»  -, ҳәа диазҵааит.  - «Абри сара нахьхьи, ашҭаҿы сзықәтәаны сааиз сҽы, убри хылԥшрак аҭахыуп, сахәаԥшуеит».  – «Уара узахылаԥшуеи, иҟалеи?»  - лҳәан.  – «Сшәоит, абни аҵла иқәлар ҳәа,  сацәшәоит, аҽҵыс.» -  ҳәа   ус,  иҳәеит!  
-  «Избан?»  - лҳәеит, лара.  - «Ааи, уи ан аҵла ақәлара адыруан.»  «Оо, ус акәзар, уи иадыруаздгьы, аԥагьы уахь ихамлар  ауӡом, уи баша хьчашьа амаӡам, уара ухы умыргәаҟын»,  - ҳәа иалҳәеит.
 «Ус анакәха, да, нас саргьи, ҳаицәажәеит егьиит, сыԥсы сшьеит, аҽакит… Бымшаа бзиахааит, аԥҳәызба!»  - иҳәан, лашҭа дынҭыҵит.


Еиҭеиҳәеит Ардашьыл Лагәлаа.
Ианылҵеит Хьыбла Ҷаҭанаа.
Ианҵоуп ақ. Ԥақәашь, нанҳәа мза 3, 2012ш. 



Ардәына ашәа.

Леуантиа , Леуантиа…
Ихы ихшара.
ҷоу маҭәала еилаҳәоуп,
ҷыррыш, ҷыррыш, ҵыррыт.
Аҳ иԥа Ҟьаламаҭ,
Ақәыч иԥа Ҳазамаҭ.
Ашәыҟа маҳәра дахьцаз,
Ианхәыԥҳацәа драмхашьит.
Уардуалтә сакасала
Барфынтә ҷапырхәала
Дахьааргоз жәбазар ! 
Џьым! Џьым!  



Еиҭеиҳәеит Феликс Ҷыҷыкәы-иԥа Џьынџьиа.
Ианылҵеит Хьыбла Ҷаҭанаа.
Ианҵоуп ақ. Ԥақәашь, нанҳәа мза 3, 2012ш.



Хаҵа имцоз илызкны.
А 80 - ашықәсқәа раан  ахаҵа еимаа «саламандра» ҳәа изышьҭаз модан. Ҭыԥҳак, хаҵа цара зцәыцәгьаз дыҟан. Дызҭахыз,  ҷкәына бзиак уаҳа назҭахымыз дылзааргеит, еибадырбарц.  Деилаҳәан ицәгьамкәан,  амала ишьаҵатәы улахь иааиуамызт.  Дыҷкәына бзиан. Ианеиқәшәа ашьҭахь, ари мап лкит. «Бара ари ҳҳәан ибуам, ани ҳҳәан ибуам, аҷкәын бзиаҵәҟьа дыбзаргеит, изакәызеи бызҿу ?! – рҳәан, лҭынхацәа лзыҵҟьеит.
«Ида шәхамшәалааит, уажәы еигәыдырҵоу, саламандраҵәҟьагь ишьам!», -  лҳәан,  мап лкит.

                                                                   Еиҭеиҳәеит Капитон Ҷаҭанаа.
Ианылҵеит Хьыбла Ҷаҭанаа.
Ианҵоуп ақ. Ԥақәашь, кәыркәа мза 31, 2012ш.




Аџынџыхәа ахаан изымбацыз урыстәылантәи ԥсшьаҩык, аџьынџьыхәа зҭииуаз дыхҭеикит, иахә-иахә ҳәа идырҽхәало, егьы  мап-мап ҳәа аахәара уиаҟара иҿадицаломызт, ари дилаҳәаца дыхҭеикит, -  «Слушай, ты у нас келамуш пробовал?» - ҳәа дизҵаауеит аурыс,  - «Да, очень понравилась, на вкус».  «А орехи наши пробовал?».  «Конечно,  очень вкусные».  «Ну что тогда случилось с тобой дорогой … нитку я тоже не ем,   бери,  бери дорогой не пожалеешь». - иҳәеит.
 
Еиҭеиҳәеит Вальтер Ԥачлиа.
Ианылҵеит Ҷаҭанаа Хь. К..
Ианҵоуп ақ.Ԥақәашь, нанҳәа мза 3, 2012ш.







Амаҳә.
Ажәытәын  амаҳә данааарыԥхьоз ихылԥа ихазар акҽымзи. Маҳәык дхьнарыԥхьоз ихылԥа ихаҵаны дгылазаарын, нас ихы дафарц иҭаххан ихылԥа шихаз ихы ааибыӷит. Ани ҳәсақәак аган аҟны игылаз арии збаз, дара-дара ус ааибырҳәеит.  «Быԥши ари амаҳә ихылԥа шихоу ихы ибыӷуеит,  егьы..»,  -  рҳәан, инхәыҵаччеит. Амаҳә арҭ ирҳәаз заҳаз игәы иаалсын,  иахьихыччаз, -  «Бара! , -  изҳәаз лахь. Б… банафо  беиқәа блахан аума ишыббыӷәуа?!!!»

  Еиҭалҳәеит Адлеиба- Гындиа Стелла.
Ианҵоуп Ԥақәашь ақыҭа, рашәара мза 18, 2012ш.
Ианылҵеит Ҷаҭанаа Хь. К. 


Араса.
«Уанаџьалбеит, уцарауеи арасажәла бзиа имоуп!» -  ҳәа, лхаҵа длышьҭит , аӡә иӡбахә иалҳәан..  Дахьнеиз аԥшәма диқәшәан, абас араса бзиа умоуп зажәла бзиоу хԥаҟа шьапы сыуҭар, ажәла ҳәа диҳәеит. Аԥшәма бзиоуп иҳәан, ихы имырбакәа абнахь дцан, абна раса ыҵхны хԥа ԥшьба шьапы изааигеит. Иааиз деигәырӷьаҵәа иман, иааиган еиҭеиҳаит. Ҩба-хԥа шықәса анҵы, еиҭеиҳаз араса аназҳа , ԥҽышьа амамкәа, агьамагьы ҽеимкәа, араса акы иаԥсамкәа иаарымпыҵахеит. Иԥҳәыс ус лҳәеит,  - Уара абри бнарасамзаааит ?   - уцаны уиазҵаа! , ҳәа , длышьҭит, лхаҵа.
 - Уара урасажәла бзиоуп, ҩн расоуп ,еихаҳауп, ҳәа сауҳәан сзыужьеи, исыуҭаз бна расазаап, иҳәеит.



Уаанкылишь, уажәшьҭа хышықәса мҵхьеи еиҭауҳаижьҭеи… Уажәы бна расоуп, аха ишнеи-шнеиуа иҩнатәхоит!,  - иҳәеит аԥшәма.

Еиҭалҳәеит Адлеиба- Гындиа Стелла.
Ианҵоуп Ԥақәашь ақыҭа,  рашәарамза 18, 2012ш.
Ианылҵеит Ҷаҭанаа Хь. К. 


Рҵаҩык лырҵаҩратә практика аҟынтә.
Актәи акласс аҟны аҳасабра иахысуан, арҵаҩы лгәыла хәыҷы аицҵара шыгәникылаз гәалҭон: «Акы иацуҵар акы заҟа ҟалои?», - лҳәан, акгьы ҿиҭуам. «Ҩба акы ацуҵар?», - лҳәан, дыԥхашьаны акгьы иҳәом. Нас еигәылацәамзи…, рыжәқәа лдыруан. «Ани шәыжәҟаԥшьқәа ҩбеи шәҳәарақәа ҩбеи еицыуҵар иҟалои?»  - дҵааит иаарԥшқашәа. Иара илақәа дырцәыҵаԥшуа, ихы шьҭымхӡакәа,  « ЫЫ!! Ус иҟалоума! Ибзымдырӡои?  Ҳажәқәеи ҳҳәарақәеи еицыуҵар еибамцәои, уаҳа акыр ҟалома?»  - иҳәеит, ахәыҷы. 

Еиҭалҳәеит Адлеиба- Гындиа Стелла.
Ианҵоуп Ԥақәашь ақыҭа,  рашәарамза 18, 2012ш..
Ианылҵеит Ҷаҭанаа Хь. К. 


Хәыҷык  ашкол ахь дмааит. Адырхаҽны ахәыҷы  ашкол ахь данааи арҵаҩы диазҵааит.  - Жәациижьҭеи ашкол аҟны узыҟамызеи? -  ҳәа.          - Жәацы сеиқәа ашкол ахь исышьасҵалоз сан илыӡәӡәан, изымбазт, убри азы сзымааит,   - иҳәеи. 
 - Нас иацы иуыхьзеи?  -  лҳәеит, арҵаҩы. 
 - Иацы ашкол ахь сшаауаз, шәыҩны саннавысуаз шәеиқәа ӡәӡәаны ишыхшьыз анызба, сгьежьит ,  - иҳәеит, аҵаҩы.


Еиҭалҳәеит Адлеиба- Гындиа Стелла.
Ианҵоуп Ԥақәашь ақыҭа,  рашәарамза 18, 2012ш.
Ианылҵеит Ҷаҭанаа Хь. К. 

Амҳабысҭа.

Гаӡа-маӡак дыҟан. Ахьуарӡы ахьыкнаҳаз дахагылан амҳабысҭа кны. Ашьышьмаҭрахьы ацара лҭаххан, дыҩны, дцеит, лымҳабысҭа шылкыз. Ахьуарӡы ахыҵра ианалага.  
 - Шьашькәа амҳабысҭа абаҟоу, бабаӡ бара?  - ҳәа ҿыҭуа длышьҭалеит, лан.
  - Ара сыҟоуп! – лҳәеит, дахьҭатәаз уа.
   - Амҳабысҭа абабгеи?  - лҳәана.
 - Ара искуп.  – лҳәеит.



Еиҭалҳәеит Адлеиба- Гындиа Стелла.
Ианҵоуп Ԥақәашь ақыҭа,  рашәарамза 18, 2012ш.
Ианылҵеит Ҷаҭанаа Хь. К. 






Бара ибтәу сара истәу….?
Ԥҳәыск  лкәабашьиа ахьылаз, иандууха, аракәа асетка инкылсын ргәыла лахь еизҳан, уахь имаҷымкәа жәабаҟа кәабашьиа аҿалеит.  Ианеизҳа – егьы, агәыла ԥҳәыси аԥшәма ԥҳәыси акәабашьиа лазҵаз, ирзеимакырахеит. Егьи сара истәуп акәабашьиақәа лҳәеит, ари сара , лҳәеит.
Лхаҵа дааит, ари акәабашьи зҿы илаз.  Ишәзеимакыроои??? -  иҳәан, абас ауп лҳәеит. Агәыла ԥҳәыс лахь, бааишь иҳәан, иҿацә ааԥиртлан, асетка лара лахь инкылирҳәҳәан (…..) 
«Аа! , нас,  ари уажәшьҭа бара ибтәу сара истәу ?» -  иҳәан, длазҵааит.

Еиҭалҳәеит Адлеиба- Гындиа Стелла.
Ианҵоуп Ԥақәашь ақыҭа,  рашәарамза 18, 2012ш.
Ианылҵеит Ҷаҭанаа Хь. К. 


Аврач.

Аԥҳәыс лхаҵа аврач иахь длышьҭит. Дгьежьны данаа, иуалҳәеи уара уахьыҟаз, аврач ҳәа диазҵааит иԥҳәыс.
 - Ахарҵәы умфалан ҳәа салҳәеит иҳәеит лхаҵа.
  - Уи саргьы иуасҳәалон иуаҳауамызт амзар лҳәеит иԥҳәыс.
 - Уаҳа иуалҳәее аврач
  - Аҩы умжәлан, -  лҳәеит аврач
 - Уи саргьы исымҳәози – лҳәахт иԥҳәысгьы.
Уаҳ  -   диҟәаҵуамызт иԥҳәыс, 
Аус мыцхәы иумун, ухы аԥсы аршьала, ахьанҭа шьҭыумхын, - лҳәеит, иҳәеит.
 - Уи саргьы иуасҳәалон, аврач илдыруеит умбои,  иаалгәаԥхеит ииҳәаз, иԥҳәыс.
 -Уаҳа иуалҳәеи аврач деиҭа ҵаахит аԥҳәыс
 - Нас, амни уахынла акгьы ҟаумҵалан, уԥҳәыс лахь анеира мап аҵәыукроуп, -  ҳәа салҳәеит аврач.
      - Ҟоҳ! Наҟ ушаҟәыҵра, илдыруаҳа лҿамшәааит уи аврач. Акгьы лзымдыруазаап уи,  -  иԥҳәыс лгәы иааҵаххит.

Еиҭалҳәеит Адлеиба- Гындиа Стелла.
Ианҵоуп Ԥақәашь ақыҭа,  рашәарамза 18, 2012ш.
Ианылҵеит Ҷаҭанаа Хь. К. 



Ԥҳәыск  дычмазаҩны дышьҭан, даараӡа дыӷәӷәан, аврач даарган ахәшәқәа лзылыиҩааит, абри лыхәар жәбап иҳәан дцеит.. Лхаҵа игәы даарыцҳанашьан, ибзаазгарии бгәы иаҭахәузеи – ҳәа длызҵааит.
 - Хәышәгьы сҭахым, акгьы сҭахым ма сыԥсымҭазы знык аҟара абни уус ҟаҵа зны заҵәык. Уаҳа акгьы саҳәом – ҳәа ус иалҳәеит. Ари илҭахыз аныҟаиҵа лыԥсы ааҭалеит. Лиарҭагь даалҵын, деилҟьа еилӷәыцәӡа дааҟалеит.  - Сыбзиахеит уаҳа акгьы сыхьуам! -  ҳәа ралҳәеит.  - Уанаџьалбеит, ахәшә удыруазаарын!  -  ҳәа, иалҳәеит.  -Дииҭ! Иҳәан, ихы икит, ари лхаҵа. Заҟа бҽадоузеи. Ишԥасабымҳәеи! заанаҵ, исабҳәазгьы, сан даныԥсуаз, саҳәшьа даныԥсуаз, рыԥсы ҭасымҵоз, ари шрыхәоз здырр?!!!

Еиҭалҳәеит Адлеиба- Гындиа Стелла.
Ианҵоуп Ԥақәашь ақыҭа,  рашәарамза 18, 2012ш.
Ианылҵеит Ҷаҭанаа Хь. К. 


Аӡәы лхаҵа џьара кыраамҭа дыҟазаарын. Нас, данаа џьара акы (…) ангәеиҭа. «Ҟоҳ бара! -  исгәаԥхом, абри хәыҷык, егьы…!» - иҳеит. Апечат ааирхазаарын, данцоз, ианиимба… , нас. Дыхҭеикит, иԥҳәыс. «Аус абмырукәа быҟамызт, саныҟамыз?!!!  - иҳәан, дыкҿаицалеит.
«Мамоу, мамоу, егьалаҟасымҵеит, уи !  - лҳәан, мап лкит. « Уи ус акамулиатар мтәарацы зныкҟа, аус асыруи аҟароуп». – лҳәеит ианиимуӡа.

Еиҭалҳәеит Дохнадзе -Ҷаҭанаа Мзиа.
Ианҵоуп Ԥақәашь ақыҭа,  рашәарамза 18, 2012ш.
Ианылҵеит Ҷаҭанаа Хь. К. 


Дәрыԥшьтәи ԥҳәыск арбаӷь лыман дааит ҭиира, аха ари арбаӷь хәыҷык чымазарак алан иҟан. Ари ишылдыруазгьы илҭиирц лыӡбеит. Аика даараӡа еиқәаҵәаӡа иҟазаарын. Хаҵак даалыдгылан арбаӷь ларха ҩархо дахәаԥшит, ари аика еиқәацәаны ианиба ас изеиқәаҵәоузеи ҳәа длазҵааит.  – Уи ус иахьа шьыжьаахыс саазар ахы ларханы иахьыску азы ауп, ашьа еизыкәкәазар акәхап, акгьы амам егьии лҳәеит. – Ыы Сара саагылазар , с… ахы лахоуп ҵаҟа, аха еиқәаҵәахо егьысымбац!. – иҳәеит, ахаҵа, уи лыгәра зымгаз.
Еиҭалҳәеит Адлеиба- Гындиа Стелла.
Ианҵоуп Ԥақәашь ақыҭа,  рашәарамза 18, 2012ш.
Ианылҵеит Ҷаҭанаа Хь. К. 



Хаҵак дгьыллыхра ҳәа дцеит абнахь. Иара дааиаанӡа, илзаалоз , иԥҳәыс хаҵак дылзааит, ус еицыҟан. Ишақәымгәыӷӡоз лхаҵа дааит. Даауашәа анылба, егьи илымаз, аа абааԥс уҽыцәах схаҵа дааит лҳәан ашифанер ахы дықәлыртәеит. Лхаҵа данаа.  Аа!!!  банаџьалбеит, иббандаз изакәы дгьылу илысхыз, абри б….а еиԥш иԥсылоуп, даара ибзиоу дгьылуп. – иҳәеит дгәырӷьаҵәа.  – Унан уара мыжда, ани у…а иаҟароу алаԥҟьақәа ҭаҳгалар  ҳамкьаҭои. – лҳәеит, иԥҳәысгьы дааицгәырӷьан.
Ани хыхь иқәтәаз, иԥсы ааилахан, анҭ ахьгәырӷьоз. – Шәаанкылишь, сара сыч иаҟароу акырцх аур избарын шәаарыхра зеиԥшрахарыз!, - иҳәеит, дахьықәтәаз.

Еиҭалҳәеит Адлеи-ԥҳа Лариса.
Ианҵоуп Ԥақәашь ақыҭа, 
 рашәарамза 18, 2012ш.
Ианылҵеит Ҷаҭанаа Хь. К. 


Аӡәы икамбашьқәа ыӡын дрышьҭан, ҩнык аҟны днанагеит. Ашҭаҟны уаҩ даниимба, аҩны дныҩналан, уадак ашә аартны  ихы аныналаикы хаҵаки-ԥәыски рус иаҿын илашыҩкӡан, ахаҵа иҽаҭашәа дааӷызит.  – Аа ! Адунеи зегь збоит снапаҟны!!!  - Ари зкамбашьқәа ирышьҭаз, «  - Аа абааԥсы убрахь скамбашьқәа убазар, убра џьаракыр ?»  – иҳәан, дныҩнаҟааит ауада.
Еиҭалҳәеит Адлеиба - Гындиа Стелла.
Ианҵоуп Ԥақәашь ақыҭа,  рашәарамза 18, 2012ш.
Ианылҵеит Ҷаҭанаа Хь. К. 


Боцман – Урал.
Оҭҳаратәик Урал амашьына хьанҭа иақәтәаз, џьара дцон. Адәыӷба дахьыҩҭалаз уа Москваҟа ицоз ԥсшьаҩцәақәак ҩыџьа ахацәа аԥсшәа нареиҳәан, днатәеит. Руаӡәык Москватәын,  - Костиа,  москич! -  иҳәан,  инапы наимихит, еибадыру. Егьыгь Запарожиатәиин, «- Николаи, запарожец!», -  иҳәан,  инапы наимихит,  ари аԥсуа иааиз. Оҭҳаратәи, арҭ рмашьына изықәтәақәаз амаркақәа ахьӡқәа рҳәоз џьишьан, иара аҩны Боцман ҳәа хьыӡ шьарас иман.
«Боцман-Урал ! «  - иҳәан , иаргьы  рнапқәа наримыихит.


Еиҭаиҳәеит Чаквитадзе Руслан.
Ианҵоуп Аҟәа ақ., 2012 ш. 
Ианылҵеит Ҷаҭанаа Хь. К.


Уԥхыӡ лабҿабахаанӡа…!

Уанка автобус алада ицоз дақәтәарц ҵаҟа ашкол ахьыҟоу дылбааит. Уа игылақәаз, аҳа ду амҵан, игәыла ҳәсақәа аԥсшәа нареиҳәан, қдык днықәтәеит, ааигәа икажьыз. Игәалаҟазаара мыцхәы иҽеимызт. Ԥхыӡ бааԥсык збеит иаха, даараӡак иҽеимызт!  – иҳәан , игәыла ҳәсақәа рзеиҭаҳәара дналагеит, нас қьафыр ҳа дук, ааигәа аҳа ҵла иалшәаз аашьҭихын мыцхә дыццакшәа аҿҿа ҳәа афара дналагеит, дагьаахәылкьысит ҩынтәҟа, аха ацәажәара даҟәыҵуамызт.   Игәыла ԥҳәыс Адлеиаа рҭацак, – Уанка, ма аҳа афара уаҟәыҵ, ма ацәажәара, мамзар,  абра аҳа наухәлахар ишакәым, уԥхыӡ бааԥс абра илабҿабахоит,  ҳала шааԥшуа!    - лҳәеит дхәыҵаччо.


Еиҭалҳәеит Адлеи-ԥҳа Ламара.
Ианҵоуп Ԥақәашь ақыҭа, 
 рашәарамза 18, 2012ш.
Ианылҵеит Ҷаҭанаа Хь. К. 


Тҟәарчалтәик, гаӡак, хаҵа дрышьҭит. Дахьнеиз ахьы мацәазқәа лырҭеит, имаҷымкәа. Рааигәара амшын ыҟазаарын, лмацәазқәа налымӷалҵан дцеит, ӡ-ҭалара. Даннеи, лмацәазқәа аалымӷылхын аҟәара инықәлыԥсан, лымаҭәақәа шылшәыз амшын лҽынҭылшьын егьиин, дааит аҩныҟа, лмцәазқәа ырӡны. Ари дызбаз, лмацәазқәа лымӷамшәа анырба, иабаҟоу, ҳәа ианлызҵаа. Ларгьы дааҵамхакәа сдырҽхәап, лҳәан.  
- ЫЫ ! Шәыҷкәын еиӷьыз ҷкәына бзиак дызбан, исымҭеи! – лҳәеит,  ибзиа џьшьа.



Еиҭалҳәеит Адлеиба - Гындиа Стелла.
Ианҵоуп Ԥақәашь ақыҭа,  рашәарамза 18, 2012ш.
Ианылҵеит Ҷаҭанаа Хь. К. 




- Хаҵеи ԥҳәыси арашәатә рыман, убри азы иаарццакшәа русгьы наларыгӡарц рыӡбеит. Амхырҭаҟны иаанеи, «Сара аԥхьаҟа сцоит, амаҭа сыманы, сгьежьны санааауа, сыҩны сааиуашәа ббар, бҽырмазеины быҟаз»,- ҳәа налаҳәан иҿынеихеит драшәо.        Иԥҳәысгьы ус днеиуан драшәо . Ари ахаҵа данынаԥш рыҩны шбылуаз ибеит. Иҽага нкаижьын, дыҩт иԥҳәыс лахь, иҟалаз иҳәарц. Ари лхаҵа ииҳәахьаз ала акәыз џьылшьан, ажәжәаҳәа лҽеилыхра   далагеит. - Ҟоҳ бара бызҿу закәызеи! Бынҵәаате. Убри аума бхы иҭоу, ҳаҩны былуеит ибымбаӡо?» - иҳәеит. 


 Еиҭалҳәеит Адлеиба - Гындиа Стелла.
Ианҵоуп Ԥақәашь ақыҭа,  рашәарамза 18, 2012ш.
Ианылҵеит Ҷаҭанаа Хь. К. 





























