                                                          
                                                                Валентин Кәаҕәаниа 

                 Аҧсынра зыҧсы ахоу 
                          Апоема
                                                      Кәтолтәи ахаҵарҧыс-аибашьҩы Адгәыр Мқаииа 
                                           ианар 3, 1993 шықәсазы Ҭоумышь данҭаха, аҕацәа иҧсыбаҩ 
                                           хәаха-хәымш идырхынҳәуамызт. Уи аамҭаз иҧшәма хәыҷ              
                                           ахшараураз дышьҭан…

Усҟан Ҭоумышь амца акын,
Аҕа джәылон Кәтол игарцаз.
Ҳҵеицәа аҕламқәа ргәы иҭакын,
Нап ҳалазкыз наҟ дыҧхьарцарц.

Гәаҵаҕара асы шьҭан,
«Усышьҭуам, аҕа!..» аҳәозшәа.
Ҳқыҭа ҷкәынцәа ахьцоз еилкаан,
Рмагәқәа «ҕәырҿ» дыргон, еимҳәозшәа.

Аху-суҳәа лақәак шуан,
Ҳала иамбо ак рбозшәа.
Ҳашьха шлақәа арахь иааҧшуан,
«Шәус шәа ижәдыруеит, шәеиха…» рҳәозшәа.

Ҳаблак иатәыз хәышҭаарак,
Зызхара адунеи зымбацыз,
Ҭынч итәаны бысҭа ҧхак
Фымз дуӡӡа изымфацыз,

Ицон ирымамкуа шәарак,
Ицон Ҭоумышьҟа рышьҭа ҭҕәыхаа.
Зныхгьы еихырҳәаалон ашәак:
«Дыжәбап ҳаҕа уаха дҧыххаа…»

Тур, Заур, Баҕыр, Беслан,
Адгәыр, Хьрыҧс, Сасрыҟәа, Шәышәа – 
Кәтолаа рҵеицәа рыҧсы еихәлан,
Аамҭа иаӡрыжәхьан рҧышәа…

Ахсал Рыжик – Шьалуа иҧа,
Мераб – Санӡаа Уарҭан иҷкәын,
Пыҕа, Нани – нас ишҧа! – 
Ҧхьагылара зуаз урҭ ракәын.

Ашьаршьаф рыҽҭаҳәҳәаны,
Асы бымбыл рҽаларҩашьан,
«Анцәа, ҳарманшәал!..» ҳәаны,
Ицон. Рабџьарқәа лабашьан. 
  
Амшқәа ҧсҭҳәеиқәала ихәашьын,
Изеиҿамҧшуа дгьыли жәҩани.
Ҭацак лыҧшәма лыбла дхын,
Рҧа изгәаҟуан аби ани.

«Адгәыр нан, дузӡатәуп уан,
Исҭахгәышьам уажә иахьухаз,
Ҧхыӡ бааҧск удызбалоит, нан,
Срыцҳауп, Адгәыр, иахьак уҟаз!.. –

Аҽны ан алоура луан, 
Илымамызт уи ахгарҭа. –
«Адгәыр нан, дузӡатәуп уан,
Срыцҳауп нанхеит, ухы гәаҭа!..» –

Дгәырҩацәгьаха ҿаалҭит ан,
Лҧа днаскьаго дахьындәылҵыз…    
Ус зылҳәазеи ҳәа умҳәан,
Ан – дануп, уи лоуп ҳазхылҵыз! 

«Дад, ишәмырҧхашьааит Кәтол,
Шәгьежьы аҩныҟа аҕа дықәцан!..» –
Иҧа диабжьеит Анатол,
Дныҳәа-ныҧхьан амҩа дықәҵо.

Адгәыр имамкәа шәарак,
Дцеит Ҭоумышьҟа. Дмыццакыкәа
Иҧшәма илзаанижьит ажәак:
«Бымшәан, схынҳәуеит дук мырҵыкәа…»

Мшәан, иацакәымзи – жәацы,
Шәеигымзааит ҳәа аҵәца шьҭаҳхуан,
Шәҳәоу еиқәшәазааит, шәыҧсынҵры
Иазҳалааит ҳәа ҳрықәныҳәахуан!

Ҳҭаца илхаршәын акасыш,
Толик иашҭаҿ гәырҕьа-ччаран.
«Иӡма амаҳә ухҭарҧаш? –
Ҳҿар ихлафуан Адгәыр. Чаран: –

Ҳҿажәкуа ҳақәурхеит иахьак,
Ҳҭамада, фырџьанк аанкыла!..»
Усҟан аҩсҭаа, иҽыҧхьак,
Дҳахәлаччозаарын гәаныла.

Усҟан иаҿын адыдра,
«Ҳашьцәа» ҳақәмақаруан ҕәҕәала.
«Сыҭәҳәоу, кырцху – ак ҳзаура
Иҟоуп,
             ҳзалҵуандаз лыҧхала!..» –

Ҳбыргцәа налагон абас
Ихәыц-бҕьыцуа хәылбыҽхала.
Ашьҭахь рылаҵәҟьа иабаз
Амбатә сзеиҭаҳәом ажәала…

Зны Аҧсны зырҳәхьаз аинрал,
Дышҳазхымгоз Мазниашвили,
Зынӡа иҭаршәны иара икәал,
Дааит дкако Ҟарҟарашвили.

Егры гәыдикылан, Ҧсоу
Иҽӡааишьылеит, иҽҵыркәакәа,
Иҽиҧшьахуеит…. Уи  дзыҧсоу
Иауаҳамбах дук мырҵыкәа!

Ҧсыуа зхылаҳәоу шьҭашьны,
Рыуа-ршәаџь зҳәо дыҟаӡамкәа,
Иқәихырц, аҩы иҽаршьны,
Абар дҳақәлеит, ҳгәыҳҽанӡамкәа.

Ицәыргазшәа иаҳҭынра,
Ҽыркьаҳә ҟаҵо, иҽиркьарахәуеит.
«Шә-нызқьҩык ҳцәыӡыргьы ҳара,
Шә-нызқьҩык аҧсуаа наҟ ианаҳхуеит!..» – 

Швили кар-кар даамақарт,
Дыбжьом иара ажьа бжьараҳа.
Еиҧшнишьалоит Аҧсны – Қарҭ,
Аҧсны игап Китаи игараҳа!.. 

Суашьапкуеит, урзылҧха, Анцәа,
Урызныҟәа ҳаруаа ҳақла,
Умчгьы надырба арҳәцәа,
Ҳшьамдгьыл ҳамакны иҳақәлаз!..

Амца ҭашьқьырит Ҭоумышь,
Шьаӡа-гәаӡахт арха, аҿаҩа.
Ҳхьырҧар аҧсуа ишьа ҭармыжьт,
«Ваиме» ҭыҩт Ҭоумышь агәаҩа.

Зыҧсы згаз – игеит иҧсы,
Зыҧсы зхаҳаз – иҧсы ихаҳаит,
Уаҳа дықәлашам Аҧсны,
Ала архәарсҭа иқәлараҳа!

Ҭоумышь, Цихәаш амца акын,
Аҧси абзеи еилыргамызт…
Аҳәса рылақәа цәаакын,
Шьоукгьы ҳаҷкәынцәа еибгамызт.

Ҳҳабла рбаҕьқәак, наҟ рҽыԥхьак,
Акусуҳәа рыбжьқәа еиларҵон.
Ҧшаласк иаман напынҵак,
Аха изымцәажәакәа ихьаҵуан.

Аҽқәа анарӡысо ашьа,
Изҿуи ҳабацәа? Ауазырра…
Уҧа дҭамхацзар, сашьа, 
Зҧа дҭахаз дзықәшәаз уздырам!

«Еибашьроуп, дад, еибашьроуп,
Аҧсны азоуп, аӡәгьы дҭахароуп…
Дадхеит, ҳаҕоу иаџьал цәгьоуп – 
Аӡә дҭахаргьы, аӡә деиқәхароуп…» –

Ҳбыргцәа налагон абас,
Еилагәжәажәо  хәылбыҽхала.
Ашьҭахь рылаҵәҟьа иабаз
Амбатә сзеиҭаҳәом ажәала…

«Деибгам, џьым, Уарҭан иҧа,
Ирҳәоит, Адгәыр дырзаамгеит ҳәа…
Дыҕәҕәоуп, рҳәоит, Нур иҧа,
Асы ҧуа Тҟәарчал дыргеит ҳәа…»

Ҳаблак иатәыз хәышҭаарак,
Зызхара адунеи зымбацыз,
Ҭынч итәаны бысҭаҧхак
Фымз дуӡӡа изымфацыз,

Аас-сакаса ианҵаны,
Рани раби ирҧыргалон…
Рабџьарқәа, рыбжьы цаны,
Ирывазшәа збон са стәала:

Ахсал Рыжик, Шьалуа иҧа,
Мераб – Санӡаа Уарҭан иҷкәын,
Пыҕа гәымшәа – ас ишҧа! – 
Рыг-рҿамҳәо ҳаҧхьа иқәын…

«Ула иабаз еицәа убеит» 
Ззырҳәо акәымхеи – еилкаамызт  
Иҟоу-иану, шьоук нхеит,
Уахьынтә рыбаҩқәа аагамызт.

«Урҭ импыҵашәеит аҕа
Ажәылараҿ, ианҭаха ашьҭахь…
Ихынҳәыроуп урҭ уаха,
Ҭынч иаауан зегьы-зегь ҳашьҭахь»… –

Улымҳа иҭасуан уҳәан-сҳәан,
Изаҳауаз иркуан амца.
Избан, дадхеит, амц умҳәан…
Иҟам аҧсуа ицәа иҭамӡо!

«Ихабарузеи Адгәыр,
Дхәума, дшьума, ма дытҟәоума?
Исыҵамкыкәа исшәырдыр,
Исзышьҭымхуа хьымӡҕ ыҟоума?..» – 

Ихы дацәажәозшәа абас
Ҿааиҭит аб, – агәырҩа дамоуп.
«Мап. Адгәыр Аҧсны дшаҧаз
Хьӡыла дымҩаст. Уи аргамоуп!..

Ибаҩ ҳзалымгеит, идыр,
«Ҳаит, ишәыхьзеи!» зҳәауа – дҩашьоуп…
Уи ӡбахоит, иаҳгом акыр,
Аҧсуа хаҵа иеиқәа ҳашьоуп!
Игәаразҵо уҳәан-сҳәан,
Дицәыхарам ҳаҕа даарак…» –
Аҧхьагыла иажәа ҳәан,
Толик даҵыҵит еидарак.

«Ар ирнымиаз – дхаҵа ҕәҕәоуп,
Узықәшәаз ушақәшәаз ауми.
Сҧа иҧсы Аҧсны иахоуп,
Сгәы зырҟәандо убри ауми!.. –

Инараҭеикт абас, 
Бзагәырҩала адунеи дамкуа. – 
Уигь насыҧуп. Изыӡбаз
Сикәыхшоуп, дад, сызшаз сшамкәа!..»

Аҽқәа анарӡысо ашьа,
Аҩада – ладоуп, ҩадарам… 
Уҧа дҭамхацзар, сашьа,
Зҧа дҭахаз дзықәшәаз уздырам!

Сы-бымбылла адгьыл шуп,
Ишаҳаҭуп дгьыли жәҩани –
Дыҟам Адгәыр. Изыҧшуп,
Ибаҩ роуам аби ани.

Аҕа иҳәеит абас-абас:
Дҳаҧсахуеит ҳәа аҧсы бзала…
Иимыӡбуеи иҧсхьоу ишыбзаз,
Ииҳәашазеи ибыз ала!

Аҵла иалҟьаз ауаҩы
Ицҳаз арбану? Маҭыми!
Абза дилахәаахәҭуа аҧсы? – 
Ари ҧсрами, имбатәыми!

Илурызеи Адгәыр иан,
Дықәуп ашҭа ҧсы лхаӡамкәа. 
Адгьыл ҵәахуа асы шьҭан,
Аеҵә кыднаршәон  лмыткәма:

«Хымшуп иҟам ухабар,
Исхабгама, Адгәыр, уана?!
Исзычҳауам усымбар,
Сабацари, Адгәыр, уана?!

Уахьцаз уааҵраҿы, Адгәыр,
Алақәа урфама, уана?!
Илыҧсыхәои уан, Адгәыр,
Лхы абалжуеи, Адгәыр, уана?!

Уашәақәлацәа ааит, абар,
Уан ашәаркы иларҳәои, уана?!
Ираҳазар ухабар?
Рыхьша сыхьааит, Адгәыр, уана!

Зхәыҷқәа рыбаҩқәа зауз  
Срыҵашьыцуа сықәхеит, уана!
Зылахь аиқәаҵәа аныз
Сара сакәхеит, Адгәыр, уана!

Сафар акәын сара анышә,
Сызхаанхазеи, Адгәыр, уана!
Иазиуазеи уаб иҩныжә
Уа удлаҧса, Адгәыр, уана?!»

Агәырҩацәгьа дафоит ан,
Дықәуп ашҭа ҧсы лхаӡамкуа..
Адгьыл ҵәахуа асы шьҭан,
Аеҵә кыднаршәон лмыткәма.

Аҕа ииҳәац ауп – абас:
Аҧсы дҿышәхроуп бзала…
Иимыӡбуеи иҧсхьоу ишыбзаз,
Ииҳәашазеи ибыз ала!

Абгьы дматанеиуа, абан,
Дуалыуашо мҩак данымлеи:
«Сажәра урцәгьаӡеит, избан,
Избан, сқьиара зысҧымлеи?!»

Рҭаца лакәзар, лыбаҩ лтәым,
Илзыҧшуп иахьа-уаҵәы ҳәа,
Аҧсны ианамхарц атәым,
Ҵеик дазгылароуп аӡәы ҳәа!

Аамҭа иҧнашәахьаз акыр
Ҳҳаблеибашьцәа, абар ирҳәа:
Аҧа диоуазар Адгәыр,
Иаргьы ихьӡаҳтәуеит Адгәыр ҳәа!..

Усҟан ҳадгьыл амца акын,
Амца ахьыҟаз амца ҭарҵон –
Аҧсуа ҷкәынцәа, рус акын:
Ҳақда иҳақәлаз наҟ дыҧхарҵон.

Еҳ, ҳаҧсадгьыл хәыҷ Аҧсны! – 
Ари – зныкым, ҩынтәгьы акәым – 
Ҳҵеира иухҭнырҵауеит рыҧсы,
Иухҭнызҵахьоу, мап, ҧсра рықәым!..

Мчыбжьык ааҵуаны, дрыҧсахт,
Адгәыр, ҳашьа, «ҧсык» дихҭнырҵон…
Ных, урҭ роуп аҧсцәа. Иарах
Ҳфырхаҵа ҳәа ахьӡ ихырҵон.

«Сыбаҩ соут, Анцәа иџьшьоуп,
Дҭамхагәышьеит сҧа хьымӡҕыла.
Ихы зқәиҵаз аус ҧшьоуп,
Сшәымкәабан, нас, лаҕырӡыла! – 

Ҿааиҭит аб рыцҳа: – Адгәыр,
Џьым, сузгәдууп, уара иудыруаз,
Уара иузыруаз ауп, Адгәыр,
Хәаха-хәымыш саргьы исзыруаз!..»

Ччаҧшьк наиҿықәлеит. Иҟазшьа
Ишакәым иаҳбеит. Дуашәшәыран…
Уҧа дҭамхацзар, сашьа,
Зҧа дҭахаз дзықәшәаз уздырам!

Рҭаца игәжәажәахьаз акыр,
Иззыҧшыз иахьа-уаҵәы ҳәа,
Длоут аҧа, аҧа – Адгәыр,
Аҧсны ҵеик дазгылт аӡәы ҳәа…

Усҟан ҳаҷкәынцәа бзахон,
Мцала Аҧсны аҧсы ахарҵон.
Рымҩа ҭҕәыхаа Егрыҟа ицон,
Аҕа иҳақәлаз наҟ дыҧхарҵон…







