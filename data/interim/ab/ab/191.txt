Мушьни Миқаиа
АШАЦӘА РТӘАРҬА Ароман
Аҟәа Аԥҳәынҭшәҟәҭыжьырҭа 2017
УДК 821.35
ББК 84 (5 Абх) 6-44
М 85
Миқаиа, М. И.
М 85 Ашацәа ртәарҭа : ароман / Мушьни Миқаиа. – Аҟәа: Аԥҳәынҭшәҟәҭыжьырҭа, 2017 – 472 д.
Ароман «Ашацәа ртәарҭа» ихыҭҳәаам, автор дхәыҷы аахыс иибахьаз, иаҳахьаз, еиҳараӡакгьы иара ихаҭа дызлахәыз, аԥсҭазаара ицәырнагоз аҭагылазаашьақәа идырҿиоз ирымҩасшьаз еиҭазҳәоу ҩымҭоуп. Аҩажәатәи ашәышықәса ҩажәижәабатәи ашықәсқәа инадыркны иахьа уажәраанӡа абиԥарақәа ирҷыдараны иааргоз рыуаҩра, рыламыс, рҟазшьа, рхымҩаԥгашьа, рхәыцшьа уҳәа иаарԥшуа, автор иаҳирбоит, иара дызлацәажәо аамҭа иҭагӡаны, шаҟа аҽыԥсахрақәа ҟалаз, изызҿлымҳатәыз, еиқәырхатәыз ақьабыз ссирқәа наунагӡа шаҟа иниаӡаа ицаз. Ароман злаҩу, даҽа ҩымҭак аҿы шамахамзар иуԥымло, иахьа ирхашҭхьоу, мамзаргьы имаҷӡаны ахархәара змоу ажәа лыԥшаахқәа, ииасхьоу, аха иаҳзааигәоу дунеик ахь уиаргоит.
Хҭыс рацәала еиларсу ароман «Ашацәа ртәарҭа» уагәылазхалоу, ухызхуа акы акәны иҟоуп автор ибызшәа абеиара, аҵауылара, аԥшӡара, ихыркны аҳәашьа.
УДК 821.35 ББК 84 (5 Абх) 6-44
Миқаиа, М. И., 2017  Аԥҳәынҭшәҟәҭыжьырҭа, 2017
Автор иҟынтәи
Сышлара асышәыб аҿанаҳәо ианалага, сажәра еиқәышлаҳәа ашәхымс ианылагыла ауп сыгәхьаагарақәеи, сгәалашәарақәеи рыцәқәырԥақәа схырҵо саналага.
Аамҭа ӡырҩаш, аамҭа насыԥда, зны ушԥагәырӷьаҿҳәашоу, зынгьы ушԥашәаџьҳәаҩу! Схәыҷра иақәлоу сгәалашәарақәа, сҽа шьамхы сыҵԥраауанаҵы, адунеи сақәлахоз џьысшьонаҵы зхьаԥшрак рзызуамызт, ишысҳәахьоу еиԥш, снықәсуа саналага, сажәра хьшәашәа ашәгәашә санылагыла ауп, схәыҷра агәалашәарақәа рыгәхьаагара анхышхыҵәаз. Иазгәасҭар сҭахуп, автобиографиатә роман «Ахҟа» еиԥш, абри аабыкьаӡа зхы еиқәысҳәалаз «Ашацәа ртәарҭа» аромангьы автобиографиатәуп. Абарҭ савтобиографиатә жәабжьқәа рҿы, имашәырны акәзаргьы, мчыла ихәыцу, ихыҭҳәаау хҭыс уԥылаӡом. Аҩымҭақәа злеибарку ахҭысқәа зегьы, искыз, исышьҭыз, избахьаз, исаҳахьаз, издыруаз, архивқәа иргәылхым хҭысқәоуп. Убас ауп ишҩу ароман «Ашацәа ртәарҭагьы».
Ҳәарас иаҭахузеи, ароман еидызкыло, ҟазшьалеи, уааралеи, ламыслеи, ҭеиҭыԥшлеи еиуеиԥшым ахаҿсахьақәа, дара злаҟаҵәҟьаз ала раарԥшра сара сзыҳәан егьымариан, егьымариамызт. Аха убрагьы сынасыԥ сықәҿнаҭит! Ҽеила издыруан, избахьан сфырхацәа реиҳараҩык. Срыцтәахьан, срыцгылахьан...
Ароман ԥсаҟьам. Ахҭысқәа мҩаԥысуеит, иара «Ашацәа ртәарҭа» иқәынхо ауааԥсыра рыла. Шамахаӡак акәымзар, аҩымҭа атәым персонаж далагалаӡам. Убри иаҷыданы, иахьынӡазалшоз, излауаз ала сфырхацәа рцәажәашьа еиқәсырхар сҭахын. Дара злацәажәоз аханатә аахыстәи рцәажәашьа, рбызшәа еицасымкит. Еиҭаҳәашьа змамыз рхацламҳәа аԥшӡара аиқәырхара хықәкыс исыман. Убри аганахьала, сгәахәтәы сахьӡаз џьысшьоит. Аԥхьаҩ
игәеиҭап ҳәа сыҟоуп, «Ашацәа ртәарҭа» абызшәа даҽа бызшәак ишеиԥшым. Уи моу, дара «Ашацәа ртәарҭа» анҭыҵ инхо «Адаужрааи» дареи, кьатеик еиҩызҵәаз шракәугьы, рцәажәашьҭыбжьқәа џьара-џьара иахьеиԥшқәам ыҟоуп.
Ароман иалагалоу афольклори аетнографиеи рҟәыҵәақәеи жәлар рпоезиеи акыр шықәсқәа «Ашацәа ртәарҭа» аԥаембарцәа аӡын ҵхқәа иргәыларҳәоз ҳәамҭақәоуп. Ароман ахы инаркны аиқәҳәаларҭа аҟынӡа, жәлар рфольклори, риетнографиеи, ус уҳәар ауазар, аполитикатә хҭысқәеи ахаҳә-мҿыхә рыбжьажьуп. Ааибышьа змам еиҿызбаауеит ҳәа, мчыла сымхьышьарххеит. Аиӷара зыбжьаҵәҟьоу жәлантәык реинраалара аҿыҵәҟьагьы, аполитика бжьагалам ус ицқьашәқьаӡа, аԥсыуа ламысла, аԥсыуа қьабзла аус рзақәуп. Еиҭасҳәар сҭахуп, ароман злаҩу абызшәа «Ашацәа ртәарҭа» абызшәа мацара шакәу. Аҩымҭаҿы ицәыргоуп зхацламҳәа ахаҳә еиқәаҵәа ашәҭ агәылызхуаз, аӡхьамԥш ахәараҳәа изыршуаз, ажәала аҩеи аӡеи еихазҳауаз, ауаҩы дыԥҵәазар деиԥызшьуаз, ала гәыбзыӷ зырҵәуоз ззырҳәоз ацәажәацәа.
Ахыԥхьрак акәзаргьы иазгәасҭар сҭахуп, «Ашацәа ртәарҭа» рҟазшьеи рқьабзи, риетнографиа ацырҟьахақәеи иара «Ашацәа ртәарҭаҿы» ада реиуа-зеиуоу џьаргьы ишуԥымло. Ари убасҵәҟьа шакәу, ишбылгьыҩацоу гәынхәҵысҭала акәымкәа агәра гоуп игәҩарамкәа. Ахыԥхьарак акәзаргьы, иаагап жәлар рцәанырреи, рцәа-лашәареи зырҵабыргуа, жәлар рҟәышра иатәу ҿырԥштәқәак: «Аҩны ааигәа ала уыур, аҩнаҭаҿы алыԥсаа дҟалоит», «Акәастхарамца аҽҳәаҿ ахәарчыч ықәлар, ас ду иатәуп», «Акыраамҭа ашәыб аҵла амахә икынхалар, ҩаԥхьа асы ауеит». Убас ирацәаӡоуп еиуеиԥшым аҵасқәа аазырԥшуа, жәлар рҟәышреи, рыхаранаԥшреи иртәу ажәаҳәахьақәа.
Тур ихәы иқәынхо хы-жәлантәык рцәажәашьа шьҭыбжьи, рцәажәашьеи еиԥшӡам. Рҳәамҭақәагьы жәҩахырла, абиԥарала ауп ишааиуа. «Ашацәа ртәарҭа» иқәнакааз рҟынтәи жәлар рҿаԥыц ҳәамҭақәа зегьы, хыц-ҩыцқәак ракәымзар,
икыдхаланы иҟоуп жәлантәык аҿы. Убырҭ еиуеиԥшым асиужетқәа ирылху аҳәамҭақәа ҿион абиԥарала. Лакәума, жәабжьума, цуфароума, дара убырҭ абиԥарақәа рҵакыреи дареи ракәын еимыздоз. Ишаҳҳәахьоу еиԥш, саншьцәа Касланӡиаа ракәӡан абарҭ аҳәамҭақәа зырҿиоз.
Сабду, сан лаб Шьардын иҿы акәын есуаха, еиҳарак, алакәҳәара иазгаганы иахьыҟаз. Урҭ аӡын ҵхқәа иргәыларҳәоз еиуеиԥшымыз ажәабжьқәа рашҭа инҭыҵны џьаргьы ицаӡомызт, даҽаџьарагьы иуԥыломызт. Избанзар, есуаха дара-дара ракәын ажәабжьқәеи алакәқәеи еибызҳәоз.
Аҩымҭа сиужетдоуп. Ахҭысқәа еиԥызшьуа хьы шәахәацны иагәылсуа автор ихаҭа иоуп. Аҩымҭа ахы инаркны аиқәҳәаларҭа аҟынӡа, ахҭысқәа зегьы зхьынҳалоу афырхаҵа хада автор иоуп. Уи аҩымҭа ахы инаркны, ԥсҭазаарак шеибгоу инаҭаны, ихы дашьҭоуп, ихы иԥшаауеит. Ихы дшашьҭаз мацара, анхьаԥш-аахьаԥшха имаӡакәа, днеиқәышлаҳәеит. Игәыӷырҭадоу, ихыда-гәыдоу ауаҩы машәыр иԥсҭазаара бжьыда-шьҭада дналаӡҩеит. Адунеи иақәлахоз џьызшьоз ауаҩытәыҩса, аҵыхәтәан шашәахәацкгьы неигәыҵамыҷҷеит. Убысҟан игәҩарамкәа еиликааит, аԥсҭазаара шшәалҟьамраз, адунеи уаараҿы аԥсҭазаара шәымҭактәи шылеиҩеираз, ихәыцу адунеи аҿы дышмашәыру.
Сара «Ашацәа ртәарҭаҿтәи» Тур ихәаа рҿаԥыц ҳәамҭақәа реиҿыхырҭақәеи рфилософиеи салалом. Урҭ ришьеи, рыҿиашьеи, рҭоурыхи рзы ҿаӷәӷәа иуҳәар ҟалоит, иахьанӡагьы кьыс рымаӡамкәа иаанхеит ҳәа. Сара ихьаазгоит, игәнызгоит, иагьџьасшьоит, иахьа уажәраанӡа наукатә усуҩык абри ахәы, асаранџь еиԥш шәышықәсала икақәханы иҟаз, абиԥарақәа рхацламҳәа иҵыргоз жәлар рҿаԥыц ҳәамҭақәа иахьрызхьамԥшыз. Ихьаазгоит, избанзар, заҟа ыҟоузеи, урҭ аамҭа иқәнаҭәҳәаз, аамҭа иаӡҩаз жәлар рхьырҵәаҵәа рхьыршәыгәқәа, аҭыԥантәи ажәабжьҳәацәа рҳәамҭақәа ирцәыӡыз. Абри уажәы исымҩатәны зҭоурых
сыртытыз аҵыхәала, Аԥсны жәлар рпоет Баграт Шьынқәба, абри аԥаембарцәа рхәы ԥшӡа аҵыхәала абас иҳәахьан: «Сара аспирантура саналга, бжьы-шықәса слабҷашь нкыдхны, жәлар рҿаԥыц ҳәамҭақәа реизгаразы ақыҭақәа срылан. Исгәалашәоит, мшы маншәалак аҽны, Кәтол ақыҭа ахыуаа снарылсын, Басариа Шьагә игәарабжьара сныбжьысын, Аҭара аԥсуаа рахь схаларц, Тур ихәы иаҵганы инагаз, Ӷәадеи, Џьгьардеи, Ҷлоуи, Аҭара аԥсуааи ирыбжьгаз абна мҩахәасҭа саныланы сышнеиуаз, Касланӡиаа ахьынхоз ахәы аҵаҟа саннеи, сааҭгылан, хьаца ԥшӡак амҵа сыԥсы ааиҭаскит. Сахьынаԥшуаз избон, рацәак инахарамыз ахәы ԥшӡаҿы ҭыӡҭыԥқәак шықәгылаз. Ԥшьбаҟа-хәбаҟа ҭӡы ракәхарын убри ахәаҿы инхоз. Арирахьтәи ахәаҿгьы џьараҩыџьара лҩаҵәқәак аарышьҭуан. Уажәы убри ахәаҿы схалоит, аха баша сымҩа зынсырхарызеи, уеизгьы-уеизгьы изымбац, исмаҳац исаҳарызеи убраҟа. Ахалара иаԥсамзар ҟалап ҳәа аасхәыцын, уахь уаҳа ахалара сҽазымккәа, Қәҭараа рыӡлагара снахчнысын, Ахьажә ахәы сынкыдлан, Аҭараҟа сцеит. Санаауазгьы абри амҩала акәын Ҷлоуҟа сышцоз. Иуан Кәаҵиа инхара санаавала, Тур ихәы уаҳа сазымхәыцкәа аиҩхаа сынҭысын, Ажьи Чмыт иҭыӡҭыԥ аҿы сынхалеит. Убрантәи Амҷаа рхәы схыҵны, Багаԥшьаа рхәы снаҵысын, ҵаҟа амҩаду снангылеит. Уашьҭа сгәы каршәны, Ҷлоуҟа схы рханы сҿынасхеит. Зегьы зхысҳәааз Тур ихәоуп. Убри ахәы хәыҷыншьаланы, иҟәыншьаны сахьхамлаз ахәаҿы акәзаап, жәлар рҿаԥыц ҳәамҭақәа рыхаара-бзаара зегьы, асаранџь еиԥш, кьыс рымамкәа икақәханы иахьыҟаз. Шәҟәыҩҩык, фольклористк, етнографк ишьапы нықәмыргылаӡакәа, убри амышхәбзазара, убырҭ ҵыхәаԥҵәара змамыз жәлар ражәабжьқәеи, егьырҭ еиуеиԥшмыз рҿапыц ҳәамҭақәеи рбеиара зегьы Мушьни Миқаиа изаанхеит. Уажәы убри ҭабара зқәым аӡыхь ауп иахьагьы ихито. Сар иахьагьы ихьаазгоит убри ахәы сынхаланы, ахьы зҿыҵышәшәоз ашлақәа сахьзырмацәажәаз! Ихьаазгоит «Ашацәа ртәарҭа» аԥаембар, Тур ихәаа рынцәахәы, ражәабжьҳәаҩ, зыда уаҳа дмиуа Шьардын Касланӡиа даҽазнык сылаԥш дахьсзыҵымгаз, сахьзиҿымцәажәаз!»
Аамҭа, аамҭа гәаҵәажәпа, рҩашшәа ииасны ишԥацо! Иҵӡозеи сара Тур ихәаа ашлақәа ракадемиа салдыргеижьҭеи! Урҭ ргәалашәара заҵәык ауп уашьҭа исзынхаз. Уа уажәы аӡәгьы дыҟаӡам. Есмра аԥсымҭазы ашәышә бжьы заҵәык ауп иқәыҩуа. Абжьарак, аамҭа зегь злаӡо, аамҭа гәаҵәажәпа иаӷәыххьеит. Илбаахьеит зегьы архаҟа, «аԥсҭазара ҿыцахь». Акызаҵәык, «Ашацәа ртәарҭа» рхәаҿы иахьагьы абаҩԥсы еиԥш иқәгылоуп, ашәышықәсақәа ргәырҩеи ргәаҟреи ршәаџьҳәаҩ, ауаҩытәыҩса итрагедиа, иуаӷеимышхара ашаҳаҭ ашәышықәсақәа «рыԥсӡы» икәашхахьоу ахьаҵла.
Иахьагьы схалалоит, аԥаембарцәа рыԥсы ахьықәу «Ашацәа ртәарҭа». Ашыцламшәи ажыци ирхәаҽхьоу аҳаҭгәынқәа рхаҳәқәа сырҵысуеит...
Сшьамхы иахысаанӡа ишәаҳауеит! Шәыԥсаҭа ахьы ахьыршо инеиааит! Шәара аҵаҳәарҭа шәыҟоуп, сара амцҳәарҭа. Шәабиԥара рышьҭамҭа Анцәа еицоумкын. Ҽеи ԥсышьа зауз, ҽеи тәарҭагьы иоуеит! Џьанаҭ гыларҭас ишәоуааит! Сқьышәқәа неихыԥхьоит. Сылахьи-сыџьымшьи аазӡатәуеит. Ахаҳә иадҷаблоу ацәацәашь ацәаӡыӡ агәыҵыршо амаша иҭаԥхоит. Иаасыкәыршан ҿымҭроуп. Сныхахәқәа рыԥсқәа шсыкәшаҟьо, амра аԥсымҭаз ашьшьыҳәа сҿынасхоит.
Аамҭа, аамҭа гәаҵәажәпа! Хәышықәса лацәарӡасрак аиҳа ахымҵит. Ииасит мацәыс еимҟьаран, сромани сареи зны ҳшеидгәырӷьалоз, зны ҳшынеидашшылоз.
Аԥхьаҩ, ухаҵкы, исылшаз амаҷ уаԥхьа иқәуп. Издыруаз ахәыҷы уҵасымкит. Уашьҭа сҩымҭа алахьынҵа унапы иануп.
АШАЦӘА РТӘАРҬА
Хдырра ыҟазар, ҽеи ԥсрагьы ҟалон
– Уабаццакуеи, уара адунеи иақәлахо џьызшьо, акада акгьы ззымдыруа, ауаҩытәыҩса шарамша? Уабаццакуеи, абас, ҭамҷыҭ угыланы? Ианухуазеи, абнаршәыра ашәахсҭа анызҵахьоу амҩахәасҭа? Иуԥшаауазеи, узышьҭоузеи, иузымхозеи, макьана угараҟәҟәақәа коумԥсаӡацеи! – ҿаанаҭит раԥхьатәи абжьы.
– Схы сашьҭоуп, злыԥхаҳаура! Схы сыԥшаарц сшацәа шәымҩа сықәлеит. Шәымҭак иҭакӡоу, ԥсҭазаарак исараӡоу иалыршаны сызусҭоу еилыскаарц, иахьа ашамҭазы, сабдуцәа ршацәа рашҭа сҭалеит. Исықәҿызҭыз сынасыԥи сԥеиԥши срышьҭоуп. Сызусҭоу здырыр сҭахуп! – сҳәеит.
– Уа, уара, сымаалықь, мцахә азҳа, уара гаӡа ԥшӡа! Зхы ԥшааны, зыԥсҭазаара ажәразгахьоу ҳәа макьана Анцәа аӡәгьы димшаӡац. «Хдырра ыҟазар, ҽеи-ԥсрагьы ҟалон», сыҷкәын!
Абас, сдоуҳаи сареи ҳанеигәныҩ ашьҭахь, сгәыҩбаҿыҩбаха сааҭгылан, сӡырҩит! Аҵыр-ҵырҳәа жәҩангәы иныҵмацәысаан, Кәыдырҭаҟа инҭадыдит.
«Улахьынҵеи уԥеиԥши рҭаӡырҭа уара ухала иԥшаа!» – даҽазныкгьы слымҳа иааҭасит, сара сааныжьны анаскьара иаҿыз сдоуҳа ашьҭыбжь...
– Анцәа сырманшәал! – сҳәан, сыхнацәкьыск неикәасыԥсан, сылахьи сыџьымшьи аасӡатәын, исаҳаз адоуҳа ауасиаҭ аҵареи амцреи еилыскаарц слахьынҵа амҩа снанылеит. . .
– Уа шьыжьбзиа, раԥхьатәи сша-шәахәац! Ҽаанбзиала, раԥхьатәи схәыҷра асы шкәакәа! Хәылԥы-лыԥха шәымаз, слахьынҵа сыҵазҳәо, уахәама џьарҵас жәҩангәы иҵаԥхо сиеҵәа џьарсахьа!
Сара абыржәоуп изжәша аӡыхь ахы аныҵнахыз. Абыржәоуп, абри адунеи уаара сшьапы анықәсыргылаз. Исыздырӡом макьана аԥсҭазаара иацу ахаареи ашареи. Самбылӡац макьана ахаҵа игәырҩа-лаӷырӡ. Сымбылӡац схы-сыԥсы иахылҵыз ӷраҭшала. Адунеи ччаԥшьла мацара ихырку џьысшьоит.Ус анакәха,Анцәа ду иҳақи идоуҳаи рыла сеибыҭоуп. Сгәы-сыԥсы нкаршәны сҿынасхап, слахьынҵеи сԥеиԥши рымҩала...
«Ахәылԥыеҵәа амзаҿа иациуеит. Амзаҿа иациз асаби, амшрагьы ициуеит, аҵхрагьы ициуеит, дад!» – иҳәеит сабду, хәылԥы жәҩан иналыггаз амзаҿеи хәылԥыеҵәеи днарыҵаԥшын. «Жәлар ирзеиӷьу Анцәа иҟаҵа, Анцәа шьарда зымчу! Иахьакәым ала Анцәа ҳаумырҩашьан. Жәлар ргалуан Анцәа еицоумкын!», – иҳәан, иаԥхьа снаиргылан, амзаҿеи ахәылԥыеҵәеи иблақәа аарҟәихын, хынтә амзаҿа снадибалан: «Мзаҿашәа ухы-угәы лашааит, мзаҿашәа иузҳааит!» – иҳәан, схы ааишьышьын, ҳмаҵурҭахь симаны иҿынеихеит.
– Ус зуҳәеи, баба? – сҳәан, сизҵааит.
– Хынтә амзаҿа уадызбалеит, дад! Ушьҭа, абни, абыржәыҵәҟьа ицәырҵыз амзаҿа еиԥш иузҳауеит, амза еиԥш улашоит, ақәра уқәрахааит! Амреи амзеи рымшрарыҵхра уцзааит уахьыҟазаалак! – иҳәеит, сабду.
– Нас ушьҭа саргьы амзеиԥш слашома, баба? – сҳәеит.
– Аиеи, дад, ушьҭа уаргьы уԥсҭазаара амҩа, есымша мзашәахәа, мра-шәахәа ахьыршахоит. Уахынла амза уцгылоит, ҽынла амра уцҿыхоит. Амреи амзеи рылыԥха-гәыԥха Анцәа иуиҭааит! – иҳәан, сабду ажәҩан днаҵаԥшит. Уахада
исымбацыз хәылԥы мзаҿеи, хәылԥыеҵәеи еихык-еиҵыкны ажәҩан ӡымшын иалаԥсан.
...Акыр ҵуеит уи аахыс. Акыр мши-ҵхи еихала-еихыҵхьеит. Саргьы уашьҭа сыда дызмамыз дсықәгәыӷыртә сҟалахьан. Аха нырцә саншьцәа ахьынхоз ахәахьы зныкгьы схамлацызт. Снаԥшны рынхарҭа ахәы иқәыскаауан аҟароуп. Егьаумҳәан, схала ҩ-кәарак срырсны ахәы ахалара сзыгәаӷьуамызт.
Саншьцәеи ҳара ҳахьынхози шьахәа-шьаҿа бжьамызт. Аха, аԥхьан исҳәан еиԥш, ҩ-кәарак срырыр акәын. Абна цәгьан. Зны-зынла, аҽнышьыбжьон, алашәага ианааихырҳәаалозгьы ыҟан. Абгыӡқәеи алашәагеи рыӡбахә есымша сабду исеиҳәалон. Уимоу, алашәага ауаҩы даарылашәар, уаӷеимшхаран... Убри аҟынтә ахәахьыҵәҟьа ахалара гәаӷьылацәан.Хәылбыҽхала,абгасса еибархьу-сууа рыбжьы анаагалак, сабду иныҵакны: «Ашьашә-абыжьныха уҭарблааит, уара абга рҽыҩ ҷкәын, аҩсҭаа хәымҵы-хәымз!» – иҳәон, ибжьы нышьҭакны. Ибжьы ныҵакны иҳәон, избанзар, изхиҳәаауаз здыруан, исеиҳәахьан.
Сан лаб Шьардынраа рхәы аԥынҵаҿы дынхон абга иақәтәоу, аҩсҭаацәа рышьҭахь ацәҟьа аԥыразҳауа ҳәа изышьҭаз Ҳәымпыл ҳәа аӡәы. Уи егьараан дубаргьы арыӷьалагьы, арымалагьы дхыԥшаало акәын дышныҟәоз. Амҩа дахьықәызгьы, есымша ихала дцәажәон. «Абан, абга рхәы иаҳәҭатата, Ҳәымпыл дахьаауа!» – рҳәон, инахараны рылаԥш дныҵаркыргьы. «Аҩсҭаацәа ртәарҭа ацәҟьа аԥыразҳауа, иқәыџьма шьахәыш дақәтәаны, уахатәи аҵх аӡәы ижәгәара дҭалозар акәхап!» – рҳәон шьоукгьы.
Ҳәымпыл иқәыџьмақәеи иареи ражәабжь акәӡан, ацубжьара иааиқәшәоз ҳәатәыс ирымаз...
Шьардын ашьхагәара имаз аҽыуаҩ дзакәшомызт. Шьардын ишьхагәара анысҳәа, имҳәакәа сзавсуам, шықәсык, Ҳәымпыл ибга кәадыри Шьардын ишьхымзаҭреи ирыхьыз. Ҽнак, Шьардын ишьхақәа ӷаҷуа, алацәкәабқәа рыцқьо,
рцәеи рыцхеи еилырго дышнеиуаз, зегьы иреиҳаз ишьхымза днадгылеит. Ижәытә ҟама ԥынҵа хәахәа ала ишьхымза еиҳәа анааихирԥа, дныҵыкка дцеит! Ԥхыӡ ибар изхамҵоз, ассир-алалабатәыҵәҟьа ила иабеит. Зегьы иреиҳаз, дзықәгәыӷуаз ишьхымза еиҳәа иккаӡа иҭацәны иқәгылан. Аԥсразы ихәшәызар, саранџь ԥраалк ҭаршәмызт. Шьардын имҵәышә ду иҭамӡоз ашьхыҵә, уажәы шьхыцкгьы џьара икыдтәаланы иубомызт. Аха уи уиаҟара иџьеимшьаӡеит. Иџьеишьаз-илакәишьаз, ашьхымзаҭра иҭаз Ҳәымпыл ибга кәадыр акәын.
«Абри ашьхымза ԥсны ишықәгылаз абеидыри, ани ашьашәы абыжьныха иҭарцаԥхаша!» – иҳәеит, иааигәа аӡәгьы дышгыламызгьы. Ажәакала, Ҳәымпыл ибга кәадыр, Шьардын ишьхымза ахьықәгылаз ҵәахырҭас иман. Саҭашәымҵан, Ҳәымпыл иҳа сшықәыз, иҵәа сықәиҵеит, ибга кәадыр ҳԥырхагахеит.
...Аҽны егьа ҟаларгьы, адунеи азна абгақәа сышрыцәшәозгьы, схала саншьцәа рхәахьы схаларц иақәыскит. Убри Ҷаҷал ҳәа изышьҭаз абнаршәыра, алашәага илаз анаҩсгьы, хыҭҳәаазу аргамаҵәҟьазу здыруадаз, аха нырцәи-аарцәи аиҩхаа Аӡызлан дамоуп рҳәон.
Саншьцәеи сареи ҳахьынхоз, наҟ-ааҟ аҩ-хәык рыбжьара, ҩ-кәарак ҭысны ицон. Ҳара ҳҟынтәи саншьцәа рахь ҳанцоз, ҳазҭысуаз раԥхьатәи акәара иноухыҵәартә аӡыжь ду аман. Уи аӡыжь аханатә аахысгьы, «Абгахәыҷы зҭаԥсыз» ҳәа иашьҭан. Иахьагьы ҳара зегьы: «Абгахәыҷы зҭаԥсыз» ҳәа ҳашьҭоуп.
Ианакәху здырхуада, ԥхны мшы ссирк аҽны, Қамча ҳәа шәарыцаҩ баҩ еиламгылак, абри «Абгахәыҷы зҭаԥсыз» аӡыжь аҿы иҽширыхьуаз, ашьыжьтәи алакә шәахәац еиԥш, аӡыжь дхыӡсааланы лҿаалхеит ԥҳәызбак. Ари гәазҭаз Қамча, иаразнак игәааигӡеит Ӡызлан-Ӡаҳкәажә шлакәыз. Қамча ицәа-ижьы хтны дахьыҟаз ааԥхеишьан, ашырҳәа аӡыжь дналҵәраан, лацәарӡасрак ахмырҵкәа, иаразнак,
иҽааилаҳәаны, деиҩаҳаҳа аҟәарашра даақәгылт. Аӡыжь иаҵәа ихыхәхәала, лакә-шәахәацшәа иааиуаз, ӠызланӠаҳкәажә лҽааиқәымкӡакәа аҟәарашра днықәыххын, – «Қамча иҟама ҩ-мацәк иҿҟьеит, Қамча иҟама ҩ-мацәк иҿҟьеит!» – ҳәа Ӡызлан-Ӡаҳкәажә лыбжьы налхалцалеит. Зҟама ҭкәыцәаа игылаз Қамча иҟама ҩ-мацәк иҿҟьаҵәҟьеит. Ӡызлан-Ӡаҳкәажә илҭахызгьы уи акәын, лдоуҳа ҟалеит. Ҳаиҳәа, абри алакә ԥҳәызба Қамча днаиҵагьыжьын, бӷарҵахьы иааибакит. Аҟәарашра рыцҟьеит. Еибаҟьеит, еибарххеит, аӡхықә зқәаршәшәон. Аха аҵыхәтәан, напхаԥса деибамыргакәа, Ӡызлан-Ӡаҳкәажә лызқәа икыдыӡсалоз лыхцәы қамыз дламҵасын, Қамча иҟама ԥҵәаха наҿеикит.
– Аа, абааԥс! Уашхәа мақьаԥсыс, Қамча, сшуԥырхагам! Уҟама кьыбжаам иаҿоумкын сыхцәы! Уашхәа мақьаԥсыс, унеихьшь-ааихьшь, ууара-уҭынхара, сҿаҳәатәы ахьынаӡоиахьааӡо, аӡәы сшиԥырхагам! – лҳәан, дынҭагыланы ҭоуба луит. Ирҳәоит, убри нахыс Қамча ибжьы ахьаагаз, ӠызланӠаҳкәажә аӡәгьы диԥырхагахомызт ҳәа.
Аа, абыржәы, абри, есышьыбжьон ҽыкәабара ҳәа ҳахьылбаало, «Абгахәыҷы зҭаԥсыз» аӡыжь санаахықәгыла ауп ианысгәалашәа, абри сабду иҳәамҭоу Ӡызлан-Ӡаҳкәажәи Қамчеи ражәабжь.
Сгәалашәарақәа, аԥхыӡ ссир еиԥш, сҩышьны сышрылаз, санхалаз-санылбааз сызгәамҭаӡакәа, Хабжь ихы аԥҽра аҟара ахмырҵкәа, ахәы ԥшӡа иаҵаршәыз, Касланӡиаа рӡыхь сынхықәгылеит. О, иҵӡозеи уи аахыс, аха Анцәа иан лыхьацамахәқәа зхашәыршәыруа, ашәышықәсақәа рцыха-ӡыхь иахьагьы икәеикәеиуа, алаӷырӡ еиԥш иҵхәраауеит!
Оупа хәылдаҵас, шыцламҭәла зыҽҭаҳәҳәаны игылаз ахьаца адац еилаԥахқәа снарықәтәан, сыԥсы ааиҭаскит. Иаасыкәыршан, убысҟан, сгаразҵоз аԥшӡара, иахьагьы раԥхьатәи схәыҷра асеиԥш исгәалашәоит.
«Уа, Умар!» ҳәа абжьы слымҳа ианааҭагәыбзыӷ ауп аӡшәах еиԥш сгәалашәарақәа анааиԥхьба.
Ахьышәҭҳәа саахьаԥшын: «Умар соуп!» – сҳәарц сҿы неихысхит, аха: «Унасыԥ ауп уқәҿызҭыз, алаҿумҭын, иуршәоит, унасыԥ ацҳәа аҳәара ҟалаӡом!» – инашьҭарххны, сгәаҵа иҭыҩыз сгәы абжьы, слымҳа нҭнашьааит.
Шьыбжьышьҭахьрахь амра нхьашхьан, саншьцәа рӡыхь аҿы санхала. Ажәҩан еҵәак нкыдԥааны, зарӷьа џьыба иҭазыршәыз хьыӡрацаҩык иеиԥш сгәырӷьара ааҵҩадахеит. Схала алашәага сырцәымшәаӡакәа, саншьцәа рхәы ԥшӡа схалеит. Уажә ахаҵара иҟасҵаз, Нурии Қарбеи ҳара ҳхәы ихалаанӡа,сарадарархәысышхалазрбар,иагаиаҵашьыцып ҳәа анаасхәыц, еиҭаҳәашьа змамыз цәанырра ссирк соуразоуроу сааимнадеит. Абри сгәырӷьара амҵәыжәҩа сшыҵакыз, сабду Шьардын имӡырха ашҭа сынҭалеит.
Саншьцәа рашҭа, ҳара ҳашҭа аҵкыс иԥшӡан, иҭбаан. Иаакәыршаны ахьагәаԥшь масарла ихкаан. Аҵәҩан ршьақәа рыфҩы лаҳа-лаҳауа, рыхгьы-рҵыхәагьы ҿҟьан. Хәажә быцала шьамхышәаранӡа ишьҭашышын. Убригьы азмырхакәа, ашыш аҟынтәи, ӡаки-ԥсыӡаки инаҳаракны, амасарқәа хашшаан. Ршьиа ҵәыла, зхырҷарақәа қәыркааз ахҭырԥаш еиԥш, аԥшӡара икны иаго, хәажә быцала ихыркын.
Шьардын иашҭа, еихшәа-еизшәа, агәҭаҵәҟьа нылкааны, амжәарбаӷь ықәгылан. Уи амжәаҵла хьыдхәо, тлаз бӷьы иаҵәала иҭалаҳан. Амжәарбаӷь абӷьы ҟаб-бӷьык иаадҩыло, ииаҵәҟаҟараӡа, ҽырҩымҭак ашәшьыра кашьшьы иаҵакны игылан.
Ашәшьыра иамҵагылаз арымӡ агәҭаҵәҟьа дықәтәан сабду Шьардын. Уи убысҟан иныликаауаз исахьахәыра еиҭаҳәашьа-еиҭаԥсашьа амамызт. Ажәҩан иналԥрааз аԥеимбар иеиԥш, аҽыхәа иҿабылгьазшәа, иԥаҵа шлақәа хыҽҽаны игәы иқәҭәон. Сабду Шьардын иаԥхьаҵәҟьа, аҟәардә лаҟә хәыҷқәа ирықәтәан, ашьҭахь излеилыскааз ала, Иуан Сиҭи, Ашәы Ҳабыџьи, Басариа Шьагәи, Ҵнариа Сеидыҟи.
Шьардын аԥсра дақәгәыӷуан акәымзар, сара абыржәыҵәҟьа ҩ-кәарак срырсны, абри ахәы схалап ҳәа дыҟамызт. Аха уи уиаҟара хырҩ азымукәа, ишџьеишьазгьы, иԥшнымҵакәа, исасцәа драцәажәон.
– Ҳаи, шьапы мышла есымшагьы шәымҩахыҵлааит! Сгәы иҭамкәа, схы иҭамкәа аа-рагыдыки мацәхарҟәарки инаӡо абри сабду Уасманика ԥсаҭа бзиа, ирагәаԥшь рымӡ ду агәҭаҵәҟьа сықәтәаны, сшынкахәыцуаз ауп, шәаргьы мышьҭа бзиала сашҭа шәшааҭалаз. Амшра шәыцзааит, дад, аҵхра шәыцзааит! Шәымҩахызгаз шәшьапқәа срыкәыхшоуп! – иҳәеит еиҭа, Шьардын исасцәа рааира, даара игәы ишахәаз дырдыруа.
– Асас быжь-насыԥк ицуп! – рҳәоит, Шьардын, уххь згеит! Ҳаргьы гәы-наҩагьарак ҳаҵамкәа, ашара насыԥ ҳаманы, уашҭа ԥшӡа ҳҭалеит! – иҳәеит, Ҳабыџь гәыкала, џьара, ҿырԥшӡагас, зхы змыхьуаз, згәы змыхьуаз ажәа ҵҩызаак наламкәа.
– Иҭабуп, дадраа, бзиара ҵыхәала, акыр шықәса, каҳада-ԥҽыда, абри иахьа ҳазҵатәоу сымжәарбаӷь шәамҵызбаалааит! – иҳәеит, Шьардынгьы гәык-ԥсык ала.
– Шьардын, ҵаара ԥхашьарам, абри алакә-ҵла, атлаз бӷьыхәа зҿашьшьы, умӡырха зырԥшӡо амжәаҵла, «Амжәарбаӷь» ҳәа узашьҭоузеи усҟангьы? – иҳәан, Шьагә ччаԥшь разык ици-ишәи инарықәиршеит.
– Аа, уи аума уззааиуа? Аиеи, дад, Шьагә, «Амжәарбаӷь» ҳәа сашьҭоуп, избанзар, ари мцахә азҳа, иаагылазар, арбаӷь акәтаӷь аҵараҳа, иаргьы шеи-шықәсеи какал ҿалаӡом. Убри азыноуп, абри аҩыза ахьӡшьарагьы захьӡысҵаз! – иҳәеит сабду Шьардын, иҿара аԥшӡара ашәахәац неиҿарлашан.
Аҽны, Нуригьы ианшьцәа дуқәа рахь дырган, дыҟамызт. Схала заҵәык, Нури «Азамбалдақьа» ҳәа дзышьҭаз, амҿы иансалаз ахыци-ахәымпали ҭырҟьо, сыхәмаруа, амӡырха сықәын. Абри аамҭазы, сгәы сҽанӡамкәа:
– Уааишь, дад, Умар, абранӡа! – иҳәан, Шьардын ибжьы насхьигӡеит. Уанбааи, дад, уаазгада, егьида ҳәа,
дҵаа-ԥшаауа акәымкәа, иахьадагьы абра сибахьазшәа, ҳаишьцылахьазшәа иҽааҟаиҵан:
– Дад, абна амра ицәыршәлоу ашԥхарсала сзааугондаз! – иҳәеит, аӷәыцәмаҟьа иқәыршәыз, иара ашԥхарсала ҳәа дзышьҭаз. Сабду ашԥхарсала ҳәа дашьҭан акәты ашԥы. Уи ашԥхарсала, иӷьӷьа-иӡәӡәа ирыцқьаны, амырхәага ицәҵаны, ирҩаны иман. Даара дызцәыԥхашьоз иқәлацәақәак дырзаԥшырц анырҭаххалак, ишԥхарсала дырзаԥшуан. Аа, уажәы сабду исасцәа ишԥхарсала дырзаԥшырц шырҭахыз идыруан аҟынтә ауп, ишԥхарсала амырхәага ицәыхны изаазгарц сзишьҭыз.
Агәышҵа хашәшәала, аӷәыцәмаҟьа иқәыршәыз ашԥхарсала аашьҭысхын, сабду инеиркны, ахәараҳәа снаиватәеит.
– Ҳаи, ҳаи, уара гаӡа ԥшӡа! Уара мцахә азҳа! Арҭ саԥхьа итәақәоу аԥеимбарцәа сыватәашьа рзымдыруа џьушьома! Мамзаргьы, сабду Уасманика ԥсаҭа шкәакәа ирагәаԥшь рымӡ ду ҳазымкыр ҳәа ишәома! – иҳәан, иҟасҵаз шыԥшӡамыз сыкәа-смаӷра инҭеиҳәеит.
Убри уажәы, иахьеиԥш ианысгәалашәо: «Уԥсаҭа ахьы ахьыршо инеиааит, аԥеимбарцәа рԥеимбар, Шьардын рыцҳа! – сгәы инҭысҳәаауеит. Убысҟан, иара ихаҭыԥ аҿы сара сыҟазар, абас сҳәозар акәхарын:
«Уаҳа убзамыҟәхар, уабацарыз! Аиҳабы дузымдыруа, аиҵбы дузымдыруа! Ухәыҷума уашьҭа, уара аблаҩа ду! Уааины, уԥхамшьаӡакәа, ушԥасыватәеи!» – егьи ҳәа, жәа бзамыҟә хаарадақәас иҟаз зегьы, неиҿасҳәацәозар акәхарын. Ааи, анаџьалбеит, аҳәашьа, ацәажәашьа мыжда, зегьы шԥарԥшӡо, зегь шԥаҵанарӡуеи! Аха рыцҳарас иҟалаз уи аҩыза анасыԥ хацхәыс зегьы Анцәа иримҭеит. Убасҟан, Шьардын ԥшь-ажәак роуп иааиҳәаӡазгьы, аха иажәақәа рҵаки рҳәашьеи быжь-гәыжьк ирзышьҭыхуамызт.
Аҳа сшықәыз, аҵәа сеиҭақәлахит. Сабду Шьардын иԥшхарсала инацәхарҟәара нахьишьын, илахьи иџьымшьи
ааиџьарын, ани жәлар рлахьынҵа зникаауаз ишԥхарсала илаԥш иныҵганы, мацқьа-шьацқьа ахәаԥшра дналагеит.
Шьардын ииҳәарызеишь ҳәа рыԥсы ӡаны иӡырҩуан иаԥхьа итәаз исасцәа. Абыржә Шьардын иааиҳәо, хырԥашьа амам ҳәа агәра гаӡаны, рхы-рыԥсы иҭаны изыԥшын. Дгьыли-жәҩани, уаҵәтәи рлахьынҵа зныз, изҳәоз, Шьардын ишԥхарсала акәын. Абыржәы адунеи зхьынҳалоу ахац нҿшәаны, адгьыл уадышххырахоит аҳәаргьы, акәҵәҟьоуп рҳәон Шьардын исасцәа.
Ашәымҭақәа наскьон ихаҳәраҳатәха. Шьардын илаԥш ишԥхарсала иааҟәихуамызт. Дшахәаԥшыц дахәаԥшуан, аха макьана ажәак иԥсы иахирзомызт. Сиҭ дахьтәаз дҳәыҵәыҳәыҵәуа алоура иуан. Аха уаҳа изымычҳазт, Шьардын диԥырхагахар ҳәа дшәаны, иҽынкаршәӡаны, илымҳа аҟынӡа иҽынеигӡан, ашьшьыҳәа: «Иаҳәозеи, Шьардын?» – иҳәан, иарӷьа лымҳа дынҭахәыҭхәыҭит. Аха Шьардын аҭак ҟамҵакәа, иԥсахара нақәганы, ишԥхарсала дшахәаԥшыц дахәаԥшуан. Иааҭынчраӡахеит. Насшәа, зныкыр, Шьардын ишԥхарсала иблақәа аарҟәихын:
– Аҽеи аҳәагәышьом, Сиҭ, Шьардын дукәыхшоуп! – иҳәан, аҵанӡа даақәыԥсычҳаит.
– Усҟангьы, Шьардын, усҟангьы? – инеицырҳәан, рҽынаиддырхалеит итәаз.
– Хара имгакәа аибашьра ду ҟалоит ҳәа аҳәоит, дад! Ари жәбома, ажәлар ргалуан ахьынӡеицаку? – иҳәан, ашԥхарсала агәҭаҵәҟьа нылкааны, икылҟаԥшьаашәа иахьыҟаз,ихысга мацәа нақәикит.–Убри иаҷыданы,аԥшәма иаԥсуа шәақь акнаҳарҭагьы ҭацәуп! – иҳәан, ҩаԥхьа ихысга мацәа, ишԥхарсала, армарахьтәи аҿаҟәарсҭа инақәикит. Шьардын ҩаԥхьа деишәара-еиҵараха, ҿымҭӡакәа даатәеит. Егьырҭгьы, иӡыхь-ԥсыхьха, еихаԥсы-еиҵаԥсы, урысыр шьакәарак рылымшәо иаашьхныԥсылеит.
Акыраамҭа, ҩаԥхьа, хаҳәҿымҭра иҿымҭрахеит. Аҵыхәтәаншәа, Шьардын иҽааизиган:
– Аҽҵыс ауаатәыҩса ршьа иарӡсартә ашьа каҭәоит, дад! Сынтәа аҽаҩра ду каҳауеит. Аарыхра напы иазҭамгало иҟалоит. Аха ажәлар афаха-агаха раӡом ҳәа аҳәоит абри Анцәа ишԥхарсала иану анашана! – иҳәан, деихаӡԥшшәалаха иҽааиқәикит Шьардын.
Убысҟан иаарҳәаз зегьы, иахьагьы мшаҽнеиԥш исгәалашәоит. Абыржәыҵәҟьа Шьардын иҿаҳәатәы ҟалазшәа, иаԥхьа итәаз зегьы, инеиҭаркуа ак рымамкәа, ашә-ӡанӡ нарыҿхысит.
– Иҟалаша ҟалаанӡа ахәац ала ҭыхтәым. Ахаангьы ишыдыдуа қәа амуӡац. Ихьы шьаргәыҵа сакәыхшоуп, Анцәа ду ихәыҷқәа рыцҳаишьап. Рчамҩахә аҟәараҩа илаиршәрым. Ҳазшаз инапы ҳануп. Ҳазшаз ида гәыӷырҭахлаҳәа ҳамаӡам. Зылԥха ҳаура иҟаиҵо, ииҳәо зегьы бзиоуп! – иҳәеит, Шьардын изыӡырҩуаз, зынӡа абза гәырҩа рхыҵәошәа аниба.
– Ааи, шьҭа! – иҳәан, лоунатә даақәыԥсычҳаит Шьагә...
– Акаамеҭҵәҟьа аныҟалаша, ашышкамсқәаҵәҟьа ирдыруеит, рҳәон ҳабацәа. Уажә абри ажәаҭынха зхысҳәааз, иахьа амҩан сзыниаз ауп! – иҳәан, Шьагә иажәа инациҵеит Сиҭ. – Иахьа, иххь згеит, Шьардын ишҟа сымҩахыҵырц амҩа сықәланы сшааиуаз, Ажьи Чмыт снаичхнысын, Амҷаа рхәы санааҵагыла, саарыдгылеит ҵҩа змамыз ашышкамссса еиқәаҵәа самсалха. Аиаша уасҳәап, иџьасшьеитилакәысшьеит. Ашышкамсқәа, ԥсыӡак аҭбаара рыҭбаараны, еихьыс-еиԥыс, абрахь, ашьхарахь рхы рханы ицон. Ҳаи, абарҭ ахьцо, иахьынӡацо рхырхарҭа еилысымкаакәа Анцәа сумшьын сҳәан, акыр срыцныҟәеит, аха рхи-рҵыхәеи нымҵәошәа анызба, саарыцрыҵын, сынкахәыцуа, абас хәызқәала сҿаасхеит. Уара ҟәышк уоуп, Шьардын, измаанахарызеишь абри? – иҳәан, дҵааит Сиҭ.
– Ар, аԥсҭыр, дад! Анцәа иахьакәым ала ҳаумырҩашьан, ашышкамсқәаҵәҟьа ирдыруеит уаҵә иҟалаша. Аибашьра ду ҟалоит, дад, аибашьра! Убри ауп ашышкамс-сса
еиқәаҵәақәагьы зырҵысыз! – иҳәеит Шьардынгьы, иҽааиқәиҳәалан.
– Бга ахьҭоу ауп алагьы ахьҭашуа. Иахатәи аҵх ҿааихак ҟамҵаӡакәа алақәа шууаз, ашарагьы адәы иаақәлеит. Алақәагьы акы рбозар акәхап. Арыцҳара аныҟалаша, адгьылҵәҟьагьы зқәаршәшәоит, рҳәоит. Ауаҩы игага дзахыԥараҳа, изыхәшьаду илахьынҵагьы дзахыԥом, – иҳәан, ицәа дынҭрыхьҭшьааит Ҳабыџь, рыгәҭахьшәа дахьтәаз.
Ҩаԥхьа акыраамҭа ҿымҭрахеит. Амш шьыбжьхыҵырҭа аҿынӡа инеихьан. Аҟәымӷ алыҳәҳәо амра хьашуан. Ажәҩан ԥҭа цахашк хыршәламызт. Абна агәы илыхәхәа иааҩуан, ааԥынра зырҿыхоз акәыкәу абжьы.
«Кьу, кьу, кьу!» ҳәа абжьы гон, жәҩангәы иаҵәара ихагьыжьылоз, ԥсыӡак ашәагаа зшәагааз, иӡышоз ашьха уарба. «Кьу, кьу, кьу!» – иӷызы-ӷызуа ҩаԥхьа ажәҩан агәы неиҩыхны, аҿаанахон уи ауарбажә абжьы.
– Уара анасыԥдагьы убз уақәӡит!» – иҳәеит сабду, ажәҩан ӡымшын иаҵагьыжьуаз, иаҵагәаҟуаз ауарбажә днаҵаԥшын.
«Кьу, кьу, кьу!» – жәҩангәы иаҵәара иҵагьыжьуан, иҵахынҳәуан ауарбажә.
– Изыргәаҟуазеи, Шьардын, ани зыбжьы зхацаланы икьууа ауарбажә? – иҳәан, Сеидыҟ иарӷьа маҿа иблақәа инарԥыракны ажәҩан днаҵаԥшит.
– Аӡба иԥсуеит, иӡышоит, Сеидыҟ. Аӡиасқәа абоит, арҩашқәа абоит. Аха аӡиасқәагьы, арҩашқәагьы ауарбажә шьашәа иабоит. Ажәра иақәиҭӡам. Ишәиуп, дад, ишәиуп. Анцәа дақәшәихьеит, – иҳәеит Шьардын, иҭаҭыныжәга иеимаа аԥынҵа инаниҟьан.
– Ишьахәуп, аха иахарахазеи, ахәашабга? Аӡиасқәаҵәҟьа шьашәа иабартә жәлар рҵәыцәгьа Анцәа ишԥақәиршәеи, Шьардын? – иҳәан, Шьагә сабду днаидҳәаҵалеит.
– Шьагә, дад, ашьышь анцәыцәы, алашәага ықәсымхыр ҟалом ҳәа идәықәымлеи! Убриоуп абни ауарбажәгьы иахьыз. Адунеи иаақәыршаз зегьы, Анцәа иаҭәеишьан, иаман. Амшын иара иаман, ашьхақәа иара рхыбаамызт. Аӡиасқәа, арҩашқәа, ашьха ӡыхьқәа, ажәакала, дгьыли-жәҩани рҿы аҿаҳәатәы ҟалон. Аха иазымдырит, ахы азымдырит, абзиара анымаалеит! – иҳәеит Шьардын.
– Усҟангьы, ауарбажә иахарахазеи? – дцо-даауа, Шьардын диҟәаҵуамызт Шьагә.
– Иахарахаз, изыхдырҟьаз уиоуп, мышкы зны, Анцәа ауаа ишаанӡа адгьыл ишеит. Аха макьана ауаатәыҩса адгьыл иқәиҵомызт, ҽеила иӷәӷәамхацызт, ауаатәыҩса ннамкылар ҳәа дшәон. Акыр ҵит. Адгьылгьы ӷәӷәахахьазаргьы, ушьҭа иӷәӷәахахьеит анигәахәуаз, иҟоу аиаша, адгьыл зеиԥшрахахьоу аилкааразы, Анцәа адгьыл ахь амаҭи ауарбажәи ааишьҭит. Амаҭи ауарбажәи лбааны адгьыл иахәаԥшит. Аха адгьыл ауаатәыҩса ықәлартә еиԥш иӷәӷәамхацызт. Амаҭи ауарбажәи акыраамҭа рыгәра еибамгеит, аха аҵыхәтәан, иааибагеит, еиқәышаҳаҭхеит. Адгьыл ауаатәыҩса ықәлартә, инхартә-инҵыртә аҟара иӷәӷәахахьеит ҳәа еицырҳәарц...
Амаҭи, ауарбажәи, ацҳаражәҳәацәа хынҳәны Анцәа иҟны иааит.
– Иҟоузеи, уара, ауаатәыҩса адгьыл иқәлартә еиԥш иӷәӷәахахьоума? – дразҵааит Анцәа.
– Анцәа, ухьышьаргәыҵа сакәыхшоуп! Адгьыл ауаатәыҩса ықәлартә уажәы аԥхьагьы иҟалахьан! – аҳәеит амаҭ ҩеихалакьын.
– Ҵабыргума, уара, ари иаҳәо, адгьыл ӷәӷәахаҵәҟьахьома? – ауарбажә дазҵааит Анцәа.
– Ҵабыргыхаҭоуп, ухьышьаргәыҵа сакәыхшоуп! – аҳәеит ауарбажәгьы. Абри ашьҭахь, Анцәа днатәан дхәыцит. Аха зегь акоуп, амаҭи ауарбажәи рыгәра имгеит. Абарҭ ирҳәаз аҵареи амцреи ҽеишәа еиликаарц азы,
Анцәа абжи ажәҵыси адгьыл ахь идәықәиҵеит. Алмҩанык, ажәҵыси абжи меицәажәаӡакәа, ҵаҟа адгьыл аҿы илбааит. Инахәаԥш-ҩахәаԥшит егьит, аха амаҭи ауарбажәи Анцәа иарҳәаз мцын, Анцәа дыржьеит. Адгьыл ауаатәыҩса ықәлартә, инхартә-инҵыртә иӷәӷәамхаӡацызт. Аха абжы аақәгылан: «Зегь акоуп, адгьыл ӷәӷәахахьеит, ауаатәыҩса ықәлартә, инхартә-инҵыртә иҟалахьеит ҳәа иаҳҳәароуп Анцәа, ҳҩызцәа ҳзыҭиуам!» – аҳәеит.
– Анцәа иитәым, Анцәа имаам, Анцәа иаҭәам, Ҳазшаз амц иаҳәаны, ауаатәыҩса рнырҵәара сара сақәшаҳаҭым. Анцәа дысзеилагом. Ԥсынгьы-бзангьы исхымӡаауа агәнаҳа сзаҵалом. Адгьыл ауаатәыҩса ықәлартә, инхартә-инҵыртә макьана ишыӷәӷәамхац, Анцәа ду иҵамкыкәа иасҳәоит! – аҳәеит ажәҵыс.
– Сара сара стәы сҳәоит, абжьарак, Анцәа изиҭаху иҳәатәы хеиҵааит, – аҳәеит абжы.
Ажәҵыси абжи Анцәа итәарҭа ашҭа иааҭалеит.
– Зегьы акоуп, сара стәы сҳәоит! – аҳәан, абжы аҿы анааихнах:
– Унан, аҳкәажә, быбз ахыцәқәа хәыцк ықәыршәуп, бҿы неихыбхуандаз! – аҳәан, ажәҵыс аагәаҭеиит.
Абжы, акәҵәҟьоуп аҳәан, асаса анааихнарԥхьа, ахьышәҭҳәа ажәҵыс наҿаԥрын, аҟыԥҳәа аҿы инҭасын, абжы абыз аахнаҵәеит. Иҟалаз абаха амраӡакәа, Анцәа иҿы инеит.
– Иҟоузеи, уара, ҵаҟа, адгьыл зеиԥшроузеи? Ауаатәыҩса адгьыл иқәлартә, инхартә-инҵыртә иӷәӷәахахьоума? – иҳәан, зылԥха ҳаура дҵааит.
Ааи, ааи, ауаатәыҩса адгьыл иқәлартә, инхартә-инҵыртә иӷәӷәахахьеит ҳәа сҳәоит ҳәа аҿы ааихнахит, аха «быжжы, бы-бы... быжжы» ҳәа ада уаҳа егьазымҳәеит. Абжы аҿы еилымгеит.
Убри аамҭазы ажәҵыс нықәгылан, иҟалаз-шыҟалаз, ахы инаркны аҵыхәаҟынӡа, Анцәа ду ицәымӡакәа, зегьы
ишьамхы инықәҳәацәаны иаатәеит. Анцәа убысҟан, ихьымаҟа нкаршәны, ӡ-хьамԥшла иҿы ӡәӡәаны, шьыжь-шәаԥшь днаҵагылан, абас дыбӷеит:
«Амаҭ, уара дгьыли-жәҩани рыбжьара хыҵәахырҭа умоуааит. Есышьыжь-шара ахыхь бааԥс уцгылааит. Ухыхь лымгазҩахааит. Ухыхь бааԥс ахәшә, уара иуҭиз ауаатәыҩса иурҭалааит! Ухыхь бааԥс анузцәырҵуа, ажәлар рымҩа уаниалааит. Убраҟа ауаҩытәыҩса ухы ирҷаҷалааит».
«Ауарбажә, уара кәыркәа ашоуразы, абжьымрак анкацеиуа, зегь реиҳа уанҿажәкуа, адгьыл иахшаз аӡиасқәа зегьы шьашәа иубалааит!» – иҳәан, ахааназы амаҭгьы ауарбажәгьы хҿыхшьа рмоуа Анцәа дрықәшәиит. Шьардын иажәабжьгьы ншьақәицалеит.
«Кьу, кьу, кьу!» – ала амгәа аԥа ҭшьаауа, ажәҩан гәысакара иҵагьыжьуан ауарбажә.
– Анҭ, Анцәа иишәииз, амаҭи ауарбажәи рҩызцәа ауаатәыҩса иахьагьы адунеи иқәуп. Амаҭи ауарбажәи, злыԥхаҳаура, икниҵеит, ибӷеит, ирыхәҭаз иақәиршәеит. Аха цәгьамзар бзиа ҟазымҵо, изымхәыцуа иахьа шьоукы, ала шыцыԥхьаӡа еиҳагьы зтәарҭа иацло ишԥарыԥсыхәоу? Анцәа аикәым сумырҳәан! – иҳәан, Сиҭ илахьи иџьымшьи ааиӡатәит.
Ҳамҭак ҩаԥхьа ааҭынчрахеит. «Уара гаӡа-ԥшӡа, арҭ саԥхьа итәақәоу сыватәашьа рзымдыруа џьушьома! Мамзаргьы, сабду Уасманика ирагәаԥшь рымӡ ду ҳакрым угәохәуама?» – ҳәа, сабду иансеиҳәа, ашьҭахь, саргьы иаагәнызган, сыҳаиди ыҟаӡамкәа, рывараҿы ашьацра сылатәаны сырзыӡырҩуан. Аҵыхәтәан, Сеидыҟ ичамҳа лабашьа амҳасҭа инацәхарҟәара нықәырсны иааиԥышьҵаиргәан, Шьардын ихы наиқәкны ҿааиҭит:
– Шьардын, аҟалаа ԥсыхәа-ӡыхәа анырзамҭалак, аус рзақәашьа, еилыргашьак анамоулак, ақыҭа аҟынтәи ауаа хатәрақәа ааины, ирзылымхыз ирзымԥшааз, ацәгьауцәа рылхразы, иуыҳәаны удыршәиуеит. Ушәи зықәку ихы
иҭамшәар, игәы иҭашәоит, игәы иҭамшәар, ихы иҭашәоит, рҳәоит. Абри аҵареи амцреи абанӡаҟоу, ҳлымҳала иҳаҳар ҳҭахуп, урацәамзар! – иҳәеит Ҳабыџь аԥеимбар исахьа нылкааны дахьтәаз. Аҩызцәа итәазгьы неиқәыӡырҩит.
– Уи иашоуп, ҵангьы-мцынгьы акәымкәа, аԥхьан, Ҳабыџь иуҳәан еиԥш, ԥшаашьа змам ацәгьара ду ҟазҵаз данырзылымхлак, ҳаҭыр зқәу аиҳабацәа ҟәышқәа анысҭаалак, аҵәы еиқәаҵәа нҭаршәны, снықәгыланы сыбӷоит. Ацәгьара, ахәымгара ҟазҵаз ауаҩы, злыԥха ҳаура идоуҳаи иҳақи, жәлар зегьы ирбо, ираҳауа дылнахуеит. Ари, дад, аханатә аахысгьы ҳабдуцәа жәҩахырла иаарго, иԥышәоу доуҳауп. Ишәыҵаскыр, рыцҳараны, гәнаҳараны исыԥхьаӡоит. Зегьы рҿы ицәырсымго даҽа маӡак. Уи закәызеи ҳәа шәҵаауазар, сшәиуеит, иашоуп, сышәигьы ахҭа аҟынӡа инеиуеит. Амала, иҟоуп убас шәира бааԥсык, убриҵәҟьа сҿы иҭагӡаны аҳәара сцәугароуп, – иҳәан, иҽаашьақәикит Шьардын.
– Уи закә шәира бааԥсузеи, ауаҩ иҿы изҭамыгӡо, Шьардын, усҟангьы, зынӡа имаӡамзар иҳауҳәар ҳҭахын! – иҳәан, изҵаара абла дныхкыланы диазҵааит Сиҭ.
Шьардын иҽынеиҵихын:
– Ауаатәыҩса угәы рыхшәо, иубаны иузхымго аамҭа узыҟалааит ҳәаҵәҟьа аҳәара сара сзыҳәан игәаӷьылацәоуп. Сара излаздыруа ала, уи аҵкыс еиҳау даҽа шәира бааԥсык ҟамлаӡац. Ҳаӷоугьы жәлар рҵәыцәгьа иқәшәааит! – иҳәан, Шьардын иҭыҭынжәга еиҭа инеиҵеиҵеит...
...Агәалашәара, агәалашәара, ӡра-ԥсра зқәым агәалашәара! Дшыԥсра дыԥсӡеит, шәышықәса здунеи, зыхҭырԥажә еиԥш иақәиҭны, амҳәыр аарханы зарӷьа џьыба иҭаз, аха ҿҳәара змам акгьы ыҟаӡам. Уи ауаҩ ахраҭ агәашә данаалагыла, ишьҭахьҟа даахьаԥшит. Данԥшылеит дызнысыз иԥсҭазаара амҩа. Аха ахы инаркны, анҵәамҭа аҟынӡа, иккаӡа иҭацәын уи амҩа. Шәышықәса адунеи
дыззықәыз закәыз изымдырӡакәа, наӡаӡа иаанижьуан. Убысҟан еиликааит ауаҩы насыԥда дшыԥсӡаҵәҟьаз. Уажәоуп иҿыцҳҳараӡа ианааигәалашәа усҟан хырҩ ззимуаз иабду иажәаҭынха: «Дад, ауаҩытәыҩса шәышықәса идунеи дыззықәу изымдырӡакәа, зынарцә-гәашә иҭалаз иоуп иԥсыҵәҟьаз!» ҳәа. Уи уажәоуп ианигәалашәа, уажәоуп ианидыр, шәышықәса аккаҳәа иажәразгаз, иара иахьа ицԥсышаз, имаша ицҭаргалашаз гәалашәарак шизнымхаз.
Анцәа ду иуџьшьоуп, сҩымҭа злахацсыркыз сабду Шьардын иажәабжь, мышьҭабзиала, сгәалашәарақәа рышә-гәашә ахьаасыртыз. Анцәа ду иуџьшьоуп, раԥхьатәи схәыҷра ашаеҵәа, раԥхьатәи сиеҵәа џьарсахьа мшаҽнеиԥш иахьынеицралаз!
...Уи аҽнытәи амш, мшык иалаҩашьомызт. Ааԥынра иасакьаҳәымҭан. Саб иганахь ала, сабду Ҭемраз: «Абарҭ зегьы, Санӡаа Самсон иҵәа амахәқәа хҵәаны иааганы еихасҳақәаз роуп» ҳәа есымша дызхыҽхәоз ҳҵәа гәаҩақәа рышәыб рыбны, абыржәыҵәҟьа асыҭәҳәа рықәнаузшәа, иҟәашккараӡа ишәҭны игылан. Дара убырҭ аҵәа гәаҩақәа ҳәа сызҿу, ҩынҩажәижәаба шьаҭа ҳазгылан. Шьаҭак, ианеиҵаха, хәба-фба калаҭ аҿыҵуан.
Сынтәа зынӡа напы иазҭамгало ихьыдхәаны ирҿалеит. Сабду ҳҵәақәа тәым уаҩык дықәланы иҭаар иҭахӡамызт. «Атәым напы, тәым напуп!» «Аӡәы ихьы-лаба аиҳа, уара ухьы-лаба еиӷьуп?» – дзашьҭоузеи, баба, иԥкааны, ибзакыбзашьҭны акәымкәа, инеилҿыхаа-ҩеилҿыхааны, амахәқәа неилаԥыҵәҵәа-ҩеилаԥыҵәҵәаны дналбаауеит. Убри азыҳәан ҩ-ԥуҭк зҭыҵуа акалаҭ азна аҵәа, иԥаҵа далаччо иманы дцоит. Уи аҵкыс, ҳтәи-ҳнапи неихьыгӡаны, ҳара иҟаҳҵар, еиҳа исабаԥуп, – иҳәон.
Сабду, ишырҳәо еиԥш, анхаразы анышә ифон, аха дзаҵәгәышьан. Иара иҳәан еиԥш, аишьцәа ҳәа имазгьы,
иара иакәым, дара рхы изахәомызт. Дара рхы иахашәаланы, иара иахьихәоз егьыҟамызт.
Раԥхьаӡа абра Ҭемраз иҵәҩаншьап анаирсуаз, алеиаҳәеи ирҳәозар уаҩ дзылаломызт. Хазыс-ԥсазыс ҳәа иашьцәа данырҿыҵуаз, ҩ-гәабанки, ҩ-хчыки, џьмахьа закьычки аҩндуаа ирҭеит. Убри аџьма закьыч ахш ауп, саб иҟырҟы зладырхәыхәызгьы.
Нырцә-аарцә ҩ-хәык рыбжьара дыбжьанхон Ҭемраз. Раԥхьа, абна нкылырхааны, хьаца шьапыҵиаала ишышны, ԥацхак иргылеит. Адырҩашықәсан ауп, убри ахьаца быцаԥацха аҭыԥаҿы, хәажә быцала ишышны, аԥацха ҿыц аниргылаз. Аха убри аҵыхәтәантәи ахәажә ԥацхагьы, алахьынҵа маншәаламхеит. Уи ахҭысгьы шыҟалаз абасоуп:
Ҭемраз иашьцәеи, иабацәеи, иабдуцәеи ахьықәынхоз ахәы, аханатә аахысгьы, Тур ихәы ҳәа иашьҭан, иахьагьы ус ауп ишашьҭоу. Аха иахьагьы-уаҵәгьы аӡәгьы издырӡом, абри ахәы Тур ихәы ҳәа изашьҭоу.
Адгьыл аҭыӡшәа-агәарашәа есымшагьы иауацхымыз.
«...Амқанбақәа зқәынхоз адгьыл, аханатә аахысгьы Аинырбақәа иртәын. Урҭ адгьылқәа иахьагьы-уаҵәгьы, уаҵәашьҭахьгьы Амқанбақәа рус алаӡам!» – ҳәа иаақәгылеит Аинырбақәа.
«Ус акәым, дад, ишыҟоу, ҳара ҳажәлантә ф-абиԥарак ара рымцахара еиҿаркхьеит. Ныҳәаԥхьыӡымзар, Амқанбақәа шәиԥхьыӡ рыцӡам. Ари адгьыл, ҳабацәа, ҳабдуцәа, урҭ рабдуцәа цаны, хәыц еиқәаҵәа зламыз ауасахша намҵаргыланы Елыр ныхеи Қьач ныхеи ирымҵаныҳәахьеит. Урҭ Тур ихәы ртәы-рымаагьы алам, урҭ, ркарҭхәгьы алам. Баба, каҳада-ԥҽыда жәларык рыдгьылқәа аныӡба ашәымҭан!» ҳәа, хар змамыз, акры збахьаз, акры заҳахьаз, ари адгьыл аҭоурых ҽеишәа еилкааны измаз, издыруаз, Аинырбақәа ауаа рзырышьҭит, аха ахәгьы-аҿгьы иқәдмыргылеит.
Абарҭ нырцә-аарцәтәи реицәажәарақәа Аинырбақәа рхаҿы иаамгакәа, ҽнак, Амқанбақәа рхы иҭамкәа, ргәы
иҭамкәа, инкылсын, раԥхьа абри аҭыԥаҿы зымцахә еиҿазкыз Амқанбақәа рхыбаҩ Ԥахәриа Мқанба иԥацха ԥырҟеит. Убригьы азмырхакәа, аа, уажәы, убри раԥхьатәи Ԥахәриа иԥацха анԥырҟаз аахыс акыр шыҵхьазгьы, «Ашьажә баауам, иԥсуам!» – рҳәан, Ҭемраз иԥацхагьы ԥырҟеит.
«Арҭ ҳшырбаӡарыз ҳарбеит убама!» – рҳәан, Амқанбақәа рыдгьыл рымазкыз ирыхьыз еицәа рзырурц рыӡбеит. Аха ари заҳаз, ауаҩы дыԥҵәазар деиԥызшьуз аҩ-жәлантәык иреиуаз ауаа ҟәышқәа бжьанагалеит.
«Ижәуазеи, уара, ала иамфо, аҳәа иамфо, ашәышықәсақәа ргәы иқәыжәпахахьоу, зқьышықәсақәа заҩызххьоу адгьыл еимакны, аб-хәҭаак еицызфахьоу, зыцәгьеизыбзиеи еилоу, наҟ-ааҟ амцажәла еимыздо, аҩ-жәлантәык шәгәы шԥеихшәыршәо! Аӡәы ишәаҭәеимшьаша, шәыхгьы иаҭәашәымшьан!» – рҳәеит, аҩ-жәлантәык рхаҭарнакцәа. Аха, абри аус қәырх-қәыраҵо, абиԥарак раамҭа рыххатәыс ирыман. Нас, уи адагьы, аӡәы ихы ааихьыргьы, ари Аинырбақәа рныӡбеи, рышәии роуп изыхҟьаз рҳәо, игәыҩҿыҩхо иалагеит. Ажәакала, ргәы рҭынчны, рыԥсы рҭынчны, рыдгьыл ршьапы амкит Амқанбақәа.
Егьирахь, Аинырбақәа ракәзар, ирымпыҵҟьаз ацәгьара, акы еиԥшымкәа игәырҩаргеит... Ҳаӷоу раԥхьатәи иҭыӡҭыԥ, раԥхьатәи иҭӡамц ԥырҟеит. Ари ауаҩшьра аҵкыс еицәаз ҟалаан. Егьирахь иҟалалакгьы, абри Амқанбақәа ишырмычҳауаз рдыруан Аинырбақәа. Ус уҳәа, егьыс уҳәа, жәларык еиӷацәахеит.
«Баба, Анцәа ибоит, иаҳхарамкәа, иаҳбарамкәа, ҳхы ԥҽны иаҳдырбеит! Ҳамцахә дырцәарц иақәыркит. Абри гәнаҳа амазар рыхәда иахымӡааит!» – рҳәан, Амқанбақәа нкылсын, Аинырбақәа рабду иҩны рблит.
Ари иҟалаз ауаӷеимшхара, зынӡа амца анацрала, инарҭбааны ақыҭақәа ирылаҩит. Ажәлар рԥеимбарцәа, акрыздыруаз, акыр заҳахьаз, рҽеиԥыршьит. Абри имжьыжькыз аус иахамыӡгылар ԥсыхәа амоуит. Уаанӡа, дара-дара жәлантәыла реицәажәара, реилабжьара егьалымҵит.
Ақыҭақәа рҟынтәи аус арзақәацәа ҳәа изықәгәыӷуаз, еицырдыруаз, уажәадагьы абри аҩыза арыцҳарақәа ирыднагалақәахьаз, изуаз-изҳәоз акы аԥхылнадоз, ус дук аҵыхәала имҩахыҵны, шьҭахьҟа имгьыжьыцыз жәлар рныхахәқәа еидибагалт. Аус алакҭа инҭеибамыргылаанӡа, иззымҩахыҵуаз аҟалаа ҽеила иҭырҵааит. Хырԥашьа змамыз, ашлақәа иақәырҵоз, заа аҭыԥаҿы иԥҟа-ԥҵәаны ишьҭырхит. Ԥсуа қьабзла, ԥсыуа ламысла, ажәлар еицырдыруаз ауаа хатәрақәа ҿык инеицҭацәажәаны, аҟалаа иақәырҵаз, иазырыӡбаз аус хьарҳәшьа амамызт. Ажәлар иазырыӡбаз аус хы алҟьомызт.
Ацҳаражәҳәаҩцәа, дара убырҭгьы, инахәашьмызиаахәашьмыз,иззымҩахыҵыз аус аҵыхәала,иныҟәақәахьаз, аԥышәа ду зоухьаз ауаа рзырышьҭит Амқанбақәагьы, Аинырбақәагьы. Абригь-абригь аамҭазы, изныкымкәа жәлар рус алахьынҵа аӡбаразы иахьеизақәахьаз, еицырдыруаз Ашацәа ртәарҭа ахәы ԥшӡаҿы еиқәшәарц.
Егьызеӷьымыз арԥарцәа нагақәа, наҟ-ааҟгьы абзиара дырганы ианырҭаа, рҿы рызԥымҽит. Иақәшаҳаҭхеит, иалкааз амш аҽны Ашацәа ртәарҭа ахәы ԥшӡаҿы реиқәшәара.
Шьыбжьагәы анаахыҳәҳәоз, Ашацәа ртәарҭа ахәаҿы инеиит аҩ-жәлантәык рхаҭарнакцәа. Уаҟа иаднагалеит ахьӡи-ахьмыӡӷи, ауаҩреи аламыси реиҿыхырҭақәа ҽеишәа еилызкаауаз, аҳаҭыр ақәызҵоз, аҩ-жәлантәык ирыбжьалаз аиӷара зхыхьыз-изгәыхьыз ауааԥсыра. Шәымҭақәак, аҭынчра аӡы алымкәо, ажәлар рҽааиқәыркит. Амқанбақәеи Аинырбақәеи, наҟ-ааҟ рҽеиҩҿаны рҭыԥқәа ааныркылеит. Ацәажәара зыхәҭаз ашлақәа, рлабашьақәа рымҳасҭақәа рмацәхарҟәарақәа бжьарсны, инкахәыцуа, ганкахьы рҽаҭаны итәан.
Дасу иара итәала дхәыцуан. Иҟалаз дасу иара итәала дахәаԥшуан. Аха зегьы акакәын, шьоукы Амқанбақәеи
Аинырбақәеи рыбжьара, аҵәгьы мбылӡакәа акәацгьы бжьырӡаар рҭахын. Ҵабыргуп, ари аус иадыргалаз аҟазацәа анеилацәажәоз, ирҳәаша-ирушазы, ҿык еицҭацәажәазаргьы, зегьы акоуп, дасу ргәаҵақәа рахь, џьара, иахьеиқәымшәақәоз ыҟан. Аха ус еиԥш иҟаз ахәыцрақәа, дасу рышә-кәалаԥк ирҭаӡын. Дыҟан аӡәы, Аинырбақәа ирыдызцәылоз, аха убригьы рыдцәылашьа азыԥшааны, ԥсыхәа ахьынӡамаз, хацламҳәала ихашшааны иҵәахын. Иҟахын, Амқанбақәа ирыдгылозгьы. Ашацәа ртәарҭа адгьыл жәытә-натә аахысгьы, ԥсаҭалагьы џьыкацлагьы, Амқанбақәа рабацәеи рабдуцәеи, урҭ рабдуцәеи иртәуп ҳәа агәра ганы иҟазгьы...
Ҭынчран. Убриаҟара ҭынчран, итәаз ажәлар ргәеисыбжь уаҳауан. Аҵыхәтәан, зқьышықәсала еилаҭәахыз ахра ҵәцашқәа уадышххырахазшәа, аҭынчра аӡыхкыра цыцхашәеитәит, аус арзақәацәа еизаз реиҳабы Сиҭ. Ихажәҩабжь хыӡак ҭашәо, аихы лабеиԥш деиҩаҳаҳа, ихәда ҵәыца рак иҭыхны, иџыр ԥаҵа еиқәышлаҳәа иҿацәқәырԥо, иӡара ӡыршәра амацәаз ахы икылуршәо, аамсҭа исахьагьы иманы, аамсҭа игәрагьы ицны, икәымжә ӡырӡ аҳазырҭрақәа баҩышԥсараха иҵацәқәырԥо, хьача сырмала иқәкааз ихҭырԥа шәшәа-шәшәо, ишыц гәаԥшь лабашьа амҳасҭа аанкыланы, аԥеимбар исахьа нылкааны даақәгылеит:
– Аԥсра ахәшә ааҵра иҵызго, ахымҩас ҟьала зыхҭацалагоу, абжь-шьхаки абжь-мшынки зҿаҳәатәы хызыҭәҳәало, быжь-гәыжьк риа зыламыси зуаҩреи акапан ҵҩадоу, дгьыли-жәҩани рыбжьара ахьтәы цҳа бжьызгаз, ажәлар сшәыкәыхшеит! Дгьыли-жәҩани рыцҳаражәҳәаҩ Анцәа ду, ацқьареи ауаҩреи, аҳаҭыри, ақьабзи, ачеиџьыкеи анҳацишоз, аламысгьы ҳацишеит. Аԥсуа иламыс аханатә аахысгьы, аԥсуа жәлар ирныхахәын. Аԥсуа иламыс аԥсра хьшәашәа иахәшәын. Аԥсуа иламыс, ҳабдуцәа ишырҳәоз еиԥш, ахымҩас ааннакылон. Амаҭаԥшь абз аҿнахуан. Аԥсуа ламыс иахьчон, дад, аԥсуа жәлар рлахьынҵа. Аԥсуа иламыс ашьаԥса ахәԥҳа дылнахуан. Анышәынҭра иасасуан. Машәырла икаҭәаз ашьа еихсуамызт. Аԥсуареи аԥсуа ламыси риеҵәажьышә иалҵыз шәоуп иахьа, абри зхы ыҵызхыз арыцҳара аҵыхәала имҩахыҵыз.
Амқанбақәеи Аинырбақәеи аханатә аахысгьы еиашьара дибаргон. Рыцәгьеи-рыбзиеи рзеизызаган. Рымаӡа рыҵеибакуамызт. Наҟ-ааҟ еибахәшьадуамызт, еибаҭиуамызт, еибаахәомызт. Анцәа ираҭәеишьаз адугьы ахәыҷгьы рхы аларыгӡон. Рыламыс еицамкырц, уаха, Ҳазшаз иашьапкуан. Ашара иаҵагыланы риеҵәахә рыԥшаауан, ргәы каршәын, рыԥсы каршәын. Анцәа ицәымӷыз ҟарҵомызт. Амаҷазы, ирхымӡаауаз ахьмыӡӷи агәнаҳаи ирыҵаломызт. Рхәы иаҭәҳәаны рхы ахырԥхьалон.
Иахьа, зегьы ирбо-ираҳауа аҩ-жәлантәык егьызлаӡам ус наҩагьак аҵыхәала, агәеихшәара аҟынӡа шәхықәеибаргылеит. Шәара шәеиԥш, абжь-шьхак рыбахәаԥшь ауапа хәылда икнаҳау агәыр-ӡа иалоу, ага аԥшаҳәа иангыланы, агәыр-ӡа аҵа ахышәара-ҵышәара шьауардын лаԥшыла еилызкаауа аҟәышқәа, абри ишәыбжьалаз, Амқанбақәагьы Аинырбақәагьы, шәабацәеи шәабдуцәеи ираҭәамыз, шәаргьы ишәаҭәарымшьеит. Ашацәа ртәарҭа, дад, адгьыл аԥсуа жәлар лымкаала Анцәа ду иҳаҭәеишьаз дгьылуп. Убри аҟнытә, иахьа ажәытәӡатәи Ашацәа ртәарҭа иқәынхо Амқанбақәа, изԥырхагада, иқәӷьацааит!
Аинырбақәа шәхаҵкы сцеит! Абри шәыкәа-шәмаӷра инҭасҳәацәаз ҽеишәа шәара ишшәықәнаго, ҳабдуцәа ишыртәышьҭраз, сыци-сышәи исызрыҵымгазаргьы, ари аҩжәлантәык рхаҭарнакцәа ҿык инеицҭацәажәаны иалырхыз гәаанагароуп. Ажәлар неиқәыӷызны изқәышаҳаҭхаз аус, ахәда ԥҟоуп, дад! Ажәлар рылыԥха Анцәа ишәиҭааит, жәлар рҵәыцәгьа Анцәа ишәықәимыршәааит! Дад, ажәлар рҿы ԥышәымҽуазар, шәабацәа рқьабз мычра амазар, еиҳабраеиҵыбра шәахчнымсуазар, аа, дад, дукәыхшоуп Салбеи, уара уеиҳабуп, Аинырбақәа урхыбаҩуп, урныхақәыроуп.
Уаргьы, Ҟача, Амқанбақәа раԥхьагылагьы, абыржәы, шәуаажәлар ишырбо, ишраҳауа шәнапқәа неикәыршаны шәгәыдеибакыл. Шәыламыс Анцәа еицоумкын! – иҳәан, иажәа ҭынха ахи-аҵыхәеи неиқәиҳәалан, хынтә илабашьа наирсит Сиҭ.
Ҩаԥхьа ҿаҳаҿымҭрахеит! Шәымҭак аӡәгьы дахьтәаз дҵысуамызт. Ажәла нҵәеит, аԥеимбар ахәараҳәа аӡ-хьамԥш зыршыз, иажәа ҩбартәрыма ҳәа, ажәлар гәаныла ргәы ианынҭаӷызуаз аамҭазы, Салбеи дҩагылан, иҿанынеиха, Ҟачагьы деиламхакәа, днеиԥылан, иааигәыдеибакылеит.
«Анарха, дад, анарха Анцәа еиҭааит шәеиҩызара, шәиашьара, шәеиҭынхара!» – инеиларыԥсеит, уажәраанӡа еиқәба-еиқәхаԥс итәаз ажәлар.
...Ари ахҭыс сара сыла иамбеит, сахааным. Убри аахыс акыр мшқәа акыр шықәсқәа хышхыҵәахьеит. Убри иҟалаз ахҭыс, сабдугьы, сабду иашьцәагьы, ҵангьы-мцынгьы иргәаладыршәомызт, идырзомызт. «Иабаҳҭаху, амалагьы лахә-лахәы ҳаицклаԥшуеит. Абна алымҳа амоуп!» – рҳәоит. Ицаз цеит. Хнырҳәышьа змам ауп. Ишабалак, аҽԥыхәшә зқәыԥсоу аԥсуа шәақь арҟыҵы-мыҵра, аҵыхәтәан, аҽеи аҟны икылнамгар ҟалоит!» – иҳәон, зны-зынла, убырҭ зегьы ирхааныз сабду, Ҭемраз.
...Сабду мызкахьы знык Анцәа ихьӡала ацәашьы ибылуан. Ихәыҷы-иду, ԥшь-шьапык зҵаз ашьа каиҭәон. Агәи агәаҵәеи Ҳазшаз иирбон. Анцәа ихьӡ ала акәыхшатәқәа иқәиҵон. Убригьы, изыхҟьа-изыԥҟьалакгьы, ашықәсахь знык-ҩынтә иқәиҵаз аныҳәагатәқәа ҟаиҵон.
Уажә ҩажәак еихысҳәаалоит. Сара саныхәыҷыз есымша сцәеицәыԥсуан. Ашәшьыра ҳаскьын еиԥш, есымша сынкашәа-аакашәо, ес-ааԥынра схаршны сыҟан. Абри, сандугьы сабдугьы иагьакуамызт-иагьашьҭуамызт.
– Уара, абри ахәыҷы иҟазшьақәа сгәаԥхом. Даазқәылаз, ишырҳәо еиԥш, ала шыцыԥхьаӡа игхо далагеит. Акы ахьырҳәо – акыҟоуп, џьара ҵааҩы-ԥшааҩык наишьҭаҵаазаргьы цәгьамызт! – лҳәеит ҽнак санду.
– Урҭ аԥшцәеи аҟәыдырԥацәеи ибзырдыруа ҟәыдуп. Зегьы збарҭоу, зегь заҳарҭоу, жәлар рлахьынҵа знапы иану, зегь зылшо Ҳазшаз иоуп. Ҳмаҭа хәыҷы ихьӡала аҿаҭахьа ҳақәаҳҵап. Хара имгакәа, иаарласны, ауасахша кәыхшатәыс изыхынҳарҳәит. Уи зегьы Анцәа ду ибоит. Ҳара ҳаразреи ҳқьиареи гәеиҭап. Амаалықь зыбзада зыхәлам, макьана гәнаҳак зыхәда иқәымлац, асабигьы дрыцҳаишьап, – иҳәеит сабду Ҭемраз.
– Аиеи, нас, Ҟазырхан лҟәыдқәа нықәлыԥсаргьы, убри акәхап илҳәо! – лҳәеит сандугьы рацәак даҵамбзаҳәацәакәа.
Убри аахыс, мызкы нҭакәкәа иахьа иаанҵәеит. Ашьыбжьышьҭахьк, хәыц еиқәаҵәа зларшәмыз ауасахша иҽыхәда иқәкны, ашҭа дааҭалеит сабду.
– Зымаа укыз алԥха-агәыԥха Анцәа умаҭа ииҭааит! – лҳәан, абарҭ ажәақәа, макьана сабду дышҽыжәыз инеигәыдылҳәалеит санду. Санду агәра ганы дыҟан, абыржәы гәыла-ԥсыла илҳәаз ажәақәа, Ҳазшаз аминк иақәиршәоит ҳәа. Саргьы, аӡарҭрашә еиԥш, схахаӡа ашә сылагыланы срыхәаԥшуан.
Сабду дзықәтәаз аҽы, Нхыҵ сашьцәа рҟынтәи иаазгеит ҳәа, есымша дахыҽхәон. «Абри, Ашәтәыла инхо, Едрыс Бзаркалов, ажәлар сыдгыланы, ешьас сҟаҵаны, напы мыӡәӡәа иимкуаз, фыӡак ирыԥсаз аҽыкәаша ҳамҭас исиҭеит. Абасгьы нациҵеит:
«Сара абри «срашь» шынкашәаз «Бзоу» ахьӡысҵеит. Сасрыҟәа и-Бзоу ашәа агәашьамх арҵысааит. Сасрыҟәа и-Бзоу ашәа, дгьыли-жәҩани азышьаҟьасҭахааит», – иҳәан, инықәыргыланы иныҳәеит. – Сныҳәаԥхьыӡ мра-шәахәацны умҩа арлашааит, сашьа ду! Иахьа абри «срашь» зыхьӡ
асырҳәаз Ҭемраз Мқанба, уаргьы-саргьы ҳешьара нагӡара Анцәа еиҭааит! Ԥшӡала иԥсоуртәааит! Хьӡы алоугааит!» ҳәа диқәныҳәаны, езгьегь кәадыр ҟәынашәк анпыҟҟала, иаӷәра-чаԥа наганы, Ҭемраз иарӷьа напы инахишьит.
«Уара унапала акәадыр ақәуҵар сҭахуп, Ҭемраз!» – иҳәан, сааигәыдиҳәҳәалеит Едрыс. Абри зегьы ажәабжьны иҳәон Ҭемраз.
...Сабду ашҭа дшааҭалаз еиԥшҵәҟьа, ҳаешьара аҷкәынцәа неиԥылан, иуаса шкәакәа ааимырхит. Иаргьы иҽышькыли иаӷәреи инарыҵаххын, дааҽыжәырхит. Ҭемраз дахьыҟаз-дахьаныз, зыԥшаара уадаҩыз, хәыц еиқәаҵәа зламыз ауаса, Чагьам Ажьи Самԥал ишимихәҳааз егьиз, зегь реиҳәеит.
Сабду ихҭыгәлаз агәылацәа, ешьара ззибаргоз ракәын, амаҵурҭахь инеибагеит. Ауаса шкәакәа кәыхшатәыс ҳәа иааигазгьы, аҽыхәчара инҭадырԥалан, ҷапырхәала инкыдҿарҳәалеит. Нас, заа Ҭемраз ирхианы имаз ашә-бӷьы намҵадыршәшәит. . .
...Ҭемраз иара ихаҭа изгәамҭаӡакәа, гәалашәара рҩышьыгак амҵәыжәҩа дныҵанакын, ашҭа ԥшӡа агәҭаҵәҟьа нылкааны иқәгылаз Ашацәа ртәарҭа рныҳәарҭа, аамҭа рацәа ирхааныз ахьаца иҽааҵеикит.
...Абри ахьаца ахьгылоу аҭыԥ аҿыҵәҟьа акәын. Иҭыӡҭыԥ раԥхьаӡа ихитырц иеигәышә аԥынҵа анаиркуаз аахыс игылоуп абри ахьаца. Убри ахьаца убысҟан убриаҟара иԥшӡан, ирыцҳашьаны иеихаԥсыхә изамыркӡеит. Егьирахь, иаакәыршаныигылазаҩызцәазегьыԥиҟеит.Ажәакала,абри алакә хьаца, аԥшӡара икны иаго, иара атәала, имахәажәшьахәажәха, амахә-сса агәыҵаҳәҳәа иазҳауан.
Сабду иҭыӡҭыԥ ихитыз, ашҭа абра акәхозаргьы, абра акәхоит ҳәа игәы иахьаанагозҵәҟьа, амӡырха агәҭа, еихшәаеиӡшәа инылкааны, ахьаца аҭыԥ ақәшәеит. «Ари Ҳазшаз
игәаԥхарала иҟалаз акоуп. Игылазааит. Ахьаца амышьҭа бзиоуп. Адоуҳаи аҳақи ирныхахәуп. Ахаангьы ф-цырҟьахак асуам. Ирҳәоит, Анцәа ҳазшаз иангьы Дхьацԥҳауп ҳәа!» – абри игәы инҭиҳәааит сабду. Уи аахыс иҵӡозеи... Ахьаца арык ыҵаӡо иазҳаит. Кәыркәа шоуразы, абжь-мрак анкацеиуа, иахьагьы иԥсҭаҵагаха, ахәхәаҳәа аԥшалас ыҵасуеит.
Шәымҭақәак ирылагӡаны, абарҭ, иҿара амшқәа шаҳаҭс измоу игәалашәарақәа иблақәа иаарыхиргылеит. Даахьаԥшит. Ҿыц иргылаз ихьатә ган ҩни икәасқьеи еихахаа, ахьа агәаԥшь иалхыз, ҵәыла еихасаз аӷәы афҩы лаҳалаҳауа, акәтаӷь агәеиԥш иҩеижькакараӡа иуҿаԥхо, илакәқаруасаха ашацәа рхәы иқәгылан. Ҭемраз иааизцәырҵыз, еиҭаҳәашьа змамыз цәаныррак нхышхыҵәеит:
Аиеи, убри ахьаца, иахьа ҳахьатә кәасқьа ахьгылоу аԥхьаҵәҟьа игылоуп. Убри ахьаца амҵаҿы ауп иахьагьы Амқанбақәа рныҳәарҭа. Абраҟоуп Анцәа ихьӡала раԥхьаӡа ацәашьы ԥшӡа ахьырблыз. Иахьагьы абраҟоуп, Ҳазшаз иахьиашьапкуа.
Ҭемраз иҿи-инапи ӡхьамԥшла иӡәӡәеит. Нас, ажәҩан иналԥрааз аԥеимбар иеиԥш, шьыжь шәаԥшь днаҵагылан, илахьи иџьымшьи ааиӡатәит. Аҵыхәтәан иара аԥеимбар исахьа нылкааны, дкахәхәа, ахьаца амҵа даагылеит. Убри аамҭазы, ацәашьы ԥшӡеи, ауасахша кәыхшатәи ааганы иаԥхьа иаадыргылеит. Егьырҭ, аныҳәара аҵагылара зыхәҭаз, сара срыманы, ҿымҭ-ԥсымшьа, Ҭемраз иаԥхьа иааикәагылеит. Ауаса шкәакәа Ҭемраз иаԥхьа иааиргылан, ицәацәашь ххаӡа инаркны, абасгьы ҿааиҭит:
«Анцәа ду, ауаҩытәыҩса дызшаз, ухьышьаргәыҵа сакәыхшоуп! Абыржәыҵәҟьа мрашәахәашәа иныҵхахаз умаалықь, есшара ша-шәахәац иацгылоз, иацгәырӷьоз, уажәраанӡа удоуҳаи уҳақи згәыӷырҭаз, иахьа хәыҷык дхьасаҟәеит. Иаҳаиди ҭышәынтәалам. Ичча-ихәмар ҭынчцәахеит. Ҳазшаз, суҳәоит шьыжь шәаԥшь снаҵагыланы. Суҳәоит, сымаалықь ухьы-шәахәа ихьуршарц. Лаԥшыцәгьаҿаԥшыцәгьа абжьы-мшынк ирхыҭәҳәал, абжьы-шьхак ирыхца. Умар умаалықь ихьӡала, уара, жәлар рҳақ ухьӡала, ихынсырҳәит, хәыц еиқәаҵәа злам ауасахша шкәакәа. Аамҭацқәак рышьҭахь, агәи агәаҵәеи усырбоит. Ацәашьы ԥшӡа збылуеит. Анцәа сахьумырхәын. Сҿаҳәатәы Анцәа иҟаҵа!» – иҳәан, ҳара зегьы арыӷьала ҳааиргьыжьын, Анцәа ҳиеихырхәеит. Убри ашьҭахь, ацәаӡыӡ зыхьшы ибылуаз ацәацәашь схы инакәыхшаны, инаганы ахьаца инкыдирҷаблеит. Ауаса шкәакәагьы хынтә арыӷьала иааиргьыжьын, иманы иҿынеихеит.
Аныҳәагатә иақәнагаз амарҭхә, ацәашьы ԥшӡақәа, ачашә, цхала иҟаҵаз аԥлакь мгьал, ачахәажәа, ачаҵкәа, ҿыкибзыки иаанагоз зегьы ааганы, аишәахьча иаақәдыргылеит. Зегьы рхианы, ауасажьы ԥхеи-ԥхеиуа, агәи агәаҵәеи арасаҵәы иахаҵаны, инаварҵеит. Убарҭ зегьы рышьҭахь, сабду Ҭемраз ицәашьы наиркын, инаганы ҳмаҵурҭа ашә абаҟә инкыдирҷаблеит.
Ацәацәашь аххаҳәа ибылуан. Ҭемраз, агәи агәаҵәеи зхаҵаны, аишәахьча иқәыз арасаҵәы аақәихын, мрагыларахь иҿы рханы, ашәхымс днылагылеит.
«Дгьыли-жәҩани ауаатәыҩса ахьы цҳа рыбжьыздаз, Анцәа ду ухьы жәҩаш сыҽныҵакны, сныҳәаԥхьыӡ укәаумаӷра еиҭанҭасҳәаҵәоит. Уажәраанӡа, ужәҩан иаҵәа сыҽныҵакны суашьапкит! Уаԥхьа исыргылеит хәыц еиқәаҵәа злам умаалықь икәыхшатәы, ауаса шкәакәа. Абзара усырбеит. Уажәы, агәи агәаҵәеи усырбоит. Алԥхаагәыԥха смаҭа дахумбаарц суҳәоит. Суҳәоит, Анцәа ҳазшаз, Умар Мқанба мшаҽнеиԥш ихы-игәы дақәгәырӷьо арыӷьарахь дургьыжьырц, хыхьи-гәыхьи ицәыхароутәырц! – иҳәан, илахьи иџьымшьи еиҭа ааиӡатәит.
Убырҭқәа зегь рышьҭахь, «Абаа-иԥа Ҿаԥала иҟаҵамҭоуп» ҳәа, амҵ зхимырԥраауаз, иаҳәызба хәыш ӷраҷкәын ааҭиган, агәаҵәа аҵәы иаахыхны, зегь раԥхьа, сак аамыхны иаасиркит. «Алыԥха-агәыԥха Анцәа ҳазшаз иуаҭәеишьааит!» –
иҳәан, сыхгьы днагәӡын, игәаҵәа рссаны, зегьы сак–сак надиркит. Иаргьы сак аамихын, их–нацәакьыск неиларшәны, агәаҵәа иамихыз сак, ааиџьарын, днацҳаит.
Сара иахьагьы исыздырам Ҭемраз ус зыҟаиҵаз. Аныҳәара ианаалагоз, аамҭаз, даҽа цәашьы ԥшӡак аадирҟаҵан, инаганы, раԥхьа ацәашьы зкыдиҵаз ҳмаҵурҭа аҩналарҭа ашә абаҟә даҽа цәашьыкгьы аркны инкыдиҵеит. Ҳамҭак дгыланы, ашә абаҟә дахәаԥшуан. Нас, – «Ҳаи, уара, харада-барада, шеи-шықәсеи иунымӡаауа ахҵара унызҵаз, ԥсра ҽнынӡа ирхымӡаауа, ужәлантә адамыӷ рнылааит!» – иҳәан, абаҟә агәҭа ахьазеиҟараз, иҿаҿаӡа хыџьара аиха аҭыԥ ахьаныз, ажәытәӡатәи ашәахсҭа инацәкьарақәа нархьишьит. Нас даагьыжьын, ԥшьшьала днеин, ашымҳа амҵа днатәеит. Иӡхьаз-иԥсхьаз, аха имӷьаӡоз ахәра гәалашәарак ацәқәырԥақәа даамҵадырсит!..
... Убри зегьы, иахьагьы аԥхыӡ цәгьеиԥш игәалашәоит.
«Уара, шәанаџьалбеит, иаха Ԥахәриа иԥацха ԥырҟеит. Анҭ аԥарч ҳәынаԥқәа, анҭ Ачарагьыҟәақәа, ани дырзыгәыӷьуа иҟазма. Аха убри ауыха, Ԥахәриа Ҭаҳәныкь ашьха, «Амҩакыра» дыҟан. Иҟамзаара рхы иархәаны, абас аԥсхаԥсжьы рфеит Аинырбақәа!» – ҳәа игәы инамырҳәо, аҳәҳәаҩ ашамҭаз ашә даалагылеит...
Иахьа иара изгылоу аган ҩны иабду Иуана иҩны акәгәышьан. Иара хазы данцоз, еиҭаганы иргылеит. Убысҟан Аинырбақәа раԥхьаӡа иԥырҟаз Ԥахәриа иҩны ашә абаҟә камыжькәа, абыржәраанӡагьы имоуп. Ԥсра ҽнынӡагьы иҟазаауеит. Абиԥарақәа жәҩахырла еимырдалап, Амқанбақәа рабду иԥацха ахҭыԥқәа реиԥш, иҿаҿаӡа иану Аинырбақәа рыхҵара. Ашьажә баауам-иԥсуам! – даацәеицәыԥсын, ицәа-ижьы неихыбзааит.
Сабдуи сандуи санырныҳәа ашьҭахь, еиҳа сшьара сықәло салагеит. Саргьы сгәалаҟарақәа ҽеихеит. «Акы ахьырҳәо – акыҟоуп». Сикәырбануп. Иудыруазеи, злыԥхаҳаура ҳрыцҳаишьазар? Уажәраанӡа дынкашәа-аакашәо акәын, аӡын шәахәа еиԥш дкаиы дшыҟаз. Анцәа ду иҳәозар, ушьҭа арыӷьарахь дгьыжьит!» – ҳәа санду дгәырӷьаҵәа, ҩаԥхьа лыӡӷабра хьаҳәызшәа, зегьы дрыхьӡон. Аха уара иуҳәо Анцәа иуциҳәароуп. «Иҳагхаз акрыҟазар, ҳаҭоумҵан, сузӡатәуп!» – лҳәалон санду есуаха, есшацкыра, лылахьи лыџьымшьи ӡатәуа. Сабду Ҭемразгьы ҿымҭӡакәа, гәаныла Анцәа диашьапкуан, иныҳәаԥхьыӡ еицеимкырц...
Иаалырҟьаны ахыхь ҵызгеит. Есшара схыхь сыцгылон. Сандуи сабдуи алаура руан. Аха схьаа аҟынӡа рнапы наӡомызт, ршьапы наӡомызт. Ҩаԥхьа абри схьаа хәарҭа-хәаԥшь амазар ҳәа, акыр иҵаа-ԥшаақәеит, аха зегьы гәыӷырҭадахеит. Ашьҭахь, шьыбжьышьҭахьк, «Аџьма имԥсыша амаҵә азылаҟәуеит» ҳәа сабду иаҳәшьа лыԥҳа Расац ҽыла ҳашҭа дааҭалеит.
– Унан, бара баазгаз бшьапқәа срыкәыхшоуп! – лҳәан, санду лнапы ыргьыжьны даагәыдылкылеит. Сабдугьы адунеи азна деигәырӷьеит Расац лымҩахыҵра. Зегь раԥхьа сара сгәыдылкылт-схыдылкылт.
– Ашацәа рылԥха Анцәа иуиҭааит! Уанду дукәхшоуп! – лҳәан, ҩаԥхьа лнапы ыргьыжьны, схы днагәӡит. Расац илыкәшо, илызӡатәуа дрыманы, аҩн ду ахь инхалеит. Сара ҿымҭӡакәа ҳашҭа агәҭаҵәҟьа сықәгыланы, нанду Расац лҽы иақәыз «акәадыр» сахәаԥшуан. Уи аҩыза акәадыр ахаангьы исымбацызт. Уи сара сзыҳәан илакә кәадырхаз, избацисаҳац, сабду дзықәтәалоз акәадыр еиԥшӡамызт. Ахчеиԥш аӡамҩақәа ҭырчаа, ашьҭахьгьы, аԥхьагьы акәадыр махақәа аман. Наҟ-ааҟ ҩ-шькылк ахьынҳалан. Нанду Расац лкәадыр, аԥхьаҵәҟьа, амахәар хҵәа еиԥш иԥагәаӡа, маха заҵәык ахагылан. Сара стәала, иџьасшьеит-илакәысшьеит. Ашьҭахь ауп ианыздырыз Расац лкәадыр аседла ҳәа ишашьҭаз. Ҳамҭак ашьҭахь еилыскааит, аседла кәадырҵас, ахацәа реиԥш, аҳәса шақәтәоз.
– Аӡымшын ҳабжьоушәа, абра нырцәи-аарцәи шьахәашьаҿа ҳабжьам, аха ҳзеибабом. Шәышԥаҟақәоу, Мыҷыҷ, ишәылоузеи цәгьара-бзиара? – лҳәан, Ҭемразгьы Мыҷыҷгьы лхы нарықәкны дҵааит Расац.
– Иҳабаргәузеи, Расац, фатәы-жәтәы ҳахыбаам. Анцәа ду имчала, иҳаҭәеишьаз маҷаҳшьом. Афаха-агаха Анцәа ҳазшаз иҳаираӡозар! – лҳәеит, Мыҷыҷ.
– Анцәа агәабзиара-ахабзиара шәазрыцҳаимтәааит, абжьарак, злыԥхаҳура ишиҭаху шәыҟоуп, ишәхароузеи! Абри нахысгьы, шәгәыхәтәы шәахьӡалааит! – лҳәеит Расац, дгәыцхә-гәышьуа.
– Аиеи, гәышьа, Анцәа ҳаумыршаҟь-шаҟьан. Иахьа уажәраанӡагьы, Анцәа имчала ҳхы ҳаныӡбо ҳаҟамызт. Аха ҵыԥхижьҭеи, абри смаҭа хәыҷы, хәыҷык игәы хырлымкәа дҟалеит. Уажәраанӡагьы, ичымазарақәа егьи даахшәахын, аха аҵыхәтәан, Анцәа имчала хар имамкәа дшыҟаз, срыцҳара азымгартә, хыхьк ааизцәырҵын, цәгьа даргәамҵуеит. Ахәыҷы ихыхь зыхҟьо шьакьтахьоуп рҳәан, абна ӡахәаш, аб-тәыҩа инаркны, ашьхардац аҟынӡа иадҳамгалаз, иақәҳамҵаз, иаҳмыржәыз ҳәа егьыҟам. Ҵаа-ԥшааҩык иааиҳәаз зегьы ҟаҳҵеит, аха макьана ихәарҭа-хәаԥшьхаз ҳәа егьызбом, – даагәырҟәҟәеит Мыҷыҷ.
– Унан, бан рыцҳа! «Аԥсра ахәшә ааҵраҿ иҟоуп» ҳәа егьызҭахӡам аказыҳәан шәхы шԥашәыргәаҟуеи. Ахәыҷы уеизгьы-уеизгьы, аҭәҳәагьы нацҵаны, хынтә арада даҵгатәуп. Убри, ада зҳәа зҵам акоуп. Анцәа имчала, ара еихиаа дуқәа шәызгылоуп. Абыржәыҵәҟьа, ашьыбжьышьҭахь, ара ада даҵгатәуп ахәыҷы! – лҳәеит Расац.
– Ҳаи, иахьа абрахь бымҩахызгаз бшьапы сакәыхшоуп! – иҳәан, ашырҳәа дҩагылеит, згәырӷьара зхыҵәаз, уажәраанӡа ҿымҭ-ԥсымшьа итәаз Ҭемраз.
– Бара акыр быхьшазар, сара схы-сыԥсы акәхааит! – лҳәан, лнапы ыргьыжьны лхы инадылкылеит Мыҷыҷгьы.
...Ашьыбжьышьҭахь, зықәрахь инеихьаз, асаби ара ада иаҵгара ақьабз амҩаԥгашьа здыруаз, ахәыҷқәа арадац
иаҵызгахьаз ҩыџьа рнапала, уаҭәа шәпара иҟаз арадац ҵыржааит. Убри иаҿнаҵы, убра игылаз, дара ҩыџьа абыргцәа налаҵаны, аӡәгьы ацәажәара азин имамызт. Арыӷьарахьгьы, арымарахьгьы ижны ианаалга: «Амаалықь рымышьҭеи рдоуҳаи уцзааит, дад, ари зызку. Хәарҭахәаԥшьыс Анцәа иуиҭааит, Умар Мқанба!» – иҳәан, илахьи иџьымшьи ааиӡатәит, Абыџь захьӡыз агәыла. Сара сҟәашккараӡа, маҭәа шкәакәала сеилаҳәаны, санду лаԥхьа сгылан. Ӡыга касышла схы ааҵаркит. Сылахьи сыџьымшьи сдырӡатәын, сышәара арадац ҵжааны иахьыҟаз сынхықәдыргылеит.
Расац лыҵкы ахәда ҵрыԥхааны иааибалыркын, хәылԥ шәаԥшь дналаԥшны, абас Ҳазшаз днаиашьапкит:
– Адгьыл зшаз, ажәҩан зшаз,
Ӡи-мцеи еиқәзырхаҽаз,
Ара-кәада махә аԥсы ҭазҵаз,
Иаҳхылаԥшхәу суҳәоит.
Хыхьи-гәыхьи сапын шәахшәа
Ирхәаҭа. Ашьыжь иациз ахыхь,
Хәылԥы-галуан иаларӡ! – лҳәан, Расац смахәар аанылкылан, хынтә ара-кәада адац снаҵылгеит. Сан дахьгылаз дгәырӷьацәан, лылабжышқәа аахыҳәҳәылеит. Санду Мыҷыҷ лқьышәқәа ҵысҵысуа, уажәы-уажәы ажәҩан даҵаԥшуан. Нас днеикәҟьашан, Расац лхы даамырхәаӡакәа, хынтә длыкәшеит.
– Мыҷыҷ бара дбызӡатәааит! Иахьа шьыбжь шәаԥшь иналабҳәаз бҿаҳәатәы Анцәа иҟаиҵааит, Анцәа ауаҩытәыҩса дызшаз! – лҳәан, санду лнапқәа аасыкәыршаны саалгәыдлыҳәҳәалеит. Амши аҵхи, Анцәа ҳазшази рылԥхаргәыԥха угәыӷырҭахлаҳәеитәааит сара сшамкәа сызшаз! – лҳәан, ҩаԥхьа ажәҩан лгәыӷрақәа наҵалкын, лылахьи лыџьымшьи еиҭаалӡатәит!.. ...Убри аҽынтәи амш, аҭӡамц икыдхәмарлоз схәыҷра ашәахәа еиԥш, иахьагьы сыбла ихгылоуп. Абыржә ҭынч снатәаны, сышлара сналԥшны,
убри арадац саныҵыргозтәи амш сыблақәа ианаарыхсыргылалак, сцәа-сжьы насхибаҳәоит! Ах, анаџьалбеит, заҟагьы ихароузеи, заҟагьы иааигәоузеи, ауаҩытәыҩса рыцҳа иԥсҭазаара агәыӷра ашәымҭақәа! Заҟагьы адунеи дақәланатәуазеи агәыӷра еижьага. Убысҟан, убри арадац снаҵыргар, ҩынҩықәра нысҵрашәа, ахаангьы хыхьигәыхьи сқам-зқаму иқәымларашәа, агәра ганы ишԥаҟаз сабду Ҭемразгьы, санду Мыҷыҷгьы, Расацгьы. Урҭ моу, аҽны, убри ара ада санаҵыргоз иааилагылаз ҳгәылацәа зегьы, слахьынҵа абни ара ада иадырҳәалон. Ара ада акәын дара ртәала, џьалхәыс, насыԥхәырас исымаз.
Ааи, анаџьалбеит, ашьха ӡыхь еиԥш, ажәҩан саркьеиԥш, ишԥацқьаз ажәлар ргәыӷра. Агәра шԥаргоз, ишԥахарҵоз, дгьыли-жәҩани рыбжьара бла иамбоз, ҿы иамҳәоз, лымҳа иамаҳауаз, аха зегь зылшоз, зегь зымчыз доуҳак шыҟаз!
Исгәалашәоит, хәылбыҽхак, сабду Шьардын иашҭаҿ игылаз ирагәаԥшь рымӡ еихых-еиҵых иқәтәаны Шьардыни Ҳабыџьи реицәажәара:
«Аиеи, дад, дукәыхшоуп, Ҳабыџь! Анкьақәа, ауаа аныршозиршазАнцәаихшараадунеииқәгәышьан.УрҭАнцәагьы дхарҵон, Аԥеимбаргьы дхарҵон, амаалықьгьы дхарҵон. Абри адунеи шхарҵоз еиԥш, џьанаҭгьы, џьаҳанымгьы харҵон, ахраҭгьы харҵон, анарцәгьы-аарцәгьы рзыҳәан ацәашьы рбылуан. Избанзар, ишԥсышаз рдыруан, агәнаҳа иаҵаломызт, рхәы иаҭәҳәаны ирфон. Анцәа ду дазыразны ираҭәеишьаз, ргәы каршәны, рхы ахырԥхьалон. Анарцә, аҽеитәарҭа ртәарҭахарц азы, Анцәа идунеи иқәнаҵы, ҽеи ԥсышьа рҽазыҟарҵон. Ирдыруан, агәра гангьы иҟан: ҽеи ԥсышьа зауз, ҽеи тәарҭагьы шиоуаз. Анцәа дызмам шьоукы, Анцәа иадгьыл ахааназы, рыхҭырԥажә еиԥш иақәиҭны, амҳәыр аарханы рарӷьа џьыба иҭаз џьыршьон...
Зегь акоуп, Ҳабыџь, ухаҵкысцеит, ауаатәыҩса ихарҵон аԥсра ахәшә ааҵраҿы ишыҟаз. Аха, уи аԥсра иахәшәыз аҳаскьын зҭацаԥхаз Анцәа ихьтәы чықьмаџьа ахьтәы цаԥха Ҳазшаз иҳазырҭра ишҭаз, ишҭоу иахьагьы. Аха ауаҩытәыҩса дақәиҭӡам, иҩны ааҵраҿы иаԥхьа игылоу, аԥсра иахәшәу аҳаскьын агәаҭара. Уи, ԥсраҽнынӡа имаӡоуп. Уи, раԥхьаӡа Анцәа ауаатәыҩса адунеи ианықәиҵоз иҭоуба иалеиҵаз доуҳауп! – иажәа ахи аҵыхәеи неиԥишьит Шьардын.
«Ааи, ааи, аԥсра ахәшә ауааҩытәыҩса имбонаҵоуп, ауатәыҩса адунеи ақәлара ианахыбаамхо, сыҷкәын!» – абас сгәысҽанӡамкәа, сԥенџьыр ахышә инхшәеит абжьы. Сцәа-сжьы ҩасхибаҳәан:
«Избан, злыԥхаҳаура, аԥсра ахәшә ауаҩытәыҩса иаҭәашьахар, иԥсуаҭлахар замуазеи?» – сыбжьы насымпыҵҟьеит. «Уара ууазыр аҭак аҟаҵараз, Анцәа ҳазшаз имеида симҭеит, сыҷкәын! Аԥсра ахәшә ауаҩытәыҩса ианибо аҽны, аӷ леиуеит, акаамеҭгьы ҟалоит! Аԥсроуп ауаҩытәыҩса иԥсҭазаара ханс иамоу, сымаалықь!» – сгәаҵа иҭыҩуаз абжьы ӡшәахшәа инкабеит.
Абарҭ схәыцрақәа ирхылҵуаз сгәы ашьҭыбжь сеиҭаназыӡырҩит. «Аԥсреи агәыӷреи ракәҵәҟьазар ҟалап, адунеи еибаркны изку. Аԥсреи, абзареи, агәыӷреи рыбжьарагьы иҟазар акәхап, убри аԥсрахәшә, ԥшаашьа змам иамоу амаӡа аҩыза адоуҳа. Иамоузеи нас, қәнагала аԥсра ыҟазар? Аха уи быжьрабыжьҵәа иҵәаху амаӡа аҭак уазҳәода! Аԥсра ахәшә еиԥшҵәҟьа имаӡазар акәхап, иара аԥсра ахаҭаҵәҟьагьы!» – абас сара стәала, схәыҷра адунеи сықәыԥшуа ауахәа сықәтәаны сышхәыцуаз ауп, ҳҟауарршьаҩ Езаҭ шсызҿиҭыз.
– Уабаҟоу, уара, Сасруко, сеқҭир башь, иахьатәи амышь! – иҳәан днасықәыӷәӷәа-насыхәаччашәа ҿааиҭит.
Аҵыхәтәан, сгәы иалсыр ҳәа дшәазар акәхап: – Хәмархәмар, џьаным! – иҳәан, схы ааишьышьит. Ҳамҭак иаргьы егьиҳәомызт, саргьы егьысҳәомызт, ус ҿымҭӡакәа сгыланы сихәаԥшуан...
Езеҭ даҭырқәан, ҟауар ршьаҩыс дҳаман. Уи дахьынхози, ҳара ҳахьынхози ҩ-хәык ракәын иҳабжьаз. Ашьжьымҭан даауан. Амра аӡы инӡаалаанӡа, аҟауар иршьон. Ахәылбыҽха, ҳкәара шьамхахьы дынӡаагыланы, имахәар хәы-шлақәа инадыркны, иҿи инапи ӡәӡәаны, ахәылԥаз ашәшь ҟәандара иҽалакны, ашьшьыҳәа, аҭырқәцәа рхәы шыҟаз, иҩныҟа иҿынеихон.
Езеҭ сара акырынтә ҟауар ршьара сигақәахьан. Аҟауар ахьиршьозгьы, нырцә, ҳанхыҵ, ахәы аԥынҵа аҿыҵәҟьа акәын. Езеҭ ҳара ҳаиԥшҵәҟьа аԥсшәа изҳәомызт, аха ани, ԥыхьа иҳамаз ҳажьҭааҩы Ермине, агыруа уаҭанӡара, аԥсшәа сҳәоит ҳәа, иажәақәа хыжәжәа-ҿыжәжәа еилажьны ицәажәоз иаасҭа, аԥсышәала Езеҭ аӡ-хьамԥш иршуан.
– Усыццозар, ԥшьӡала, уаала! Амала, башьа аҟыгәразы акәымкәа, сара усыцнаҵы, сара иааҟасҵо зегь уахәаԥшьны, уара ухазы иҵала, сара сзы иҟаҵала. Абас ҳаицәажәап, баба! – иҳәон Езеҭ.
Ҩаԥхьа ҩажәак еихысҳәаалоит. Езеҭраа – аҭырқәцәа уи ахәаҿы инхозижьҭеи сабду Ҭемраз излеиҳәоз ала, ушьҭа шәышықәса инарықәгәыӷуан. Убри азы акәхарын, Езеҭ аԥсшәагьы хар имаӡамкәа изиҳәоз. Оумашәа иубаша, аԥсшәа аҳәара адагьы, аԥсуа ламыси аԥсуа қьабзқәеи реиҿыхырҭақәа ҽеила идыруан. Убри аҟынтә, иареи сареи ҳааиламхаӡакәа аԥсышәала акәын ҳшеицәажәоз, ҽеилагьы ҳаилибакаауан.
Абри аҭырқәа, сара ибзианы исгәалашәоит, ҳқыҭаҿы акы еиԥшымкәа пату иқәырҵон. Езеҭ идагьы, егьырҭ аҭырқәцәагьы, аԥсуааи дареи рыцәгьеи рыбзиеи еилахәын. Иара Езеҭ ихаҭа, узымҭиуаз, уаазымхәоз, ауаҩы мҳәыр, ауаҩы цқьа, ауаҩы кашыр ззырҳәоз иакәын.
Езеҭ аҟауар ршьара адагьы, дуасҭа дуӡӡан. Инапы ахьы аԥссон. Иикуаз, иишьҭуаз зегьы хирын.Изларҳәо ала, имышьҭагьы бзиан. Быжьҩык ашьапызаҵәқәа дрыцны, Езеҭ дуԥыларгьы, аҽынтәи амш узыхашон, уманшәалахон. Убри аҟынтә, Езеҭ бзиа дзымбозгьы, ҩыџьагьы ыҟамызт. «Езеҭ абжь-лашәагак дрылоуҵаргьы ихарахаӡом, илакьысӡом. Убриаҟара иразра ихыҵәоит!» рҳәон инаԥшуаз. Еиҭасҳәар сҭахуп, уи иикуаз-иишьҭуаз зегьы бзакы-бзашьҭны, гәыкала акәын ишыҟаиҵоз. Изакәу сыздырам, сара цәгьала пату сықәиҵон, бзиагьы сибон. Сасрыҟәа ихьӡ ахьиаҳахыз уара идыр, сааибацԥхьаца: О, Сасруко дааит, Сасруко ҳәа, иҟауар ршьага исаҭыр, ихҵәаны игылаз, аҟауар злихуаз ахьаца хсаха инықәҵаны дгәырӷьаҵәа даасԥылон.
Шьыбжьышьҭахьк, Езеҭ еиҳа игәы аналаҟаз, иԥсы ааиҭакымҭазы, адунеи азна ахаара ихьыкәкәо, даасыхәаԥшын: «Сасруко, абри ахьаца заҟа «ҷы» ҭыҵрызеи?» – иҳәеит, акәтаӷь агәеиԥш, икәымпылӡа ахьаца шкәакәа игылаз, инапсыргәыҵа нахьишьын. Езеҭ анбан «ҿ» ацымхәрас «ҷ» ҳәа акәын ишиҳәоз, аҟынтә цқьа изырманшәаломызт.
Абри аҩыза азҵаара Езеҭ исиҭеижьҭеи, шәымҭақәакгьы цазар ҟалап. Аҭак мҳәакәа, ҿымҭӡакәа сихәаԥшуан. Ажәакала, Езеҭ изҵаара сзеилымкааӡеит.
– Сара узлазбо ала, исҳәаз узеилымкааӡеит ҳәа сыҟоуп, Сасруко? – иҳәан, Езеҭ ччаԥшь хаарак насхьиршеит.
– Исзеилымкааӡаҵәҟьеит, бабаду! – сҳәан, сыԥхашьан, сцәа сынҭаӡыҭит.
– Азеилымкаара ԥхашьараӡам, баба, амала, егьузеилымкаакәагьы, уагьамызҵаар, убри ауп арыцҳара акәымзар. Ус анакәха, Сасруко, ушьҭа усзыӡырҩла, Езеҭ дукәыхшоуп. Усзыӡырҩла, аха даараӡа улымҳа сыҭаны, иуасҳәо чеила игәнукылартә! – иҳәан, сгәы аасҽаниҵеит.
Сара сыԥсы ӡаны, ҿымҭӡакәа сӡырҩуа сгылан.
Езеҭ иҟауар ршьага исаҭыри, исаҭыр дызласуаз иҭамскәыгәи аашьҭихын аршьарада ус амамкәа, метрак
ашьхынгылара змаз ахьаца хсаха днадгылеит. Нас, ахьаца хсаха, маҿаки мацәхарҟәараки, маҿаки мацәхарҟәараки рыхҵарақәаанҵо,ахьацахсахадакәшеит.Аҳа,ушьҭааршьарада ус амамкәа ианааирхиа, мацқьа-шьацқьа, ахьаца хсаха агәы иаархаз ацәаҳәақәа, Езеҭ исаҭыр нарықәыргыланы ҭамскәагәла дрысуа иҿааихеит. Аҳа, ушьҭа, аҟауар злыҵуаз акалқәа кыдрышәшәаны акаԥсара дналагеит Езеҭ.
Сара сахьгылаз сааиҭамҵӡакәа, Езеҭ иҟаиҵоз зегьы срыхәаԥшуан.
– Иубама, Сасруко, ани ақыдхсаха, маҷаки бжьаки иҟоу акалқәа кыдыршәшәаны ишькасыԥсаз. Ушьҭа убри ақыдхсаха икыдсыршәшәаз акалқәа рыцқьаны, саҭырла иршьаны, аҟауарқәа рылхны еиқәысҵоит. Аха убри азыҳәан иаҭаху удыруама, Сасруко? – иҳәан, иблақәа аразра зхыҳәҳәылоз насықәикит Езеҭ.
– Мап, исыздырӡом, бабаду! – сҳәеит.
– Издыруеит ишузымдыруа, аха усыхәаԥшла, иаарласны иудырраны уҟоуп! – иҳәан, агәгәаҳәа ар рымца еиқәиҵеит. Амцабз инаганы иналаиргылт, уажәраанӡа, ахьаца қдыхсаха икыдиршәшәахьаз акалқәа. Имарианы аҟауарқәа еихыҵырц азы, акалқәа иҟәиеит.
– Иубома, Сасруко аусқәа шьцо? – иаалырҟьаны ҿааиҭит Езеҭ.
– Избоит, бабаду, зегьы збоит! – сҳәеит.
– Умыццакын, макьана уабаҟоу! – иҳәан, икала ахьацақдыхсаха, ахьаца ада шәпа иныбжьаргыланы, исаҭыр нарықәыргыло, иҭамскәагә ала, асаҭыр аҟәуа днасуа, акалқәа ршьаны, аҟауарқәа реихыршәшәара дналагеит.
Сыла иабоз зегьы џьашьо-илакәшьо, Езеҭ иҟауар ршьашьа сахәаԥшуан.
– Сасруко, иахьа абна ҳанаалалаҵәҟьа: «Абри ахьаца шкәакәа заҟа «Ҷы» ҭыҵрызеи ҳәа суазҵааит, аха уара аҭак сумҭеит. Ушьҭа уӡырҩла, «аҷы» захьӡу уасҳәап, – иҳәеит Езеҭ.
Сара ахәажәақәа снарылс-аарылсуа, зынӡа Езеҭ сизааигәаӡаны, иаԥхьаҵәҟьа саагылт.
Езеҭ ахьаца хсаха калны иахьышьҭаз, днарылаԥшын, иреиӷьыз калк аарылихит. Иҟәашккраӡа, ахи аҵыхәеи наирҳәы-ааирҳәын: – Ари убома, Сасруко! – иҳәан, иаасымҵеикит. – Абри иахьӡуп «Акал». Ушьҭа уахәаԥшьла, ари ахьаца иамҳаршәаз акал иҟанаҵо убап,– иҳәан, ҩаԥхьа акал аашьҭихит. – Абри иску ахьаца хсаха иамҳаршәаз калк, иалҵуеит ԥшь-калк. Ахьаца хсаха пазар, калк еиҳаны изалҵӡом, избанзар, аҟауар злырхуа ахьаца, аҭахызаргьы џьызааит, убригьы калк ауп иалҵуа. Ус акәымкәа, ахьацаҵла, мамзаргьы аџь-ҵла, ҩыџьа-хҩы иргәыдымӡало ишәпазар, уи уеизгьы-уеизгьы ԥшьба-ԥшьба кал рҭыҵуеит. Ажәакала, аҵла ашәпара ауп аус злоу.
Абри ҳаԥхьа ихсаны ишьҭоу ахьаца хсаха, калк иалҵит ԥшь-калк, избанзар, ахьаца шәпоуп. Убри ахьаца-хсаха иамҳаршәаз агәаԥшь-кал ҟьаҟьа, ҟауарк аҭбаара аҭаны, ԥшьынтә ианеиҩҳаршәа, ԥшь-калк алҵит. Ажәакала, ишысҳәахьоу еиԥш, калк иалҵит ԥшь-калк. Абри иуасҳәаз узеилкаама Сасруко? – иҳәан, Езеҭ дгәыҩ-ҿыҩха даасҿаԥшит.
Уаҳа жәак мҳәаӡакәа, Езеҭ ԥшьынтә еиҩихыз акал ӡыбӷьқәа аашьҭысхын, аԥшьбагьы, анкьа ишыҟаз еиԥш, ахәажәраҿы инеивасыԥсеит. Нас снацәақәа нхарҟәало, ҽеила агәра згарц исыԥхьаӡеит. Сгәы нҭгәырӷьааит. Езеҭ гәыраз, гәы-ҳалал иаасеиҳәаз зегьы еилыскааит. Игәҩарамкәа издырит, ҿык, ҩ-ҿык, х-ҿык, ԥшь-ҿык зҭыҵуаз аҵла захьӡыз, изаҟараз.
– Еилыскааит, еилыскааит, бабаду, Езеҭ! – сҳәеит, абыржәада исымҳәацыз ихьӡгьы насҿыҵшәан. Убриаҟара сгәырӷьеит, абна Раҳ ирашь дақәтәаны, аҽнышьыбжьон еҵәак кыдхны сыкәа инҭаиршәызшәа.
– Макьана иҵегь аусқәа ҳамоуп, Сасруко, уареи сареи! – Уаҳа иҳамои, бабаду? – сҳәан, Езеҭ снеиҿаԥшит.
– Иубома, аҩадахьы игылоу ахьаца ду. Убри ахьаца аҟауар алҵуоу иалымҵуоу гәаҳҭароуп. Иашоуп, ахьаца шәпоуп, хҩык иргәыдӡалом, хԥа-ԥшьба «ҿы» ҭыҵыргьы ҟалоит, аха аҟауар алымҵуазар, аҵла мшьозар? – Езеҭ даасҿаԥшит.
Ҵабыргны, уи ахьаца-ҵла ҟьантазӡа, ахыцәқәа махәҭа хәыҷқәак ахагылан. Аамҷыдахаз, акәтаӷь агәеиԥш, ажәҩан хыла иҵыԥссо, икалахәҵәаӡа игылан.
«Бабаду Езеҭ абни ахьаца доумбеи-ҵла иазиурц ииҭахузеи?» – анаасгәохәуаз, иеикәаӷа аашьҭихын, ахьаца днадгылан, аҭаԥҟара дналагеит. Шәымҭақәак рыла ӡакы аура змаз аҵәаҟьа жәпа мҳаҳарак, аҵла иаамирԥан днахәаԥшит. Нас, убри аҵәаҟьа жәпа ҳәа сызҿу, ақды-хсаха инықәыргыланы, еикәаӷала днасын, иааиҩиршәеит. Ишызбоз Езеҭ ихы-иҿы неихалашан, иқьышә ччаԥшь лашак нықәыххит.
Ҳара ҳтәы иакит, Сасруко! – иҳәан, схагәҭа днагәӡит. – Иубома, Сасруко, ари ахьаца ҵәаҟьа жәпа, агәҭа ицырцыруа ишыҟоу. Абри, «аҵла-саркьа» ҳәа иашьҭоуп. Асаркьа амоуп абри ахьацагьы. Ус анакәха, ари ахьаца, хымԥада, аԥса ҟауар еиԥшҵәҟьа ишьоит. Умышьҭа бзиазаап, умышьҭа ухы-уԥсы азыҳәан ибзиахааит! – иҳәан, дгәырӷьаҵәа, схы деиҭанагәӡит! – Абар, асаркьа ҳәа сызҿу! – иҳәан, еиҩихыз аҵәаҟьа жәпа снахәаирԥшит. Ахьаца асаркьа шьана цырцыруа иаасҿаԥхеит.
Абри аҵла ианеиҵаха, зқьы бӷьыц аҟауар алҵуеит, уеизгьы-уеизгьы. Ушьҭа иудыруама, Сасруко, ахьаца аҟауар злыҵуеи излымҵуеи дыршьас ирымо? Абни аҵәаҟьа аҵла иансырԥаз иамаз ашьана, «акьаламырза» ҳәа иашьҭоуп. Убри «акьаламырза» – асаркьа змоу аҵла, аԥса ҟауар еицәамкәа, аҟауар хазына алҵуеит. Иудыруазааит, Сасруко, «акьаламырза» шьана змам ахьаца, аҭахызаргьы иџьыз, аҟауар алҵӡом. Цқьа иузеилкаама, Сасруко иуасҳәаз?
– Ааи, ааи,еилыскааит, бабаду! – сҳәеит. – Асаркьа шьана зныԥхалоз бабаду Езеҭ ихьаца ианирԥаз аҵәаҟьа рыӷәӷәаны искын.
Амра нҭагьалахьан. Езеҭи сареи абна ааныжьны, ҳҿынаҳхеит. Уаҵәы азыҳәан ҳахҵара зынҵаны, иҳархиаз ахьаца-ҵла, алакә хьаца ҵла еиԥш, икахәхәа абнара агәҭа илагылан!
Иааилахәлан лакәҳәарак ҳналагандаз ҳәа сыԥшын. Иара амра, Анцәа ииныҳәашагьы, иахьынкыдлаз инкынхалазшәа, зынӡа ашьанӡаақәа неидыкшало, имыццакӡошәа збон. Амра аԥсы шҭоу: «Баба, алакә ҳзуҳәаруеи» ҳәа иоуҳәагьы, ажәа бзамыҟәк иоуҳәагьы еиԥшны иԥхьаӡон.
«Ҽынла алакә зҳәо агаӡацәа рханы идыртәо иоуп! Ижәуазеи, уара, убриаҟара шәгаӡа ԥшӡақәоуп, акәымзар, аҽнышьыбжьон аӡәы амш лаша даҵазза, алакәҳәара далагома? Иахьышәҳәазгьы Анцәа шәаҭеимҵааит. Ҽынла алакә зҳәаз, алакә ииҳәаз ахааназы инеихашҭыкәкәа ицоит. Даҽазныкгьы, иажәоуп ҳәа, иҩашьан акәзаргьы, егьышәымҳәан ҽынла алакә аӡбахә.
Алакә, амра анҭашәалак, уаххьа анырфалак ашьҭахь ауп, агәылацәа-азлацәа иааилатәаны ианырҳәо. Насгьы, алакә зҳәалакгьы, ишиҳәалакгьы азин имаӡам. Алакәқәеи ацуфарақәеи ирымоуп рхатәы еиҿыхырҭақәа, рхатәы ҳәашьақәа. Абарҭ амаӷеиқәа зегьы, алакәқәеи ацуфарақәеи ианрыдумгала, улакәқәагьы гьама роуам, уарҭ уцуфарақәагьы! – иҳәеит сабду.
Хәылбыҽхак, игәыӷьны: – Амра ҭашәаанӡа алакә уҳәар зыҟамлои? – иҳәан, сабду диазҵааит, Нури.
– Аҳа, ушьҭа уцо-уаауа, алакышьышь еиԥш, уаҟәымҵын! Ҽынла алакә уҳәар зыҟамлозеи умбои, ҽынла амцҳәацәа рацәаҩуп. Алакәҳәаҩ, длакәҳәаҩыҵәҟьазар, агәнаҳа даҵамлароуп. Амц лакә афара, хыхшьа змам гәнаҳауп, – иҳәеит, сабду зынӡагьы игәамырԥхаӡакәа.
...Ахәылбыҽха ҳгәылацәа зегьы еизеит лакәҳәара. Алакәҳәара ҳара ҳҿы аханатә аахысгьы ҟазшьахәырас ирыман. Уахатәи аҵх иааиуа, ари ацуҭеи ықәибагозаргьы, ҳаешьара зегьы ҳара ҳҿы еизон. Имшаӡоз аӡын ҵхы иқәҳа ацара иаҿын. Амаҵурҭа агәҭа ахчныза иқәхәмаруаз амцабз, уажәымзар-уажәы ахәышҭаара иныҽҳәыԥраап уҳәарын. Акәасҭхара амца иахылҵуаз ацыԥхьқәа, ахәыблы иаҵакнаҳаз аҩ-рхнышьнак ақәаршҩы еиԥш ирхьыӡсон. Аҽҳәа ахахьы ҭамҳаҵас, ахацқәа ирхаз ажьҵаа, еицырҭәаны аҽҳәа иҽҳәаҭәон. Акәасҭхара аҵыхәаҿ, агаз ҭаргыларҭа иҭагылаз ацәашьы, аҟыз абз еиԥш, ахәда ныхшәа-аахшәо, аҳалал-цәа ахьыкәкәа, ҳахьатә кәасқьа ду иаҿачаԥаз ҳган ҩны, уахынлатәи алакә шәахәац еиԥш иарлашон. Алҩа афҩи, ушьҭа ишҩара иҩахьаз ҳажьҵаа афҩи лаҳа-лаҳауан. Макьанагьы, рагәаԥшь пҟәылымзар, даҽакы иҭырымхыцыз, изсакьаҳәымҭаз амза ҭәымҭеиԥш ашәхаҩақәа рыла, ахәыблы иаҵакнаҳаз ачалтқәа хҽуан. Ҳаҩны аҭӡывараҿы икнаҳан, ҵангьы-мцынгьы иимкуаз, ахра акьышә-кьышәраҿ ақәасабқәа шәақьԥынҵала излаҿихуаз сабду иаԥсуа шәақь.
Иҵӡозеи убри аахыс, аха убысҟантәи схәыҷра аԥшалас иааицамкӡакәа иахьагьы ишасыц иасуеит. Ахаан имажәӡо, ахаан ихымкәаӡо схәыҷра аччабжь иахьагьы ишгац игоит. Сара ҽеила исгәалашәоит раԥхьатәи схәыҷра алакә ԥхыӡ ссир. Исгәалашәоит раԥхьатәи асы сцәыланы исҳәоз абгахәыҷқәа рашәа:
Ақәа ауеит, асы ауеит, Абгахәыҷы ԥҳәыс даанагоит, Абгаду кылԥшуеит!
Исгәалашәоит, хашҭра зқәым раԥхьатәи ԥхыӡла сыԥырра. Абыржә избо џьысшьоит, хәы ԥшӡак сықәгылахуп. Абар-абар, ахәы сналшәаны, сымҵәыжәҩақәа еиҵыхны, сыхиаало, аҵла хауара дуқәа сырхыԥраахуеит. Аԥшалас
исҿасуа схы-сгәы хышхыҵәахуеит. Сгәырӷьара ҵҩадоуп. Аха игәҩарамкәа издыруеит, ари шызбо ԥхыӡла шакәху. Аха убриаҟара ихааны, убриаҟара иԥшӡаны аҳауа салахуп, ишыԥхыӡыз агәра згарцгьы сҭахӡам. Аӡиасқәа адгьыл иқәыхәхәа илеиуан. Арҩашқәа, ашьхақәа ирҿашәҭызшәа, бырлаш шәахшәа, сыҵаҟа, аӡыршы еиԥш, ахаҳә шкәакәа дуӡӡақәа инархыхәаша ицон.
– Дад, ԥхыӡла аԥырра агәеизҳара иатәуп. Угәы еизҳарада, гәаҟра Анцәа иулахьынҵеимтәааит! – иҳәеит уи избаз алакә ԥхыӡ аӡбахә сгәырӷьаҵәа сабду ианиасҳәа.
– Иахьа агәра згоит сшыԥыруаз. Аргама сԥыруазшәа акәын, амаалықь иеиԥш ашьхақәа сшырхаз! – сҳәеит, избазисаҳаз зегьы џьашьо-илакәшьо!
– Уара ԥхыӡла акәыз џьушьеит ушыԥыруаз. Уара узырԥыруаз, Анцәа злыԥха ҳаура иакәын. Уара иубарҭамызт, акәымзар, амаалықьцәа ухылаԥшуан, дад, машәырк ухьыр ҳәа ишәаны. Уара улакә ԥхыӡ ҵабыргыҩацоуп. Акымзарак ԥхыӡӡам. Уара аԥшалас иунарҳауамызт акәымзар, унасыԥ уқәҿнаҭуан. Аҽны аԥеимбарцәа уанырҵеит раԥхьатәи улахьынҵа амҩа.
Анцәахшара, ушыԥыруаз ԥхыӡла иудырбаз, уи гәырӷьароуп. Ушыцәаз, унасыԥ каххаа иуирбеит ҳазшаз. Аринахысгьы улахьынҵа Анцәа еицеимкааит. Адунеи аҿы, баша акгьы ҟалаӡом! – иҳәан, иажәа уа иаашьақәикит сабду.
...Амрагьы шҭашәара иҭашәеит. Ҳгәылацәагьы ихьышәшәа-иԥышәшәа ааира иалагеит. Ишаҳҳәахьоу еиԥш, уи ҳхәы ԥшӡа хәыҷы Тур ихәы иаақәнакааз, ес-абыржәааны, ахҭа иҭаршәны, аӡә даагымхаӡакәа, зегьы ҳашҭа иааҭалон. Уахагьы убас ҿык инеицҭацәажәеит.
Сара раԥхьа сыргыланы, алакәҳәацәа сырзыԥшызиижьҭеи ианбыкәыз. Уажәы-уажәы амра аҽанбаҵәахуеишь анаџьалбеит ҳәа, сдәылҵуан, сыҩналон, алоура зуан. Ус сшыԥшуаз акәымкәа, Иаса иакәын усгьы алакәқәа ргәырӷьаҿҳәаша, сгәысҽанӡамкәа ҳашә даалагылеит.
– Уаха алакәҳәара насыԥс изоурыдашь, анаџьалбеит! Иудыруеи, сшахыччо акәымкәа, уаха алакәҳәара сара насыԥхәырас алакәқәа рабду исаҭәеишьаргьы!
– Лакә-лакә, лакә иҭаца, Скамарҭа жәаҩа рзаа. Ҽык сақәтәан,
Ҽык сывакны,
Жьак алымҳа сынкылкәрит! – иҳәан, атрым-трымҳәа днышьҭыԥа-нышьҭыԥеит Иаса.
«Иасеи Қәасеи аԥсы дыкҿазар ддырҿыхоит. Урҭ ахьыҟоу, аԥсы ддырчыхә-чыхәыргьы, дамхаччоит!» – рҳәон, рҟазшьеи рхылԥахасшьеи цқьа издыруаз. Аа, уажәы арҭ аҩыџьагьы ара ианеиқәшәа, аиашьарагьы рхы-ргәы азҭалеит.
Иззыԥшыз ҳаиашьара реиҳабы, ҳлакәҳәаҩ хада сабду Ҭемраз иакәын. Аиаша уасҳәап, убри аахысгьы алакә зҳәо дсымбацкәа абри саҟарахама, аха сабду иеиԥш алакә аԥсы ахаҵаны, ирԥшӡаны, ици-ишәи ирыҵраӡааны изҳәоз сиқәымшәацызт. Ҭемраз алакә аниҳәоз, ииҳәоз зынӡагьы уазымӡырҩыкәа, ибжьы ахаара мацареи, ажәацыԥхьаӡа иликаауаз ихи-иҿы артәашьеи, ихы-иҿы асахьеи уахәаԥшуазар, аргама ирцәажәон. Ҭемраз ихы-иҿы иаҳәоз зегьы лакәын. Иара алакә ахаҭа ииҳәоз аасҭа, хара џьара ицәажәашьа ухнахуан, аӡырҩҩы игәы ааникылон. Цқьа аҳәашьа сзаҭоу сыздырам, акәымзар, сабду убри аганахь ала еиҭаҳәашьа-еиҭаԥсашьа змамыз асахьа ыликаауан. Ииҳәоз алакә аԥхьагьы ихы-иҿы ирцәажәон. Убри аҟынтә, уахагьы раԥхьа алакәҳәара иқәшәар рҭахын. Изыԥшны итәан, ртәашьа-рыԥсышьаны.
Алакәҳәара ҟазшьа формас иамаз, аиҵбы еилеигаргьы ҟаломызт, аиҳабы еилеигаргьы ҟаломызт. Алакәҳәара зарԥыс цәыцәымҭа иҭагылоу аҳәара иқәшәар ҟалон. Зышлеи зеиқәеи инеилаҩҩхьоу аҳәара иқәшәар ҟалон. Аха, ирымҳәои: «Аԥҳал ҟаҵаҩы иара иахьиҭаху амаа аиҭоит!» ҳәа.
Абриаҟара ажәа мыцхә шәзасыршьуазеи, иаҳҳәаргьыиааӡаргьы, уахагьы алакәҳәара сабду иқәшәар рҭахын. Убри аҟынтә, зегьы ргәы хыҭхыҭуа, нырцә-аарцә акәасҭхара амца иҽхәатәан. Сабду дыҟаӡамкәа «илахьынҵа» шырыӡбоз, данааҩнала, зегьы адунеи азна иааира еигәырӷьан, адруҳәа иҩеибаргылеит.
– Аҵх иалҵыз, аҵх иааӡаз, ашә-насыԥк зцу, Ҳазшаз ихьы-цәашьы иаҵәақәа рылыԥхеи рынасыԥи Анцәа ишәаҭәеишьааит! Иагхан иааз асас быжь-насыԥк ицуп. Быжь-ҵхы шәахәацк, уахатәи аеҵәа џьарсахьа рылԥха шәымаз! – иҳәан, сабду бзиарас иҟаз зегьы иашьцәа рыкәа-рмаӷра инҭаҳәаны, аханатә аахыс иалкааны имаз итәарҭаҿы днатәеит.
Акәасҭхара мца еиҿашуан. Ахчныза ахахьы «арашәыга» еихырҳәаалон. Аамҭацк ианааҭынчрахоз аамҭазы, акәасҭхара амца иақәыз амҿаӡа аҵыхәа: «Ҟәии» арган, аӡы ҩалыжжит. Қәаса дахьтәаз, ашырҳәа дҩагылан: «Ҵәымш, ҵәымш!» – иҳәан, акәасҭха маҵәык намихын, амца инақәиршәит.
– Иаанагозеи, Қәаса, «Ҵәымш!» ҳәа узеигәырӷьаз? – иҳәеит Иасагьы, абгархәы ишьҭатата дахьтәаз, ицәа дынҭасааҭасын.
– Абар, абар, абыржәыҵәҟьа, иаарласны, арасаҵәы ажьҵаа ахалараны иҟоуп. Убриоуп иаанаго! – иҳәеит Қәасагьы, иԥаҵа кәыжьқәа ааиргызмалын.
– Баша ахәа шеиҿашәыԥсоз, уахатәи ҳлакә-ҵхы зегьы ҳцәыжәгеит. Шәҽеиқәышәк уашьҭа, шәҟәышхар ҳәа шәымшәозар! – иҳәан, иҽырҟәыш-ҽыргызмалшәа даархысамырҟәылит Иасагьы.
– «Алашә ииҭаху ҩ-блакы!» Алакәқәа рлакә аӡәыр уциубзи иузрыҵыхуазар, ара уҟоуп, уи ами ахазына! – рҳәан, инеицырҳәеит Қәасагьы, Иасагьы ааибарлацәҟәысын!
Рҽеиҩҿаны нырцә-аарцә итәаз алакә азыӡырҩцәа ааиқәыӡырҩит.
Анаара аҳәыҳә ҭоуп,
Анаара аҵыс ҭоуп,
Цәымза лакьы, лакьыта, Сгәыгәым кәац афеит, Сы-Маршьан дааԥсеит,
Гамла иԥацәа бгак ылдырҟьеит, Алакә шла неиқәышлаҳәеит, Кын-кын, беи-беи,
Шәачаа Шәарыҟәаа, Ашәы Кәамкәам!
Уԥшишь, уара, «изуҭац иҭ» ҳәа, акы ахьырҳәо акыҟоуп. «Абга ахьҭоу ауп ала ахьҭашуа!» злыԥха ҳаура! Ҩаԥхьа аӡы ахьышьҭрахь еиҭахынҳәит. Зымаа укыз алыԥха уоуааит, Ҭемраз. Алакәҳәашьа здыруа, алакәгьы иадыруеит. Умбои, Ашәы Кәамкәам днеин, Ҭемраз днаидҷаблеит.
Ҭемраз аханатә аахыс ишыҟаиҵалацыз еиԥш, ииҳәарц игәы иҭаз далагаанӡа, акыр иҽиршәшәеит-иҽирқацеит, ишьамхы еиқәиршәит, еиқәихит. Ичамҳа лабашьа акәасҭхара амца ахәарчыч аԥынҵа налишьит. «Ҳаи, аикәым ҟасҵеит, ӡаарахки ӷьычрахки шсымам Анцәа иџьшьоуп акәымзар, слабашьа аԥынҵала сышьҭа сырхон. Аха Анцәа иџьшьоуп сыҵҩа ахьыцқьаз!» – иҳәеит Ҭемраз, аҽҳәа ахәарчыч илабашьа аԥынҵа ахьналишьыз.
– Ибзиоуп нас, арҭ зегьы шәнеиқәыӷызны, уаха сара раԥхьа алакәҳәара саҭәашәшьозар, ажәҩан ӡымшын сналасны, шаеҵәак ацԥхь ацрыдды, иҿыхны шәыкәа иҭасыршәаанӡа, аеҵәа шәыцыԥхааит, шәацлашааит! Салагап ушьҭа слакәҳәара:
– Абри алакә, Ҭлабӷан рыцҳа ианиҳәоз, нырцәи-аарцәи жәа-нымҩак аԥҳә бжьызгартә сыҟан. Убри ауха Ҭлабӷан
ииҳәаз алакә, ахаангьы исхашҭраны сыҟаӡам. Абри алакә ҳҳәеит, аха илакәымзаргьы ҟалоит, лакәзаргьы ҟалоит.
– Зыбз хны изҿаз, анкьа, анкьақәа, аҳәсеи ахацәеи ыҟахымкәа, аха ари ҳара ҳабжьуаа рганахь ала, Шәынаԥшьԥҳацәа реиԥшҵәҟьа зхацламҳәа ара-кәада ԥнаҽуаз, зыбз ахаҳә шьанҵа ашәҭ еиқәаҵәа агәылызхуаз рыԥшаара уадаҩын! – иҳәан, абри ажәабжь ахы ирхәыхәит Ҭемраз. – Абарҭ, уажәы абра зыӡбахә цәырызго аҳәсахәыҷқәа Алӡыхь ақыҭаҿы инхозаарын. Ԥшралагьы, сахьалагьы, тәашьагылашьалагьы, бызшәалагьы егьызеӷьымыз, чаԥашьалагьы ихәыдамыз ҭыԥҳацәа ӡӡарақәак ракәзаарын. Абарҭ рыӡбахә назаҳаз арԥарцәа, рҽазҵәылхны ицақәахьазаарын, абарҭ аҭыԥҳацәа ҳзылхуазар, бызла иаҳзыԥҽуазар ҳәа, аха уаҩ дырмыхәозаарын. Ҽнак, еизара дук аҽны, Ҳазараҭ иҩызцәа дреисеит, убырҭ Ашәынаԥшь-ԥҳацәа сара иԥысҽуеит ҳәа. Баша амала ухы умырԥхашьан, урҭ уара иузыԥҽуам рҳәеит иҩызцәа. Аха Ҳазараҭ, уеизгьы-уеизгьы иԥысҽуеит ҳәа аԥсра иҽеиҭеит.
– Иԥуҽуазар, аа, баба, абар, зегьы ирбо, зегьы ираҳауа, ахы иузаҿамкуа, уӷәк ацәаӷәацәқәа, уаҿа ианаҳҵоит, ига, ԥшӡала иԥсоуртәааит! – рҳәеит.
– Сара санаҵаха аамҭазы, абар, сҽыхәа иаҵәа акәадыр шақәу шәаҿа ианыз, хырҳагас ишәоуааит! – иҳәеит, Ҳазараҭгьы. Ажәакала, еисеит аҵәы нҭаршәны. Ҳазараҭ дынҭагыланы ҭоуба иуит, дахьымҩахыҵуа, иааҟалоз зегьы, мцрак аламҵакәа, аҵабырг иаша шиҳәо ала.
Ишеицәажәахьаз еиԥш, Ҳазараҭ адырҩаҽны ашьыжь дыҩҽыжәлан, Алӡыхь дынкылсит. Дааиԥхьхәыцаан, раԥхьа Какашьа лыҩны дымҩахыҵырц иӡбан, апҟаҩҳәа, иҽы ишьхәа нарбаны, Какашьа лашҭа дынҭаххит. Какашьа лашҭа иҭалаз дангәалҭа, уи иҩызцәа егьаҩ лбахьан, егьаҩгьы рыбз рыхәлалыршәхьан. Днеиԥылан, даалыбз-ҩыбзын, аԥсшәа нкарҵәаӡаны, дааиҵагьагьан, дынҽыжәхны, аҩныҟа длыманы днеит.
Алеи-аԥси рыбжьара, лхьыруачуан ныкнырсланы ахьуарӡы ныкналҳаит егьит, иалоухузеи, дшаҵәы-шаҵәуа асас ихәы архиара далагеит. Ҳазараҭ урҭ зегьы ибон-егьиуан, аха иажәа лыламҵакәа, акәасҭхара амца игәышԥы аҭаны дтәан. Какашьа цқьагьы лбысҭа амца амбацкәа, мариамырса мырхәаԥхәаԥ ҳәа, бысҭа хьасак ааилалыгӡан, иаакныхны, х-шьапык зҵаз аишәахьча инықәылҵеит, хԥаны еихагылаз бысҭа еихиаа еиқәҵа дук. Ҳазараҭ ҿымҭӡакәа дтәан. Ус, Какашьа акҿыҩра дынкҿалан, калам џьам мгәылыҿ дук аалԥшаан, ишибоз абжа ахш нанылҭәалеит. Нас, даахьаҳәын, аҳамамҭра дынҭаххын, абҩа гәыгәым ала аӡы ахьгылаз иаашьҭылхын, абни ахш зынҭәалаз аџьам хәапера аӡыхь нахаҭәаны, ахши аӡи неилалҭәан, иӷарыӷаҭәаӡа Ҳазараҭ иаԥхьа инықәлыргылеит.
Ҳазараҭ абарҭ зегьы ибоит уажәы, аха алаҿиҭуам. Какашьа деиҭанеикәҟьашан, ҩ-рагыдык рышәара зышәараз, мсатә мҳаҵә ҿыҩлакь дук аацәырылган, имҵалыргылаз ахш инхҵаны, иҟаиҵо збоит ҳәа, хәыҷык даанаскьан, лҽеиқәырԥсаса дааҭгылеит. Ҳазараҭ аҩсҭаацәа иқәыртәаны, акыраамҭа ус даӡаны дтәан. Нас, Анцәа улыԥха ҳаҭ иҳәан, имҳаҵә ахш ӷәарӷәалеи инаҵакны, дҩахан ҿамҩак днахәеит.
– Ҳаи, ҳаи! – иҳәан, имҳаҵә аҟьаԥҳәа ахш инхиршәлеит.
– Иухьзеи, џьым, џьым, сысас сызкәыхшоу!– лҳәан, Какашьа даашаҵәы-шаҵәит, лысас иҟазшьа оумашәа илбазшәа.
– Бара беиԥш аҵыс ашьапы ахьыԥҵәо здыруа аԥҳәызба бзиа, абри аҩыза лаҭәасымшьеит, быххьзгеит! – иҳәеит Ҳазараҭ иҽааиԥшынҵаӡаны.
– Иҟалазеи, исыхьзеи, ухаҵкы сцеит!? – ҽамыршьагала дҵааит Какашьа.
– Бара беиԥш акреилызцо аԥҳәызба еиқәтәа-еиқәгыла, абыржәраанӡа ишԥабызгәамҭеи, быжә аҟәаҟәа ақәа шкылсуаз?! – иҳәан, игәы иалырсӡаны даацәажәеит Ҳазараҭ.
– Шәара шәахь ус, шәыжәқәа рҟәаҟәа ақәа кылслома, сааукәхшеит? – лҽаҵамырхакәа ҿаалҭит Какашьа.
– Быжә аҟәаҟәа ақәа кылымсуазар, быххь згеит, ари быхш абас изырӷәарӷәалеизеи? – ҿааиҭит Ҳазараҭ.
Какашьа дамкит-дамышьҭит, аха аҭак анылзыҟамҵа, бымш аабзиахааит, иҳәан, уаҳагьы ихәы инапы амыркӡакәа дынҽыжәпҟалан, Ҳазараҭ ашҭа дынҭыҵны дцеит.
...Ҳазараҭ уаҳа иҽы ахы даамыхаӡакәа, дышиашаз Кьаса лашҭа дааҭалеит.
– Уа бзиала уаабеит! – лҳәан, адгьыл дааҵыҵызшәа, Кьаса Ҳазараҭ иҽыхәда дааҵагылт.
– Цәгьа сыбба, бзиа сыбба сааины сыҟоуп, быххь згеит! – иҳәеит Ҳазараҭ.
– Ҳаи, иауазеи, цәгьа узбартә! Умҩахыҵзар умҩахыҵит, уааи арахь, ҳаԥшәымаз! – аҭак ныҟалҵеит Кьаса дӡыхьԥсыхьха. Нас лхы-лҿы абжа аалырччан, иҽыхәда дныҵагылан, дааҽыжәхны, аҩн ду ашҟа дналгеит. Аҽны аҩны лара лыда аӡәгьы дыҟамызт. Кьаса даақәгьежьаан, аамҭацк иналагӡаны, мпыр бысҭак ааихьылшьын, аҽааилагӡаха амраӡакәа, иаакнылхын, дара аҭаацәа зегьы акрызқәырфоз, ашәтә еишәа еиҵыхәхәа ду агәҭаҵәҟьа, уԥар узахымԥо, бысҭа еиқәҵа еихиаа дук нықәылҵан, иаԥхьа иналыргылеит. Унапы ӡык нахьырша егьи ҳәа акгьы анылымҳәа, Ҳазараҭ иҽаамарҩызны, амшын иаларшәу аҳаҷҷа еиԥш аишәа ҵәыз ду агәҭаҵәҟьа днахатәеит.
Кьаса лкалам џьам цәхаԥшь ду лдулаԥ иааҭылган, ипашәӡа акамбашь харҵәы нанҭәаланы, иаԥхьа инықәлыргылеит. Ҳазараҭ днахәаԥш-ҩахәаԥшит, аха амҳаҵә ыҟамызт. Иахиҳәаара изымдыруа дыштәаз, амаҵурҭаҿы алҩақ иашәны икҿаз ацәарҭаӷәы аҵа, акәакь аҿы, абызкаҭаҳа иҭарлаҳахьаз шыц мҳаҵә ҿаҟәарак ааҵылган, лԥыраҳәа инахьылҳәа-ҩахьылҳәан, инаганы ихарҵәы инхылҵеит.
Ҳазараҭ Кьаса иҟалҵаз ибеит, аха иаргьы даамҳәалахаӡакәа, ихәымгамшьакәа, зхәы зҭынханы акалам
џьам ианыз амҳаҵә аанихын, дмыццакӡакәа, кәыӷәласак аанмыжькәа зегь нықәҳаҳа ихарҵәы инацифеит. Нас игәыбжьымацәақәа иԥаҵа хахақәа инарыҵишьаарыҵишьын, имҳаҵә еимсы инахьҳәа-ҩахьҳәаны, иршәны ацәарҭаӷәы аҵа иныҵаиршәит.
– Унан, сысас, сааукәхшеит! Шәарҭ дулаԥс ишәымоу ацәарҭаӷәыаҵааума?–дҵааитКьасалҽырҟәымшәышәӡаны. – Мамоу, быххьзгеит, ҳара ҳахь ацәарҭаӷә аҵа дулаԥс ирымаӡам. Ацәарҭаӷәы аҵа дулаԥс измоу шәара шәхаҭақәа шәоуп. Баргьы уахьынтәи ауп бымҳаҵә ахьаабгаз. Аџьабаа мыцхә бзаласҵарызеи сгәахәын, саргьы бара иахьаабгаз аҭыԥахь исышьҭит! – иҳәеит Ҳазараҭ, ччаԥшьк ааиҿықәымҵаӡакәа. Нас дҩагылан, абзиала егьи ҳәа ажәак мҳәаӡакәа дындәылҵын, иҽы днақәтәан, дышцара дцеит. Кьасагьы ахаҳә налыхәлашәеит, – иҳәан, илакә аҵыхәтәы
неилаиршәит Ҭемраз.
– Лакәзаргьы, иҟалахьоу акакәзаргьы, ажәабжь бзиа
ҳауҳәеит Ҭемраз. Абас шәышықәса алакә ссирқәеи ажәабжь баҩ еиламгылақәеи рҳәаха Анцәа иуеираӡааит. Ага сцаны, лыхәҭак азна аӡ-хьамԥш аазгаанӡа адунеи уацәтәыҩахааит! – рҳәан, зегь неицҿакны, Ҭемраз иажәымҭа аарныҳәан, ахьтәы чықьмаџьа инҭадырԥалан, ахьтәы цаԥха аҷараҳәа инадыркит.
Аринахыс, алакәҳәара жәҩахырла иҳашьҭру, аханатә аахыс ишаабац жәа еиқәыԥхьаӡарала ишааиц-иааиуоу, ҵәҭаԥсарала иҳашьҭру? – рҳәан, нырцә-аарцә ирысакьаҳәымҭаны иҽҳәатәаз инеиларыԥсеит.
– Ишаабац, ишаабац, дад! Ҳабдуцәа ишаҳдырҵахьоу, ҳлакәқәа рқьабз ҳәашьа еиӷьу ҟалашьа амаӡам! – иҳәеит, Алмасхан, аҽҳәа ахахьы дахьтәаз.
Ус анакәха, ҳаизыӡырҩқәап. Иаабап, аҩбатәи алакәҳәара насыԥс Анцәа изаҭәеишьо. Зыԥсы кнаҳаз, иԥсы наишьҭӡом. Зыԥсы лазышьҭыз, иԥсы ҩаишьҭӡом. Ауразоуроу ҿаҳаҿымҭразар, ҿаҳаҿымҭразароуп! – зегьы неиқәышаҳаҭханы, инеицырҳәеит.
Лакә, лакә, лакә иҭаца, Аҳәагыла аԥсгәы иҭызцаз,
– Уа, уара, уа инеиуа, уабацо? – Ҟамчхәԥҟара.
Уара узынгьы ак аага,
Сара сзынгьы ак аага, Ҽыхьча изынгьы ак аага, Мыцхәыкгьы нацҵа!
– Есымша иукуа-иушьҭуа умпыҵаманшәалахааит, Кәыкәын. Алакәқәа рҵәыжәла ухы иҭашәааит. Ухы иҭамшәар, угәы иҭашәааит. Лакә-бла аҵыхәа, амшьҭа ухысааит! Укәтыц кьарахә аҳадақь иаԥхылнадааит. Аԥхьа алакәҳәаразы ажәлар рымеиада урҭеит. Алакә уақәлахааит! – рҳәеит зегь неицҿакны.
– Абригьы ҳәарас иаҭахузеи, алакәра аасҭа иҟалахьоу жәабжьзар ҟалап. Уажә ишәасҳәараны иҟоу ажәабжь анырҳәоз, абасҵәҟьа еиқәыӡырҩуа итәан. Амҵ ԥыруазар, амҵәыжәҩа шьҭыбжь уаҳауан! – абас дналагеит Кәыкәын иажәабжь.–Дыҟазаарын шәарыцаҩ бзиак.Абри ашәарыцаҩ дахьныҵыҵлак, иаага-иааца азҳауазаарын. Есымша Анана Гәында длырхион. Ҽнак, абри ашәарыцаҩ Анцәа диҳәо далагеит, зегь зымчу Анцәа ду, сҿаҳәатәы ҟало сҟаҵа ҳәа. Ари иахьа акәымхеит, ари уаҵәы акәымхеит. Есышьыжь ашара даҵагыланы, ӡ-хьамԥшла иҿи инапи ӡәӡәаны, мрагыларахь ихы рханы, Анцәа дышиашьапкуаз мацара акраамҭа ҵит. Шьжьымҭанк, ишыҟаиҵалацыз еиԥш, ӡ-хьамԥшла иҿы ӡәӡәаны, мрагыларахь ихы рханы, сҿаҳәатәы ҟало сҟаҵа ҳәа Анцәа дышиашьапкуаз:
–Арахьуаасзыӡырҩ,уара,ауаҩытәыҩса!Уарауҿаҳәатәы ҟало уҟаҵара, уи баҩ алаӡам, аха иаҭахым, иузаԥсам, уаҟәыҵ, Анцәа ду злыԥха ҳаура иашьапкра! – ҳәа бжьык аагеит.
– Аа, абааԥс, зхьышьаргәыҵа сакәыхшоу, мацәыс еимҟьарак иадамзаргьы, сҿы ԥумҽын, сҿаҳәатәы ҟало
сҟаҵа! – иҳәан, инапқәа рхаханы, дматанеиуа ажәҩан днаҵаԥшын, иҩшьамхык наирсит. Аха ашәарыцаҩ аҵыхәтәантәи иажәа аҭак имаҳаӡеит. Уаҳагьы аӡәгьы ибжьы анимаҳа, иҟаиҵахуааз, ашәарыцаҩ ихы имагәыхьха, ашьха цәҳәыра дықәланы дышнеиуаз, ҩын дук аҭӡывара иаҟараз ваҵыс дуӡӡак шкажьыз днахагылеит. Ашәарыцаҩ игәы ааҭрысит. Аха ихы инапаҟны иааганы, ибла иабаз ассир џьашьо-илакәшьо дышгылаз: «Да, усгьы сҿаҳәатәы ҟалаӡом, иҟало збап, иабасԥырхагоу!» – иҳәан, днақәгәыӷны абас ҿааиҭит:
«Иа Анцәа, шьарда зымчу, суҳәоит, абри зваҵысу изакәызаалакгьы, аԥсы ҭазаргьы, иҭамзаргьы, мышкызны ишыҟаз еиԥш, аԥсы ахаҵаны иаақәургыларц, аблақәа ахамҵакәа! – иҳәан, ишилшоз, аԥшырҭа иқәтәаз диҳәеит. Абри ааимҳәацкәа, атәыла бгеит. Дгьыли-жәҩани неимаҵәеит уҳәаратәы, абжьы цәгьақәа аагеит. Ари иҟалаз асаашьа, ашәарыцаҩ ииуа-ииҳәо дақәымшәо, дшәаны, аҟәараҳәа аҵысра далагеит. Деихаӡԥшшәалаха, дадырсызшәа дахьгылаз дшанханы дыԥшуан.
Ҟәар-ҟәар, гәыр-чыр, ҟәаҩ-саҩ-ҿаҩ ҳәа ахрақәа ирҿыҩрны иаакылсит ԥшьба-хәба ҿы зҭыҵуаз аԥса ҟьантаз иаҟараз ашьахәарқәа. Асыԥсақәа тҟәацызшәа, абӷацамкыра аҽыбӷаҵаны, адунеи зегьы арбгарашәа аҿаанахеит, ахы иааиуа иаҿоумкуа, цәык шеибгаз изҭоужәышаз, қәабк иаҟараз аблақәа зхаз ахы. Акы, ашьхақәа ирҿыҩруа, акы атышақәа ирҭабылгьо, анахьынтә ак аауа, арахьынтә ак аауа, дасу рҭыԥқәа рҿы еиҿатәуа,еиҿатәуа, ашәарыцаҩ иблақәа неиҵыхны дызиҵамԥшуа, ажәҩан хыла иҵыԥссо, Доу цәыггара дуӡӡахәарак, аҩ-храк иҵарӡны, ашьха даақәгылеит! Ашәарыцаҩ дшәаҟьаны ҩ-цаҟьак рыбжьара иԥсы бжьаӡаны даатәеит. Ус ишыҟаз, рацәак мырҵыкәа, адауы абас ҿааиҭит:
– Абааԥс, сара дунеи ахаан аахыс зыԥсҭазаара иалҵхьаз, иҵыҭәахахьаз сыбаҩқәа еизганы, сцәа-сжьы сықәҵаны,
сеиҿартәны, сыԥсы схаҭәҳәаны, абри адунеи ҩаԥхьа сықәызҵаз, зегь зымчу даахәаны суҳәоит, сыблақәа схаҵа. Адунеи сықәнаҵы уара узыҳәан сыҟоуп! – иҳәеит, адауы ихаԥыц ҳаҟьа дуқәа неихырԥхьаны.
– Мамоу, џьым, уи сылшом! Угәра сызгом. Сушьыр ҳәа сшәоит! – иҳәеит ашәарыцаҩ.
– Анцәа, ауаа, исҭоубоуп, исныхоуп, изаҟаразаалак акы сшухыхьымхо. Уԥсы ҭанаҵы ахьи аразни хәдацәахьы уаласыртәоит. Дгьыли-жәҩани рыбжьара ахьтәы ҽыуардын уақәыртәаны, уныбжьыс-аабжьысуа уҟасҵоит. Срыцҳауп абааԥс, схамбаха адунеи сықәумырхан, – иҳәан , адауы ҩаԥхьа ашәарыцаҩ диашьапкит.
– Мамоу, џьым, уи сылшом! Угәра сызгом. Ублақәа ухасҵар, сушьыр ҳәа сшәоит, – иҳәеит ашәарыцаҩ, ииҳәац неиҭаҳәо.
– Уашхәа мақьаԥсыс, акы сшуԥырхагамхо. Сдунеи сықәнаҵ уара узыҳәан сыҟоуп. Уԥсы ҭанаҵы ҵысхшла усырчалап. Уҭаршәны ҵысхшла ускәабалап. Иара сара схаҭагьы маҵуҩыс сузыҟалоит. Суҳәоит аблақәа схаҵа, абааԥс! – адауы ашәарыцаҩ деиҭаиашьапкит.
– Мамоу ҳәа уасҳәеит! – иҳәан, ашәарыцаҩ иааҿахиҵәеит. Ҳамҭак адауы ҿымҭӡакәа дгьыли-жәҩани дрыбжьагылан. Ашьҭахь, ашьшьыҳәа иарӷьа напы нцәыҵырҳәҳәаны, хәба-фба ҿы зҭыҵуаз аԥса ахаҩаӡара ахыцәқәа ааилаирҟәыҿын, аԥыжәҳәа иааҵиԥаан, ҭәыцшәа имԥхьаӡаӡакәа, инацәкьарақәа инарыбжьыршәҭрааны, абри ашәарыцаҩ ибжьы ахьгоз, дыҟазаргьы дыҟоуп ахьигәахәуаз шыҟаз имҩаниҵеит. Атәыла еиқәыцәеит. Ацаҟьа ԥыххааны, аарла акьатрацәқәа ааҵыхәхәо, ахра цаҟьашра неиҩҟьаны илыҵабга ицеит. Зыԥсы ацара цәгьаханы, аҩхрак рыцаҟьашра ибжьашәаҟьаны ибжьатәаз ашәарыцаҩ, аарла иҽааизиган:
– Оо, баба, ублақәа усҭазҭгьы, абас акәымзи ишысзууаз! Иа, Анцәа суҳәоит, анкьа дшыҟаз еиԥш дҟоуҵарц! – иҳәан, ҿеиҭеит ашәарыцаҩ.
Абри имҳәацкәа, абӷа ҵысит. Ашьха жәҩан дыдит, имацәысит. Хыхь иҟаз ҵаҟа ицеит.
Ҟәар-ҟәар, ҿеҩ-сеҩ-ҟәаҩ дырган, ашьахәарқәеи аваҵарақәеи, амахәарқәеи, ахи уҳәа, зегьы леиҿыҩрын, аԥсҭа ҭырцәажәаауа, шьоук ахрақәа иркыдлеит, шьоукы атышақәа ирҭалеит. Анацәкьарақәа инадыркны, ишьацәкьарақәа рҟынӡа, зегьы леин, дасу рҭыԥқәа рҿы инкаҳаит.
Ашәарыцаҩ дызлаԥшыз асаашьа, акыраамҭа иҿы изеихымхуа джәагәаны даман. Ашьҭахь, инапқәа ҩышьҭыхны ажәҩан днаҵаԥшын:
– Иа, Анцәа, уара ҳазшаз, сгаӡара исыхьӡаз саҭоумҵан! Аринахыс сҿаҳәатәы Анцәа иҟоумҵан, ухьышьаргәыҵа сакәыхшоуп! – иҳәан, ихы имагәыхьха, илабашьа иҽанҵаны, ацаҟьашра иԥсы наҿеикын, ашьшьыҳәа иҿынеихеит ашәарыцаҩ. Абас еиқәиҳәалеит Кәыкәын иажәабжь ахи аҵыхәеи.
Ҩ-ӡиаск ҭахаа ишыцәоу убаанӡа, Анцәа духымыццакааит! Ахьы масар нарсны, хьы-шәахәацла ихоушшаанӡа Анцәа уимшьааит. Даара ажәабжь ҟәыш ҳауҳәеит, Кәыкәын, уххьзгеит! – иҳәеит Уарҭан, акәасҭхара алҩа иҽацәыхьчо нырцә дахьтәаз.
Иахьеиԥш исгәалашәоит, убри аухатәи аӡын ҵхы. Иҵӡозеи убри аахыс, аха зегьы-зегьы мшаҽнеиԥшҵәҟьа сыбла ихгылоуп. Убри ауха алакәқәа ирзыӡырҩуаз ҳаешьара, дасу иахьтәаз, иахьгылаз, ирыӡырҩышьаз, зегьы-зегьы, иахьеиԥш иааицамкӡакәа сыбла ихгылоуп. Уи аухатәи аҵх асахьа сажәра ашҭа иҭазгалеит.
Сыбла ихгылоуп, ажәҩан зрыԥхуаз еҵәа ссеи еҵәа шәпеи рҩыԥса. Агеи ашьхеи рхы еиқәызҳәалоз, жәҩангәы иҵаҽҽоз асар рымҩа. Ауаатәыҩса рлахьынҵа рыҵазҳәоз, есуажәааны мрагылара ахахьы икыдлоз аеҵәа џьарсахьа. Иаахымкәаӡакәа, «ҳар-ҳар-ҳар» ҳәа, ахәылԥ ҵаазырҟәрылоз
ахәылԥы даӷьқәа рыбжьы. Иааԥымҵәаӡакәа, адырдхеиԥш, ҳган ҩны дуи, ҳахьатә кәасқьеи ирыкәшоз ахәылԥҵарақәа. Ацәгьеи абзиеи ргәырӷьаҿҳәаша аазыцҳауаз, уахатәи ашара, еибархьусууа, ахәажәра илыҩны иааҩуаз абгахәыҷқәа рыбжьы. Раԥхьатәи аҵх акараҳәа агәы еиҩзыршәоз, ҳшымҳа иқәтәаз ҳарбаӷь хәамзам абжьы. Аԥхыӡ еиԥш аҵхыбжьон зхала адәы ԥшӡа иакәшоз ҳҽыхәа. Уахатәы аҵх, ашәахәеиԥш, ицәырҟьа-цәырасуаз ашара еимҟьара. Аҵх иалыхәхәа, ҳамҩаду ианыԥрааны иааҩуаз ҩыџьа зынасыԥ еилазҵаз рҭацаагарашәа. Бжьыда-шьҭада, ашьшьыҳәа икаҳәуаз ашара-ӡаӡа. Аԥхыӡ цәгьеиԥш аҵх иалыҩуаз атыҩарҩари абгыӡи рыбжьы. Аҵх зырҵысуаз арҩашқәа ргара. Агеи ашьхеи рхы еиқәызҳәалоз ахәылԥы-цәаҟәа. Аныхахә еиԥш, аҽыкәаҳа зкәыршаз ҵхыбжьонтәи амза аҭәымҭа. Аихымца ацыԥхьқәа реиԥш, аҵх иалашәҭуаз аӡыркәиқәа. Иԥсҭаҵагаха инхышхыҵәоз аҵарақәа ршарашәа!..
Ауаҩытәыҩса иԥсҭазаареи илахьынҵеи иаагылазаргьы ашәеиқәа иалоуп. Зны ишкәакәоуп, зны еиқәаҵәоуп, иахьа игәырӷьаҿҳәашоуп, уаҵәы илаӷырӡуп. «Дад, иахьа бзиа сыҟоуп ҳәа аџьмацәа магә умӡахын, иахьа иҟоу, уаҵәы иӡшәахуп!» – рҳәон ҳабацәа. Сара схәыҷра алаԥықәшәа есшара, ашара иацгылон, ес-мраҭашәара, мраҭашәара иацҭашәон. Схәыҷра агәашә инасыцҭыҵыз уи слакә лаԥықәшәа, аасыцрымҵӡакәа, саакамыршәӡакәа, сажәра ашҭа исыцҭалеит. Иахьагьы, сынасыԥ сыҵазҳәо цәашьы иаҵәаны, аҵыхәтәантәи сразҟы-мҩа ианыԥхалоит.
Ааи, агәра згеит, ауаҩы еиҳа бзиа даныҟоу, дышшәарҭоу. Сара схәыҷра алаԥықәшәа исыҵанаҳәеит, сыԥсҭазаараҿ смыццакырц. Анцәа ду исаҭәеишьаз схы аласыгӡарц. Иахьагьы слаԥықәшәа исыҵанаҳәоит, гәырӷьаҿҳәашеи уази сыԥсҭазаараҿ исԥыло зегьы, Анцәа иуџьшьоуп сҳәаларц. Сара агәра згеит џьалда аԥсра шыҟамло. Агәра згеит,
Анцәа игага хыԥашьа шамам. Абри зхысҳәаауа, раԥхьатәи слахьынҵоуп. Убысҟан ауп исыциҿиз, исыцыԥсуа слакә лаԥықәшәагьы ансықәҿнаҭыз. Аха уи раԥхьатәи слахьынҵа, «сиреи сыԥсреи» рыхҭыс атәы амҩабжара аамҭала иаансыжьуеит...
...Уажәы абарҭ гәырҩеи-гәаҟреи зегьы злахьынҵахәыраз сабду иԥсҭазаара амҩа хҵәрыра, ирҟыра мҩа саныԥшылт.
Ишысҳәахьоу еиԥш, аӡәы илахьынҵа изыхашоит, даҽаӡәы изыӷьашкуеит. Ажәла нҵәеит, ҳалалреи, қьиареи, ацқьареи доуҳа рымаӡами? Абзиаразы абзиара ыҟаӡами, уҳәартә аԥсҭазаара алакҭа лашьца уаланаргылоит. Аха: «Бзиа нагӡа шыҟам еиԥш, цәгьа нагӡагьы ҟалаӡом!» «Акыр зычҳаз, ашәбьӷы тлазны ибеит!», «Уара иушьуа Анцәа дишьуам!» – угәыӷра уцәымӡын ҳәа, бжьык амаалықь иашҭа инҭыԥрааны аҽааугәыҵанаршәуеит. Агәыӷра еижьага, зегьы ириааиуа, амҵәыжәҩақәа науҭаны, угәы зыцәкаҳаз адунеиажә, ҩаԥхьа уҿыцҳҳараӡа уаақәнарԥраауеит. Абри зегьы зхысҳәаауа, цәгьеи-бзиеи, гәаҟреи-ҵәаҟреи рӡыхшьах згәыҵыхны, зыԥсҭазаара амҩа ианылаз сабду Ҭемраз иоуп.
«Аӡәк дышәҩыкызтәыз» ҳәагьы рҳәоит. «Ишыдыдуа қәа ауам!» – иудыруазеи, аиба икәакәар мблыргьы!» – абас, гәыӷра хәҵыш шәымҭақәак ршәахәацқәа игәы нҭыршьшьаауан Ҭемраз, зынӡа царҭа имамкәа агәырҩеи агәаҟреи данаахҭаркӡалак.
Аӡәы убыс Анцәа дишеит: Игәы иҭоу – игәы иҭеишьуеит, ишьамхы иалоу – ишьамхы иалеишьуеит. Ахьӡи ахьымӡӷи аԥхашьареи егьи ҳәа акәымкәа, ихы азеиӷьшақә, ахьажь ахы ҵааны аҭамҳа еиҿаижьуеит. Амҵ кнаҳаны ацәа ахыхны ачабыр еимаа узалихуеит. Еиҭасҳәахуеит, ихазеиӷьшақә, ӡ-хьамԥшла ухы иҿышуеит. Ухы ахәыҵласа каиршәуам. Аха ианаҭахха, ухи-уҵыхәеи неиларсны, уоупыжә ухьымӡо, ҿааҳәыра умоуа уиҭиуеит, хәыда-ԥсада уааихәоит. Ус иҟоу рыԥшаара уадаҩӡам. Алтар реиԥш, иааҳакәыршаны, дара ракәӡоуп иҟоу. Урҭ, ҳара
шьоукы, ламыс змам анасыԥдақәа, џьаҳаным мышкызны изҭыԥхәырахо ҳәа ҳрыхәаԥшуеит. Рааигәа агыларагьы аԥсра ацәа ахаҳкаауеит. Аха дара рхаҭақәа, насыԥ змоу иреиӷьу ҳара ҳауп ҳәа рхы рыԥхьаӡоит. Урҭ рыхьӡ апап иҳәааит, рцәа-рцәоуп, ржьы-ржьуп, излоу ирылоуп!..
Сабду Ҭемраз дызлаҟам, дызлабзаӡам аҳәара акәым, дызлашаз, иҟазшьахәыраз, схәыҷы аахыс икәа сҭаршәны сшиааӡахьазгьы, еиҭаҳәашьа-еиҭаԥсашьа амамызт. Ҭемраз акада даҽакы ыҟоуп ҳәа дыҟамызт. Бзиарамзар, цәгьарак, ихахьы-игәахьы изаагомызт. Ачеиԥш, даамкәараҵаӡакәа, дышиашаз дԥыруан. Убри аҟынтә, лассы-лассы ахымҩасгьы даҿаркуан. Зегьы иара ихаҵкы ҵаҟа икадмыршәуаз џьишьон. Абас ҟазшьахәырас иман абри ауаҩы кашыр.
Сабду ешьарала даахшәахмызт. Хәҩы-еишьцәа еидгылан, аха иара Ҭемраз ихаҭа иҳәалон еиԥш: «зегьы зхәы иаҭәҳәаны изфо, аарла заарыхра ажәи-аҿеи еихьызыгӡо роуп. Сара сыхәара-сыԥшьра егьаурымызт, дара рхәыԥха изамыҭәҳәо иҟамландаз!» – иҳәон, иашьцәа рыӡбахә анаацәырыргалак. Абас сабду имш бааԥсқәа акыраамҭа еихала-еихыҵуан. Аха аҵыхәтәан, ишыдыдуаз қәа амуит. Сабду дҭаацәарахеит. Ҷкәынаки ӡӷабки Анцәа илахь ианиҵеит. Абриаҟара џьамыӷәацәгьа зхызгахьаз ауаҩы, Анцәа ианиҭахха, игәырҩақәа зегьы ӡшәахшәа инеихаӡыҭны ицеит. Адунеи аҿы насыԥ ссир зоухьоу иреиӷьыз иара иакәны ихы иԥхьаӡо далагеит. Аҿыцәаара иаҿыз игәыӷрагьы, ҩаԥхьа ахьышьҭрахь аҿаанахеит.
«Ацқьареи аразреи рдоуҳа шә-лакә кәалаԥк ирҭоукыргьы, ӡра-ԥсра рықәымлозаап. Ҭемраз егьа ааӡаб ибахьазаргьы, аҵыхәтәан еиҭеиҳәеит. Иқьиара ихьӡеит, Анцәа иџьшьоуп!» – рҳәон, инеигымкәа, сабду дызҭахыз. Хәыҷык иааҭырҟьа мчызаргьы дызҭахымыз реиҳа дызҭахыз еиҳан.
...– Афы исааит, Ҭемраз, аӷәарџьа иафахьоу аиаша дшашьҭаз, ауаа цәымӷыс ихы риҭеит! – иҳәан, аизараҿ, ҽнак инцәыҵеиҳәеит Баџьга ҳәа зхада хы зҭахымыз, даагәыцхәгәышьын.
– Агәырҩа уҽоумырган, Баџьга! Ҭемраз ихы идыруеит. Дзаԥсуогьы идыруеит, дзаԥсамгьы идыруеит. Ҳаӷоу, жәлары зегьы аӡәы бзиа деицырбааит. «Шәҩык ирцәымӷу, шәҩык драԥсоуп!» – рҳәоит ажәлар. Ажәлар зыбзарӡы рҳәаз ауаҩы, Анцәа илыԥха имоуп, Анцәа дицуп. Ԥхыӡгьы лабҿабагьы игәы ҭынчуп. Аҵыхәтәан, абзиара аҵыхәагьы ыӡӡом. Иумбо, Анцәа иџьшьаны Ҭемраз иразра ихьӡеит, ииашарагьы ицныҟәеит. Ишәҩыкханы Анцәа иеираӡааит иҷкәынзаҵәгьы, иӡӷабзаҵәгьы! – иҳәеит, Миха дымлацәҟәыс-шьацәҟәыскәа, гәаартыла, ԥсаҭа-џьыкацла...
...Ирод иашьа гәакьа димаӡамызт. Ахәшәыц еиԥш, иаҳәшьазаҵәы Хьмур лакәын бзабаҩысгьы ԥсҵәуаҩысгьы имаз. Ҭемраз аныҳәаҩ ихы идиныҳәалартә дыҟан. «Егьарааны исҳәахьазаргьы сажәымҭа ҽеихеит. Сабацәа рдоуҳаи рҳақи сыхьӡеит!» ҳәа, иԥсы иахмырзаӡакәа игәы инҭиҳәаауан. Игәы каршә, иԥсы каршә, ҭынч ихала дызнысыз амҩа даныԥшыло данаатәоз.
Ауаҩытәыҩса Анцәа дирманшәаларц даналага, жәҩангәашәԥхьара изааиртуеит. Иага ашәгәы-аԥсгьы дҭагылазаргьы, ҟазшьеи ҟаҵашьеи змам акакәзаргьы, ауаҩы дманшәалахарц ианақәик, еиҭасҳәахуеит, Анцәа ду бахәаԥшь даҿигоит. Абри зегьы зхысҳәааз аҳалалреи, аразреи, ацқьареи, рдоуҳаи рҳақи иахьа иухьымӡаргьы, уаҵәы ужәҩахыр иааҵагылоит. Иахьа агәаҟра сыхҭанакит ҳәа угәы коумыжьроуп. Бзиа сыҟоуп, ушьҭа адунеи сара истәуп ҳәагьы ухы умыргәыӷроуп. Унасыԥи уҳақи ануқәҿырҭ, уиашареи уцқьареи Анцәа агәра анига, узну умҩа маншәалахоит, уахибаауам.
Аха, ишырҳәо еиԥш, цәгьа нагӡа ҟамлаӡац. Ауаҩы игәараҭаҿы амыткәма бжьы ҭыҩзар, хымԥада, уаҵәы агәырӷьа бжьы ҭыҩуеит. Сара сани: «Анцәа ҳазшаз сымцахаара мыцәарц, лахьынҵас исаҭәеишьеит», – иҳәан, сабду есышықәса хәыц еиқәаҵәа зламыз ауасахша кәыхшатәыс ҿаҭахьаны иқәиҵеит.СабдуҬемраз мҵәыжәҩада ажәҩан ахь
дзыԥыруамызт акәымзар, дгьыли-жәҩани рыбжьара зегь иоуит. Ашьыжь шара иара изымшрахеит, ахәылԥы-шәахәа иара изыҳәан бырфын хацхеит. Аишәахьча днықәсыр, ҿыки-бзыки ирзеиҭамҳәоз амеилага ааины иқәло иалагеит. Дахьныҵыҵ-ааҵыҵлак иԥыхьашәа маншәалахон. Уажәраанӡа иура-иҳәара «Џаџа мацәкьыс» ҳәа, аԥшлапҟьа ацымхәрас ачабаа аҿалозҭгьы, иахьа, ԥшӡала, алаҭаҷаҷеи алгажәи иура-иҳәара аихылабақәа реиԥш, чара чысны инеиқәиԥсон. Иаргьы Анцәа иаҭәеишьаз азыҳәан, аџьшьара ду наиҭаны, игәы каршәны ихы налаигӡон.
«Лаҵан илуомҵаз, бҵан иузыбҵом!» – рҳәоит. Хәыҷык ихьшәахазаргьы, нахьхьи, инҳажьыз, ҳаԥхьаҟа аԥхьаҩ дзықәҳаргәыӷыз, дмыргәыҩ-ҿыҩкәа, иҟалаз ахҭыс ашҟа схынҳәырц сҭахуп.
Сабдугьы, сабгьы, абас маӡа-аргама ргәырӷьара шхышхыҵәоз, ргәы иҭамкәа, рхы иҭамкәа, рыԥхыӡ иалашәар ихарымҵоз, иаалырҟьан, ргәыӷрақәа зегь гәыӷырҭадахеит. Мыш ҩажәа аарла изхыҵуаз аӡҟы, иаасықәшәан аԥсра салагеит. Сыркит-срышьҭит, анс рҳәеит, арс рҳәеит, аха урҭ зегьы егьсмыхәеит. Ҳхәаҿы ахәыҷқәа рчымазараз, аԥышәа змаз аҟазацәа сыдыргалеит, аха хәшәгьы-бӷьышәгьы смыхәо зынӡа аԥсхыхра иақәскит.
– Ҳаи, абааԥс, иудыруазеи, «Ауаҩ ихәшә иааҵраҿы иҟоуп», –рҳәоит. Асаби алаԥш икызар ҟалоит. Нырцәынӡа шьахәа-шьаҿа бжьам, Ҟазырхан лҟынӡа ауаҩы дшәышьҭы. Уи лыҭәҳәақәа еицырдыруеит, ада зҳәа-зҵам роуп! – рҳәан, зегьы неицҿакны ианеицырҳәа, Ҟазырхан лаагара баҩ алазма, иаразнак ауаҩы дрышьҭын, дрыманы иааит. Сан излалҳәо ала, Ҟазырхан ҿымҭ-ԥсымшьа даасхагылан, ҳамҭак дсыхәаԥшуан, нас, лыци-лышәи неихлырԥхьан, лыбжьы ныҵакны:
– Чфу, чфу, алаԥшыцәгьа-аҿаԥшыцәгьа, Лаӷра-ҵәыӷра ҭасит,
Лахәа-ҵәыхәа ҭасит,
Леиқәа ҵәеиқәа ҭасит.
Бжьы-шьхак дырхысцеит,
Бжьы-мшынк дырхысҭәҳәалт,
Чфу, чфу, чфу! – лҳәан, аҵыхәтәан зынӡа лыбжьы
рмаҷӡаны, лара Ҟазырхан лыда аӡәы имаҳауа маӡала акы лыбз инықәылҳәацәеит.
– Ила аҵәыршьы ҭасааит, ашьашәы абыжьныха дҭарцаԥхааит ари злаԥш-ҿаԥшу. Асаби алаԥш икит, илаҽӡангьы дыҟоуп. Сара излаздыруа ала, алаԥш ҭәҳәа ахәыҷы ихьаа хыданатәуеит, иарсындоит. Шәымшәан абаа! – лҳәан, Ҟазырхан гәшәа-гәыӡбак сани, сандуи инараҳәаны, ганкахьы дниасын, дынкахәыцуа днатәеит...
Сан иахьанӡагьы: – Нан, уара иԥсны ибзахаз уоуп. Уцҳәа аҳәара аӡәгьы азин имаӡам! – лҳәон, днахыхәмаршәа. – Ашьаршьаф уқәдыршәхьан, аха ҳаӷоу дгәаҟуандаз, сгәыԥҳәқәа сгәыҵамӡо, рхала аԥшьара ианалага, схы агарҭа смоуа, иансызхымгаӡа, ашьшьыҳәа снаудтәалан, аиҳабацәа сшырцәыԥхашьозгьы, ашьаршьаф саахан, сахьгәаҟуаз, сгәыԥҳәыхш уқьышә хәыҷқәа инарықәсырхәхәеит. Шәымҭак мырҵыкәа, ишызбоз уқьышә хәыҷқәа аақәацқәацеит.
Изура-исҳәара сақәымшәо, сыблақәа акакаҷ нарыҵашәан, санхәа деишәара-еиҵараха дахьтәаз сналыхәаԥшит. Сыԥштәы ламхацәгьахазар акәхап, дҟәышымзи, аӡәгьы гәҩарак имҭакәа, ашьшьыҳәа дҩагылан, сышьхныԥсыланы сахьтәаз данаасхагыла:
«Ахәыҷы иқьышәқәа ҵысуеит!» – сҳәеит, сҿы акуаиашьҭуа. Уаҳагьы мҳәакәа, сгәыԥҳәыхш еиҭанауҿасырхәхәеит. Ушьҭа игәҩарамкәа, аарла агәыԥҳәыхш аблакьара ушалагаз гәаалыгӡеит санхәагьы.
«Аа, Анцәа, Анцәа, Анцәа иулымшо егьыҟам. Ҳазшаз ҳрыцҳашьа! Икьаҭахьаз аӡҟы иԥсы ихауҭәҳәеит, аринахысгьы ухьышәахәа ихьырша! Зхьышьаргәыҵа сакәыхшоу, уара Анцәа ду, ауаҩытәыҩса дызшаз!» – санхәа илызгәамҭаӡакәа, лыҩшьамхыкгьы нарсны, лылахьи лыџьымшьи џьаруа,
Анцәа ҳшаны адунеи ҳақәызҵаз иаматанеира далагеит. Иҟалаз гәазҭаз, еилаӷәаа итәаз, ҳауа-ҳҭынха ҳәсеи-хацәеи зегьы Анцәа иахь ҿарҭеит!
Сан саныҩеидас изласалҳәаз ала, Ҟазырхан лыҭәҳәақәагьы, лара лыҭәҳәақәа ракәын. Аха иахьа сышлара салԥшны, сан исалҳәаз ахҭыс саназхәыцлак, аргама, сыԥсны сыбзазтәыз, иахьа уажәраанӡагьы, слаԥықәшәа слахьынҵа иаацрымшәаӡакәа исыцызҵаз Анцәа ҳазшаз иоуп, Анцәа ҳазшаз иоуп, саџьали слахьынҵеи ирхылаԥшыз, иахьа уажәраанӡагьы ирхылаԥшуа, срыцҳазшьо.
Лассы-лассы сыбла даахгылоит, лассы-лассы слымҳа ҭнашьаауеит уахык зны ҳахьатә кәасқьа абарҵаҿы сыртәаны сан исалҳәаз, абри сара сзы ӡра-ԥсра зқәым ахҭыс. «Џьанаҭ гыларҭас, тәарҭас ибоуааит сан! Згәыбылреи зыбзиабареи, зыгәхьаагареи ахраҭ исыцҭало!» – абас сгәаҵа сынҭаӷызит.
Аџьынџьтәылатә еибашьра ду ианасакьаҳәымҭаз аамҭазыҵәҟьа акәын. Саб дшабиԥазаҵәызгьы афронт ахь дыргахьан. Саб афронт ахь ицашьа шыҟалаз снаԥыҩланы исҳәар сҭахуп.
Хәылбыҽхак, абжьааԥны еиԥш, саб аусҳәарҭа аҟынтәи дааит. Аха избахьаз иакәӡамкәа, имыччакәа имцәажәоз ауаҩы, деиқәыхьшәашәа, деихаӡԥшшәалаха, иҽы аҽхырԥарҭаҿы иҿаҳәаны, аҽы амгәырхақәа ааиркәадан, абарҵа дааҵалеит. Сара есымша еиԥш, џьара хаа-мыхаақәак сзааигазар ҟалап сҳәан, сгәырӷьаҵәа сиԥылеит. Аха саб иҳаидеик ыҟаӡамкәа, абжьааԥны еиԥш акәымкәа, деиқәбеиқәԥс, ихаамкәа-ишшамкәа, схы ааишьшьын, ҳмаҵурҭахь иҿынеихеит. Сабдугьы, аныга азна ахш хьаны абарҵа дааҵалеит.
Саб аусура аҟынтәи данаауаз аламҭалаз, сабду есымша амца бзианы еиқәиҵон. Саб данааҩналалак, акәасҭхарамца шеиҿашуаз анибалак, – «Ааи, саб, абри амцабз ашәа
уҵакырагьы-уаргьы шәхы-шәгәы лашааит!» – игәаҵа ишҭиҳәаауаз, аха уаха, абжьааԥны еиԥш амца ишеибакуазгьы, сабдугьы ҳхәышҭаарагьы ныҳәаԥхьыӡда иаанхеит.
Сабду иҷкәын ихцәхәыц кашәар игәазҭоз, саб иҳаидеи зеиԥшраз, игәалаҟара шицәыхараз изгәамҭо дыҟазма, аха иҽаԥшынҵаны, инмырԥшӡакәа, амца днаҵха-ааҵхан, нырцә игылаз арымӡ днықәтәеит.
Саб ҽеила идыруан сабду иҟазшьақәа, инамцхәны иҷкәын дшихӡыӡаауаз. Убриаҟнытә, сабгьы игәала инирԥшыр иҭахӡамызт. Ҳамҭак ҿымҭран. Нас, зныкыршәа:
– Иҟоузеи, дад, цәгьара-бзиара? Аԥсуа жәлар рдоуҳа дууп. Аԥсынтәыла иаакәыршаны, ан лгәыԥҳәыхш кахьоуп, дад! Ус иаармарианы, аԥсуа жәлар рлахьынҵа аицакра Анцәа ду иреираӡом, жәлар рыгәнаҳа иаҵалаз, – иҳәеит сабду аҵанӡа даақәыԥсычҳан.
– Ажәлар зыхурҟьо, ираноумыжьша, џьара акы ыҟазар, гәнаҳа дук иаҵалазар; чҳашьа змам ҟаалак рымпыҵҟьазар, акы иамусуп. Ус акәымкәа, зхәы иаҭәҳәаны изфо, гәырҩадагәырчыда анхара-анҵыра зҭаху ауаа, ргәы иҭамкәа, рхы иҭамкәа, ишыцәоу рхы ԥҽны идурбоит, аха уи узырӷьома? Уи аҩаза агәнаҳа, арҳара ҳаӷацәа иранарыжьуам. Ажәлар гылеит!. .
– Ақәнамга ҟазҵаз, ихәҭоу дақәшәап. Уи азыҳәан Анцәагьы дыҟоуп шьауҩыс, ажәларгьы иаҭаххозар рыхгьы ақәырҵоит, уи еилкаау, ибылгьу усуп. Саб сара уажәы лымкаала сыззааиуа, схала зҭак аҟаҵара сылымшаз зҵаарак аҵыхәала ухшыҩ сылоуҵарц сҭахуп, – саб Ҭемраз ихы наиқәикит.
– Уара зҭак аҟаҵра улымшаз, изакә ус хьанҭахарызеи, дад, – сабду иҽааизганы саб Ирод днаизҿлымҳахеит.
– Сеиҳабыреи сареи аимак ҳауит. Аибашьра жәлары зегьы рзы иҟалаз, сара сзыҳәангьы иҟалеит, сҳәеит. Абри ахаз аамҭазы аҳәса реиԥка сзышәҵом, сҳәеит. Иҩбахаз, сашьцәа ахәыҷы инаиркны зықәра инахахьаз рҟынӡа, лак иасра уаҩ дыҟамкәа, зегьы аибашьра ицахьеит, сҳәеит. Абри
еиԥш аамҭа хьанҭазы, иԥсыда-инхада анырҳәо, Аԥсадгьыл алахьынҵа анырӡбо, сара ааҵра сзыҵатәом, сҳәеит.
Акыраамҭа ҿымҭӡакәа итәан. Аҵыхәтәан, ирасҳәаз аҭакс абас сарҳәеит:
– Ирод, уххь згеит, уара ужәынҭыӷьлоуп, зегьы уреиҳауп, зегьы уреиӷьуп, аӡәгьы насыԥс Анцәа иримҭац ахшыҩ ылукаауеит, уҿаҳәатәы ҟалоит ҳәа акәӡам уара афронт ахь уцара ҳзақәшаҳаҭым. Ари ҳара иаҳҭахханы, ҳхала иаҳаӡбыз усым. Хыхьынтәи иаауа, иԥҟаԥҵәоу закәануп. Аҭыԥантәи ақыҭа абаталион еиҿкаау напхгаҩыс ухьӡ рҳәеит. Арагьы иаанхо ҳауаажәлар роуп. Арагьы еибашьроуп. Иаанхаз еиқәырхатәуп, ирыцхраатәуп. Ҳаӷацәа рыбзарбзан бжьқәа ҳашьхақәа рҟынтәи иааҩуеит. Ара уара уаҭахуп, иамоумкын, рҳәеит, иҳәан, саб еидарак днаҵыҵызшәа, иҽааирҭынчит.
Ҭемраз акыраамҭа жәа мҳәаӡакәа, аԥырӷы-мца ахьеиҿашуаз,иблақәаааҽҳәымхӡакәа,аҽҳәадыҽҳәаԥшуан. Нас, зныкыр, иҽааизиган:
— Ирод, баба! Уара угәы иҭуҳәааз ууаз саҳаит. Ари аханатә аахысгьы уабацәа рабацәеи жәҩахырла иаарго ҟазшьахәыроуп. Уара, ма иахьа, ма уаҵәы абас шуҳәоз здыруан. Издыруан ауаажәлар ауаӷеимшхара ирзыҟалаз аҿы, ргәырҩеи ргәаҟреи хара ушацәымгылоз. Дад, ууаажәлар рыцәгьеи-рыбзиеи Анцәа уалыхәдеимтәааит. Ахьӡиахьымӡӷи рзоуп аҵеи дзиуа. Сара алаӷырӡ иабылхьоу, аамҭа иаӡрыжәхьоу ауаҩытәыҩса игага, ушьҭа сцәа иҭасмыгӡо ҳәа егьыҟам. Уани сареи уаҳәшьа заҵәы Хьмур ҳлылаӡеит. Ма ушьҭа уаҳәшьа лылԥха џьарны Анцәа ухәда иахеиҵааит. Уахьыҟазаалак, уаҳәшьа лыԥсы уахьчалааит! Цәашьы иаҵәаны есымша уаԥхьа игылазааит уабацәеи уабдуцәеи рдоуҳаи рҳақи! Уԥсадгьыли ужәлари урҭахуп рҳәазар, убригьы Анцәа иџьшьоуп, убригьы насыԥуп, убригьы хьӡырҳәагоуп. Ужәлантә иаагылазар, ахаҵареи ацқьареи иашьҭан. Хьымӡӷ Анцәа иуқәимҵааит! Уца, дад, уҩызцәа зегьы ахьцо, ашәақь алԥха уоуааит! Зыԥсадгьыли знышәнапи ирцәыбнало аҵеи Анцәа дсумҭан, иахьагьы дыԥсааит. Абжьарак, уеиҳабацәа иуарҳәазгьы хьымӡӷумшьан. Урҭгьы ирдыруаз рҳәеит. Аха зегьы ириааиуа уабиԥара рыламыс абжьы уазыӡырҩит. Уабиԥара рыразреи, руаҩреи Анцәа ду иуқәимырӡааит. Уца, дад! Учамҩахә ыҟазар, уаб иашҭахь, ҳазшаз уеиҭаирхынҳәуеит! –иҳәан, сабду илабжышқәа иблақәа ишаарыхшәаз ангәеиҭа, ашьшьыҳәа дҩагылан, амца данҩаҵха, акәасҭхақәа ирхибаҳәоз ацыԥхьқәа архнышьна инахьыӡсеит. Ҳшымҳа иқәтәаз ҳарбаӷь хәамзам акиҳәа аҵх агәы ааиҩнахит!..
...Ҩаха-ҩымш рыла саб афронт ахь амҩа дықәлон...
Сара ашкол сҭалареи саб аибашьрахь ицареи рацәак еиҩырымгеит.
— Ԥшӡала, каҳада-ԥҽыда, уаҵәы иаашар, Анцәа илԥхаигәыԥха ҳаманы амҩа ҳақәлоит.Дад,Хәыхәа,ушьҭа амрагьы шьыбжь агәаҵаӷара иааҵагылахьеит. Сабдуцәа изларҳәо ала, абыржәааны акәын амаалықьцәагы анцәырҵуаз. Амшразы аҵхразы смаҭа Умар шьапымшла умҩахыҵлааит. Сара излаздыруа ала, уаҵәы, аҵарахьы раԥхьатәи ушьаҿа еихугоит! Хәыхәа, дад, иацаахыс игәылхны ибымоу, бцәашьы ԥшӡа сзырхиа, дад дбыкәыхшоуп. Лассы, Умар имҩа зныҳәарц зҭаху ҳашьцәагьы ааиуеит! – иҳәан, ҳкәасқьа амардуан днаҿалеит сабду.
Сан иацаахыс сымаҭәа-сҩыҭәа, ашуқьаҭ цәхаԥшь иалхны, абыржәыҵәҟьа аӡахыга машьына иаҿылхыз сышәҟәыҭра, сыблуз ҟаԥшь, абыржә ааигәа сабду Очамчырантәи, ерманык имысхәҳааит ҳәа деигәырӷьаҵәа исзааигаз «Сухум –Сочақәа» инадыркны, сеиқәыршәара дшаҿыз, сабду иоупцәа хылԥа гьежь шкәакәа, хьача сырмала иқәкааны, икны даасыдгылан:
— Ари хәыц еиқәаҵәа зламыз, хан-хьаа иҟаз, асар рԥыза, абҭәа анканаҟьа ашьҭахь, иақәлаз абза аласа ԥсардла иақәырхыз рапаны, бжьы-рҩаш цәқәырԥак аҵыхны,
быжь-хаҳә шьанҵак ирыхганы, ирышҳаны иҟаҵоу, амшра зцу аҵхра зцу, ахьҭеи ашоуреи ирцәымшәо, ажәытәӡатәи уабдуцәа иныҟәыргоз, «Ахылԥа рагәа» ҳәа изышьҭаз, напы мыӡәӡәа ирхарымҵоз, иахьа мҩамш уанықәло аамҭазы, абри уабдуцәа рдоуҳа зцу аҳамҭа уаҿа ианысҵоит! — иҳәан, ашьшьыҳәа, сабду инапы разқәа рыла инасхеиҵеит. Сара сгәырӷьара ҵҩадан.
Ҳгәылацәа, ҳашьцәа иааиша анааи, макьана ацәаӡыӡ зхьымсыцыз сан лцәацәашь ԥшӡа, сабду инеилыркит. Сан, Хәыхәа, сабду иҟны дцәажәаӡомызт аҟынтә, лҽеиқәырԥсаса, аганахьшәа даагылеит. Сабду, ҳашҭа ырҽырбо, агәҭаҵәҟьа иқәгылаз ҳныҳәарҭа ахьаца днамҵагылан, ицәацәашь хха-ххо иаиркит. Убысҟан, сан смахәар аанылкылан, сабду Ҭемраз иаԥхьа сналыргылеит.
— Ибзиоуп, дад, ибзиоуп! Шәысабигьы шәаргьы аибааӡаха, аибахьчаха Анцәа ду ишәеираӡааит, сара абас схәымкәа-сшьымкәа сызшаз. Убри анаҩс, Умар уабду дукәыхшоуп! Иахьа улахьынҵа амҩа уанылоит. Амҩа ԥшӡа, амҩа хир алԥха Анцәа иуиҭааит. Амҩа агәра угәрахааит. Аныха чаԥа еиԥш, ашәышықәсақәа ирылганы, иахьа уажәраанӡа уабиԥарақәа иааргаз аламыси, аԥшӡареи, аразреи, уара узыҳәан, абри ахьаца зырлашо ацәашьы иаҵәа иаҩызахааит. Иахьа узҵагылоу шьыжь шәаԥшь анарха унархахааит. Уаб аҵарахьы уцамҭазы, ижәлар рыхьӡала, уара ухьӡаладымҩахыҵит.Хараимгакәауабиуареишәеиԥылара Анцәа ҳазшаз дақәныҳәааит. Уаб даӡәыкызтәыз, уара Анцәа ушәҩыкитәааит! – иҳәан, ацәацәашь схы инакәыхшаны ахьаца инкыдирҷаблеит.
Ҳара ҳахьынхо Ашацәа ртәарҭеи ашколи рыбжьара хә-километрк бжьоуп. Убри аҟынтә ҳагымхарц азы сабдугьы, сандугьы, ацәылашара акыр шагыз ҳгылеит. Сабду зегь раԥхьа дгыланы амца еиқәиҵахьан. Уеизгьы-уеизгьы
амца еиқәуҵартә еиԥш ихьҭамызт, аха егьаумҳәан, абна еихиаа иларшәыз ҳхәы ԥшӡаҿы, заа адгьыл шьацахон. Убри иаҷыданы, аҩны акәасҭхара амца аамырлашакәаҵәҟьа сабду сдәылҵыр иҭахымызт.
«Иахьоуп ԥшӡала, Умар иԥсҭазаара амҩахәасҭа дананыла. Уажә иабдуцәа рхәышҭаара аԥхарра неигәыдмырԥхалакәа ддәылҵыр ҵасым. Шәышықәсала жәабиԥарак рымцахә ахьеибакуаз ахәышҭааара амшра ацуп.Уаҩ иимбо, зҿаҳәатәы ҟало аҳақ ихылаԥшуеит, абри аҩны идәылҵны зҿыназхаз. Уажә ундәылҵымҭазы иныҵхахаз амцабз ашәа, угәамчи угәалаҟареи еихаҳа-еиҵаҳахааит, Умар!» – иҳәан, ҩаԥхьа иныҳәаԥхьыӡқәа насышьҭеиҳәеит.
Ушьҭа ашарагьы дук агмызт. Сабду иҿы имцәажәоз сан алоура луан. Ажәахаа гәыбзыӷқәак сындәылҵымҭазыҳәан исалҳәар лҭахызаргьы, илзеиԥштәуамызт. Сабду илакә хәыҷы иеиԥш, амҵәыжәҩаҵәҟьа сымамызт, акәымзар, ҿыц сан лыӡахыга «Азингьер» машьына ҳәа дара зышьҭаз иаҿылхыз, наҟ-ааҟ еихышьны ахәдахшьқәа змаз, ааигәа асырҭы иаҿылсааз, ашуқьаҭ рышҳа иалхыз сеиқәа кьаҿи, смаӷрақәеи, хьача сырмала иқәҵаз сыблуз ахәдеи, зныкгьы инасышьхасымкыцыз сқалԥад шкәакәақәа аҵаҵаны «Ссохум-Сочақәа», соупцәа хылԥа гьежь шкәакәа, сышәҟәқәеи, «Зошит» ҳәа изныз стетрадқәеи, сҩыга калами, счернилеи зҭаз сарҭмаҟ, иахьада сыхәда иахысымшьыцыз, ауанҭа аҿы иарганы иҟаз, саб исзааихәаз сгалстук ҟаԥшь уҳәа, аншьҭыԥраара ада мыӷәа сымамкәа, сеибыҭаны саақәлыргылеит сан.
Иҿыцҳҳараӡа, иахьеиԥш исгәалашәоит, уи аҽны сгәалаҟара зеиԥшраз. Сызгәык гәырӷьон, сызгәык ҵәыуон. Еиҭаҳәашьа змамыз цәаныррак аҟармеиԥш исықәшон. Абыржәы, абри сылацәа анаахтыз инаркны избахьаз зегьы ааныжьны, ахааназы даҽа тәым жәҩанк, тәым дунеик ашҟа сыргозшәа, ахааназы слакә ахәыԥшӡа аансыжьуашәа збон. Ацәгьагьы сҳәомызт, абзиагьы сҳәомызт, аха
адәықәлараҵәҟьахь рхы андырха, сқьышәқәа неимахәыҷын, аҵәыуафҩы насхышәшәеит. Сара, сара сакәын, аха сангьы лылабжышқәа инхыҳәҳәылаз, лӡыга касы шкәакәа аҵыхәала иаалрыцқьеит.
– Аҳа, баба, Хәыхәа, ушьҭа ашарагьы шьахәа-шьаҿа бжьам, ҳдәықәышәҵа. Умар шьапы мышла ашҭа уҭигааит, сара гәнаҳа сыхәда иқәзымҵаз! – иҳәан, ашәхымс днықәгылан, аҭуан илаԥш наҵакны, илахьииџьымшьи ааиӡатәит сабду.
Ашҭа ҳанаақәгыла ауп, ҳшымҳа иқәтәаз ҳарбаӷь хәамзамгьы ахәда хәыш нҭырҳәҳәаны, акиҳәа аҵыхәтәантәи ашара-ҿыҭбжьы ангаз. Иззакәу сыздырам, сан аӡхыҵра ихыз ацҳаҵәры сықәылгозшәа, снапы рыӷәӷәаны иаалкын, сабду днаишьҭалеит.
Ермана иқьаԥҭа ҳнықәсны, Қача иҵаҟа ииасны ицоз Лаӷәашь аӡиас ҳанаахықәгыла, сылаԥш нақәшәеит, иаԥыжәац, Нури сареи алаԥан ҭаҟәаҟәаны аԥсыӡ ахьаҳкуаз аӡыжь. Уажәыгьы шәиаҟ ԥсыӡ хәыҷык агәышԥы ҵҟәашааӡа аӡыжь ихыршәлан. Лаӷәашь аӡиас ахьышьҭра иааҭԥааны, аӡәы исцәымҵаирсрашәа сааҟалеит. Уаҳа иахьысымбара ҭыԥхәырак ахь сыргозшәа, шәарак аҟәымӷ насхибаҳәеит.
Шьагә игәарабжьара ҳныбжьысын, Ҵырҟьантоуи, Кәыкәыр иҳәысҭеи ҳнарҭысын, Гәаџьуа Разан инхара ҳнавсны, амҩаду ҳанаангыла, амра абзгьы ҩыҵнагеит.
Сара ари ахаҳә шкәакәа анԥсаланы ииасуаз амҩа иахьадагьы исымбацыз, иџьасшьеит-илакәсшьеит. Абна атоура илгаз, еихала-еихыҵуаз амҩахәасҭақәеи, Аҭара аԥсуааи Ӷәадеи ирыбжьгаз амҩадуи, ахәра еиԥш ахәқәа ирҿысуаз амҩақәеи, аҵәраса реиԥш, икахәхәа-кахәхәа, ажәҩан ҵзыԥссоз, ҩба-хԥа ҿы зҭыҵуаз ашә ҟьантазқәеи ракәын, схәыҷра инаркны сзышьцылахьаз. Уажәы икахәхәа, аулица ҳәа изышьҭаз санынаныԥшыла, иаразнак, сахьиз, сахьааӡаз абна дунеии, абна тәылеи, иҿыцҳҳараӡа гәхьаагарак сгәаҵахь, џьара, иааҵары-ҵарит. Ари амҩаду хәыжәхәыҵәа, ажәлар ршьапқәа ирыҵырӷәыхаахьаз, ихаарадаз тәым цәак, тәым гьамак нахыскааит. Абарҭ иаасԥылаз асахьа цәҩабжьақәа сышрызхәыцуаз, иубаз еицәа убеит ҳәа, амҩан иаазбахьаз, иаасаҳахьаз зегьы сханаршҭит, иаҳԥылаз аидара шьҭыхга амашьына. Изакәу сыздырам, уи амашьына еицрыжәжәа, аӡәгьы дақәтәаӡамызт. Ихы аҩ ирфазшәа, ицәаҳаҳа, ахәылырҵә еиԥш, ихы пашӡа, дҵаашәшәалаӡа, абрахь, ҳахьыҟаӡамыз, џьара Накакачоуҟа дыԥшуа, дҳахәамԥшӡакәа, аӡыҩры шцара, днаҳавыҩрны, дылтышахәаша дцеит.
Амашьына егьи ҳәа ирҳәо саҳахьан ауп, акәымзар зныкыр избахьазма! Уигьы ааџьасшьеит. Уажәы-уажәы схәыцрақәа рҽырыԥсахуан... «Иахьа ҳахьцо акласс егьа идууп! Сабду илакә аҿы, адоуцәа рқаруаса ҳәа дызлацәажәоз ахан хьыҵәцара еиԥшзар ҟалап! Уи акласс ԥыхьаӡа зны Адоуцәа идыргылазар ҟалап. Уажә иабаҟоушь урҭ адоуцәа?!
– Умар, ушьҭа укласс аҟынӡа, ӡаки ԥшь-мацәи, мацәхарҟәараки роуп ибжьоу! Мышьҭа бзиала ашҭа ушьапы ҭоургылааит! Убри укласс аҟны аҵара иҵон, дад, ани Иуа Кәаӷәаниа ҳәа ашәҟыҩҩ ду иҟаз. Иудыруазааит, Умар, Иуа Кәаӷәаниеи, уаб Ироди еихырааӡалахьан. Абас Кәаӷәаниеи ҳареи аиуара ду ҳабжьоуп, дад! Дшаеҵәаны дымҩаҵхахагәышьази, аҩсҭаа ихы-иԥсы ифеит акәымзар. Сабду иажәа далымгацкәа, акласс ҳәа изышьҭаз ашҭа ҳанҭагылеит. Акара-акараҳәа асаркьал абжьы аагеит...
Сара акласс абарҵаҿы сааныжьны, сабду арҵаҩцәа зыҩназ ауада дныҩналеит. Арымӡаа ахәыҷқәа рыбжьы хышхыҵәо, зегьы еибарыҩны, акласс аҩналара иалагеит... Схала санаанха, сгәы аахьухьуун, сан даасгәалашәеит. Сышьҭахьҟа саахьаԥшит. Аха сан дабаҟахыз, сабдуи сареи аулица аҟынӡа ҳааскьаганы, аҩныҟа дхынҳәхьан.
Аамҭацқәак рышьҭахь, сабдуи ашкол адиректор Фамили арҵаҩцәа руада иаадәылҵит. Ҳамҭак иааҭгылан, иаацәажәеит. Нас Фамил жәа мҳәаӡакәа даасыдгылан, схы
ааишьшьит: «Иаарласны уаб Ироди уареи аибабаха Анцәа иуеираӡааит!» – иҳәан, ижурнал неиҩыҵракны аҵаҩцәа рахь дныҩналеит...
...Ҳарҵаҩы макьана дмааицызт. Акласс кәапеишәа иҭәын, итәаз ахәыҷқәа рышьҭыбжь уаҳаӡомызт. Амҵ ԥыруазар абжьы уаҳауан. Ус, ажурнал иҩыҵыршьны дааҩналеит актәи акласса ҳарҵаҩы. Иахьеиԥш дысгәалашәоит, наӡа-ааӡак, ихахәы аҩада иқәҳәаны, аџьыбарчқәа зҿаз иблуз хәаԥштәала, иҟәбас маҟа ақәҵаны, иӡара амацәаз ахы икылуршәон. Уажәы исаҳауашәа сыҟоуп агәыр-гәырҳәа ибжьы неихеицалан:
– Мшыбзиақәа! – иҳәан, ижурнал астол инықәҵаны, иҽыриашаны дааҳалаԥшит.
– Бзиа жәбааит! – ҳҳәан, ҳпартақәа ҳаархагылеит.
Абас ҳаибадырит Шьоҭа Андреи-иԥеи ҳареи. Сара уажәы исгәалашәом акласс аҿы заҟаҩ ахәыҷқәа ҳтәаз. Амала, хашҭра ақәымкәа исгәалашәоит, мшаҽнеиԥш иахьагьы сыбла дыхгылоуп, аҵыхәтәантәи апартаҿы зхала итәаз аҷкәын. Избан сыздырам, убысҟанҵәҟьа, аҵаҩцәа зегьы дрылскааит уи ахәыҷы. Дтәан уи ҿымҭ-ԥсымшьа. Иҿы неихыхны аӡәгьы диацәажәаӡомызт. Аҵәҵәа аныҟала, ахәыҷқәа зегьы ндәылбӷьыжәаан, адәахьы ицеит. Абни аҵыхәтәантәи апартаҿы зхала заҵәык итәаз аҳәыҷы, аҵәҵәа аныҟалагьы, адәахьы дымцаӡеит. Сара зны-зынла сылаԥш ныҵыркәырны снеизыԥшлон. Аҵыхәтәан, аурок ахь аҵәҵәа асра хәыҷык шыбжьаз, абри ацә кшеиԥш, илақәа ҵырхәны апарта иахатәаз ахәыҷы дҩагылан, дышиашаз ихы сықәкны иҿааихеит. Аха адәахьы дцозаап ҟасҵеит. Егьасҳәаргьы ихы сылеигалоит ҳәа сыҟамызт. Аха сахьтәаз ӡынӡа даасхагылан:
– Уара уабатәиу?– иҳәеит, анахь иҟамкәа, арахь иҟамкәа арԥыс наӡа еиԥш, иажәақәа аархатәраны.
Снаихәаԥшит. «Изакәызеи ари дҵаа-ԥшаауа! Сара сахьатәиу егьиу, иара иусс иалоузеи?» – аасгәахәит. Аха сҽеиламырхакәа сахьтәаз сҩагылан:
– Тур ихәытәуп! – сҳәеит сҽаламгалацәакәа.
– Саргьы, нахьхьи, ауахәама ахьгылоу ашьҭахь сынхоит. Уброуп ҳаҩны ахьгылоу! – иҳәан, инапы наирххеит.
– Иухьӡузеи? – сҳәеит, сҽырхықәымҵашәа.
– Анатоли сыхьӡуп!– иҳәеит, ихьӡ днаҵаҽырбашәа. Уаргьы уара уоуп, аха саргьы-сара соуп сҳәарашәа:
– Сара Умар сыхьӡуп! – сҳәеит, иухьӡузеи ҳәа дшысмазҵаазгьы.
Ишызбоз ихы-иҿы неихаччеит. Аурокахь аҵәҵәа асра
егьагмызт, аха ҳара уи ҳхахьы иаамгакәа, ҳаагәаԥхеибашьан, ҳаибаргәытәны адәахьы ҳандәылҵит.
Снаԥыҩлашәа исҳәар сҭахуп Анатоли сареи ҳаиҩызареи ҳаешьареи ҳашлара агәашә ишынҭаагалаз...
Шьоҭа Андреи-иԥа, аҩбатәи аурок зегьы, абри ашкол аҭоурых далацәажәон. Абри ашкол иалгаз аҷкәынцәа, иахьа афронт ишаҿагылоу. Ақыҭа зҭагылоу агәаҟра. Ахәыҷы инаиркны, зықәра инахахьоу аҳәсеи ахацәеи рҟынӡа аколнхараҿы аҭаҭыни, ачаии, агьерани, раарыхра уахгьы-ҽынгьы ишаҿу. Анацәеи, андуцәеи, аибашьра иаҿу рыҷкәынцәеи рмаҭацәеи рзы, аӡынразы ақалԥад ԥхақәеи, анапҭарԥақәеи шырзырԥо. Ақыҭауаа ахаз аамҭа ззырҳәо ишҭагылоугьы, ргәы камыжькәа, аџьабаа цәгьа ишаҵагылоу. Шьоҭа Андреи-иԥа убриаҟара гәаҵаҵа, хаҵаҵа дцәажәон, ахәыҷқәа зегьы шәаҟьаны, рыԥсыԥ ашьҭыбжь раҳартә, рлымҳақәа кыдҵаны иӡырҩуан. Аҵәҵәа аныҟала:
– Умар, иахьазы уара ухы уақәиҭуп! – иҳәан ҳарҵаҩы, аҵыхәтәантәи аурок соуишьҭит.–Қьарақьанҟа ицо аҳәыҷқәеи, Тур ихәыҟа ацара зуалуи, ҳҵара асааҭқәа, аҵыхәтәантәи аурок ааныжьны, заа иоуҳашьҭуеит!– иҳәеит, Шьоҭа Андреииԥа. Абас ҳәаны, иажәа данаалгоз аҵәҵәа абжьы ааҵарыҵарит. Ҳарҵаҩы абзиала ҳәа ҳаҳәаны дандәылҵ, Анатоли иахь анхьаԥшха сымҭакәа, даасыдгылахьан.
– Иабыхәа, сара сеиԥш, уаргьы уааигәаны унхозар, заҟа ибзиааз! – иҳәеит, заа сахьцоз игәы иалырсны.
Сара егьсымҳәаӡеит, иара Анатоли еиԥш, саргьы ҳарҵаҩы ииҳәаз шысгәамԥхазгьы.Анатоли инапы сыхәда ианықәиҵа, саргьы снапы ижәҩахыр инахысшьын, ҳандәылҵит. Ашкол ашҭа иҭагылаз аҵәа амҵаҿы Қәаса дысзыԥшны дгылан. Қәаса данааи, сабду аҩныҟа дцеит сҳәан, сгәы аасырҭынчит.
Ианааилашәшәуаз, Қәасагьы саргьы Ермана иқьаԥҭаҿы ҳаакылшәеит. Ихаакәакәараӡа, саагылазар сзышьцылахьаз, ҳхәышҭаара алҩа афҩы сԥынҵа ааҭнашьааит. Абри ахәылԥгьы, амшгьы, иҳәаадоу, иҵҩадоу адунеигьы сара истәызшәа, сан лгәы саашьҭнарԥрааит!..
Қьасагьы саргьы, сабду ҿыц иаҿеиҵаз ҳахьатә гәашә алықә нылыршәаны, ҳашҭа ҳанааҭала, ҳлақәа, Лаӷрагьы Лаԥшьгьы, гәыкыҵәыкуа ҳшьапқәа инарыҵаҳәит. Саргьы сеихадақәа сҽаарнырсланы сҽааласырҟәын, сгәыцхәгәышьуа, Лаӷрагьы Лаԥшьгьы рыхқәа аасшьшьит. Убысҟан аҳаҷаҳәа иаасгәалашәеит, Лаӷреи Лаԥшьи рыхьӡ шрыхьӡысҵаз. Уи шыҟалаз абасоуп:
Хәылбыҽхак сабду џьарантәи ҽыла ашҭа дааҭалеит. Ҩымш ҵуан уи ҳауацәа рахь дыҟазиишьҭеи. «Гәбылрас иҟоу еибабароуп!»-иҳәон. Асабшаҽны, ахәылбыҽха аусура аҟынтәи данааиуа азыҳәан ҳәа, сан ҳабҩа қәаб ду азна иҽыкәабага аӡы ршны, аҿаԥараҿы илыргылон. Иҵаҟатәи маҭәақәа инадыркны, иҽыԥсахга рхианы, иара сабду «Абодле» сапын ҳәа ҳаҭыр зқәиҵоз инаркны, инаганы ҩ-ҿык зҭыҵуаз, ахьа агәаԥшь иалхыз аеҳәа ду авараҿы, адесҟәардә инықәылҵон. Сабду данааилак, аҵаара-ԥшаара иҭахымызт, сан зегьы аҷалап еиԥш еиқәыршәаны ишиԥылгалоз идыруан. Ихәгабз азыҳәан мацара, аҭӡамц аҿы икнаҳаз иҟәабс маҟа, ладагьы-ҩадагьы, инарҳәаарҳәуа, ахәыц еиҩнаршәо иҟалаанӡа, ихәгабз ирбызтәуан. Иԥаҵа карфаҷа исон. Ажәакала, иҽазыҟаиҵон. Уаҵәы иаашар, иҽыхәа иҳәҳәаирыцқьа, напымыӡәӡәа иимкуаз, ҟәынашәк зынпыҟҟалаз
езгьегь кәадыр нақәиҵон. Аҽԥырха нагәыҵҳәаны, аб-цәа иалхыз иаӷәра чаԥа нахаҵаны, иҽгәара ҟамчы икәадыр амаха инахаршәны, иԥрышашәа иақәиргылон. Изхара изымбоз иҽыхәа, даахьаԥшны аамҭацк илаԥш иааҵигон. «Аҽы ҽԥырхада, абӷаб тәыҩада иаҩызоуп!»-иныҵакны игәаҵа инҭиҳәаауан, иҽыхәа дназгәдуны.
Икәымжәы, икаба, иххьа хҭырԥа, имсаҟеи ҟама, икоукоу оупа, иҽгәара ҟамч еиҩырҿаны, дышәшәа-шәшәо данаақәгылалак, сан алеи-аԥси рыбжьара, сабду ихәда дныҵагыланы, ашьауардын амҵәыжәҩа хырҟа ахы инҭаргьежьны, икаба ирыԥхны иаҿаԥсаз аҳәынҵәра еилацақәа рхаԥақәа атта-ттаҳәа инеиҿаԥса-неиҿаԥсаны еибалыркуан. Нас дынҽыжәланы уа бараҳәа дцон, мчыбжьы наҟьак данхнымҳәуазгьы ыҟан. Амҽыша усгьы, иԥаҵа ихәгабз аиркӡомызт, аҳәызбаҵәҟьа ихӡомызт. Анцәа ду имш акәын.
Аа, уажәы сабду амҽыша ашьыжь уа бараҳәа индәылҵыз, иҭынхацәа баны-иаҳаны дшаауаз ауп, абарҭ ҳлақәа ласбақәаны амҩа ахықәаҿы икаԥсаны ишибаз. Иара сабду излеиҳәо ала, аласбақәа аԥшӡара икны иаго, ишлажәла бзиаз ҩашьомызт. Абыржәыҵәҟьа шәарахк аԥба ркызшәа акәын, рлымҳақәа кьацә-кьацәӡа ишырхагылаз. Сабду аласбақәа реилаҳара аҵкыс иамхарыцҳаишьеит. Ҿымҭӡакәа, рылақәа ҭраа, дҳацхраарымашь, анаџьалбеит рҳәарашәа ихәаԥшуан.
Сабду иласбақәа ихҭырԥа еиқәаҵәа иҭаԥсаны иааигеит. Иахьеиԥш исгәалашәоит, аласбақәа анызба сгәырӷьеит. Зегьы иреиӷьыз, зегь реиҳа илашоз ҩ-шаеҵәак ааҿыхны сыкәа инҭаԥсазшәа, мҵәыжәҩада ажәҩан ахь сзыԥыруамызт, уаҳа егьсыгмызт.
– Иабаҟоу, Умар, ихьӡыда-жәладоу уласбақәа? – ҳәа, сабду дахыхәмаршәа дансазҵаалак, ҿысҭӡомызт, аха цәгьала сгәы иалан, ҳласбақәа ахьӡ ахьрымамыз. Хьыӡ рымаӡамкәа ирызҳауан.
...Уажәы абжьааԥны еиԥш, алакәҳәаразы еидибагалт ҳаешьара. Амрагьы ҭашәахьан, уаххьагьы рҽахырԥхьалахьан. Сабду: «Макьана мра хьашымҭоуп. Ҽынла алакә уҳәар иухашҭуеит, шәара, гаӡа-ԥӡараа!» – ҳәа изҳәомызт аҟынтә, сабду аҽыҵга ахьимамыз, алакә ҳәара ԥырхага шамамыз агәра анызга, агәырӷьара сыкны сагон.
Нырцә-аарцә рыҽеиҩҿаны ианаатәақәа, алакәҳәара аҵәы зықәшәаз Урлам илакә «Ххәыци Гьандагәи» ахьӡын. Уи алакә ахи инаркны аҵыхәанӡа аҳәара салагом. Исҳәарц исҭаху, алакә афырхаҵа хадақәаны иалоуп: Гьандагә захьӡу Арашь, аԥшхыц, Лаӷра, Лаԥшь! Убри ауыха ҩ-гәырӷьарак рыбжьара сыбжьагьежьуан. Акы –ахаан исмаҳацыз «Ххәыци Гьандагәи» рлакә ссир ахьсаҳаз. Иҩбахаз-алакә аҿы, ишысҳәахьоу еиԥш, фырхаҵа хадақәаны иахьалаз Лаӷреи Лаԥшьи. Убысҟан, алакә ԥхыӡ иналԥрааз алабҿабеиԥш, исыӡбеит сласбақәа, акы – Лаӷра ахьӡысҵарц, егьи-Лаԥшь ахьӡысҵарц. Лаӷра захьӡысҵарц исҭахыз аласба, уик зынӡа аԥшӡара иакны иагон. Еилышкәакәаа-еилиқәаҵәааӡа, алахь инаркны агәчама ахаҟынӡа, маҿа-маҿа еилан. Убас иҟазар акәхарын Уарлам илакә маҵуар лагьы. Убри азын акәхап, раԥхьаӡа уи алакә зыӡбаз, илакә маҵуар Лаӷра захьӡиҵазгьы. Убри сла ӷра убриаҟара ла-намысын, ахацәа ҳашҟа имҩахыҵуаз, аҵла иқәланы акәын ишҿырҭуаз. Амала, аԥҳәыс илеишӡомызт, аҵыхәа рышәшәо акәын ишылԥылоз. Егьи Уарлам илакә Лаԥшь ааимысхын, макьана хьӡы змамыз сласба иахьӡысҵеит. Аха Лаԥшь захьӡысҵаз сла убриаҟара алеишәа бааԥсхеит, ҳара усгьы Ҷаҷал, Тур ихәы абналашә, абнатоура ҳаулатәахмыз, қәыџьма зхылаҳәоу, ҳқам-зқамыз иқәнажьломызт. Тур ихәаа алашәага рԥырхагамхарц азыҳәан, есымза абга рхәы абнахь ишыргоз игәашахахьан. Ҳара абга рхәгьы абнаҿы аҵла хсаха иқәҳаргыломызт, урҭ агылҩа амахәгьы иқәаҳҵомызт. «Иааиааит, ихаҵазар, алашәага ракәым, иара ақәыџьмақәа раҳгьы. Лаԥшь ахәыжә ԥыххаа иузышьҭанаҵап!» – иҳәон сабдугьы.
– Хәыҷӡак, сабду иласбақәа илакә ласбатәқәазар ҟалап, аха иҟамыз ианымыз акымзарак сымҳәаӡеит, Анцәа иубома!
...Ишеилашәшәра еилашәшәхьан, Қәасеи сареи ҳашҭа ҳанааҭала. Шьыжьаахыс алоура зуаз сабду сани гәырӷьацәан, ишызбоз рылабжышқәа ҩхаддылеит. Сан дсыкәшар лҭахын, дсызӡатәыр лҭахын, аха сабду иҟны, илурц-илхәарц илҭахыз зегьы лызцәыргомызт.
– Умар, баба дукәыхшоуп! Агәырӷьаҿҳәаша иаҳзааугаз азыҳәан уаха алакәқәа зегьы ирлакәу, аҵх ҭынч иузаласҳәоит! Алакә ашәа анарха, алакә шаны адунеи иқәызҵаз иуаҭәеишьааит! – иҳәеит Ҭемраз.
Сара сины санынкашәа инаркны, лакә ӡышхәоуп сҟырҟы зырхәыхәыз. Аа, уажәы, ҵангьы-мцынгьы сабду зыӡбахә аҳәара азин ҳаимҭоз, алакә аӡбахә ихала ианцәырига, ишызбоз, адоуцәа рдунеи снықәыԥшит. Аҩсҭаацәеи, ақаҷаацәеи, аџьнышқәеи снарылагылеит. Сыбла иаахгылеит иаԥыжәацуха аԥхын ҵхы иагәыларҳәоз «Ахәԥҳаи абзыцәашьеи» рлакә. Аԥхыӡ цәгьа еиԥш даасҿагылеит, зыбзыцәашьа изыҳәан зыхша заҵәы аӡыршы дҭазыршәыз, ахәԥҳа хәашабга...
Ара зыӡбахә цәырызгаз алакә амаха-шьаха еихыкеиҵыхуп аҟынтә, аиҭаҳәара, ара исзаарбрым, ҳазыԥшып ҳаԥхьаҟа алакәҳәара аҵх иааиуа.
Аҭаацәа анааилатәоз, абжьааԥны еиԥш, ҳаиеишьара ҭыԥҳа-лԥа дагымкәа зегьы еизеит. Зегьы ирдыруан уаха ацуфара ишаҵхыз. Уаха алакә рҳәозар уаҵәха ацу рфон. Уаҵәыуха ацуфара иаҵхзар, уаҵәашьҭахь ауха ажәабжьқәа иртәын. Абас еиҩыргон, нҵәара зықәӡамыз ажәлар рҿаԥыц хәамҭақәа реиҭаҳәара.
Еизаз ҳаешьара, хаҵагьы-ԥҳәысгьы инеигымкәа исыдырныҳәалеит, раԥхьаӡатәи сыԥсҭазаара амҩахь сымҩахыҵра. Ныҳәаԥҳьыӡс Анцәа иааишаз зегьы, ргәы-рыԥсы надкыланы, сыкәа-смаӷра инҭарҳәеит, сгәыдыркылт, схыдыркылт. Аха урҭ ируаз-ирҳәоз акы сарҭынчуамызт. Ҳаешьара алакәқәеи ацуфарақәеи рҳәара ианбалагаришь ҳәа акәын гәаҟрас исымаз.
Нырцәгьы-аарцәгьы зегьы ҳкәасҭхара амца иаакәшаны иаатәеит:
– Ҳажәла Анцәа иазирҳааит! Уахеиԥшҵәҟьа зегь ҳнеибаиоуны, ааигәа ҳнеидымтәалацызт. Аринахысгьы, мцаҳәарҭеи ҵаҳәарҭеи иҟоу, рылԥха-ргәаԥха хацҳә насыԥны Анцәа иҳаҭәеишьааит, ҳажәлантә аханатә аахысгьы, гәнаҳак иаҵамлакәа, мышьҭа бзиала, иахьа уажәраанӡа иааиуа абиԥарақәоуп. Аринахысгьы ҳашьҭамҭа Анцәа еицоумкын! – иҳәеит, ажәлантә реиҳабы, сабду Ҭемраз еиҭаҳәашьа змамыз, ҵангьы-мцынгьы идымхалоз игәалаҟара аҽынеиҵнахын.
– Амин! – рҳәеит итәаз зегьы неиқәыӷызны.
– Аҳа, уашьҭа ҳаззымҩахыҵыз ҳацуфарақәа ртәыҩа аанаҳкылар ҟалоит! – иҳәеит Қәаса, деихала-еихыҵуа аҽҳәа ахаҿы дахьтәаз.
Ацугьы ус унадыххыланы иузыфомызт. Алакә еиԥш, ацуфарагьы иаман, иара ахатә ҟазшьа аҷыдарақәа. Ацуфара аан, хҩы-хҩыла рҽеиҩҿаны хыџьара нырцәиаарцәи иаатәон. Изҭахыз ишиҭахыз, ианиҭахыз ацу ифар ҟалаӡомызт. Зҽызшаз ах-ҟәырак рахьтә, аӡәы ацуфара иқәшәар акәын. Убри азыҳәан «Аҵәы!» ҭарԥсон. Ишаҳҳәахьоу еиԥш, аҵәхәы зықәшәаз аҟәыра, азин рыман раԥхьа ацуфара.
Аҵәы шҭарыԥсозгьы абас акәын: х-ԥсыӡаки, ҩ-мацәки аура змаз арасатәы лаба аӡәы иааникылон. Ацуфара итәаз ах-ҟәырак рҟынтәи аӡә дҩагыланы, ани арасатәы лаба шкәакәа, аҩыџьагьы рымаҿақәа нахаԥсо, абасгьы ҿаарҭуан:
– Уа, уара, уа инеиуа, уабацои? – Ҟамчхәԥҟара!
– Уара узыҳәангьы ак аага.
– Сара сзыҳәангьы ак аага.
– Ҽыхьча изыҳәангьы ак аага.
– Мыцхәыкгьы нацҵа!
Арасатәы лаба шкәакәа зымпыҵанҵәаз амаҿа, раԥхьатәи ацуфара ацәыргара азин иман. Хә-маҿак аура зауз алаба, аҽгәара ҟамч ахәы иашәароуп ҳәа ирыԥхьаӡон. Ажәакала, Расҭа дызлаз аҟәыра аԥхьа ацуфара ацәыргара азин роуит.
Хыџьара хҩы-хҩыла зҽеиҩҿан итәаз ацуфацәа рыбжьара ҿымҭрахеит. Шәмҭақәак аӡәгьы ҿиҭуамызт. Досу иара итәала иҽазыҟаиҵон.
– Лашьҭы-ҩышьҭы
Қьалҭыр қамса! – иҳәеит Расҭа иаалырҟьаны. Зегьы неиҿаԥшы-ааиҿаԥшит. Аҭак аҟаҵара зыхәҭаз, егьырҭ аҩҟәырак, иқәырҵеит-иқәырхит, ихәыцит-ибӷьыцит. Аха аҭак рзыҟамҵеит. Ирзымдырит, «лашьҭы-ҩашьҭы қьалҭырқамса» захьӡыз. Ахәыцразы аамҭа ирымазгьы нҵәеит. Аҵыхәтәан, ишырзымдырҵәҟьоз рҿы рықәшаҳаҭхеит, аҭак аҟаҵара зуалыз.
– Ацу исфаз шышәзымдырыз шәҿы шәықәшаҳаҭума?– дҵааит Расҭа.
– Ааи, ҳҿы ҳақәшаҳаҭуп, ацу ҳзымфеит. Иҳаздырам изахьӡу! – рҳәеит аҭакҟаҵара зуалыз аҩ-ҟәырак.
– Ус акәзар, ушьҭа шәӡырҩла! – иҳәан, Расҭа абас ҿааиҭит:
Уа, ацу ҳфеит, ацу ҳфеит, Ацу иреӷьу ҳара иаҳфеит, Ахьҭра ахьеҩ ааҭҳаргеит, Аҽыхәа иаҵәа ҳақәтәеит, Езгьегь кәадыр ҳақәтәеит, Мсаҟеи ҟама ҳаҟәнаҳҵеит, Аҽгәара ҟамчы еиҩҳарҿеит, Ала маҵуар ҳаишит,
Ацгәы хәҵыш ҳаикьуит,
Иаҵахаз рзыҳәан:
Уа, шәара ацу шәзымфеит, Ацу иреиӷьу шәзымфеит. Ала млага шәеишит,
Ацгәы ԥыхҭ шәеикьуит,
Аҽы нади шәақәтәеит, Аџьма закьыч шәқәашьхеит, Шәгылеит, шәкаҳаит,
Аӡы мытҟыр шәҭаҳаит!
– Лашьҭы-ҩашьҭы, қьалҭыр қамса» захьӡу адырды ауп! — иҳәеит Расҭа дгәырӷьаҵәа.
Ацуфара аан, иаҵахаз рзын: «Иагеит!» — рҳәон. Иаҵахеит зҳәақәозгьы ыҟан, аха аиҳараҩык: «Шәара шәагеит» ҳәа акәын ишырҳәоз. Ажәакала, Расҭа иифаз ацу, аҭак ззыҟамҵаз аҩ-ҟәырак агеит. Иаҵахеит. Раԥхьа ацу зфаз, иааиз, иаҵахаанӡа ацуфара азин рымоуп. Убри аҟынтә Расҭа дызлаз агәыԥ, даҽазныкгьы ацуфара азин роуит.
Ҩ-гәыԥк, ҩ-ҟәырак нырцә итәаз ацуфацәа, Расҭа иҭак ахьырзыҟамҵаз, иагьакуамызт-иагьашьҭуамызт. Ус, ирындмырԥшуашәа ҟарҵон, аха ргәынамӡара рхы-рҿы ианыԥшуан. Аӡәы ажәак ааихәлимыршәеит. Расҭа аҩбатәи ацуфара зҿааирхоз иазыԥшын.
Расҭа иҩызцәагьы иаргьы раԥхьатәи аиааира Анцәа ираҭәеишьаз, ҿырҭуамызт, аха рхылԥа аҵыс ҭанарҳәуан. Шәымҭақәак анаабжьыс ашьҭахь, Расҭа аҩбатәи ицуфара иҽыназыҟаиҵеит:
– Еиҿарԥа-еиҿарԥа, жәаҩа еиҿарԥа,
Аахәымбылы жәаҩа шьаҟа! – иҳәан, нырцәаа ихы нарықәикит. Ацу аҭакҟаҵацәа итәаз, ҳамҭак ргәы иҭанархәыцит. Ацуфара ҿҳәарас аамҭа иамазгьы, абарабар ааигәахара иаҿын. «Даҽазныкгьы иагома, ажәла нҵәеит!»— ҳәа аӡырҩцәа ргәы ианааҭырҳәаауаз аамҭазы, нырцә итәаз аӡәы, инаԥшуаз ргәырҽанӡамкәа, даалҟьан:
– «Еиҿарԥа-еиҿарԥа, жәаҩа еиҿарԥа,
Аахәымбылы жәаҩа шьаҟа!» архышьна ауп изахьӡу! – иҳәан, иара ихаҭа изгәамҭаӡакәа, игәырӷьара наиҵасын, ашырҳәа дҩагылеит.
Абыржәгьы аиааира иазыԥшыз агәыԥ иаразнак рҟар хҽит. Аҭакҟаҵаҩ, иашаны аҭак ҟаиҵеит. Иаҵахеит, иагеит, раԥхьа акәыкәу ҿызҭыз, Расҭа игәыԥ.
«...Кыкы кыкы, Санҭахь-аа!» – аҳәан, ҳшымҳа ду иқәтәаз ҳарбаӷь аҵх агәы анааиҩнах:
– Аҳы, дад, абринахыс, уахала, алакәқәа рԥеимбар азин ҳаиҭом ацуфарақәа рацҵара. Ԥшӡала, гәырҩадагәырчыда Анцәа шәаԥижьлааит уашьҭантәи ацуфара. Уахала, ацуфарақәа Раҳ, ихьтәы чықьмаџьа ихьтәы цаԥха аиркит. Шәыҵх аабзиахааит, ушьҭантәи аҵәҭаԥсара аҟынӡа! – иҳәан, сабду Ҭемраз, ишыц лаба аԥынҵала акәасҭхара амца данахыкәлас, абжьааԥны еиԥш, акәасҭхақәа инархибаҳәаз ацыԥхьқәа ҩ-архышьнак инархьыӡсеит.
Иахьа ашкол аҿы избази исаҳази, Анатоли сареи ҳаибадыршьа шыҟалази, уахатәи аҵх ацу зфоз рыцуфашьақәеи, рыӡырҩышьеи, ртәашьеи, ргылашьеи зегьы сыбла ишыхгылаз, исызгәамҭаӡакәа, Адауы дызҳәынҷаз ацәа сынҭаҳәахаа сагеит.
Ашара макьана адәы иаақәымлацкәа, сабду еихашьҭыбжь сарҿыхеит. Иаразнак издырит сабду ашкол ахь ацара сшазыҟаиҵоз. Уи ес-уажәааны, асааҭ ихаҿы иқәгылазшәа, аамҭак иақәыршәаны дгылон. Аҳаҳ, уашьҭа имҿи-имцеи еиқәыршәаны, агәгәаҳәа амца анааиқәиҵалак акәын сан санлырҿыхоз.
– Нан, Умар, укласс ахь ацара аамҭа ааин, иузыԥшны ашәхымс илагылоуп! – лҳәеит, сан даахасамырҟәылын. Аха усҟан саргьы сшааԥшра-сааԥшхьан. Абжьааԥны еиԥш, сымхәи-ҵәикәан, ашырҳәа сҩагылеит. Ҳгаз лампа ххаххо иаркны астол иқәгылан. Ахәдахшьқәа змаз сеиқәа кьаҿ инадкыланы, сымаҭәақәа аасшәысҵан, ҳкәасқьа абарҵа саақәгылеит. Макьана илашьцан. Мрагыларахь, ажәҩан агәышҵаҿ икыдыз амзаҿа аԥштәы нахымыггацызт. Убри амзаҿа инахыкны икыдын, унасыԥ уҵазҳәоз аеҵәа џьарсахьа.
«Нан, уеҵәа џьарсахьа убонаҵы, уаџьал хароуп!» Есуаха уиеҵәа џьарсахьа убаанӡа умышьҭалан. Урҭ ес-уажәааны, абыржәы иахькыду икыдуп!»— лҳәан, сан аеҵәа џьарсахьа лнацәа нақәылкит. Икыдын ԥшь-еҵәак еихышь-еиҵышь. Еиҭаҳәашьак змамыз цәаныррак сааимнадеит. Убри ауыха инаркны, аеҵәа џьарсахьа збаанӡа сышьҭалаӡом. Мрагыларахь ишкыдлашо анызбалак, иахьагьы, адунеи снақәлахазшәа, сгәы рҭынчны, сшьашьаӡа сшьалҭа гәабан снылаиоит.
Аа, абыржәыгьы, абарҵа санаақәгыла, иаразнак сыблақәа иаархыԥхалеит, макьана ажәҩан ӡы-мшын иаламбацыз сиеҵәа џьарсахьа. Убри инақәырццакны, ажәҩан шьыбжьхыҵырҭа иныҵшәан, ажәҩан аххьа цәаҳәа анҵаны, ижжаӡа хланҵы инҭалеит, зегь реиҳа илашоз еҵәак. Сахьгылаз сгәы ааҭрысын, сҵа насыҵыԥсааит. Нас, уаҳа сааиламхаӡакәа:«Сиеҵәахәкыдуп,исҭаху,сызҭахуриеҵәахә кыдуп!»— сҳәеит, сылаԥш жәҩангьы инаҵымхӡакәа.
Убысҟан исгәалашәоит, уахык сани сареи ҳкәасқьа абарҵаҿы ҳтәаны, сан алакә шысзеиҭалҳәоз, еҵәак нкыдшәан, уахеиԥш икакәкәа ианынҭала:
– Быԥши, быԥши, сан, аеҵәа кыдшәаны иахьнеиуа ббома! — сҳәан, сааӷьаҵәыӷьаҵәит.
– Избоит, нан, избоит! Даҽазнык абас аеҵәа кыдшәаны, ажәҩан ахьышәахәа ныҵганы, ишлеиуа убар: «Сеиҵәахә кыдуп, исҭаху, сызҭаху риеҵәахә кыдуп!» ҳәа уҳәар, унасыԥ уқәҿнаҭуеит, — лҳәеит сан. Уажәы ани аеҵәа кыдшәаны, ажәҩан шаҩуаз анызба, аҳаҷаҳәа иаасгәалашәеит, сан уи аҵх ссир иагәылалҳәаз абарҭ ажәақәа!
— Уааи, дад, арахь, амцахь уааи! — аклассахь ацара макьана заацәоуп! — иҳәеит сабду ҳган ҩны абарҵа дааҵагылан.
Ах, анаџьалбеит, иҵӡозеи убри аахыс, аха убысҟантәи ашьыжьи, сабду еиқәиҵоз амцеи, сани ргәы аԥхара иахьагьы исныруеит, сынарцә гәашәгьы иҭазгалоит. Абыржәы ахәылԥаз, сгәы нкыдыԥшаало сахьтәоу, схәыҷра ахәы ԥшӡа аҟынтәи, сыбла иаахгылоит убысҟантәи схәыҷра асахьа. Хәылԥ шәаԥшь зхьыршоу, ӡра-ԥсра зқәым, сыҟанаҵы исыцу, санԥсуа исыцԥсуа схәыҷра ашьыжь!
Ах, анаџьалбеит, усҟан заҟа слакә гәыӷрақәа харааз, заҟагьы иааигәахазеи сажәра агәҿыӷьра. Анцәа иџьшьоуп, ауаҩытәыҩса данҩыҵхахо инаркны, зегьы идыруа, зегьы еиликаауа лахьынҵас Анцәа иахьиимҭаз... Ухәыҷра амшқәа рзы хырҩ ззууаз, иузгәамҭоз, хара иуцәгылаз, усҟан амҵәыжәҩа узҭоз, ажәҩан ахь узырԥыруаз: раԥхьатәи асы, раԥхьатәи адыд, раԥхьатәи амацәыс, иџьоушьоз, илакәушьоз, агеи-ашьхеи рхы еиқәызҳәалоз, абжьас еиԥш еилыӷрааз раԥхьатәи ацәаҟәа, ашара аӡаӡа, аҵх гаразҵоз арҩашқәа рыбжьы... Абарҭ алакә сахьақәа рыда гәырӷьа-ччарада даҽа хьаак, даҽа гәырҩак адунеи аҿы иҟоуп ҳәа уҟаӡамызт. Усҟан ахәхәаҳәа иасуаз,укәа-умаӷра инҭаҳәуаз ашьха ԥшалас,шьац аагаган, хәыҷра мҵәыжәҩан ишыҟаз иаанхаӡоз џьушьон. Уара иабоудыруаз, ухәыҷра агәашә унҭыҵыр, ушықәсқәа рӡыхшьах ацәқәырԥақәа ушхырҵоз. Уара иабоудыруаз, ухәыҷра алакә ссир уажәымҭаз, угәалашәараҿ, аԥхыӡ цәгьа еиԥш игәырмаҷгаха, игәырԥшаагаха, игәырҿыӷьгаха хәылԥ шәаԥшь аҽалакны, ублақәа ишаарыхгылоз...
Саланагалацәеит. Сҭалап ушьҭа, зда уаҳа исԥымло схәыҷра ашҭа!
– Қәаса, Темраз дукәыхшоуп! Абыржә сқьышә уанаақәыххуаз, ҳашә уаалагылеит. Умышьҭа бзиоуп,
умышьҭа ухазы-уԥсазы ибзиахааит. Ианаамҭазҵәҟьа уаҳзааит. Ҳарбаӷь – сааҭ хәымзамгьы, абыржәыҵәҟьа ауп, акласс ахь ацара аамҭа шааз адырра анҳанаҭаз!иҳәан, сабду асабицәа реиԥш, игәырӷьара неихыҵәан, дааҳасамырҟәылит!
Қәаса даанӡа, сан акәасҭхара амцаҿы, еиҳа ижжаӡа еицраланы илашоз иқәицқәа хәыҵышьшьааны, иахатәи абысҭа ҭаҳәҳәаны илымаз, еихыршьшьаны, акәицқәа ирықәылҵеит. Ахәша алҳәхәо ашәхаҩагьы, абыржәы избо џьысшьоит, ашәсақәа арасаҵәы иахаҵаны, иҟаԥшьӡа илӡит. Ашыц хмаҷыр иҭаҭәаны, адулаԥ иҭалыргылаз ахш, хҷаҭ мацараха иаасымҵалыргылеит. Акрысфаанӡа сан дысхагьежьуан. Ушьҭақәа роуп, ахшара игәыбылра доуҳа мчыс иамоу здыруа саналага. Усҟан, адунеи зегьы амҳәыр аарханы, сеиқәа кьаҿ хәыҷы аџьыба иҭан. Адунеи зегьы снапсыргәыҵа иқәкәашон. Исҭаххаргьы сҿаҳәатәы ҟалон. Зегьы сара истәын, зегьы сылшон. Избанзар, сабдуи сани ргәадура сыман. Саб усгьы дыҟамызт, афронт ахь дцахьан.
Раԥхьашәа, саб зыҽны ашҭа данҭыҵыз инаркны, ҳамҭак дыгәхьаазгон. Данысгәалашәалак, сыҳаидеи аҽаарҭынчуан. Сыччеисыхәмари рҽааиқәыркуан. Аха нас-насқәа саб игәалашәарагьы еиҳа исындахо иалагеит. Амала, Урыстәыла агәы иалыхәхәа, саб ишәҟәы еицарса анҳаулак, ҳгәыла ҷкәын аԥхьара даналагалак, сылабжышқәа нхаддылон.
«Умар, уара ушьҭа удууп. Уда дызмам, дуқәгәыӷыртә уҟоуп. Уабдуи уани урыцхраала!» – абас ҳгәыла ҷкәын даԥхьон саб исалам шәҟәы еицарса. Абарҭ зегьы, иара абыржәыгьы, мшаҽнеиԥш исгәалашәоит.
Уажә ҩажәак еихысҳәаалоит. Саб ишәҟәы аацыԥхьаӡа, еиҭаҳәашьа змамыз гәхьаагарак ҿыцҳҳараӡа, зыҽны ашҭа данҭыҵыз еиԥшҵәҟьа, имцаха инасыцралон. Аха рацәак нарха ауамызт, хәыҷы-хәыҷла инасхыжьжьон.
Аҳа сшықәыз ҩаԥхьа аҵәа самхақәлазар ҟалап, аха сҳәатәы рацәахеит, аԥхьаҩ саҭоуҵарым.
...Есышьыжь сан Қача иҵаҟанӡа снаскьалгон. Уинахыс ашкол аҟынӡа Қәаса сигон. Иахьагьы, макьана ашара ашамҭанӡа ҩраԥа шыбжьаз, сангьы, саргьы, Қәасагьы, аамҩа ҳақәлеит. Агәашә ҳанҭыҵын, ҩаԥхьа Ермана иқьаԥҭа ҳанаақәгыла, сиеҵәа џьарсахьа аасгәалашәан, мрагыларахь ажәҩан снаҵаԥшит. Мрагыларахь, есуажәааны иахькыдлац, еихык-еиҵык, еилаарцыруа, сыԥшь-еҵәак ажәҩан хымааҿ икыдлашон.
«Макьана саџьал хароуп!» – сҳәеит гәаныла, сан лажәақәа сгәаҵа инҭысҳәаан.
– Даҽа мчыбжьы наҟьак акласс ахь узгалоит. Убринахыс уара ухала ацара уқәшәоит. Убри аҟынтә, ҳанцоҳанаауа зегьы урыхәаԥшла. Амҩа уахымҟьарц азыҳәан, ашә-ҵла дуқәа игылоу умырҩашьан. Қача иҵаҟа, Лаӷәашь ацҳаҵәры иху ухоумыршҭын. Расҭел ихәы аҵаҟа, аҳаац зқәу аҳаҷҷа ду, убригьы умырҩашьан, нас иааигәоуп Кәыкәыр иҳәысҭеи Ҵырҟьантоуи, Аҽхи аҳәысҭақәа. Убырҭ уанаарҭыслак, иаразнак, Разан иаԥхьа ииасны, ашкол ахь ицо амҩаду унангылоит. Нас ҟьалашьа амаӡам. Убри аулица ушану мацара ахуҳәа ашкол ашҭа унҭалоит. Аха уи сҳәеит ҳәа, изларҳәо ала, Қача-иԥҳа Ашьнагьы сынтәа ашкол дҭарҵеит. Иахьа хәыҷык лгәы рахәым рҳәоит. Мчыбжьык ахи-аҵыхәеи рыла, Ашьнагьы уаргьы ашкол ахь шәеиццалап-шәеицаалап, – иҳәан, Қәаса снапы кны, аӡыҷҷа ихыз ацҳаҵәры снықәигеит. Қәаса сшизыӡырҩуаз, исызгәамҭаӡакәа, аулица ҳнангылеит.
... Абжьааԥны еиԥш, амардуангьы ҳнаҿагылеит, «агәыргәыр» ҩахгеит, аџь ду амахә иахьынҳалаз ауахәама асаркьал ду. Ауахәама асаркьал анысҳәа, ҩажәак еихысҳәаалар сҭахуп. Абри ауахәама асаркьал ду ҳәа сызҿу, ашьыжь ашкол аҭалара сааҭк инеиӷьны ишыбжьаз, аҵаҩцәеи аҭаацәеи ргәы рҽанырҵарц, акыраамҭа иааихмырсыӷьӡакәа, абни аџь еихажәаа ду аҿы икнаҳаз ауахәама асаркьал хлаӷан ду аҿы иасуан. Асаркьал, убас бжьык ҳәа ахылыҩруан, ашколи ҳара ҳахьынхаз Тур ихәи рыбжьара, ишысҳәахьоу еиԥш, хә-километрак бжьан. Аха зегьы акоуп, абни ауахәама саркьал хлаӷан абжьы «хәаа-заауа»:
«Ашкол ахь, ашкол ахь, ашкол ахь!» – аҳәозшәа, икарауараха, аԥси-аԥси еихьымӡо, ҭамҷыҭ ҳашҭа инҭагәыргәыруан.
«Аа, ахәыҷқәа реизгага, «Асабаркьалгьы» иасит! Ушьҭа иаашәырлас баба!» — иҳәон, сабдугьы. Иззакәу сыздырам, раԥхьатәи асаркьал абжьы: «Ахәыҷқәа реизгага!» ҳәа акәын ишашьҭаз. Сабдугьы, асаркьал ацымхәрас, «Асабаркьал» ҳәа акәын дшашьҭаз. «Ҳара ҳҟынӡа уи «Асабаркьал» абжьы заҟа ицқьаны иааҩуаз ала, Ерцахәҵәҟьа акьышәкьышәра аҟынӡагьы ихалар ҟалап!»— иҳәон, сабду дахыхәмаршәа.
Раԥхьа акласс ауада саныныҩнала, иаасԥыххылаз Анатоли иоуп. Сызлаигәаԥхаз сыздырам, аха сара сыда аӡәгьы дидҳәылаӡомызт.
– Уара уахьынтәаауа хароума, Умар? – иҳәеит, шьыжьбзиа, хәылбзиа ҳәа акәымкәа.
– Ихароуп. Тур ихәынтәи саауеит. Тур ихәынтәи саауеит азоуп, Шьоҭа Андреи-иԥа заа сзоуишьҭуа. Аҩны снеиаанӡа, ишыхәлара ихәлоит! – сҳәеит, саарцыҳаишьап ҟасҵан. Анатоли гәыкала дышсацәажәоз збон азыҳәан ауп, саргьы сгәы иҭоу иҵамкыкәа сыҽзаасыртыз.
– Умар, ари Ҷаҷал ҳәа изышьҭоу абна дуӡӡа уара иуцәыхароума? – деиҭаҵааит Анатоли.
– Ҷаҷал ҳәа изышьҭоу абнатоураҿ ауп ҳара ҳахьынхо! — сҳәеит, Ҷаҷал аӡбахә Анатоли иахьидыруаз, иахьиаҳахьаз џьашьо!
– Абгахәыҷқәа ыҟоу шәара шәҿы? – деиҭаҵааит Анатоли.
– Абгахәыҷқәа уаха шаанӡа, ишыҳәҳәо, ишыҟаауа мацара, иҟьаҟьаӡа иаашоит. Абгахәыҷқәа ракәында, уаха аҵх агәы анааҩнашалак, алашәага «ауура» иалагоит. Убысҟан, алашәага иаарылашәаз, дуаҩызааит, рахәызааит, уаӷеимшхара, иԥыххаа иқәырҵоит! – сҳәеит, срышьцылаӡахьазшәа, сҽаархатәраны.
– Уара, Умар, алашәага захьӡузеи? Урҭгьы бгақәома? – иҳәеит Анатоли иаасҳәоз зегьы џьашьо-илакәшьо.
Сара оумашәа избеит Анатоли алашәага захьӡыз ахьизымдыруаз. Сқьышә аччагьы нықәыххит, аха исыԥшнысымҵеит. Иудыруазеи, иара ҟазшьак имоуп, ихьмыӡӷишьар ҟалоит, аасгәахәын, сҽааиқәкны:
– Акәыџьмақәа рацәаны ианеицу, ианеишьҭоу алашәага ҳәа ирышьҭоуп. Урҭ даҽа гыгшәыгк еиԥшӡам, ибааԥсқәоуп! – сҳәеит.
Анатоли иҵегь азҵаарақәа иҽшырзыҟаиҵоз збон. Аха ҳгәы иҭамкәа-ҳхы иҭамкәа, ҳара Шьоҭа Андреи-иԥа ҳшизыԥшыз, ашә иаахыҵит, Шьоҭа Андреи-иԥа даҽаӡәгьы дицны. Мшыбзиа, хәылбзиа ҳәа ԥсышәак мҳәаӡакәа, аҩыџьагьы астол иаахагылеит.
– Иахьа сабшоуп, аурокқәа иҳамоугьы маҷуп. Убри аҟынтә, аԥсуа бызшәагьы налаҵаны, раԥхьатәи аурокқәа ирылагӡаны, иаҳҭахуп алитературатә хеидкыла мҩаԥгахарц. Исҭахуп шәеибадыруазарц, Аџьынџьтәылатәи еибашьра иалахәыз Џьота Константин-иԥеи шәареи. Раԥхьаӡа акәны, аԥсуа литература ахеидкыла еиҿикааит, ахәыҷқәа рзы ажәеинраалақәа зыҩуа, абаҩхатәра ҟаимаҭ злоу Џьота Константин-иԥа. Абар, иаргьы дахьгылоу!иҳәан, дхьаԥшны днаихәаԥшит.
Ахәыҷқәа зегьы алитературатә хеидкыла захьӡыз шаҳзымдыруазгьы, ҳагәқәа хыҭхыҭуа иааиз апоет, арҵаҩы нцәахәык еиԥш, иҳаиҳәарызеишь ҳәа ҳнеизҿлымҳахеит.
– Уаҵәтәи ҳабиԥара қәыԥш гәыӷырҭас, насыԥс, лахьынҵас иамоу, шәара, ҳхәыҷқәа шәоуп! – иҳәеит Џьота Константин-иԥа. – Ҳара ҳқыҭаҿы иит, ирызҳаит, аҟыбаҩ лыԥшаах злоу ашәҟәыҩҩцәа, апоетцәа, артистцәа дуқәа. Иара убас, ахацламҳәа еибага зырҵысуа, ажәабжьҳәацәа, уҳәа аԥсуа жәлар, аханатә аахыстәи рҿаԥыц ҳәамҭақәа,
еихаҳа-еиҵаҳаны еиҭазҳәо аԥеимбарцәа. Иахьа сара исҭахуп ҳашкол аҿы раԥхьаӡа акәны, мышьҭа бзиала алитературатә хеидкыла аиҿкаара. Шәыҩныҵҟа иҟазар алшоит, ажәеинраалақәеи, ажәабжь хәыҷқәеи, алакәқәеи ҩны измоу, мамзаргьы ҿырҳәала издыруа ахәыҷқәа. Ус акыр шәымазар шәыԥхамшьакәа исзаажәга. Урҭ зегьы иахьа еиҿаҳкаауа алитературатә хеидкылаҿы, хымԥада, еилҳаргоит, – иҳәан, иажәа ааркьаҿны ихиркәшеит Џьота Константин-иԥа.
– Сара исымоуп ажәеинраала, самыԥхьаӡакәа исҳәаргьы сылшоит! – иҳәеит Анатоли ашырҳәа дҩагылан.
– Иужәлоузеи арԥыс уара? – иҳәан, раԥхьа акәыкәу ҿызҭыз диазҵааит Џьота Константиниԥа.
– С-Џьынџьалуп! – иҳәеит, Анатоли дааиламхаӡакәа.
– Ҳаузыӡырҩуеит. Уажәеинраала уаҳзаԥхьа! – ихәеит Џьота.
– Ан лԥазаҵә арра дыҟоуп,
Имшәо гәыла деибашьуа.
Иаргьы дыҟоуп зегьы ахьыҟоу,
Сажәа изыскит сизгәыкуа! – иҳәан, шаеҵәак нкыдиԥаазшәа, Анатоли игәырӷьара шынеихыҵәаз, ихы-иҿала игәасҭеит.
– Уаҵәы уанаауа, ажәеинраалақәа уаҳа умазар, иахьа абри ажәеинраала узыԥхьазгьы нарыцҵаны исзаага. Сгәы иаанагомызт, абри аҩыза ажәеинраала ҩны иумоуп ҳәа, иудысныҳәалоит раԥхьатәи уцәаҳәақәа! – иҳәеит, дышзахәоз инаимарҽхәаны. – Егьырҭ, иахьа ажәеинраалақәа зманы ицәырзымгаз, ушьҭантәи ҳлитературатә хеидкылаҿы иаажәга! – алитературатә хеидкылаҿы еилҳаргоит, – иҳәеит Џьота Константин-иԥа.
Абас раԥхьатәи ҳаиԥылараҿы, рацәак ҳаидымхалакәа ҳаиԥырҵит. Аҵәҵәа аныҟала, аҵыхәтәантәи аурок ҳаналга, зегьы адәахьы ҳандәылҵит. Қәасагьы дааины аџь ду амҵаҿы дысзыԥшны дгылан...
Аҽны сабшан. Ҳкәасқьа абарҵа санаақәгыла, адәахьы ишшара-ишахьан. Сабду ҳашҭа аҵыхәаҿы игылаз ал ду аҵаҟа ақыдхсаха иансалаз амақьа дадтәаланы, дмыццакӡакәа иеиха ахра даҿын. «Бабагьы дгылахьазаап!» – саагәырӷьеит.
Сабду мҿыԥҟара дышцоз здыруан. Уиоуп саргьы сиарҭа сзыламгылакәа, ашара саҵагыланы сызгылаз. Саргьы сабду мҿыԥҟара дахьцоз сиццар сҭахын, аха иаҳәара сзыгәаӷьуамызт. Ашьыбжьышьҭахь, аҵәа амҵаҿы аткьац ахьиршьоз снаидгылеит. Акраамҭа ҿымҭ-ԥсымшьа сихәаԥшуан.
– Иҟоузеи, Доумыжьха? – иҳәан, ихы дааҩахан, даасыхәаԥшит.
Сара саакәанызанит, сцәа сҭаҵәиит-сҭахынҳәит, аха исҳәарц исҭахыз усҟан игәаӷьны исызиамҳәаҵәҟьеит. Адунеи аҿы зегьы иреиӷьасшьоз, ахьаца, ма ашәҵла дуқәа ршьапы иҵҟааны, аӷьӷьа-агәгәаҳәа ианкаҳауаз акәын. Сабду сигаҵәҟьахьан абнахь мҿыԥҟара, аха усҟан схәыҷын. Еиҭасҳәахуеит, уажә алоура зуан, исҳәар мап сцәикыр ҳәа сшәон. Зны-зынла сабду сызиҳәоз азы, мап анысцәиклозгьы ыҟан. Усҟан цәгьала исцәымыӷхон, ихьаазгон, аха иагьа слаҟ-лаџьазаргьы:
– Баба, саргьы мҿыԥҟара сугаруеи? – сҳәан, снеизааигәахеит.
– Уи аума, иахьак, тамҷыҭ угыланы узсыдҽырбало? – иҳәеит, сабду иаархааӡаны. Сабду игәалаҟара ахьыбзиаз, акы еиԥшымкәа сеигәырӷьеит! Сеигәырӷьеит избанзар, зны-зынла мап анысцәиклоз: «Усҭыҳәшь, уара, ианакәымҭаҷкәым» ҳәа. «Амҿыԥҟара улшозаргьы укәаҷалакрын!» – иҳәон,аҟәымыӷилыҳәҳәо.Аха,уажәысабдудысзыхашаӡаны ауп дышсацәажәаз.
– Уаала уҭахызар! – аниҳәа, мҵәыжәҩада ажәҩан ахь сзымԥрит, уаҳа егьсыгымхеит. Анҭ уажә ааигәа
исзаархәаз «Сухум-Сочақәа» анаасгәалашәа, зынӡа сгәырӷьара нацлан, схылԥа аҵыс ҭаҳәуа, сыҩны ҳмаҵурҭа аган ҩны дуахь сҿынасхеит. Аха амаҵурҭаҿы снеиаанӡа, сеиҭанеиԥхьхәыцааит. «Сухум-Соча» ҳәа сызҿыз срезина еимаақәа уажә ааигәа акәын ианысзааргаз, убри аҟынтә амҵ рыхсырԥраауамызт. Схы аҟара пату рықәҵаны, иҭаршәны иҵәахны исыман. Сара исыздырам сызреигӡоз, аха среигӡон. Закәыхи, хәышықәса иааушьымхӡакәа иушьазаргьы, ихар ҳәа ушәозу! Убырҭ «Сухум-Сочақәа» ҵаршьқәак ҳәа рыҵан ҩ-мацәак ижәпан. Абни «Астудобекер» ҳәа изышьҭаз, аибашьра аан америкаа иаҳзаарҭииз амашьына еиӷрыкка дуӡӡақәа зланыҟәоз, арезинатә барбал жәпақәа ԥҟаны, убри акәын «Сухум-Сочақәа» ирыҵаз ҵаршьыс. Аха зегьы акакәын, среигӡон.
Убырҭ сеимаа ҿыцқәа среигӡаны, исышьамҵакәа, аҳамамҭраҿы имҩарц азыҳәан, ацәаакыраҿы исзышьҭаз, сыжәцәеимаа аарҳәқәа сышьасҵарц сыӡбеит. Убыс ахьысхәыцыз, убригьы сгәы ааҟанаҵахт. Ахәыҷра уҳәеит ҳәа, сеимаа «ҿыцқәа» среигӡаны, абнахь исышьасымҵарц иақәыскит. Аҳамамҭраҿы снеизар, сыжәцәеимаақәа уаҵәы иубар иаахә. Иаарҳәны иахьыҟаз акәын иԥхасшьоз, уажәы излыху узымдыруа, ашьацҳәақәа хыҟаҟааны аҳамамҭра иҭаԥсан.
«Ахаҳә иаҵаҵа, уажәцәеимаақәа мамзар, Лаӷреи Лаԥшьи иуцәырфоит!» – лҳәагәышьеит сан, аха ишакәхалакгьы, иҟалаша хырԥашьа амоуит.
«Ааи, Алышькьынтыр уагааит, уара, ала бзамыҟәшәа иҟоу!» – сҳәан, сыҿ иаанагоз, шәиԥхьыӡс иааздыруаз зегьы нашьҭасҳәеит. Аха сара баша аӡыҩры сҭахысит. Лаԥшь цәгьарак, рыцҳарак ҟазымҵаз акеиԥш, агәы рҭынч, аԥсы рҭынч, ахи ашьапқәеи еилаԥсаны, ҳкәасқьа аҵаҟа иҵаианы ицәан. Иҟасҵахуааз, напымыӡәӡәа исымкуаз «СсухумСочақәа» аасышьасҵан, ҩаԥхьа сабду иеиха ахьихуаз сааин, наҟтәирахьшәа ишьҭаз ақды хсаха снықәтәеит. Сабду иеиха
неиҭныԥсахло, арбызтәра даҿын. Ианаасгәалашәалак, иахьагьы иџьасшьоит, сабду дмыццакӡакәа, еиха нарҳә-аарҳәуа амақьа иахьықәишьуаз. Зныкыршәа дааҭгылан, еиха абз имацәа ду наҿеик-ҩаҿикуан. Аха иаразнак илахь нҵеикуан. Уи иаанагоз, макьана иахьынӡахәҭоу ицҳауам ҳәа акәын. Нас дҿыцҳҳараӡа, ҩаԥхьа, еиха амақьа ақәшьра далагон.
Сара аҵәы сахатәазшәа сҳәыҵәы-ҳәыҵәуан. «Уалга, баба, уалга, уашьҭа иазхоит!» – гәаныла, сыҽкаршәны сабду сиҳәан, аха уаҳа умԥсит. Еиха наирҳәуан-иааирҳәуан, игәы ақәԥымҵәаӡакәа. Сара абыржәымзар-абыржәы даҟәыҵып ҳәа сыԥшын. Аха еиха амақьа ишықәишьыц иқәишьуан. Аҵыхәтәан, егьа ичҳаны стәазаргьы, иара сара схаҭагьы сышгылаз сызгәамҭаӡакәа, сныҵхахан:
– Баба, уалга-уалга! – сҳәеит снацралашәа.
– Уҽаанкыл, дад, аиха арахәыц аҿыхтәуп. Аиха ҟагәа абнахь иугаргьы, зынӡа еихаԥсыҳәда, унапы ыркало уцаргьы, зегь акоуп, уара гаӡа-ԥшӡа! – иҳәеит, дааԥышәарччашәа ҟаиҵан. Сара насшәоуп ианеилыскааз, «Аиха арахәыц аҿыхтәуп!» – ҳәа сабду ииҳәаз змааназ. Уи аахыс ианбыкәу, аха иахьагьы аиха анысхуа, иаҿышәшәаны икаԥсо аиха ацәыцәқәа анызбалак, аҳаҷаҳәа иаасгәалашәоит, сабду еиха иаҿихуаз арахәыцқәа. «Аиха арахәыц аҿыхтәуп, мамзар, ацҳара иаҟәыҵуеит, амҿы акӡом, абри удыруазааит, дад!» – иҳәон сабду.
Аҵыхәтәан, былды сирҳәазаргьы, сабду еиха арахәыц аҿихит.
– Ушьҭа ԥшӡала ҳдәықәҵа, Умар! – иҳәан, баба илахьи иџьымшьи ааиӡатәит. Нас, иаха сан иаҳзылӡыз ацха мгьал, иԥаны иҟаҵаз аԥырча арҭмаҟ иҭаҵаны ақдыхсаха иахьықәыз иаақәихит.
Ишшара ишахьан. Аҵәраса реиԥш, икала-калаӡа еилагылаз ашә-ҵла хаурақәеи, ахьаца-ҵлақәеи, ашьыжьтәи аԥшалас ирыласуаз, амшын еиԥш, «ашшыҳәа» рыбжьы днаргон. Убри акзаҵәык акәын ашьыжьтәи аҭынчра, ҿаҳаҿымҭра еилазгозгьы. Сабдуи сареи ҳнеиуан, ашәахсҭа
еиԥш ишкәакәаӡа, ахьыбӷьыш зныԥсалаз, абна илганы инагаз амҩахәасҭа ҳаныланы. Уажә аӡәгьы ҿаҳҭӡомызт. Сара сабду ишьҭахь сгыланы снеиуан. Абри аамҭазы:
– Уаагылшь, дад, уаагылшь!-иҳәан, сабду ишьҭахьҟа инапы ааирххеит. – «Ашамҭаз уаазгазеи, узыргәаҟзеи, уара мцахә азҳа?» – ҵаҟа дышьҭаԥшуа ацәажәара даҿын сабду. Сара иҟалаз сзымдырит. Сгылан ус, сабду ииҳәоз зызкыз сзеилымкаауа.
– Ари умбои, Умар! Аригьы гәаҟрак амагәышьоуп. Уи ауп ҭамҷыҭ ицәырҵны ажәлар рымҩа изантәалаз! – иҳәеит сабду. Убысҟан ауп сара сылаԥш анақәшәаз, аҽыз пиџьҳа ҭырҳауа, ҳаԥхьаҵәҟьа амҩахәасҭа ианиалаз аӡырлашә. Иаразнак схәы-сжьы ҩеибаргылеит.
– Уацәымшәан, дад дукәыхшоуп, ари ӡырлашәуп, абз шҳамӡам. Ауаатәыҩса роуп гәыӷырҭас иамоу. Аҳы, Умар, уахьынаҵыслак, иахьатәи ашьыжь шареиԥш, узеигәырӷьаша абзиарақәа есымшагьы Анцәа ду иуԥигалалааит. Абри аӡырлашә аҵыхәа хҵәазар аҭахуп. Убри азын ауп, абас шаанӡа умҩахәасҭа иааины изанылаз. Ухаҵами, умшәакәа, ухә-мацәак неидкыланы, уеихада уҽынанырсланы, аӡырлашә аҵыхәа анаӡара инаркны, мацәхарҟәарак инацәхыкны, уарма маҿала уас! – иҳәеит сабду, сгәы аазырхаҵаӡаны.
Аиаша уасҳәап, раԥхьаҵәҟьа, схәы-сжьы еиҭаҩеибаргылеит. Аха «Ҳаи, абааԥс, сабду сшәеит ҳәа сзиҳәоит, сышԥашәои!» – сҳәан, схала сҽаасҟажан, сҽаасырхаҵеит. Нас, сабду иажәа ҩбамтәкәа, ишсеиҳәаз еиԥш, сыхә-мацәак неидырӷәӷәаланы, сехада сҽынанырсланы, аӡырлашә аҵыхәа анаӡара инаркны абранӡа акәзаргьы, абра акәхап ҳәа гәынхәыҵысҭала иаасшәан, ишсымчыз сасит. Аӡырлашә аҵыхәа мацәхарҟәарак, еихшәа-еиӡшәа инахшәан, илакьы-лакьуа ганха инкашәеит. Аӡырлашәгьы гәырӷьаҵәа, ашыршырҳәа ахәачара инылашәкәа ицеит.
– Умар, ԥсынҵыр ду! Абри нахысгьы Анцәа уирманшәалааит! Абри нахысгьы угәы иааҭоукуа зегьы, уара
узыҳәан имшхааит, иҵххааит. Иукуа-иушьҭуа зегьы чара чысны ихоугалааит!-иҳәан сабду, иҩнапыкгьы ашара жәҩан инаҵеикын, дышзахәоз синыҳәеит! – Иҟоуҵаз закәу удыруама, Умар? – иҳәан, днасылаҵәан, сыжәҩахыр аанкыланы дсазҵааит.
Сара сабду ииҳәо, ахы ахьцоз, аҵыхәа ахьцоз ҳәа, акыуак сзеилымкаауа, сгыланы сихәаԥшуан. Аха нас сҽааизызган:
– Иҟасҵазеи, баба? – сҳәеит иааџьшьаны.
– Иҟоуҵазеи, умбои, уарма напсыргәыҵа мақьаԥсысутәит, дад! Ушьҭа цқьа усзыӡырҩла, иҟоуҵаз зегьы аартны иуасҳәап. Абри иахьа ҳамҩа ианиаланы иаҳзыԥшыз аӡырлашә, уаҵәы амаҭаԥшьи иареи еиԥылараны иҟоуп. Иԥсыдаинхада рҳәо, аиҿаҭәҳәара иалагоит. Аӡырлашә аҵыхәа хҵәамзар, амаҭ ашҳам аӡырлашә ашьуеит. Амала, аӡырлашә аҵыхәа хҵәазар, амаҭ ашҳам аӡырлашә аҵыхәа ахьыхҵәоу ала иҭысны ицоит, иаԥырхагахаӡом. Амаҭ ашҳам иара амаҭ ахаҭа ҭанархоит. Абри абас доуҳаны Анцәа ду иақәиҵеит.
Уара абри аҩыза абзиара дуӡӡа, агәнаҳа аҿаԥхьа иҟазҵаз, аӡырлашә аԥсы ахьеиқәурхаз азыҳәан, аӡырлашә уарма напсыргәыҵа мақьаԥсыснатәит. Абри, аӡырлашә иазууз абзиара ацымхәрас ҳамҭас иуаҭәанашьеит. Иахьарнахыс, уара иануҭаху ухәгабз аацәырганы, уарма напсыргәыҵа инанушьылар, мақьаԥсысҵас ухәгабз арбызтәуеит. Уарма напсыргәыҵа абас мақьаԥсысра шауа мацара, уажәра инҭоугалоит, дад дукәыхшоуп! – иҳәан, иажәа неиқәиҳәалеит.
Иуҭахызаргьы агәрага, иуҭахызаргьы агәра умган. Убри аахыс сарма напсыргәыҵа мақьаԥсысхеит. Схәы амысхырц анысҭаху, сыхәгабз аацәырганы сарма напсыргәыҵа инанысшьылоит, ахәыц еиҩнаҵәо иарбызтәуеит. Ари лакәым, ари аԥсабареи адоуҳаи иҟарҵаз сабаԥуп.
Абри сажәабжь салгамҭаз, сыҭрысны саалҵит схәыҷра аԥхыӡ хаа сызлаз. Аӷьӷьа-агәгәаҳәа слымҳа инҭаҩит,
убысҟан сабду ихирԥаз, х-ҿык зҭыҵуаз ашә еиҩаҳаҳа ду ашьҭыбжь!
Ашкол ахь ацара салагеижьҭеи, актәи амш инаркны, иахьа уажәраанӡа, хышықәса наҟьак нҭыкәкәа иаанҵәеит. Арҭ аҩымш ашкол ахь сцаӡомызт. Асабшеи амҽышеи ҳхы ҳақәиҭын. Аха ушьҭахь амҵ анақәдмыртәоз аамҭа ҳҭагылан. Аибашьра ду иасакьаҳәымҭаны ианыҟаз акәын. Аха, насыԥшәа, ҳабригадир Кәыта иҿыҭра аамҭа иахыԥахьан. Абжьарак уи ес-сабша, ес-мҽыша, лымкаала ашара адәы иқәлаанӡа, ахәы дықәгыланы, азаақь ихырга аҿыҭра далагон. Аха иҿыҭрала игәы изырҭынчуамызт. Ахәызқәа аҵыхәаҿы, аларҳәаса хыжәжәарах игылаз амахә аҿы икнаҳаз, атрактор акәаҭан ацламҳәа асра далагон. Иара ашьашәы абжьныха иԥыржәашагьы, аҳәҳәабжь еиԥш, иҵарыҵаруа, Тур ихәы ахи-аҵыхәеи неқәҳәало, аҵаа-ԥша ҵәыҵәы нықәнарсуан. Зегь акоуп, ҳабригадир, аӡәы ибжьы ахәы инықәҩаанӡа, асаркьал дадӷьазкыланы дадгылан итәашьа-иԥсышьаха. Аӡәы имашәырынгьы иӷәиҵи бжьы анимаҳалак, иҟаԥшьра-аҟаԥшьра нацҵаны, иԥсы дацҳауа, агәамҵра далагон.
«Ажәлар жәларуп, абни араԥцәа рқардуаг ӡмах дҭыршьызшәа, шҿимҭуа убома!»-ихала дыгәрым-шәрымуа ахәы дықәланы иҿынеихон. Зынӡа, алаба заҵәы еиԥш ихала ахәы данаақәхалак, ихы аҭалоу ҭалазшәа, аилагацәа реиԥш, ибӷаӡарақәа аакны:
«Уаа, Кәаџьаман, уаа Ҭамагә, уаа Илариан!» – ҳәа, гәаӷшақә, иӡхьаз, иԥсхьаз, зыбаҩ-зышаҩ ҵыҭәахахьааз аԥсцәа рызҿыҭра далагон.
Нырцәи-аарцәи ахәы иқәынхоз, Кәыта ибжьи асракьал абжьи рмаҳауаз џьушьома, аха убриаҟара аԥсра ацәа ахыркаауан, рлымҳақәа ацәа ҭарҭәаны итәан. Ҿырымҭит ҳәа иабарыхәагәышьоз, аҵх ишалаз рымҩаныфа ахьмыхьк мгьал харӡаак, харҵәык зҳәазеиԥш, дасу Анцәа ирԥыхьаиршәоз аашьҭыхны, ахацәа нырцәҟа амандаринаҭрахь ихалон. Ахәыҷқәеи аҳәсеи, рчаиҿыхга калаҷкәырқәа рхы иаанҟьо Ҭоумышьҟа, мамзаргьы Қьарақьанҟа амҩа иқәлагәышьон.
...Абар, уажәы саргьы ачаи хыхра Ҭоумышьҟа ацара сықәшәеит.. Нурии, Қарбеии, сареи аҽны лаԥан ҭаҭәара Лаӷәашьҟа ҳалбаарц ҳгәы иҭан. Реиҳа аԥсыӡ ахьҭаз аӡыжьгьы аӡыршьҭра авганы иҳаман. Ҩажәа ведра зкуа ҳабҩатә қәаб дугьы, лаԥан ршыгас сабду сиҳәан, имысххьан. Х-сакьк алаԥан бӷьы ҳаҵаҟа иҿыхны, уаҵәы азыҳәан ҳәа рыхқәа ҵәыркны, аӡыршьҭра зваагаз аӡыжь ахықә аҿы ахьаца амҵа ишьҭаҵаны иҳаман. Аха ҳгәы иҭаз зегьы хирбгалеит ҳабригадир.
«Бара бычмазаҩызар, бшьапы базеиҭамгозар, бхаҭыԥ аҿы Шьыкәа дышьҭы. Кәыта Шьыкәа ҳәа сеиҳәон. Изакә аамҭа бааԥсу ҳазҭагылоу бымбаӡои? Банбанӡа хаҳаршшаари? Бара бҩызцәа рмацәақәа кылырҳәҳәаны, бҳаҽԥныркыло иалагеит!-Хәыхәа лхаҵа арра дыргазар, ҳаргьы ҳхацәа ргеит. Уаҳәшьа лоуп, аха жәымҭыӷьлас даанумыжьзар, дцааит, баба ларгьы чаиҿыхра! – рҳәеит. Иродгьы пату иқәысҵоит, аха арҭ рыҿқәа анбанӡасыркри!» – иҳәеит, абригадир хәылбыҽхак аҩны даакылсын.
Уи хәшәыс имаз, чаи ҵәыцак азна ауатка ҩынтәыршыра акәын, аха сан аҽны, изакәу сыздырам зынӡа дизыӷьашкӡаны дыҟазар акәхарын, абжьааԥны еиԥш, ауаткагьы изцәырлымгаӡеит, дара еишьарала ишеизааигәазгьы.
«Уара уаҳәшьа аҩны дыртәаны думоуп. Ҳара ҳауп уахгьы-ҽынгьы аԥскы иукыз рҳәо иалагеит бҩызцәа!» – иҳәеит ицамҭазы.
«Егьа уҳәаргьы, егьа уургьы, слаԥс узҿаҳәоуп. Аринахысгьы, уц еихсыжьып, саб сиԥҳазар!» – сан лыбжьы ныҵакӡаны, инаишьҭалҳәеит ашҭа данҭыҵуаз.
«Сыԥсы уԥсхааит, уара ҳабригадир хәышлаԥсшәа иҟоу, уаҵәтәи ҳаԥсыӡкра ԥхасҭазтәыз. Сара уаҵәы, убра,
Ҭоумышь ахаҩаӡараҿы снаганы, Касланӡиаа рчаирҭра сынхҵаны, ҩ-кьылак ачаи иҿысхуа убри уеинасума, уеинасхаҵәҟьааитеи!»-саӷьит, сыцәҳаит, сшәиит, сыԥшьиит, аха зегь сара исзынхеит.
«Уаҵәы чаиҿыхра сымцар, аколнхара хыбгалоит рҳәеит. Ихыбгалаҵәҟьааит ес-иныҟалалакгьы!» – аҵәы еиқәаҵәа ԥыҵәҵәаны, ҳколнхареи ҳабригадири инарышьҭаԥсо саахынҳәит.
...Ишшара ианаашоз, аӡәы агәашә ахь ҿиҭит. Саадәылҵзар, абар, Нури иԥынҵа аԥхӡы ықәыжж ашҭа дааҭалахьан.
– Уара иахьа чаиҿыхра Ҭоумышьҟа умцаӡои?-иҳәеит, алҩақ иашәхьаз икалаҷкәыр имахәар иахаршәны.
– Сымцо, сымцо! Имнеиааиааит сара убрахь сдәықәызгалаз! – сҳәан, еиҳабгьы-еиҵыбгьы, колхозгьы-колнхарагьы зегьы, аԥсцәа ирымго икынҵаны сныҩналан, сан илырхиахьаз шьыбжьонтәи схәы аашьҭысхын, сҿынасхеит.
– Нан, уарма иауркыр, уарӷьа иузамыркуа, акалаҷкәыр ҿыц, уара иахьа уахьнеиз аҳаҭыр азыҳәан, Ҭоумышьаа рчеикапанырҭа аказарма иааҵганы ҳамҭас иурҭо џьушьома! Акалаҷкәырқәа ҟазҵоз, Кьаброу Пахәала иааиқәшәан идунеи иԥсахижьҭеи, акалаҷкәыр млара ыҟоуп.
«Иууазеи, аҷкәын, унапқәа ыркало ушԥааи, ара акалаҷкәыр ҟаҵарҭа азауад дыргылеит ҳәа уаҳама!» – абас гаӡак аӡәы аӷырԥ ааухиргар аиҳа, абни ахәыблы иаҵакнаҳау, аҵәаҳә иахшьу ахәарҭа аакныхны игагәышьа, зеиԥш ҟамло егьыҟам, усгьы узықәшәаз ауп!» – лҳәан, сан ахәарҭа аакныхны иааслыркит.
Нури аҩныҟа дмааиӡакәа, аҵәамҵа дгыланы дысзыԥшын.
– Ҿашәагәыӡа Анцәа иумҭан, уи аҟаԥшь хәырцызшәа иҟоу. Иабыхәа аӡыршьҭра зваагаз аӡыжьгьы, ҳлаԥан асакьқәа ирҭаҵаны, ахьаца амҵа ишьҭоугьы, зегьы афурт еиԥш аӡы димыржәи, уара! Анцәа иумҳәан, уаха қәак нкыдхаҽар, ҳџьабаа зегьы ӡшәахымхеи! Ани акьу мышьҭацәгьа, ашьапызаҵә инапы зхьысыз маншәалахома!
– Нури иԥсахы ԥыжәжәо, уаҵәтәи ҳаԥсыӡкра ақәырхқәараҵара даҿын.
Сара ҿысҭӡомызт. Убас мацара, ажәак неибымҳәаӡакәа, Қәҭараа рыӡлагара ҳнахчнысын, Ахьажә ахәы ҳанхалеит.
– Шьыбжьон ма дымнеиуандаз ани акьу. Абригадир, Анцәа иумҳәан, Шьашькәа дицны днеир, иубаз еицәа убеит ҳәа, шьыбжьон ӡҭалара Ҭоумышьҟа ҳаарышьҭӡом! – иҳәеит Нури аҭынчра хыла-гәыла инеилеиҵан.
– Иаҳзиуз еицәоу иаҳзиурызеи. Ҽыкәабара ҳаармышьҭкәан, ҳара ҳбаандцәома, сеидру! Шьыбжьон зышьыбжьону, ҳаԥсы ҳшьарц азоуп. Аԥсшьара аамҭазы, ҳҽаҳкәабап, ҳҽаҳшьышьып, уи дара русс алам, дасу ииҭаху ҟаиҵоит. Абас абригадир ҳзықәиршәаз арыцҳара атәы ҳшалацәажәоз, Касланӡиаа рчаиҭраҿы ҳаҩхашәалеит. Сара арҭ ачаиҭрақәа рҿы аҽны адагьы смааицызт. Ачаиҭра ахи-аҵыхәеи улаԥш ахьымӡо, амшын еиԥш иҭагылан. Актәи асорт ҳәа изышьҭаз аҿыхра иасакьаҳәымҭан. Аҿыхра иалагеижьҭегьы акрааҵуан, аха ачаи ҿызхуаз ауааԥсыра маҷын. Ачаи аҿыхра анаҭахыҵәҟьоу иҿыумхыр, нас аԥхьа аҿыхра аҟатара цәылажәуеит. Аибашьра иалагаанӡа, ахацәагьы аҳәса реиԥш ачаи ҿырхуан. Усҟан ачаи ҿыхра иахдырԥаӡомызт, иҿызхуаз ыҟан азыҳәан. Уажәы, «Егьызмамыз иарбаӷь цәаӷәара игон» ҳәа, «Аума ианақәшәа, аума рыӡбар акәхеит!» Зыбзада зыхәламыз асабицәагьы, ачаиҿыхра идәықәрымҵар амуит. Ганкахьала уазхәыцыргьы, ҳара баша ҳабригадир ҳизгәаауан. Ҵабыргуп, ауаа ргәы ԥиҵәахьан, рацәажәашьа дақәшәомызт, дӷьатамахжәан. Убри азыҳәан акәын ауаагьы дзырцәымӷыз.
Иҟан еиҳабацәақәак, аҵәгьы мбылӡакәа, акәацгьы бжьызӡаауаз. Урҭ убриаҟара, гәаҵамзаргьы, ҿырԥшӡагазаргьы, ирхаан ацәажәашьа рдыруан, иулымшашагьы улуршон.
Шьыбжьагәы инхықәыххылеит. Аха Анцәа иџьшьаны, макьана ҳабригадир ихабар ыҟамызт. Аха иалухи, абригадир духалыршҭуан Шьашькәа. Угага шшапаӡа уаԥхьа
иаагылаанӡа, шьыбжьон ҳәа ԥсшьара уҭыҵыр луамызт, лҽаԥсралҭон. Аха лара Шьашькәа, ари-ацуҭеи ықәибагозаргьы, ашара даҵагыланы, зегь раԥхьа ачаиҭра дҭалар акәын. Аха, Анцәа иџьшьаны, иахьа лхабар ыҟамызт, инаԥшуазгьы оумашәа ирбон.
«Абри аԥҳәыс џьара ҟаалак дақәшәазар ҟалап акәымзар, акгьы иалаҳәаӡамкәа, ачаиҿыхра дмаар, аԥсра аиҩынҵәаразгьы илуамызт. Лара деибга-дызҩыда,иахьакәым уаҵәгьы Анцәа дааумышьҭын!»-рҳәон, шьоукгьы рцәажәабжь ныҵакны.
Сҩызцәагьы саргьы ҳхылԥа аҵыс ҭаҳәуа, шьыбжьаара ҳазыԥшын. Ушьҭа иахьала иаҳԥырхагахоз ҳәа аӡәгьы дыҟамызт. Ҭоумышьҟа ӡҭалара ҳҽазыҟаҳҵон...
...Ҳагага ҳаԥхьа ианаагылаҵәҟьа, мшаԥшарак еиԥш ҳаигәырӷьеит. Крыфара-крыжәра егьи ҳәа акәымкәа, ҳахәқәа зҭаз, ԥырчала иԥаны иҟаз ҳахәҭрақәа, инаҳаракны аҳәаса амахә инахьнырҳаланы, ҳкалаҷкәырқәагьы ачаиҭра инхыргыланы, ҳашиашаз Ҭоумышь аӡиас ашҟа ҳалбааит. Ҳара ҳазҭалоз аӡыжь, аӡыжьқәа зегьы иреиҳан. Амҩа ҳшықәыз ҳҽеилаҳххьан. Ҳамаҭәақәа ҳҩыҵракны аӡыжь ҳанхықәгылеит. Аԥсыӡқәа анҭоԥуа еиԥш, Џьгьардантәи Аҭарантәи илбааз аҷкәынцәа ԥыҭҩык аӡыжь ихыԥсалан. Даҽа ԥыҭҩык аԥслымӡра илаԥсан. Ҳаргьы ҳнихыкеиҵыкны аӡы ҳаҽҭаҳаԥсеит. Лаӷәашь «Абгахәыҷы зҭаԥсаз» ҳәа ҳзышьҭаз ҳӡыжь ду аҿы ҳәмарра хадас иҳамаз, аӡаҿы ахаҳәҵәахра акәын.Абрагьы ҳшынҭалаз еиԥшҵәҟьа Қарбеи аҟәара илихыз шьанҵа хаҳә еилыӷраак хӡаарҟәрыла ҟаиҵан, абри ахаҳә аӡы аҵаҟа иҵәахны дыҩхаҵәрылеит.
Ахаҳәҵәахра уажә избазма, хӡаарҟәрыла ныҟасҵан, Қарбеи дызлацаз аӡымҩа гәынхәҵысҭала игәынкыланы сышнеиуаз, аӡы аҵаҿы Қарбеи ихаҳә ацаҟьа ишаваз гәасҭеит. Сыԥсыԥ ааивымгаӡакәа, ахаҳә аашьҭԥааны, аӡыжь сналҵәрааит. Акраамҭа аӡы ҳҭан. Аҵыхәтәан, ҳанҭыҵын, аԥслымӡра ҳнылаиеит. Амырхәага хааӡа иԥхон!
Аӡы иҭаз, зарԥысра ашәхымс инылагылахьаз аҷкәынцәагьы аԥслымӡра илаиан. Ус, иаалырҟьаны аӡәы ибжьы аагеит.
– Баагыл бара мыжда, хәыҷык ҳаицәажәап. Уаҳа ҳаибабап ҳәа быҟоума! Уаҵәы афронт ахь амҩа ҳақәлоит. Еибашьра ҳцоит!-иҳәеит арԥыс наӡа-ааӡак, ашырҳәа дҩагылан.
Ҩыџьа аӡӷабцәа Аҭараҟа рхы рханы инеиуан. Азныказы, аӡӷабцәа ааҭгылан, ирышьҭаҿызҭыз инарзыԥшит. Нас: «Ԥшӡала аиааира шәыманы, шәеибга-шәеизҩыда, ҩаԥхьа шәыҩныҟақәа рахь шәхынҳәааит!» – рҳәан, амҩа иқәгылаз аҷкәынцәа, ишыԥхашьоз инарықәныҳәан, рҿынархеит.
Урҭ ахҩык аҷкәынцәа Џьгьардатәқәан. Ашьҭахь, адырҩаҽны излеилыскааз ала, аӡӷабцәа хьазырԥшыз аҷкәын Чкәатуан, Давид ихьӡын. Егьи Даӡынбан, Мышьа ихьӡын. Ахԥатәи – Ҵәыӡбан, Маи ихьӡын. Убри аахыс, ауаҩы дины иқәраҿы днеихьеит, аха убырҭ ахҩык арԥарцәа рыԥшреи рсахьеи, рыччаԥшьи иахьагьы аныхачаԥа еиԥш сыбла ихгылоуп. Убри аҽни, адырҩаҽни рыла урҭи сареи уаҳа ҳаибамбеит. Изларҳәо ала, Маи Ҵәыӡба, ҳамҭак аԥшыхәраҵара дҭан. Знык шәҟәеицарса заҵәык иҭаацәа рахь иааишьҭит, уаҳа ихабар ҳәа ҟамлаӡеит. Давид Чкәатуа убригьы Будапешт ахақәиҭтәразы хаҵала аӷа ихымҭа даԥыхьашәеит ҳәа ашәҟәы-блы ааит. Ахԥатәи, Мышьа Аӡынба иӡырҭа-иԥсырҭа, иҭахашьа атәы ҳәа, иԥсӡы зымааҩӡакәа дыбжьаӡит.
Иахьа ушьҭа сышлеи-сеиқәеи анеилаҩҩы, хыхь ишысҳәаз еиԥш, схәыҷра амшқәа шаҳаҭс ирымоу, абарҭ аҷкәынцәа сыбла ихгылоуп.
«Баагыл, барамыжда! Хәыҷык ҳаицәажәап! Уаҳа ҳаибабап ҳәа быҟоума. Уаҵәы афронт ахь амҩа ҳақәлоит!»иахьагьы игәыкы-ҵәыкуа слымҳа иҭаҩуеит аӡӷабцәа ирызҿызҭыз арԥыс ибжьы.
Еҳ, аамҭа аамҭа! Цәгьагьы-бзиагьы шԥеихьугӡо. Сызлацәажәоз схәыҷра амшқәа ҳамҭак срыцәхьаҵуеит.
Убырҭ зыӡбахә сҳәақәаз арԥарцәа рыхьӡала ҩаԥхьа сышьҭрақәлахуеит. Анцәа имаалықьцәа рсахьахәырақәа ылызкаауаз аҷкәынцәа, абыржәыгьы, уашьҭангьы, ҽаангьы, цахәгьы, цабжьгьы, кьаҭара зқәым, схәыҷреи сажәреи иражәракьхо рсахьахәырақәа, ацәашьы иаҵәақәа реиԥш сыблақәа ирыхгылоуп. Аа, уажәы сыгәҿыӷьреи, сышлареи схыҵәо сахьтәоу, хнырҳәышьа змам, риашашьа змам хәыцра еиқәарақәак аасызцәырҵуеит.
... Сахьынаԥшааԥшуа дасу дара ртәала, насыԥ ссир змоу џьызшьо аҿар, зарԥысра иҭагылоу арԥарцәа уҳәа аԥсҭазаара еижьага иалганы инагоу амҩақәа ирнуп. Ԥшӡала адунеи ахыфааха Анцәа иреираӡааит!..
Абыржәыҵәҟьа ҩаԥхьа, игәырԥшаага-гәырҿыӷьгаха иаасԥыххылаз Џьгьардаа рыҷкәынцәеи, абарҭ иахьатәи ҳаамҭа алахьынҵа зыӡбо абиԥарақәа рыҷкәынцәеи, неидыскылеит. Са исыздырам, аамҭа иахароу, адгьыл иахароу, алахьынҵа иахароу, аха зыӡбахә сҳәаз аҷкәынцәеи иахьа агәҿыӷь иаго амҩақәа ирну арԥарцәеи, ԥшралагьы ҭеиҭыԥшлагьы, цәажәашьалагьы, уаҩралагьы, ламыслагьы, тәашьа-гылашьалагьы, ҩ-хра ҿҟьарак рыбӷацамкыра рыбжьоуп. Сҳәашьа рацәак иманшәаламхозаргьы, Адауи аччиеи еидукылараҳа арҭ аҩ-абиԥарак рҵеицәа еидкылашьа рымамызт. Аҵанӡа лоунатә саақәыԥсычҳауеит. Анаџьалбеит, аргама сыла ишабо, ишԥассахо ауаатәыҩса насыԥдақәа... убриаҟаруп, абжьарак, уаҳа исурҳәозеи, егьсылуршозеи сара адунеи агәырԥынҵа!
...Ҳагага ҳазқәа инкыдгыларц маҿак ауп иагыз. Анҭ ҳаиҳабацәа, «Ала анынҵәа, абга шәарыцара изгаз», Анцәа иумҳәан ачаиҭраҿы инеихьазар, ҳашлахә ԥыххаа икарыԥсоит! – ҳәа Қарбеи ибжьы анаага, аҭҳацәаҳәа саалҵит «аԥхыӡ цәгьа» сызлаз.
Аамҭақәак рышьҭахь, Ахьажә ҳаҵаланы ҳнеиуан. Ачаиҭрахь ҳцон!..
Ашацәа ртәарҭа адәы хәхәаҿы, аимҵакьача иасуан макьана аррахь ргара иаҵанамкуаз, ҩ-қыҭак ирылҵыз аҷкәынцәа. Ашацәа ртәарҭа адәы хәхәаҿы акәын аханатә аахысгьы, абиԥара аиҳабацәа аимҵакьача асырҭас иахьрымаз. Аҽны мҽышан аҟынтә, аҷкәынцәа ҳааибаргәытәын, аимҵакәача иахьасуаз Ашацәа ртәарҭахь ҳцеит. Уи адәы хәхәа ԥшӡа ҳара иаҳцәыхарамызт. Изларҳәаз ала, аимҵакьача асра иалагон ашьыбжьышьҭахь, амра ажәҩан хымаа агәаҵаӷара ианааҵагылоз. Даҽакала иуҳәозар, амра ахьашымҭазыҵәҟьа акәымкәа, ахьшәашәара аԥсы-ԥха адәы хәхәа ианаақәнаршәшәоз аамҭазы.
Ҳара Ашацәа ртәарҭаҿы ҳаннеи, ажәлар шеизара еизахьан. Аха сара ҽеила издыруаз ҳәа, Қәасеи Қамсеи раамҷыдахаз аӡәгьы дсымбаӡеит. Ҳара еицыз ҳаасҭа уа еизаз аҷкәынцәа еиҳа идуқәан. Зегьы ҭаҳаҭыӷьа-ҭаҳаҭыӷьаӡа, рхы қьан ақәҵо, рӡарақәа ҭырфаҷа, ишылеиҩеиуаз. Аиаша уасҳәап, саарыҵашьыцит. «Саргьы абанҭ сраҟаразар, аимҵакьача самысуази!» – абри сгәаҵа инҭысҳәааит. Аха уи сзымхакәа, – «Сара саҟарагьы иҩуада, сара саҟарагьы иӷәӷәада!» – сҳәан, схала схы аасымасырҽхәеит. Абри аамҭазы:
«Аимҵакьача иалахәу аҷкәынцәа зегьы, ашҭа агәҭахьы шәҽааидышәкыл!» – иҳәеит, зкәымжә кьаҿ дамбар иԥсуаз, абас ҩынҩажәижәаба шықәса рышәхымс инылагылахьаз, акыр инықәсхьаз, аха зыԥшӡара макьана иҿымцәаацыз хаҵа наӡааӡак. Раԥсуа еиқәақәа ршьаргәацәқәа рҭарҟаца, рӡара ӡыршәрақәа амацәаз ахы икылуршәо, рыхәда ҵәыцақәа рак иҭыхны, рхажәҩабжь хыӡак ҭашәо, риаҵәа жьышәқәеи, ркәаҭақәеи рцәа иҭарҵәиуа, иаақәгылт аԥелуанқәа.
Жәаҩа-жәаҩаҩык, аимҵакьача асцәа, ладеи-ҩадеи рҽеҩҿаны иаагылт. Убри аҽны адагьы исымбацыз, рацәак зықәра инамхацыз ҩыџьа ахацәа ааидгылт. Урҭ иркын ампыл ҵкәага аркьылқәа. Акака арасатәы лабҷашьқәа. Рыгәҭа ибжьаршәын, ауапцәарҳәы иалхыз ҩ-мпылк. Урҭ ажә ахәы ақәхны, ижәны, икәаҳаны иҟаҵаз мпылқәан. Ажәакала, заа ладеи-ҩадеи амбақәа ылхны ирыман. Амбақәа ргон ҵәҭаԥсарала. Аҳы, уашьҭа жәаҩа-жәаҩаҩыла рыҽшаны, дасу рымбақәа еилкааны, ианаагылалак, алабақәа зкыз рыбжьара руаӡәк ауапцәарҳәы мпыл рыбжьаиршәуан. Ампыл аӡәгьы илаба ақәымшәакәа, ҵаҟа икашәар, ампыл ҵкәаӡам ҳәа ирыԥхьаӡон. Ампыл асцәа рыбжьара ампыл ҵкәамзар, имҵарсны амбахь аҩра аӡәгьы азин имаӡамызт. Уи ус шакәыз зегьы ирбахьан, зегьы ирдыруан.
Аҩ-ркьылк зкыз ахацәа рыбжьара ауапцәарҳәы мпыл рыбжьадыршәын, наҟ-ааҟ рлабақәа неиҿарыкшеит. Аӡәы илаба ақәшәеит ауапцәарҳәы мпыл. Ампыл цеит икаууа, злаба аахаз ахаҵа имба аганахь. Уи акәхеит. Зҽеиҩҿаны игылаз ампыл асцәа адгьыл дырҵысит. Зегьы ԥхеибаҵа ампыл иашьҭалеит. Еиҳа зшьамхы џьбараз арԥыск днышьҭасын, ампыл аашьҭԥааны, амба аганахь, иҽа-шьамхы ирҵысит. Дыԥрит, дԥырӡеит мҵәыжәҩада! Аха зынӡа адгьыл зырҵысуазгьы ыҟамзи, еибарҵысны ишьҭалеит, абри ампыл шьҭыхны дыԥрышашәа зҿаазхаз арԥыс.
Саргьы смаҷӡамызт усҟан. Ари аимҵакьача асшьа аиҿыхырҭақәа зегьы сара иабаздыруаз, аха нас-нас, хәыҷыхәыҷла, аимҵакьача иара сара схаҭагьы асра салагеит. Уиоуп уажәы саҵакьыркьырӡаны, ари ампыл асшьа атәы зеиҭасҳәо. Снықәло саналага ауп ианеилыскаа, аркьыл зкыз аҩ-хацәак зусҭқәаз, ирыхӡыз ирыжәлаз. Урҭ аӡәы Бабахь Агырба иакәын. Аҩбатәи аркьыл зкыз Уанчка Ҵнариа иакәын.
Ҳара, сҩызцәеи сареи, абри Ашацәа рдәыхәхәа аҵыхәаҿы, аҵәҩанқәа кны ашыш аанда ҳахатәаны ҳрыхәаԥшуан.Ахыуааи,Агәуааи еидшылаӡаны аимҵакьача иасуан. Ишысҳәоз саҟәыҵит. Абни раԥхьа аупцәарҳәы мпыл шьҭԥааны, зыбӷа еиҵыхны, акаршәра агәы аахәаны
зҿыназхаз арԥыс, аӡәгьы дааизыбзиамхаӡакәа, ахыкәалаа еиԥш, ишьҭазгьы иаргьы аддыҳәа ианааҳавала, аргамаду ишызбоз адгьыл аазқәаршәшәеит. Сара сызшәа саргьы исыздырам, аха сзыбжьатәаз аҩ-масарк насымпыҵасырӷәӷәеит.
Амбаҟынӡа ушьҭа егьыбжьамызт. Ишьҭаз адауаԥшьқәагьы иҵыхәа иалагыланы инеиуан. Абар-абар, уажәымзаруажәы инеицрасны ижәҩахыр ааныркылоит ҳәа ажәлар рҽырзышьақәымкуа, рылаԥш шрыкәшаҟьоз, ампыл мҵарсны инеиуаз, арҟәара аанда днадыххылеит. Аха ишьҭагыланы инеиуаз днеицрасырц егьигымкәа, ампыл зманы инеиуаз, алакә еиԥш дкаууа дыԥан, арҟәара днахыкәалаан, ахьуҳәа аҟәара днылаԥалеит.
– Удырҩатәгьы, удырхатәгьы еиӷьхааит, Ушьангь!-рҳәан, ажәлар игылаз рнапы еинырҟьеит. Ампыл игеит Ахыуаа рхаҭранак Ушьангь Басариа. Аҽнытәи аиааирагьы Ахуаа раҿа ианырҵеит.
Убри аахыс, бжьы-рҩашк, бжьы-храк ирҿаӡсахьеит. Убри аҽны, Ашацәа ртәарҭа адәыхәхәаҿы еизаз хәыҷи-дуи, зықәра зфахьаз ашлақәеи, иахьеи-уаҵәи афронт ахь ацаразы ашәҟәы зоухьаз арԥарцәеи, шара-еимҟьарак еиԥш сыбла ихгылоуп иахьагьы.
Ажәлар аибашьра ахаз аамҭа ишҭагылазгьы, уаҵәи уаҵәашьҭахьи ирԥеиԥшхоз шырзымдыруазгьы, ацәгьеи абзиеи рыҽрыҵамырхаӡакәа, ргәыӷра ааицамкӡакәа, ашара иаԥылон, ахәлара иаԥылон.
Акаамеҭ анырҳәа, сара скаамеҭуп ҳәа, атәыҩақәа ахаргыланы, ажәҩан иалыҩрны икаҳауа џьушьома? Абри зхысҳәааз, иахьатәи ҳаҷкәынцәа, аимҵакьача захьӡу, аркьыл захьӡу, амба захьӡу, аупцәарҳәы мпыл захьӡу рдыруама, ирбахьоума?
Абыржәы аҽҳәа гәхьааго сахьтәоу, схы сазҵаауеит, аҭакгьы схала иҟасҵоит. Сҿара амшқәа рыхҭыси, сажәра шкәакәеи,ҩ-ӡыбларак срыбжьахеит уажәы. Схәыҷра аимҵакьача шысҳәоз, сышлара ашҭа сҭанагалеит. Аха убригьы сазраӡаз, Анцәа ду иџьшьоуп.
...Аимҵакьачара асра ианалга, уаҵәашьҭахь афронт ахь амҩа иқәлараны иҟаз Ахыуааи Агәыуааи рыҷкәынцәа рҽааидыркылеит. Рҽааидыркылеит лахьынҵала еиԥшымыз, аха дунеик еицықәыз, еицхәыцуаз, еиқәлацәаз, гәык-ԥсык ала еизыҟаз, зхьааи згәырҩеи, згәырӷьареи ззеиԥшыз Анцәа имаалықьцәа: Иуака Бжаниа, Шьоҭа Касланӡиа, Дур Кәаӷәаниа, Алиошьа Мқаииа, Ушьангь Басариа, Ҷуҷул Гармалиа, Володиа Лагәлаа, Миро Ӡлаиа, Володиа Қәҭаландиа...
О, Анцәа ду! Усҟан саргьы иабаздыруаз, уара ауаатәыҩса ирхылаԥшхәу, аԥшырҭа иқәтәоу! Арҭ зыӡбахә сҳәаз, Ашацәа ртәарҭа ацәашьы иаҵәақәа, дара рзыҳәан, аимҵакьача асра ишаҵыхәтәхоз. Иабардыруаз, уаҵәашьҭахь нахыс рани раби рыҩны рчамҩахә шыҟамлоз!..
О, аамҭа, аамҭа, агәырӷьаҿҳәашагьы алабжышгьы ззеиԥшу. Гәырҩала-гәырчыла сықәыԥшуеит сажәымҭаз, ладеиҩадеи аӡы ахьықәыршоу, ашәышәабжьы ахьықәыҩуа Ашацәа ртәарҭа!
Сишь! Ԥшьынҩажәа ӡынра, ԥшьынҩажәа ааԥынра ргәы кылблаауа, ҳаҷкәынцәа рыдлаԥса, хәылԥ шәаԥшь зҿалашо Ашацәа ртәарҭа адәы ԥшӡа, мшаҽнеиԥш иқәыҩны иааиҩуеит, иахьа атәым жәҩан, атәым дгьыл аҿы зыбаҩзышаҩ ҵыҭәахаз, зыҩны зчамҩахә ҟамлаз Кәтолаа рыҷкәынцәа.
... Ахәыҷра агәалашәара уи адәы ԥшӡа иазныжьны, сеиҭахынҳәып, мышкызны ауаа аныршоз иршаз ауаатәыҩса рдунеи ашҟа.
...Ашацәа ртәарҭа аҟынтәи схынҳәны аҩны санааи, сабду дыҟамызт. Сан, цәыкьа игәарлаз ҳажәқәа хьаны, лныга лыманы даасԥылеит. Аха абжьааԥны еиԥш акәымкәа, лаҳаидеи ҽеимызт. Сныҵыкка сцеит. Раԥхьа исгәалашәаз саб иоуп. Анаџьалбеит, саб иҟынтәи ихәарҭамыз акыр лаҳама, ишәҟәы мааижьҭеи акыр ҵуан. Сгәы нҭыхьшәашәааит. Абарҭ рааидхәыцлаха самраӡакәа, сан лхы насықәылкын:
– Нан, Умар, ани шәуачытла бзиа дшыршьыз уаҳама?лҳәан даасҿаԥшит, лхы лымагәыхьха.
– Дарбан, сан, ҳуачытла бзиа? – сҳәан, сцәа-сжьы ҩасхибаҳәеит.
– Ани ауачытла ҿыц, аурыс ҷкәын, ар рҟынтәм ихәны иааз! – лҳәеит, лгәы илнамырҳәо. – Павел Иакәа-иԥоу? Уи иоуп ар рҟынтәи ихәны уажә ааигәа иаҳзааз! – сҳәеит.
– Сыздырам ихьӡыз, знык акәын данызбахьаз, ахәашабга! Дзыхдырҟьазеи асыс мҟаа иаҩызаз, Анцәа имаалықь, бзиа зымбаша? – шәиԥхьыӡқәак нарышьҭалҵеит ҳарҵаҩы дызгәыӷьыз.
...Уаҳа ажәакгьы мҳәаӡакәа, аҵәамҵа игылаз арымӡ снықәтәеит сгәыԥшаа-хыԥшаауа. Амра аҭашәара еихаӷәышәарак акәын иагыз. Исгәалашәеит Павел Иакәа-иԥа данызбазтәи раԥхьатәи амш.
Шьыбжьышьҭахь аурокқәа ҳрылымгацызт. Шьоҭа Андреи-иԥа дааҩналан:
– Аҵәҵәа ишаслак, зегьы ашкол азал ду аҿы шәнеиуеит, аӡә шәагымхакәа! – иҳәан, уаҳа ажәакгьы нацымҵаӡакәа, дындәылҵит.
– Шьоҭа Андреи-иԥа ҳаизигозар, алитературатә хеидкыла еизозар акәхап! – иҳәеит Анатоли.
Аҵәҵәа ианас, зегьы ашә ҳкылеибархо, ҳашкол аԥхьатәи азал аҿы ҳныҩналан, хҩы-хҩыла апартақәа ҳнархатәеит. Абас хәбаҟа шәымҭа миасыцкәа, иааҩналеит Фамил Ҳазараҭ-иԥеи, Шьоҭа Андреи иԥеи, ахаан исымбацыз, зарԥыс цәыцәымҭа иҭагылаз ҷкәына ԥшӡаӡак дрыцны. Дкахәхәа, еиламгылоз, ихьыԥштәылаз ихахәы уажәы-уажәы инацәкьарақәа алишьуан. Икаҳуа ԥштәылаз игалифеи еиқәа, икьаҿ ақәҵаны, макьана ишәимхыцыз ар рымаҭәа ишәын. Икьаҿ армарахьтәи игәышԥы зегьы орденла иҩычан. Макьана ишьимхыцыз изиацкқәа сыҩ-сыҩуа, еиқәаҵәа самсалха, ишьхыҷҷаауа ишьан. Ишәимхыцыз иблуз, абҩатәы ҳәынҵәрақәа ҿрыԥхаа еилаарцыруан. Ишырҳәо еиԥш, иӡара амацәаз икылуршәон. Ԥагьарак,
ҽырхықәымҵарак зхумбаалоз ибла ӷрақәа, аччаԥш рхыҳәҳәыла акәын ишыҟаз. Иарӷьарахьтәи ижәҩахыр аҵаҟаҵәҟьа, игәы икыдын ԥшьынтә дшырхәхьаз узырдыруаз ацаха ҟаԥшьқәа ҩбеи ацаха ҩежьқәа ҩбеи. Ацаха ҩежь иҳанаҳәон, аибашьараҿ ҩынтә ӷәӷәала дшырхәхьаз. Ацаха ҟаԥшьқәа ҩынтә иуадаҩмыз ахәрақәа шиоухьаз.
Фамили Шьоҭеи рыбжьара днадыртәеит, згәалаҟазаара ссирыз, Аԥсны, аԥсуара иааӡаз аӡә иеиԥш, дыԥхашьаԥхаҵо.
Азал кәапеишәа иҭәын. Аҵаҩцәа рыбжьара амҵ ԥыруазар, амҵәыжәҩа шьҭыбжь уаҳауан, убас ҿаҳа-ҿымҭран. Абри амаалықь исахьа ылызкаауаз аруаҩы уажәымзар-уажәы гәыразыла илаԥш ҳааҵигон. Аҵыхәтәан, ианааҭынчраха, ашкол адиректор Фамил дҩагылан, итәаз аҵаҩцәа зегьы илаԥш наҳхиган, ацәажәара дналагеит:
– Ҳара ҳашкол аханатә аахысгьы амшрагьы ацын, аҵхрагьы ацын, анасыԥгьы аман. Даҳзааит ауаҩы, зыԥсҭазаараҿы зынасыԥи злахьынҵеи зыцкәашаз! Аџьынџьтәылатә еибашьра ду аҿы ашьа казҭәаз, аурыс жәлар ду рҵеи Павел Иакәа-иԥа Новиков. Дааит шәара шәахь, аҵара шәирҵарц. Аразреи, ацқьареи, ауаҩреи, аламыси, афырхаҵареи, абзиабареи шәылаиааӡарц. Дааит ауаҩы, шәара шәабацәеи шәашьцәеи реиԥш, иаҭахны иҟалозар, шәыԥсадгьыл ахьчара шәазыҟаиҵарц. Дааит ауаҩы дшәыдтәаларц, дшәыдгыларц, шәгәырҩеи шәгәырӷьеи шәыцеиҩишарц, еишьара шәзиурц.
Аԥсуа жәлар гәыкала ирҭааз ауаҩы, гәыкала иԥылон аханатә аахысгьы. Игәырӷьара-ргәырӷьаран, игәыхьргәыхьын. Наҩагьарала имҩахыҵуазгьы, иԥылашьа, имҩаԥгашьа иақәшәон. Ирашьаз-драшьан, ираӷаз-драӷан. Абар, дахьтәоу Павел Иакәа-иԥа Новиков ихаҭагьы! Бзиала уаабеит! – иҳәан, инапы анааирхха, ахьшәҭҳәа дҩагылеит, ԥсыуа хәышҭаарак иааӡаз арԥыск иҟазшьа нылкааны.
Азал аҿы итәаз аҵаҩцәа инадыркны, арҵаҩцәа рҟынӡа, зегьы адруҳәа иҩеибаргылан, рнапқәа еинырҟьеит. Хдиректор, ҳарҵаҩ ҿыц ажәа анииҭа, Павел Иакәа-иԥа астол даахагылт:
– Макьана аԥсышәала сцәажәартә сеиқәшәам, аха агәра ганы сыҟоуп, аԥсышәалагьы, ианаамҭоу ацәажәара сшалаго! – иҳәан, ихы-иҿы неихаччеит. Абра, ҳаҭыр зқәу, адиректор Фамил Ҳазараҭ-иԥа данцәажәоз ииҳәоз зегьы саҳауазшәа акәын сгәы ишаднакылоз. Сара схатәы бызшәа еиԥшҵәҟьа исзааигәахеит аԥсуа бызшәагьы, аԥсуа ҟазшьагьы. Сара арахь, иахьеи уаҵәи аамҭала ҳәа сымҩахымҵит. Исҭахуп абри адгьыл разы, абри ақыҭа уаа ҳалалқәа рыҩныҵҟа сыҵәҩан шьапы асырсырц. Сааит сара, аҵаҩцәа, шәареи сареи аҵара еицаҳҵарц, сшәыдгыларц, сшәыдтәаларц. Аибашьрагьы ушьҭа дук нарха ауам. Гитлер ир ҳар-ҟаԥшь ишзахәо, изҭыҵыз ауара рҭаҟәаҟәара иаҿуп! — иҳәан, ишиҟазшьаз еиԥш, ихцәы инацәкьарақәа налишьын, итәаз зегьы днареихырхәан, иҭыԥ аҿы днатәеит.
Уаҳа аӡәгьы дымцәажәаӡеит Павел Иакәа-иԥа ишьҭахь. Зегьы Анцәа дызҭааз реиԥш, рхы-ргәы иақәгәырӷьо индәылҵит.
«Анаџьалбеит, Анцәа абзиара злеиҵо, даурысуп, даԥсуоуп ҳәа ыҟоума. Анцәа игәаԥханы иишаз, есымша ахаарагьы иҵоуп, аԥшӡарагьы ицуп. Анцәа уирманшәалааит, ҳара гәык-ԥсыкала ҳазҭахны ҳашҟа имҩахыҵыз!»— иҳәеит, аԥсабараҵара амаҭәар зҭиуаз арҵаҩы, Ӡаӡ Санӡаа индәылҵымҭазы. Абри насыԥла иҳаланагалаз аурыс ҷкәын, зегьы дырзааигәахеит, зегьы гәыкала ихцәажәеит.
Сара издыруан Павел Иакәа-иԥа иани иаби аибашьраҿы ишыршьхьаз. Убри азыҳәан, дахьеибахаз азы, еиҳагьы сгәыбылра ицын. Ҳара ҳҿы дааижьҭеи ҩбаҟа шықәса ҵуазаргьы уаҳа ҵуамызт. Аха аҵаҩцәагьы, арҵаҩцәагьы, қыҭа уаагьы бзиа деицырбон...
«Как дела, Черномазы?» – дсазҵаауан, даасԥылацԥхьаӡа, ахшцәа ихьыкәкәа. Саргьы сыԥхашьаны схы ласырҟәуан. Схы ласырҟәы сыздырам, зхәы укыр, зҿы узымкуаз аӡә
сакәын. Аха «Ауыра шахарбаала иркуеит!»-ҳәа, абас, Павел Иакәа-иԥа еиԥш, дхааӡа, хәыҷы бызшәала дансацәажәалак, иаразнак сгәы хашон. Аиаша уасҳәап, шьоукы-шьоукы, зылахь еиқәырпата аларҳәаса кәаха рҿарҟьазшәа, еиқәыхьшәашәа, исывсқәоз аӡәгьы диласҵомызт. Уи, шьоукы-шьоукы реиԥш, «Ала еилыхны атәан риҭаӡомызт!» Аӡәгьы деилихуамызт, аӡәгьы деилеиҵомызт. Иара изыҳәан, аӡәгьы дԥаԥсаӡамызт, аӡәгьы дыԥҳаԥсаӡамызт, зегьы еиԥшны ибон...
... Ахәылԥаз икыдышьшь илеиуаз акәаԥсата, цәыкәбарк сылахь инықәкәраан, сқьышә ианаақәыхәхәа ауп, сызлаз аԥхыӡ ссир, ӡаӡашшәа иныҵаба ианцаз. Сааԥшит. Сыблақәа дрыхгылан Павел Иакәа-иԥа! – «Как дела, Черномазы!» – иҳәозшәа саҳауан. Сгәи-сылаӷырӡи неилаҵәеит...
Уи ауха сара зынӡаск смыцәаӡеит. Сыгәӡасуа сиарҭа сшылаз, ашьхарахь ианааимыгга, Анцәа иџьшьаны, ашареи сгәырҩеи анеихьысыгӡа, иаразнак сгылеит. Сабдугьы сангьы усгьы ирдыруан зегьы. Ирдыруан, иҟалаз арыцҳарахь амҩа сшықәлоз. Сабду амцагьы еиқәиҵахьан. Ишшара ианааша, крыфара-крыжәра ҳәа акәымкәа, сылаӷырӡ хаҟәҟәала ҳашҭа сынҭыҵит.
Ашколахь схала ацара салагахьан. Аҽны мҽышан. Амра анҩыҵхахоз, Кәаӷәаниаа рнышәынҭрақәа рҟынӡа снеихьан. Ушьҭа ҩраԥагьы бжьамызт ҳашкол аҟынӡа. Сцон сара аҳәа ахы зықәшәаз еиԥш, схәыцрақәеи сылаӷырӡи сыргәылаханы. Ушьҭа уаҳа: «Как дела, Черномазы?» – ҳәа сеимҳәаӡои нас, Павел Иакәа-иԥа? – сгәы сынҭаӷызуан. Ҿыц ақыҭа уаа изыҟарҵаз, иара урыс бызшәала: «Сԥацха кәасқьа!» ҳәа дзышьҭаз, раԥхьа имцахә ахьеиҿеикыз аҟынӡа снаӡарц егьсыгымкәа, сеиҵасны аҵысра салагеит...
«Ҳаи, анаџьалбеит. «Амадатәы ақәыџьма иафом!» Жәларык иаҳхымӡаауаз ахьымӡӷ шԥаҳдыргеи! Бзиа ҳбаны, ҳагәра ганы, зхы-зыԥсы ҳамаздаз Анцәа имаалықь, амаҳагьақәа игәыхәтәы дышԥахьырмыгӡеи, уара!» – ҳәа ибжьы неиҵыхны аџьар ирылыҩуан хаҵак игәырҩа. Абри аамҭазы, ахаҳә шьанҵа ашәҭ еиқәаҵәа агәылызхуаз, зыҷкәын ишәҟәы блы зоухьаз, шә-ӡанӡла иҭалаҳаз аԥҳәыс еиқәышлаҳәа, абас ауазаԥшь лҳәон:
Уан, сыҷкәын хәашабга, уан, Ӡи-мцеи ахьеиқәҭәоз уаламӡит, уан, Уан сҳәомызт уаныдамзар, уан, Атәым жәҩан зыбаҩ ҵыҭәахаз, уан, Сыҷкәын ицәа ухыскаауан, уан, Уԥсынҵры кьаҿымхар замузеи, уан, Ле-бгеи ирфаз, уан рыцҳа, уан, Сашьцәа рҿы сааит умҳәази, уан, Унасыԥ иузыԥшу дабацари, уан, Зышьҭахь-заԥхьа аӡы ықәыршоу.уан, Уан, Павлик хәашабга, уан.
Павел Иакәа-иԥа Новиков деихаӡԥштәалаха, деиҵыхны дахьықәыз снеихагылеит. Изуаз-исҳәоз акгьы сақәшәомызт. Сылаӷырӡ сыкәааша, сшьамхнышланы иаԥхьа сгылан. Убысҟан, ԥҳәыск смахәар аанылкылан, сҩалыргылеит.
«Унапы игәы иқәшь, нан, акы ахьырҳәо акы ыҟоуп!» – Ахраҭахь шәеицәымӡааит. Шәара зегьы иашьцәа хәыҷқәа реиԥш бзиа шәибон, ахәашабга!» – лҳәеит игәыла ԥҳәыс лмыткәма иалаҵаны.
Дықәын Павел Иакәа-иԥа, абыржәымзар-абыржәы, дҩагыланы, иччаԥшь иҿықәыхх, иара ишиҟазшьаз еиԥш, инацәкьара кахәхәақәа ибырфын хахәы иналишьып угәахәрын.
Сҩызцәа аҵаҩцәа зегьы ашәы еиқәаҵәа рышәҵаны игылан. Аӡәгьы ажәак иҳәаӡомызт. Дасу ргәырҩақәеи ргәалашәарақәеи ргәы иҭашьын. Изгәамхәуаз зҵалаз,
ишыцәаз зхы ԥҽны издырбаз, ажәлар еиқәаба-еиқәаԥс, рхы иақәҵаӡаны игылан. Аха рнапы наӡомызт, ршьапы наӡомызт. Хырԥашьа змамыз акәын, иҟалаша ҟалахьан.
– Ишьахәуп, аха дзыхдырҟьазеи, уара, ашышкамс иаӷрамгылоз, ари аԥсҭри рӡыблара иалҵыз иалҵны иааз Анцәа исас? – иҳәеит, аҵыхәтәан зынӡа зычҳара иалҵыз хаҵак.
– Иҟалаз-ианылаз атәы ашә-кәалаԥк ирҭацаԥхоуп, иуазҳәода сашьа. Аха ари иҩыза ауаҩы абас изызуз, дахьырхәымзар ҟамлозар акәхап, – иҳәеит, ихы налыршәшәаны, аӡәы, ацагьы дамбылуа, ахьшәашәагьы дамбылуа...
...Ашьыбжьышьҭахь амра анынхықәгыла, аԥсы днышьҭырхын, ҿыц ихикааз иашҭа ҳәыҷы днықәдыргылеит. Ажәлар еикәшаны ианааилагыла, ашкол адиректор даарылҵын, агәлымҵәах днеихагылеит.
«Ажәлар, шәхаҵкы сцеит! Иахьа еиҭаҳәашьа змам, чҳашьагьы змам ауӷеимшхара ду аҵыхәала, зымцахә еиқәҵаха задымраӡаз, Павел Иакәаиԥа Новиков ицәгьаразы ҳамҩахыҵит. Кәтол ақыҭа аханатә аахысгьы, ахьӡи-ахьымӡӷи, аԥсуара иарагәԥшь шьаҟан. Зыламыси зуаҩреи зыԥсҭазаараз, Анцәа иранеимыжьрыз рыцҳарак иаҵамлацыз, забацәеи забдуцәеи, ауаҩытәыҩса дзымҭицыз, ауаҩытәыҩса даазымхәацыз, дзымхәшьадцыз, наҩагьара зламыз, маҳагьара зҟәыблааз ҳауаажәлар, иахьа, шеишықәсеи иаҳхымӡаауа ахьымӡӷ иажәракьханы иҳаххалеит. Аҿа ахаан инеиҭарҳәо ахьымӡӷ еиқәаҵәа ҳдыргеит. Зхи-зыԥси, зыԥсҭазаареи, зиашареи, зуаҩреи ҳамаздаз, ҳагәра згаз ауаҩы цқьа, ауаҩы разы, ҩныҵҟалагьы дәныҟалагьы иԥшӡаз ауаҩы иахьа дҳахәшьадит.
Павел Иакәа-иԥа, Аџьынџьтәылатәи еибашьраҿы ашьа каиҭәеит. Абри ауаҩы легенда, ԥшьынтә аӷа ихымҩас даҿеикит. Ԥшьынтә дыԥсхьан, ԥшьынтә дыбзахахьан. Аха иабацәа рдоуҳаи рҳақи даҵанакын, иаџьал аҟәарашра
иламшәеит. Иахьа иҟалаз ижәбо ауп. Ауаҩытәыҩса, аҵыхәтәан игага дзахымԥеит.
Ицалааит ашықәсқәа, еиҵыҵлааит абиԥарақәа рыжәҩахыр.
Ҳқыҭеи ҳауаажәлари ыҟанаҵ, ӡра-ԥсра ақәлаӡом Павел Иакәа-иԥа Новиков, ҳҵеицәа рҵеиреи рааӡареи рҿы иибаз аџьабаа. Ахаан хьшәашәара ақәлаӡом ҳауаажәлар ирзынижьыз игәыбылра ду.
Павел Иакәа-иԥа, иузышьалҭахааит, дад, аҩбатәи уԥсадгьыл аҿы илухыз узқәаҭыԥ. Уԥсаҭа ахьы ахьыршо инеиааит! – иҳәан, игәы инапы нықәишьын, даахынҳәит.
Ажәлар, рхы-ргәы далхны, анышә дамардеит, Кәтол, ара дуқәа рымҵа.
Хынҩажәа ааԥынра шәҭны икаԥсахьеит уи аахыс. Хынҩажәа ӡынра қәасхьеит, иӡысхьеит. Стәоуп, зышлара зхыҵәахьоу абырг, раԥхьатәи сылабжыш ахькаҭәаз ҳашкол ашҭаҿ. Анаџьалбеит, шлацк шԥаларшәым сгәалашәара уҳәеит ҳәа! Иахьеиԥш сгәахы шԥакылнаҵәо, аԥхыӡ цәгьеиԥш, ииасхьоу убри ахҭыс уаӷеимшхара. Сгәы шԥабылуеи хьшәашәара зқәым, раԥхьатәи алаӷырӡ. Мшаҽнеиԥш ахаара ахьыхәхәа, абыржәыгь иҿыцҳҳараӡа слымҳа иҭыҩуеит: «Как дела, Черномазы?» Убас уи ибжьы шсаҳауа мацара, иааицамкӡакәа сынарцә гәашә иҭазгалоит.
Аразра зцу, аԥшӡара зхьыршоу, угәы иалху, уԥсы иалху ажәа хаа, ӡра-ԥсра ақәлаӡом. Абиԥарақәа ирықәлахоит. Абас, мраҭашәамҭаз схәыҷра амш хьанҭақәа гәараҵан сышрылагәӡасуаз:
«Абзиараз, абзиара ыҟоума, ауаҩытәыҩса?» – ҳәа бжьык аҽаасықәнаршеит.
– Абзиаразын, абзиара шԥаҟам, иҟоуп. Абзиараз абзиара ыҟамзар, аԥсҭазааргь зыҟаломызт,-сҳәеит, сҽырҟәышҽырҳалалшәа.
– Ус акәу џьушьозар, ушысабиӡаз, раԥхьатәи улаӷырӡ зызкоуҭәаз инышәынҭра аҟынӡа унеи. Хынҩажәа шықәса рышьҭахь анышә иамоудаз имаша иуанаҳәоит сызҵаара аҭак! – аҳәан, абжьы хәылԥ шәаԥшь иналаӡит.
Дгьыли-жәҩани адырдхеиԥш инасхагьежьит... Иабаҟоу сахьнеиуа, сахьааиуа ҳәа акрыҟоума. Иабаҟоу анышәынҭра? Иабаҟоу, мышкызны лаӷырӡышала зызқәаҭыԥ ылырхыз ауаҩытәыса имаша?
Иҟаӡам. Ауаҩытәыҩса, ауаҩытәыса анышә дамеидеит быжьра-быжьҵәа. Ауаҩытәыса ауаҩытәыҩса дахибааит ашьыжьтәи ашәахәа. Дахибааит мрагыламҭаз игәы инықәҳәҳәуаз ааԥынтәи аӡаӡа. Ауаҩытәыҩса, ауаҩытәыҩса дахибааит џьанаҭ ицҭаԥхоз, иара дала-шьала изааигәаз, бзиа иибоз ашьыжьтәи амырхәага. Дахибааит, есышьыжь, есыхәылбыҽха, ԥсылҩаҵас игәы инықәхәмаруаз аҵар рашәабжь.
Иҟаӡам Павел Иакәа-иԥа инышәынҭра. Иҟаӡам, ашәышықәсақәа ршәаџьҳәаҩ ихагылаз арагәаԥшь дугьы. Уаҳа иаҳаӡом,иара ԥсуҭлас имаз ес-уажәааны инхышхыҵәоз иҵаҩцәа рыбжьы. Акызаҵәык, иахьагьы есыхәылбыҽха анышәынҭра аԥшаауеит, зынасыԥ аилаҵаха змаӡаз аӡӷаб лыԥсыгага. Абжьарак, ауаҩытәыҩса игәы иқәгылоуп зегьы зҵазырӡуа аамҭа «ақаруаса»!
Еҳ, ауаҩытәыҩса, ауаҩытәыҩса!..
Иахьеиԥш амш каххаа акәын уи аҽынгьы ишыҟаз. Ԥҭацахашк жәҩангәы иҵаршәымызт. Жәхьан инхыҳәҳәаны ихалахьаз амра амырхәага аҽыртланы адгьыл ихәыҵаҵәон. Ес-уажәааны аҵар рашәаҳәабжь хышхыҵәон. Аха иззакәу сыздырам, тлаз бӷьы иаҵәала ихьыхәо, аҵәраса реиԥш игылаз ашә-ҵла ҟьантазқәа, имашәырынгьы ҵыск абжьы рылҩуамызт. Иҟалап, убри ашәымҭазы, ҳашьхақәеи ҳарҩашқәеи, налаҵаны, адунеи зегьы ашара еимҟьара
иазыԥшызаргьы. Сабду излеиҳәоз ала, иҟалоит убас ҭынчрак ашьац ахыцәқәа анымҵысуа. Иара, уажәааныла аԥшалас ашәаԥыџьаԥ рыбӷьыхәа иагәылашьшьы, иԥсҭаҵагаха иасугьы, аҳарҭасырҭа узгәамҭо аԥсы анаӡо. Арҩашқәа ахрақәа ианарҿахаҳәхо. Ажәҩан агәы иаҵәара еилшәаа-еилшәаа, ицәеицәыԥсуа, ԥштәы рацәала аҽанеиланаҵо. Ирҳәоит убысҟан, убри еиԥш, Анцәа идоуҳала аҭынчра аныҟало, ауаҩытәыҩса илахьынҵа ианаҳәоит ҳәа. Убри аҩыза аамҭа еиласра иақәшәаз, иҿаҳәатәы ҟалоит ҳәа. Аԥсабара рыцҳарак ианазыԥшу.
Абас иҟан, убри сызлацәажәарц исҭаху арыцҳара ду аныҟалашаз, шьыбжьы агәы анхықәыххылоз аамҭазы. Аҽынтәи амш, џьара гәаҟрак ыҟоуп,џьара мыткәма бжьык еицралоит, лаӷырӡык каҭәоит ҳәа уаҩы игәы иаанагомызт. Убас ҭынчран, ахаҳә ахала ихәтәуан.
...Аџьынџьтәылатә еибашьра ашыкьымҭазҵәҟьа акәын. Саб усгьы аибашьра дцахьан. Аҽны, сабду исзыҟаиҵаз амҵәышә, уарӷьа напы иауркыр, уарма напы иузаркумызт, убас аԥшӡара иакны иагон. Арасатә быца ткьацла ишышын. Амжәа агәаԥшь иалхыз акәырсыб, ашыц ӷәарӷәал уҳәару, сгәырӷьаҵәа сымҵәышә сыманы, ҳҵәа гәаҩа сықәын аҵәа сҭаауан. Амрагьы шьыбжьаара агәы иныҵаӷәӷәахьан. Абри аамҭазы мрагылара инавҟьеит х-истребительк. Ажәҩан ҵырлагаан, х-хымҩаск реиԥш рҿаархеит. Ахҭыс иҟалаз атәы сҳәоит ҳәа салагаӡомызт, убри ашьҭахь аԥырра аҵара салымгацызҭгьы.
Аҳаирплан ласқәа акы аԥхьа инеиуан. Егьырҭ аҩба, аԥхьа инеиуаз аҳаирплан-лас иаваԥыруан, хәба-хәба метра аиҳа рыбжьамкәа. Ах-истребителькгьы аасхаларц рацәак рыгымкәа, аԥхьа инеиуаз, арӷьарахь ала иаваԥыруаз аҳаирплан-лас ишызбоз аԥырҩы аццакра аагирхан,иаразнакарыӷьарахьдхыԥшаалеит.Амҵәыжәҩақәа зны арӷьарахь ихыхәеит, зны армарахь. Сгәы аҭра иҭамгыло сшыԥшуаз, аҳаирплан лас алҩа ҩахыббит. Убри
инақәырццакны, аԥырҩы деиламхакәа, армарахьтәи аганахь ала, иҳаирплан «ирчаразит». Уи «скольжение» ҳәа иашьҭоуп. Абас аҳаирплан аҿы, алҩа анцәырҵлак, инақәырццакны амца ацралар ҟалоит. Аҳаирплан, еиҳарак аистребител, зынӡа амцабз ахымҵәарц, абни «скольжение» ҳәа изышьҭоу, аҳаирплан варала ирчаразит. Амцабз ҩаҵҟьаргьы, абензин амца акаанӡа, аԥша иарцәарц азыҳәан. Усҟан уиаҟарақәа сзеилкаауамызт, аха уажәы ахҭыс иҟалаз, шыҟалаз зегьы сыблақәа ианаарыхсыргылалак, аԥырҩы иҟаиҵараны ихәҭаз зегьы здыруеит, аха иааг... Схәыцуеит иахьагьы: «Избан аԥырҩы аҳаирплан ааныжьны парашиутла дызмыԥаз». Аха уи сызҵаара аҭак иахьагьы ишцәалоу сара исзынхоит.
Аҳаирплан улацәа аныхтыз иубаз, зны узыршәаз, зны узыргәырӷьаз, аха аҵыхәтәан, узышьцылаз, бзиа иубо, аԥшқа иеиԥш згәыбылра укыз, даара гәаҵәажәпак иакәымзар, аҳаирплан аҳауаҿы иааныжьны, иԥсы аиқәырхаразы аԥара аԥырҩцәа зегьы рхы иаҭәаршьом. Еиҳарак, жәҩангәыла аибашьра амца анакуаз аамҭазы.
Ауаатәыҩса рхы-рҿқәа шеиԥшым еиԥш, рыхьыӡгьырыхьымӡӷгьы еиҟараӡам. Дыҟоуп ахьымӡӷ «ҭагәаны» изфо, ишеибго зцәа иҭазыгӡо. Дыҟоуп ахьымӡӷ азыҳәан ашаха зырҟәараҟәантәуа. Ахьымӡӷ азы, Аԥсадгьыл азы зҽызбылуа. Абас иааӡаз, абас зыхьымӡӷ зламысыз, зхатә дунеи цқьа иқәыз аӡә иакәхарын, иахьагьы мшаҽнеиԥш, ажәлар ргәаҵаҿы иаанхаз, зыӡбахә ҳамоу аурыс ҷкәын легенда, аԥырҩы Гаида Николаи Григори-иԥа.
Хәыҷык агәҭахәыцрахь сианагеит, аха егьаурым. Саниашьа схаҵашьахеит. Ари зегьы Ашацәа ртәарҭа ахәы ԥшӡа сықәгыланы ауп ишызбо, ишысҳәо. Схәыҷразы избаз, сгәалашәареи сажәреи рашҭа иҭасҳәоит.
...Гаида Николаи иштурвали, ипедали ихы иархәаны, аҳаирплан «ирчаразит» амцабз гылар ҳәа дшәаны. Сара иахьа урҭ зегьы ҽеила излеилыскаауа ала, аҳаирплан ажәҩан
аҟны, акәты аҵәы иахоу еиԥш, дызлагьыжьы-хынҳәуаз ала, амцабз мгылаӡеит, Аҳаирплан амца амкӡеит. Уажә сара аԥырҩы иҭагылазаашьа злагәныскыло ала, аҳаирплан аматор аангылеит. Аццакра ҿыцәаауа иалагеит. Аҳаирплан аццакра зынӡа ианагха, «аштопор» ҳәа изышьҭоу иалахеит. Аҳаирплан ԥхьалагьы, шьҭахьлагьы, варалагьы иааҳәитинаҳәит. Аԥырҩы ҟаҵашьа змаз зегьы ҟаиҵеит. Аха «аштопор» аҳаирплан изалымгеит. Иманшәаланы артәарҭагьы изалымхит. Аҳаракырагьы изымхеит. Уажә сара арантәи излеилыскаауа ала, аԥырҩы иақәикит, хымԥада, аҵлақәа рыжәпара ихы иархәаны, аҳаирплан артәара, аха уигьы изеиԥшымтәит, артәарҭа аҭыԥ зеиԥшраз ахьизымдыруаз иахҟьаны. Акыраамҭа ажәҩан далагәаҟуан аԥырҩы, аха инасыԥ ицымныҟәакәа адгьыл дазцеит...
Ицԥыруаз иҩызцәа акыраамҭа иахагьежьуан рҩыза дахькаҳаз аҭыԥ. Убриала иҩызцәа рхы ргәы далхны, ажәҩан аанрыжьит.
Ари ҟалеит, сымҩашьозар, 1943 шықәса август мза 17 рзыҳәан. Заҟа ӡымшын хышхыҵәахьоузеи уи аахыс. Заҟа хреибаркыра архәашахьоузеи, зегьы ззеиԥшу аамҭа. Заҟантә дгьыли-жәҩани еицакхьоузеи уи аахыс, заҟаҩ рыбаҩ ҵыҭәанатәхьоузеи аамҭа. Заҟаҩгьы рыбаҩрышаҩ анышә иаҵҩахахьоузеи, иахьагьы аԥшазаҵә ада шаҳаҭ дызмам.
«Дад, изыхәҭоу изын, аԥсра хануп! Изыхәҭам изы ахраҭ ӡтәароуп» – рҳәоит. Аԥсра ханхеит 22 шықәса ирҭагылаз, макьана зхәы зыхәгабз азмыркыцыз, изыжәша аӡыхь ахы ыҵнамхыцыз Николаи Гаида. Иахьагьы Чаарқыҭ жәлар рымҩа ахықәаҿ игылоуп, аамҭа иазеицамкыз аԥырҩы хаҵа ибаҟа.
«Уԥсаҭа бзиахааит Николаи! Узқәаҭыԥ ҭынчхааит, ақәрахьымӡа узмадоу адгьылаҿ!» – рҳәоит иниасуа ааҭгыланы. Аԥшалас изышәаџьҳәоит ес-ԥсымра аҭашәамҭаз!..
Кәыкәын сабду иашьа иакәын. Ҵабыргуп, анхша-абыхшала кьатеик еиҩырымҵәеит, ӷрак еицҭымшеит, аха ҳара Амқанбақәа ҳазлажәла заҵәқәаз ала, ӷрак еицҭшаз реиԥш акәын ишеизыҟаз. Абарҭ ԥшрала ишеиԥшымыз еиԥш, акәын ҟазшьалагьы, уаҩышьалагьы ишеиԥшымыз.
Сабду ихацламҳәа ӷәӷәан, ацәгьеи-абзиеи дадыргалон. Дыззымҩахыҵуаз аус егьшалымҵуа идыруазар, қыҭак рхаҭарнакцәаиҭааргьы,дахаҵгыломызт.Башааӡыдҭахысыр иҭахӡамызт. Амала, ицәгьоума, ибзиоума, акы злыҵуа, еилыргашьак змоу акакәзар, дахаҵгылон. Дыззымҩахыҵыз аусгьы, ахҭа аҟынӡа инамыгӡакәа дхынҳәуамызт. Ус, баша, «Ала аҳәа зымкуа» еиԥш, иаур бзиоуп, иамургьы бзиоуп ҳәа, аус иазнеиуаз дреиуамызт. Узизҵаауа аҭак ҟаиҵарц азы, иқәиҵар акәын, иқәихыр акәын, ишәар акәын, изар акәын. Нас зныкыр, дмыццакӡакәа, иажәақәа ааиламырцҳаӡакәа аҭак ҟаиҵон. Уи изҵаара, иара иаҵкыс еиӷьны даҽаӡәы изҳәомызт. Уи ус шакәыз рдыруан, уск аилыргаразы Ҭемраз ишҟа имҩахыҵуаз ауаа хатәрақәагьы.Ажәакала,«дхьанҭан», ииҳәоз, ҳәан, ииуаз ун. «Ҭемраз иҳәазар, уиқәгәыӷ, уи иажәа мҳәыруп», – рҳәон, иара ҽеишәа дыздыруаз зегьы. Иара ицәажәашьагьы, итәашьеи, игылашьеи иреиԥшын. Шьоукы-шьоукы реиԥш, днеилаҳа-ҩеилаҳауа акәымкәа, агәыр аҵа иҽкылыршәаны, ашьац ахы ҽыр ҳәа дшәоушәа акәын, ахәымпал еиԥш дышшәырӡа, дныхгыла-аахгыло, сса-сса ишьаҿақәа шеихигоз. Лассы-лассгьы, акгьы иалаҳәаӡамкәа аччарагьы иҟазшьахәырамызт, шьоукы-шьоукы реиԥш, аха даныччозгьы, иччаԥшьи иразреи ихыҵәон.
«Ауаҩы игәы иҭам, ихы иҭам аниҳәо, егьа дықәԥақәсыргьы, егьа дхылԥахасзаргьы, егьа сҽысҵәахуеит, сыҽсырԥшӡоит ҳәа далагаргьы, зегь акоуп, убырҭ гәы-зҵам, хы-зҵам иааиҳәаз зегьы ихи-иҿы ианылоит. Иара изгәамҭаӡакәа, имцмцурашақәа зегьы ма иԥынҵа даҭиуеит, ма ицламҳәа аԥара иалагоит, иӡамҩа аҵәаҵәарақәа аҵысра
иалагоит, мамзаргьы иԥынҵа ахыцәқәа хыҟаԥшьаахоит. Ажәакала иааиҳәоз имц еиқәырҽаҽақәа зегьы ихы-иҿы ианылоит. Мцы-мцурала, дад, аӡәгьы ихы изҿыхӡом, ихы изӡыргаӡом. Ус иҟоу ауаҩы Анцәагьы иаҭәеишьом, ауаагьы дахьдырхәуеит. Уи аҵкыс еиӷьуп уара иутәым-иумаам, сыласҵоит ҳәа уаламгар. Уалагаӡаргьы ахьмыӡӷ унаргоит.»иҳәон, Ҭемраз.
Абри зегьы зхысҳәааз, Ҭемрази Кәыкәыни аишьцәа ирыхшеит уҳәартә излеиԥшқәамыз рацәан.
«Уара, Кәыкәын, абри Ҭемраз данысабиӡаз дызларкәабаз арҩаш ахьыршаӡ уаргьы хәыҷык иухьдыршарауааз, ҳагәнаҳа зықәшәаша!» – рҳәон, ихәмаршәа.
Кәыкәын, ҵабыргыҵәҟьаны, зынӡа даҽа уаҩын. Кәыкәынгьы Ҭемраз иеиԥш, унеишь-уааишь ҳәа зарҳәоз аӡәы иакәын. Иара дыҟамкәа аизара ахьымҩаԥырымгозгьы ыҟан. Аха иҟалон убас жәлар реизарақәак, Кәыкәын днеир зҭахқәамызгьы ыҟан. Ԥыҭҩык ишәаны, иԥхашьаны ҿырҭуамызт акәымзар.
«Ибз хәтәааит, уи ибз хны иҿоуп. Даалҟьаны, угәуҽанӡамкәа, убас акааиҳәоит, узеиуоу, узлыху узымдыруа уаақәхоит. Кьатеи ԥҵәагак аниҳәалак, ажәлар шыччо, рӷәаӷә ҷаларгьы, иара дыцәгьаны дызшаз ччаԥшьк ацәаара иқьышә инықәыххуам!»-рҳәон, уи дыздыруаз.
Ажәлар ирҳәогьы бзиоуп, аха сара Кәыкәын ҽеила сихаануп, дызлашаз, дызлабзаз зегьы здыруеит. Амала, сара ахаангьы схы ианасыжьуам, Кәыкәын Мқанба иҿаԥыц ҳәамҭақәа ианаамҭаз ақьаад иахьанысымҵаз.
Амыждара-ҟыждаразын, аколнхарақәа анеиҿыркаауаз, аашьацәеи, агәыҳәцәеи раамҭа анааизҵәҟьа акәзаарын. «Аԥҳәыс аашьа лԥа тәа-нап-роураа», амшаԥшара рзыҟалан, абла-ԥала аҳәыркьира иашьцылахьаз, аҽага акразы зыбӷа ԥҵәаз, аӷар цәыҳә-цәыҵәақәа, «Анҭ ҳаӷоу ица иҭаԥшааит» ҳәа ззырҳәоз ауаа аамҭа ҿыц рыдгылан, зыԥсы злаз зызхара зфахьаз иԥацәа аламыси, ауаҩреи, аԥшӡареи, апатуи,
аҳаҭыри еиқәырханы иаазгоз ауааԥсыра, рытәӷәы рхыршьит. Зехьынџьара аизарақәа ҟарҵо иалагеит. Ажәлар еичдырчеит, еиҿадыргылеит. Иԥсыр еибамҵәуо аҟынӡа ианнеибагоз аамҭа азыҵәҟьа акәын.
Ақыҭаҿы аҳәҳәацәа рылаҵаны ауаа еизыргеит, ҭыԥҳалԥа дагымкәа. Зегь шеизара-ианеиза, «наҟынтәи» иаашьҭыз, аҳәынҭқарра ҿыц ахаҭарнак, ара ду амҵа астол игылаз днахагылан, ахәагьы-аҿашагьы зегьы истол инықәиҳәацәеит. Ахәылбыҽха: «Аизара ашә аркуп» ҳәа нарылеиҳәеит амҩаԥгаҩ. Амра анынҭагьалоз аизара иалгеит.
– Дад, дукәыхшоуп, ҳасас, аҳәынҭқарра ҿыц ахаҭарнак. Иҟалозар, ажәак сҳәар сҭахуп!-иҳәан, дҩагылеит Кәыкәын.
– Иҟалаӡом, Кәыкәын. Аизара ашә аҳаркхьеит!иҳәан, ашырҳәа дҩагылеит ацәажәаҩ иватәаз иҽышькылкҩы.
– Џьоуҳар бзиа! Егьаурым дад, иашәыркхьазаргьы, ашә хәыҷык инцәыҵраашәа иҟашәҵар, сара исызхоит! – иҳәеит Кәыкәын.
Аӡәгьы иажәа рызԥымҟеит. Абас абри аизараҿы, аҵәгьы мбылӡакәа, акәацгьы бжьиӡааит Кәыкәын.
Абри аныҟала амчыбжь ахи-аҵыхәеи рыла, аусҳәарҭа аҟынтәи, ақыҭа милициа Кәыкәын иҿы дхалеит. Ари анкыдыгәгәала Кәыкәын уажә дибазма. Саԥанажә-иԥа. «Даазгазеи, аилымгашәа иҟоу!»иҳәеит гәаныла. Иҽы нади хәышлаԥса еишькласуа, ашҭа данааҭала, цәымӷ-цәыбза днеиԥылан, аӷьара иаҩызаз ԥсышәа ҵәҩызаак наиеиҳәеит.
– Кәыкәын, сара сыцҳаражәҳәаҩуп. Аусҳәарҭаҿ иахьа шьыбжьышьҭахь аизара ыҟоуп ҳәа Ҟазахә сузааишьҭит! – иҳәеит, иҿы акуа-иашьҭуа.
– Ишьахәуп, дад, Ҟазахә сыдлаԥса аизара изымҩаԥымгозар, схы шԥаихызбаауеи! – иҳәеит, Кәыкәынгьы, ҽеик азыҳәа дшиҭахымыз шидыруазгьы. Уаҳа ажәак иԥсы иахмырӡааӡакәа, амилициа ашҭа дынҭыҵны дцеит.
...Кәыкәын аусҳәарҭаҿы даннеи, ауаа шеизара-еизахьан. Иаргьы, егьҟамлаӡазшәа, абжьааԥны еиԥш, исамарҟәыл «аӷәра» нақәыршәны даарылагылеит. Шәымҭақәак рышьҭахь, џьаргәал клубшәа игылаз кәапеишәа идырҭәит.
Очамчыратәи ахылаԥшҩы Ҟазахә иаԥхьа дыргыланы, иааин, инахарамкәа астол игылаз, аиҳабы дикәыхшо, дизӡатәуа даахаиртәеит. Иара иҟәбас маҟа имацәа ду навҵаҵаны астол даахагылеит.
– Ажәлар шәыххь згеит! Ишыжәбо еиԥш, апартиеи ажәлари рымчала, аамҭа ҿыц ҳзыҟалеит. Ажәлар рурарҳәара дара ақәиҭны, еилых-еилаҵада, иаадрыхуа афахаагаха иақәиҭны иҟалеит. Ари аҩыза аӷар дазыԥшымиижьҭеи акырӡа ҵуан. Аха иаартны иҳәатәуп, иахьагьы ҳаамҭа ҿыц иаԥырхагоу, маӡа-аргама иҵызжаауа аӡәык-ҩыџьак нханы ишыҟоу. «Азҩа зӡаз, иан дагеит!» – рҳәоит. Ҳауаажәлар, рыцә-рыжә, ркәаҭан, руардын, акгьы иамеигӡакәа, аҳәынҭқар ицәымҵәахыкәа, аколнхарақәа ианрыларҵо аамҭазы, акулак Кәыкәын, ҩ-уӷәк ацәқәа, ҩ-уардынк, ҩ-ӡлагарак, ҩ-ӡылаҳәарк инаҳәы-ааҳәуа акәаҭанқәа хԥа имоуп. Ажәлар аӡлагарахь аԥш зларго аҽадақәаҵәҟьа анрымам аамҭазы, Кәыкәын х-ҽыкәашак шкьа-шкьо ихкаара иҭабылгьоит. Иахьатәи ҳаизараҿы зегьы ирбоираҳауа, «Кәыкәын Мқанба ибжьы имхуп!» – иҳәеит Ҟазахә ибжьы днаҵакьыркьырын.
Кәыкәын дахьтәаз дҩагылан, – «Ибзиоуп, дад, са сыбжьы сымышәхит, аха ари сҽадагьы абжьы амышәхыма?» – Ҟазахә ихы наиқәикит Кәыкәын.
Уеизарагьы збада, уколнхарагьы збада, иара аиҳабы ҳәа итәазгьы игәхьаа зкыда, ажәлар ркьатеих ԥҵәеит. Кәыкәын «ицкәашақәозгьы» ыҟамзи. Урҭ ӡынӡа анапы еинҟьараҳәа, рџьаргәал клуб ҵырхит. Кәыкәынгьы ԥшьба-хәба ажәа рыла, ихы-иԥсы рыцқьаны, Ҟазахә иажәақәа рыхәда ааԥҟаны, дындәылҵны дцеит.
Убри ашьҭахь, дук мырҵыкәа, Кәыкәын аферма дреиҳабшәа дыҟан. Ҽнак, «Аҵла иалыҩрыз амаҭ ицҳаит» ҳәа, ани амилициа, иҽы ахи-аҵыхәеи неидыкшало, Кәыкәын иашҭа деиҭааҭалеит.
«Ҳаи, дысҟәамҵӡои, уара абри! Иҟәамҵааитеи ашыӡбаа!» – иҳәан, даагәырҟәҟәеит Кәыкәын. Мшыбзиа, хәлыбзиа егьи ҳәа акәымкәа.
– Ҟазахә аизарахь дуԥхьоит, Кәыкәын! – иҳәеит, ани егьзымфаз ала зхаҿы шьала иҭәыз. Кәыкәын ацәгьагьыабзиагьы анахимҳәаа, амилициа иамхацәгьахан, уаҳа ажәак мҳәаӡакәа, ашҭа дынҭыҵны дцеит.
– Иуаиҳәазеи, уара уахьнеиз? – иҳәан, Ҟазахә амилициа диазҵааит.
– Ацәгьагьы-абзиагьы акгьы имҳәаӡеит! – иҳәеит, уигьы дҵаашәшәалаӡа
– Анцәа цәгьара иқәиҵааит! Егьимҳәазар, ҩаԥхьа џьара уамак ихәыцуеит. Ани аҩсҭаацәа ртәарҭа ацәҟьа аԥыразҳауа! – иҳәан, днагьежьны дцеит Ҟазахә.
Абри-абри рыбжьара, Кәыкәынгьы аусҳәарҭа ашҭа дааҭалеит.
«Ааи, уқәақәра аагааит, Кәыкәын, арҭ ртәы здыруа, уара аӡәзаҵәык уоуп!» – рҳәеит еилагылаз.
Дук мырҵыкәа, аизаразы еизаз, рклуб хыԥшаала аҿы еиҭаилатәеит. Уи аҽны, наҟынтәи еиҳабыраҳәа аӡәгьы дыҟаӡамызт. Ҟазахәи иара ихаҭыԥуаҩ Кынҩала ҳәа изышьҭази ракәын, ани есымша изхатәалоз астол кьыбжьаам иахатәаз. Ҟазахә ишыҟаиҵалацыз еиԥш, аҩ ицәырҳаҳаахьаз иҟәбас маҟа цәыԥԥы, иԥшьнацәкьарак навҵеиҵан, астол днахагылт.
«Ари ауаҩ итәык иамуӡеит ишыжәбо. Ишыжәдыруа еиԥш, уажә ааигәоуп «данеинаҳхыз», аа, уажәы шәыла абзиахә абааит, иахьагьы қәырых-қәыраҵатәыс дҳауит, иара ида уаҳа ус ҳамамшәа. Уаҳа салалом, зҵаарак ауп иахьатәи ҳаизараҿы иқәгылоу, ԥсыхәа-ӡыхәа змауз Кәыкәын Мқанба изҵаара»
«Ҳаи, сашәа ԥшь-шьапык шәыҵалааит, исыдыжәбалазеи, уара шәыблақәа шәхыҵны, шәахьцо-шәахьаауа шәзымдыруа, шәхамбаха адунеи шәықәхааитеи!» – иҳәеит Кәыкәын ибжьы ныҵакны.
Ажәлар ааилаҩҩит
– Иаԥыжәацуха, Кәыкәын иферма лашәагома, қәыџьмоума. бгалаџума акы нарылалан, ханхьаа иҟаз х-џьмашьтәак рыхәдақәа ԥыжәжәаны, рԥаҵа иалаччо, илтышахәаша ицеит. Убасоуп, баба, ишыҟало ламырбеиа узхылаԥшуа зегьы. Кәыкәынгьы адунеи азна пату иқәаҳҵоит. Ҳалалреи ҟәышреи игӡам. Кәыкәын иҩызцәа рацәаҩны иҳамаӡам. Аха иҟалаз ахҭыс былгьы ҩацоуп. Ҵәахышьа амаӡам, жәлар еицырбаз, еицырдыруа ҟалаа еиқәаҵәоуп. Абри арыцҳара ду иҟалаз, мырҳауҳаукәа, ҳара ҳабжьара аус ӡбазар сҭахуп. Иҟалаз аҵыхәала, раԥхьа иара Кәыкәын ииҳәо саҳар сҭахуп! – иҳәан днатәеит Ҟазахә.
– Ажәа мыцхә шәасыршьӡом, дад, Ҟазахә уххьзгеит, иуҳәаз зегьы ԥсаҭа џьыкацуп. Жәларык рырахә аԥхасҭа ду роуит. Ари уара ухаҭа иуҳәан еиԥш, чҳашьагьы, ҵәахышьагьы амаӡам. Ҟазахә ухаҵкы сцеит, инамыцхәны пату сықәҵаны усыхцәажәеит. Анцәа духылаԥшааит. Аха иааҟалаз арыцҳара зегьы сара исхароуп иҳәеит Кәыкәын.
– Лымкаала, хьыӡҳәала, ухы иавубо аадырыр ҳҭахуп, Кәыкәын! – иҳәан, ихы қьан ақәҵаӡаны ҿааиҭит Ҟазахә. Ажәларгьы неиқәыӡырҩит.
Ҳамҭак ҿымҭӡакәа дгылан Кәыкәын. Нас ихы дааҩахан:
– Ақәыџьмақәа аҟәҟәа рхаҵатәуп. Сара ақәыџьмақәа аҟәҟәа сзырхамҵеит, Ҟазахә Кәыкәын дукәыхшоуп!иҳәеит, Кәыкәын, лыԥсаак дзауыз исахьа нылкааны.
Ажәлар ччар изымыччо, ак рҳәарц рҭахызаргьы, аҳәашьа иақәымшәо, иааиларханы, ажәақәак рыла, аизара ашә аиркит Кәыкәын. Ҟазахәгьы идәныцара имҩаныфаха, иҵыхәа иаҳәҭарҽыла, дзыԥсыз рахь днықәҵны дцеит.
... Абри ҟалеи-уажәы рыбжьара акыргьы ааҵит. Анцәа иџьшьоуп схи-стәи сеиқәиҭхан, ҭыӡшәада, гәарашәада, сыҩнысдәылҵуа,сгәарлосҟалеитҳәахәылбыҽхак,Кәыкәын дгәырӷьаҵәа, итҟо иҭагылаз иура-иҳәара далсны дшааиуаз, аҳәақәа ицәырҳаҳан, ихыжәжәа-ҿыжәжәа еилажьыз
иаԥшлапҟьақәа днархагылеит. Шеишықәсеи, ицәеи ибаҩи зҭаӡхьаз имхырҭа абас иахьибаз, дагьамкит, дагьамышьҭит... Аҩны данааи, дышзахәоз ахәы днықәгылан:
– У-а-а, Ездара! – иҳәан, ибжьы агәаӷ фҩы алышәшәо, Ездара изҿиҭит.
– Ҳаи! – ҳәа Ездара ибжьгьы хьыр-вырӡа ахәы инықәҩит.
– Уара, Ездара, Кәыкәын соуп изҳәо, Кәыкәын. Уара абааԥс, уҳәақәа сымхы ҭырхит, уҳәақәа! Уаҳа иааумышьҭын, ацәгьара угәы иҭамзар!иааирџьаџьеит, Кәыкәын.
– Ирзызурызеи, Кәыкәын! Изҵамӡаара аҟәҟәақәа рхоуп, иабазгари исымшьуазар!иҳәан, ҿааиҭит Ездарагьы.
– Уа, Ездара! – иҳәан, ибжьы деиҭанаҵаҟьеит Кәыкәын. – Ҳаи! – иҳәеит, Ездарагьы.
– Уара, аҟәҟәа схаҵаны уан слызнеир ҟалома? Уцәажәашьоузеи, Ездара! – ҿааиҭит Кәыкәынгьы, иҽынхиршәаан. Абарҭ Кәыкәын иҳәамҭақәа абра ианысҵаз акык-ҩбак ажәабжь кьаҿқәа рахыԥхьрак, мшаҽнеиԥш, иҿыцҳҳараӡа слымҳа инҭаҩуан, Ԥаҭраз анышәаԥшьра ахәы сықәланы
сахьнеиуаз.
«Ыыит, шьихьцәгьа уқәшәааит, уара абзамыҟәқәа рханы
идыртәо! Уара Анцәа ҳазшаз ихьтәы уардын, ихьтәы саԥыџь иақәҵаны иуиҭаргьы, Саԥанажә ушиԥоу уаанхоит!» – иҳәозшәа саҳауан, уи имаша иахагылаз абааш ҳашҳатәра иаласаз Кәыкәын исахьахәыра сахьахәаԥшуаз.
Хнырҳәышьа змам, ииасны ицахьоу схәыҷра амшқәеи, зышә снылагылаз игәырҿыӷьгоу, игәырмаҷгоу сышлара ахәылбыҽхеи неидкыланы санаарызхәыцлак, сышлахә ԥыххаа сцәа инҭаԥсоит. Сышьҭахьҟа саахьаԥшуеит. Снықәыԥшуеит, сылацәа анаахтыз избаз сахькаҳаз, сахьгылаз, сахьҵәыуаз, сахьыччаз. Сыбла иаахгылоит раԥхьатәи сгәырӷьаҿҳәаша. Слымҳа инҭаҩуеит, раԥхьаӡа исықәҿызҭыз сынасыԥ абжьы. Исыкәшоит, исызӡатәуеит, сыԥсҭазаара
хаарас иаҵоу сан лыбжьы хаа. Лаԥшҵашәаран амра инаныӡыҭылоит, лацәарӡасрак аиҳа зхымҵыз схәыҷра алакә ԥхыӡ.
Хәылбыҽхоуп. Саныԥшылоит, сҿареи сажәреи еиԥызшьыз сҵыхәтәы мҩа хьшәашәа.Ҿырҳасымҭак ауп схәыҷреи сажәреи ирыбжьысыз. Анхьаԥш-аахьаԥшха смаӡаӡеит. Адунеи сыззықәыз аилкааха самраӡакәа, ахраҭ ашә – гәашә снылагылеит.
Сгылоуп сҿареи сышлареи рыцҳаражәҳәаҩ ҩ-мҩак рыбжьара. Еиҳа-еиҳа ишԥеицакуеи зылԥха ҳаура, ауаагьы, адунеигьы. Игәырмаҷгаха сықәыԥшуеит аҵыхәтәантәи сажәра адунеи хыфа-ҿыфа. Ах, анаџьалбеит, сылацәа анаахыст схәыҷра адунеи аҿы сызлаз алакә ԥхыӡ аиуа-зеиуоу, имашәырынгьы иқәызбаауам ари аҵыхәтәантәи адунеи жәижәых аҿы...
«Уа, уара, ауаҩы машәыр, адунеи агәырԥынҵа, насыԥда! Умаха ахәы шлаанӡа изузгәамҭазеи, ари адунеи шәиԥхьыӡ шылаша-ҩашо? Адунеи уақәлахоз џьушьон, акәымзар, иахьанӡа изузгәамҭазеи, ари адунеи ҟыба-ӡыбала ишеибарку. Иҟалаша аныҟалалак, ачаала зку ушәхымс данаалагылалак ауп, ауаҩытәыҩса, уанҟәышхо. Ҩ-дунеик ушрықәгылоу анеилукаауа. Избан?» абас сгәысҽанӡамкәа, зычҳара иалҵыз абжьы слымҳа ааҭнашьааит.
«Хаи, ҳаи, иахьакәым ала Анцәа сумырҩашьан!» сҳәан, сылахьи сыџьымшьи аасӡатәит.
«Сымаха ахәы шлаанӡа исзеилымкаазаргьы, ма иахьа сҵыхәтәы мшы анҵәамҭазы иахьеилыскааз, убригьы Анцәа ду иуџьшьоуп. Згәаҵәа ааилымсӡакәа, зыԥсҭазаара ажәраганы, зынарцәы мҩа иқәлазгьы ыҟами!» – абри сгәаҵа инҭысҳәааит.
«Згәаҵәа ааилымсӡакәа зыԥсҭазаара ажәразгаз шԥаҟам, иҟоуп. Убарҭ роуп адунеигьы шарамшан, ихаарадан иҟазҵаз. Аха урҭ ахраҭ адунеи аҿы амҟәыл рзыԥшуп, сыҷкәын!» ҩаԥхьа ани абжьы аацәеицәыԥсит.
Еиҭаҳәашьа амам акәымзар, иахьоуп исҳәаша зегьы анцәырҵыз. Дгьыли-жәҩани рыбжьара хәылԥ шәаԥшь сҽалакны стәоуп уаха, адгьыл аҵысха, схи-сыԥси сырзаҭны. Абрантәи сҭаԥшуеит, аарла, акыр-кырҳәа зыччабжь зҭаҩуа схәыҷра ашҭа. Нахьхьи, нахьхьиӡа, ишӡаалара иӡаалеит, маӡа-зқь зҵаҵәаху Аԥсымра!
– Ауаа аныршоз иршаз ауаатәыҩса адунеи ианықәыз, аихаҵгылареи, агәыбылреи, абзиабареи, аҳаҭыри, аламыси ауаатәыҩса ирныхақәырагәышьан. Еиуара ҷыда рымамзаргьы, аӡәы ишьапы нкыдҟьаргьы, агәыла-азла, ақәла, ауа-аҭынха, згәы рахәымхаз, арыцҳара иақәшәаз ауаҩы дзаҵәыртәуамызт. Дырбон, драҳауан, ицхраауан. Рнапи ражәеи ахьынаӡоз дахырбаауамызт. Ауаҩы хәшәысгьы, быӷьшәысгьы, ҭынхасгьы-ҭынҵысгьы имаз ауаҩ иакәын. Ауаҩ иаша, ауаҩ иажәа, ашла иԥхьарца, ичамгәыр, икәашара, ишәаҳәара, ичча-ихәмар, абарҭ зыԥсы ықәхаз аԥсхыхгьы иԥсы ҿырхуан.
– Иӡхьеит, иԥсхьеит, абра инеиқәысыԥхьаӡаз, аханатә аахыс жәҩахырла иааргоз ҳабдуцәа рқьабзхәырақәа. Урҭ иахьатәи амш азы иаанханы иҟоуп ҳәанҳәахла. Дара урҭгьы цыҟәшәарахқәахахьеит. Абарҭ зегьы сгәаланаршәоит Тур ихәытәи Ашацәа ртәарҭа. Нырцәи – аарцәи абри ахәы иқәнакаауаз ауааԥсыра аиҭаниааира бзиа аханатә аахысгьы ирыбжьан. Рыцәгьеи-рыбзиеи еилахәын. Ргәырҩеи ргәырӷьареи еицырзеиԥшын. Жәлар рҿаԥыц ҳәамҭақәа ирҷыданы, абри ахәаҿы иҟан, даҽа қыҭак, даҽа ҳаблак аҿы иуԥымлоз, еиуеиԥшымыз, ажәала алеибахра, хәмаррала аҵәылеибахра. Жәлар рпоезиа ала аисара, асамырҟәылҳәара. Абарҭ реиԥш иҟаз ақьабзтә хәмаррақәа еиҳарак аҭыԥ рыман, ицәырыргон ачымазаҩ дахьышьҭаз аҷаԥшьарақәа рҿы. Исгәаласыршәар сҭахуп сара сыла иабаз, слымҳа иаҳаз сызхаану хҭысқәак.
Саргьы усҟан сарԥысра ашәхымс снылагыларц егьсыгмызт. Сыда дызмамыз, ааигәа-сигәа цҳаражәҳәара сдәықәиҵартә сыҟан.
Ҭоумышьи Ашацәа ртәарҭеи рҳәаа ақәкаарҭа аҿыҵәҟьа дынхон Базала ҳәа Мыҟәбак. Дыжәла заҵәын, аха уаҩы разык иакәын. Абри аӡын азы мҿык сраап ҳәа дахьнылалаз, аҵла шкеиҿоз, машәырла ишакәымыз дкаҳан, илтәжәҩа ԥҵәеит. Асоуп иҟалаз анырҳәа, иааигәаз, инахараз игәылацәа ибараҳәа ицеит, иааит.
Акы еиԥшымкәагьы ргәы далсит. Иара Базала ихаҭа, игәылараҿы ихарҭа рацәаны ирыдын. Ихара-иааигәа, аӡәы ишьапы ишакәымыз икыдҟьеит ҳәа иаҳаргьы, есыҽны илаба кыдхны амҩа дықәын. Ачымазаҩ ҷаруал ззырҳәоз аиарҭа дамазар диҷаԥшьон. Иҟьаҟьаӡа ианиршозгьы ыҟан. Убри рдыруан игәылацәагьы. Убри аҟынтә, есыуаха, ӡӷаби ҷкәыни, зықәрахь инхықәгылахьаз абыргцәа инадыркны, ҷаԥшьараҳәа ицон. Саргьы сқәыԥшын сҳәеит, аха сықәлацәа сара саҵкыс хәыҷык инасаԥынҵазаргьы, уеизгьы-уеизгьы «напхаԥса» ҳаибаргомызт аҟынтә, уахык иахьцоз, сани сабдуи рымеида сыманы, ҳгәыла ҷкәынцәа срыццеит. Дареи ҳареи шьахәа-шьаҿа ҳабжьамызт. Ҭоумышь аӡиас аарцәҵәҟьа инхон.
«Аиаша уҳәар аԥсы дгылоит» – рҳәоит. Иашаҵәҟьаны, Базала даара чмазаҩы ӷәӷәан. Абас анихьҵәҟьа, абаҩԥҵәақәа ртәы здыруаз, уа инахарамкәа, Ахьажә уахьыҩхашәалоз дынхон Емсых Ҭарас. Иаразнак, «Ҽада рхәара, ԥынҵа рҟьара» ҳәа алеи-аԥси рыбжьара Ҭарасгьы дихьырыгӡеит. Иара Ҭарас Анцәа ииныҳәазгьы, урҭқәа-урҭқәа рзын, «ала ажьы зфахьаз иакәын». Хабжь ихы аԥҽра аҟара адагьы ахмырҵкәа, жәытәнатә аахыс иԥышәаз, еиуеиԥшымыз аҵиаақәа рдацқәа ыҵхны иааигеит. Урҭ зегьы ижәит-иӡит зҳәазеиԥш,ахәра аҟәаҟәара «ишыԥхаз» инаганы иақәиҵеит. Аиаша уасҳәап, Базала ибара азыҳәан имҩахыҵыз ауаа акы еиԥшымкәан идгәаҟлеит...
«Иабадихәа, ҳалалреи цқьареи мчра амазар, Анцәа сукәыхшоуп, абри аҩыза Базала лахьынҵахәырас изиаҭәахарыз, аха умбои, уигьы игага дзахымԥеит. Ус илахь ианызар акәхарын!» – иҳәан, илахь неиқәиҵеит ҭаҳмадак, илабашьа амҳасҭа инацәхарҟәара бжьарӷәӷәаны дахьтәаз.
Зықәра инахахьаз абыргцәеи, иржәша аӡыхь ахы ыҵнамхыцыз аҳәса хәыҷқәеи, зхәы ахәгабз азмыркыцыз аҷкәынцәеи рҽеҩҿаны итәан.
Базала ихьаа ихи-иԥси еиқәнаҳәалон, иԥсы данарцҳауан, аха иаалырҟьаны, еиқәышьшьы итәаз рырлахҿыхразы, иналаршә-ҩаларшәны, мчыла ици-ишәи ччаԥшь хьшәашәак нықәиршон. Базала дқьыр, дӷызыр, ихьаа арҭынчрашәа ибон, аха зегь ириааиуаз аԥсуара, аԥсуа иҟазшьеи, ичҳареи рцәашьы иаҵәа дҿанаҳәон. Амч ҷыда иланаҵон, зегьы аҳәынҷон, иабдуцәа урҭ рабдуцәа, ашәышықәсақәа ирылганы иааргоз ажәа «Ԥхашьароуп!».
– Ахәрашәа, дад, ахәрашәа! Зегь рыԥсы рхазыҭәҳәо ахәрашәа еицрашәҵа!иҳәеит, аӷацәа рхымҭа иарӷӷахьаз, гәырҩеи-гәаҟреи рышаҳаҭ, Лакәар-иԥа Жәыжә дахьтәаз. Убри акәхеит:
«Ахәра ӷәӷәа ахаҵа иԥышәагоуп!» – Кьынтышә иԥхьарца аккаҳәа аҵәыуара иалагеит. Сара, ҩынҩықәра нысҵыргьы, ахаан сыблақәа ирхыҵуам, убысҟан аҳәҳәыҳәа аԥхьарца зырҵәуоз Кьынтышә изгәамҭаӡакәа иблақәа инархышәшәаз илабжышқәа. Издырхуадаз илабжышқәа хызхыз игәалашәарақәа ахьынтәаауаз. Уи иара аӡәзаҵәык иакәын издыруаз, иара аӡәзаҵәык иакәын шаҳаҭс ирымаз. Уи имаӡа наӡаӡа иара ицԥсуазар акәхарын. Иҟалап Базалеи иареи реиқәлара, реицтәара, реицгылара, реицныҟәара, рҿара амшқәа зегьы, убасҟан, мшаҽнеиԥш инхышхыҵәазар. Иҟалап, нарха змоуз раԥхьатәи абзиабара агәхьаагара ицралазар. Аԥхьарца аккаҳәа ала гәыбзыӷ арҵәуон. Иара игәы иҭеишьхьаз ибзиабара амаӡа, ашәчықьмаџьак ирҭацаԥхан. Кьынтышә иԥхьарца заҵәыки иареи ракәын избарҭаз, изаҳарҭаз, игәыӷырҭадахаз игәыӷра ацәашьы аҵәылашьца ишалакьаҭахьаз.
Базала дырҩышьны дызмаз аԥхьарца ҵәуон, аԥхьарца абжьы заҵәык акәын, ахьаа цәгьа иаргәаҟуаз ачымазаҩгьы мылҳамс имаз, иԥсацара еиқәызкуаз...
Амцабз еиԥш иҩыҵхахаз аԥхьарца абжьы хәыҷыхәыҷла инҵаакәкәало, аҳарҭа-сырҭа умбо, ашьшьыҳәа аҭынҷра аҽанакәанаршәит. Ҳамҭак аҭынчра аӡыхшьах алкәомызт. Алакә ссир иарҭыслымыз амаалықьцәа реиԥш, еихшьыхлаа итәан хәыҷи – дуи...
– Кьынтышә уажәымҭа шкәакәахааит! Ухылҵ-ԥылҵ рынасыԥ Анцәа аҟәараҩа илоумыршәын, Анцәа ауаҩытәыҩса дшаны адунеи дықәызҵаз! – иҳәан, иҩнапыкгьы аҭуан инаҵеикит, аԥхьарца зыҷкәынра хьанарҳәыз, аҽыхәа иҿабалгьызшәа, деиқәышлаҳәа ачымазаҩ ихаҿы итәаз ҭаҳмадак.
«Аҵх агәра шәыгәрахааит, бабараа! Ушьҭатәи аҵх анахара аҿар шәаҿа иануп!» – иҳәеит, уажәы-уажәы ччаԥшь хаарак зыҿзыршоз, алабаса – зысагасаз уаҩасак.
Абас аҷаԥшьарақәа раан ҵых ԥҽыгас ирымаз ақьабзтә хәмаррақәа иреиуан «Ақьынсҭа ҵәахра!» ҳәа изышьҭаз, чамгәыр бжьыла ақьынсҭа аԥшаара. Уи шымҩаԥыргозгьы абас акәын: Ҩыџьа аҷкәынцәеи ӡӷабки алахәуп уи ахәмарра. Аӡӷаб ачамгәыр лкуп. Аҷкәынцәа руаӡәк илақәа ҿалҳәоит егьрымбо. Ачамгәыр зкыу аӡӷаб днеины, егьи аҷкәын итәаз имаӷраҿы, ма еиқәа ахаԥсаҿы, мамзаргьы иблуз ахәдаҿы, ажәакала, лара иахьылҭахыз, иахьлыманшәалаз лқьынсҭа алаҵаны илҵәахит. Аҷкәын зылақәа ҿаҳәаз, усгьы ибарҭамызт аӡӷаб ақьынсҭа ахьылҵәахыз. Убри зыла ҿаҳәаз аҷкәын иаамҷыдахаз, зегьы ирбон, зегьы ирдыруан ақьынсҭа ахьыҵәахыз. Аӡӷаб, аҷкәын имаҭәақәа рҿы ақьынсҭа шылҵәахра иҵәахны даналга, зыла ҿалҳәаз ибла аҿаҳәага амылхуеит.
Зыла ҿаҳәоу аҷкәын идыруеит, иҩыза ҷкәын имаҭәақәа рҿы ачамгәыр азырҳәо аԥҳәызба ақьынсҭа шылҵәахыз,
аха иахьыҵәаху издыруам. Зыла ҿаҳәаз ақьынсҭа здырҵәахылаз аҷкәын днаидгылан, днапыршьышьуа ақьынсҭа аԥшаара далагоит.
Зыла ҿаҳәаз аҷкәын, ақьынсҭа ахьыҵәаху даназааигәахалак, ачамгәыр амца аркӡаны «аҳәацәара» иалагоит. Аха днапыршьышьуа дышнеиуа, ақьынсҭа ахьыҵәаху даанымгылакәа, данаҩслак, ачамгәыр абжьы неихсыӷьуеит. Ҩаԥхьа аԥшааҩ инацәкьарақәа ақьынсҭа ахьалоу ианазааигәахалак, аԥҳәызба лчамгәыр зынӡа абжьы ахацаланы «аҵәыуара иалагоит». Абас мацара аԥҳәызба лчамгәыр абжьы шыҳаранакуа, абжьы шыланарҟәуа, аԥшааҩ, ақьынсҭа ахьыҵәахыҵәҟьоу инацәкьарақәа анаархьыслак, аԥҳәызба лчамгәыр лымпыҵԥрааны ицарашәа, зынӡа арахәыцқәа ашәаҳәара иалагоит. Убысҟан, ақьынсҭа иашьҭоу арԥыс агәра игоит, ақьынсҭа ахьыҵәаху инацәкьарақәа шрықәку. Даанапыршьышьуеит, дҿаԥха-ҿаччо, ақьынсҭа ахьыҵәаху иаалихуеит. Абри ахәмарраҿы, аԥҳәызба лчамгәыр абжьала иԥшаахоит ақьынсҭа ахьыҵәаху. Сара иахьынӡаздыруа, абри аҩыза ахәмаршьа, аҷаԥшьарақәа рҿы аҵх ԥҽышьа, Ашацәа ртәарҭа аҿада џьаргьы исԥымлац, ҳәанҳәахлагьы исмаҳац. Иҟалалон, абас еиԥш иҟаз аҷаԥшьарақәа рҿы еизоз аҿар рҟынтәи аӡӷаби аҷкәыни ангәаԥхеибашьозгьы. Гәаԥхеибашьара мацара акәым, рынасыԥқәа анеиларҵозгьы.
...Аҵх такәы ишынаскьахьазгьы, аҷаԥшьаҩцәа ачымазаҩ ихьаа дырсындон, ихи-игәи ихадыршҭуан. Базала ашәымҭак ихьаа анааихыжьжьа, аӡәгьы игәиҽанӡамкәа:
– Ҭарсхан, Базала дукәыхшоуп, ани уабду Уасминака ииҳәақәоз арччагақәа рҿааурхар сҭахуп! – иҳәеит, егьызмыхьӡоз аӡә иеиԥш даалшәан.
Ҭарсхан, акы анбасҳәари ҳәа, гәаныла иҭҳашуа итәаз, ари аҩыза Базала иԥсы иахырӡааны ианиаҳа, дузынкыло дыҟазма, иаразнак «илымҳақәа кьацәхеит». Ари аҩыза сзырҳаз иҳәарашәа, ихы қьан нақәымҵаӡакәа:
– Салагап нас, усҟангьы, Базала ус ианиҭахха схы шԥаихызбаауеи! – Салагоит нас. Усоума? – иҳәеит, ҩаԥхьа ихы абзиара нарганы.
– Ааи, ааи, уалага Ҭарсхан, уалага! – рҳәан, итәаз зегьы инеиларыԥсеит.
– Аа-маа анҵысыз, Аҟә-маҟә анҽыжәлаз, Кәыркә ԥшӡа ӡагә-ӡагә Ԥҳәыс данааигоз, Кыка заҵәык змаз Аџьма аныршьыз, Акаамеҭ аҽны иҭарҭәаз Аҩы анхыртыз,
Ажьи Мажьыгә иаӷәра
Ақьаԥҭа аӡқәа ианырфаз
Здыруа аӡәыр шәыҟоума, уара? – иҳәан, иарӷьарахьгьыиармарахьгьы итәаз, исҳәаз шԥажәбо иҳәарашәа, илаԥш иааҵигеит. Изыӡырҩуазгьы, Ҭарсхан анеиԥхьхәыцха иамраӡакәа, зегьы ркьатеиах ԥҵәо, еиҭаԥҵәо аччара иалагеит. Иара Базала ихаҭагьы дамхаччар, ихәра ԥытлар ҳәа дшәаны, иахьҿаҳәаз инацәкьарақәа нақәырӷәӷәаны, ибжьы ҭымгацәакәа, изхараҵәҟьа дынцәыҵаччеит.
– Адунеи уақәлахааит, иаамырхьааӡакәа, схьаақәа схаршҭны, даҽа дунеик сышԥақәурԥши! – иҳәеит Базала, бжьы ҭаала, иԥси-иԥси неихьыгӡаны.
– Базала иҿаҳәатәы Анцәа иҟаиҵааит. Ҭарсхан уеизгьыуеизгьы дымԥсуа-дмажәуа, гәнаҳа зқьы зыхәда иқәу иеиԥш, анышә дамфо, аӡы дамго дшьаҳиҭхароуп! – иҳәеит, ихыиҿы абжа ччо хаҵак дахьтәаз.
– Аиеи, изуҭахымхарыыз, Ҭарсхан дшьаҳиҭханы, игага гиуа адунеи иқәлар, даауԥыларгьы, агәнаҳа иаҵоу ашьаҳиҭцәа рбызшәа здыруа, уара уда усгьы аӡәгьы дыҟаӡам. Узхара Уасманика иажәабжьқәагьы уеиҳәап. Нарцә инармышьҭыз, гәнаҳала иҭәу Ҭарсхангьы, ихраҭахь
ишиԥылазгьы уеиҳәап! – иҳәан, иватәаз ихы наивакны дынцәыҵаччеит. «Аҩсҭаацәа ртәарҭа ацәҟьа аԥыразҳауа» ҳәа изышьҭаз Хазгьери.
– Уара, иҟоу шәасҳәап, дадраа! «Лассы иҳаршоит ҳәа ҭәырӷәыла ахәа еиҿазыԥсоз реиԥш» шәаргьы, хы-зҵам, гәы-зҵам, баша цәажәарала ахәа еиҿаԥсра шәааҟәыҵны, Ҭарсхан ажәа ишәҭазар, иажәа дақәиҭышәтә! Хазгьери уххьзгеит! Ҭарсхан иажәабжьқәа реиуа, аҳәара акәым, уԥхыӡгьы иахьаламшәо, уаҵашьыцны ауп, уажәы «аҟит» ухьызшәа, уеихала-уеихыҵуа, Ҭарсхан аҵәы зилукшо! – иҳәеит Ҭарас иҽыргәааны.
– Сара ҽагажә ҳаԥшьа хтыгаӡам, бабараа! Уара абри Хазгьериҵәҟьа, Уасманикеи сареи ҳтәы иҳәарц даҿуп, убоу! Шәанаџьалбеит, аргама, абзацәа ԥсын, аԥсцәа шԥабзахеи, уара! – иҳәан, иҵагь, Ҳазгьери ажәа ԥхақәак наихьигӡарц иҿы анааихыԥхьоз аамҭазы:
– Мамоу, дад, Ҭарсхан, Ҳазараҭ дукәыхшоуп! Уасманикагьы иԥсаҭа бзиахааит, ҽеила дырдыруан, уаргьы ҽеила урдыруеит. Хазгьери дааузгәдушәа, дааухыхәмарзаргьы, уи рацәак ибыргәым. Ара ихьымӡӷшьатәу ҳәа егьызбом. «Шәаны ицаз, дызцаз ихашҭны дааит» ҳәа, уаха мшьҭа бзиақәас иҟоу зегьы ҳаазгаз гәаҟра ҵыхәоуп. Ҳалагашьа ҽеиуп, Ҭарсхан сааукәыхшеит. Абра итәоу зегьы Базала дсыманы суҳәоит, ҳҿы ԥымҽкәа, уажәабжьқәа ирыцуҵарц!– иҳәан Ҳазараҭ, аҩ-хацәак рыбжьара, аҵәгьы мбылӡакәа, акәацгьы ашша алхәаҭо ибжьиӡааит.
Ҭарсхан уасҟа амҵ иазыҵҟьоз, Ҳазараҭ аҳәашьа аҭаны, ажәа ԥшӡала данхиркы, иаразнак даахашеит. Уаҳа Хазгьери иҵыхәала, иҩашьангьы ажәак иҿеимыршәит.
– Аиеи, Ҭарсхан, аџьабаа исыдубалаз, ибзабааханы иуԥылааит. Ҳара жәытәнатә аахысгьа еибааӡахьоу, еибахьчахьоу ҳакәгәышьоуп. Уи аҳаҭыр ԥызҽуа уреиуаӡам. Сыхьӡала иԥуртлаз уабдуцәа ражәабжьқәа ирыцҵа, сукәыхшоуп! – иҳәеит Базала дынхықәтәалан.
Убри ауыха избаз-исаҳаз, уашьҭақәа роуп, еиҳарак еиҳагьы ишьҭыскаауа саналага. Абрантәи ауп, ибжамҽамзаргьы, иацу, иагу маҷымзаргьы, сгәалашәарақәа ишрылзбаауа.
Ҭарсхан аԥхьан ишысҳәаз еиԥш, абриаҟара амцабз иацҵҟьоз ауаҩы, егьа ицәа дҭаҵәизаргьы, дҭахынҳәызаргьы, Ҳазараҭ иажәа лыԥшаахқәа деиқәыркит. Ҳамҭак ӡ-ҭынчра иҭынчран.
– Хәыҷык ҳаццакреи ҳамдырреи ҳаласызаргьы, ҳараҳара ҳауп. «Ажә ашьапы аҳәыс ашьуам». Зегьы шәыпату схы иқәуп! – иҳәан, иара Ҭарсхан ишиҟазшьаз еиԥш, исҳәаз заҟа иҟәыш ажәоу жәбома иҳәарашәа, итәаз зегьы илаԥш нархигеит. Нас, ахьӡ мҳәакәа, ажәла мҳәакәа, цыфак-цыжәк нацымҵакәа дналагеит абас:
– Уа, бара, уа инеиуа,
Бызԥҳәыс еиқәа ԥынҵа еиқәа ԥынҵаӡыӡыда?
– Уа, џьым,уара суԥҳәыс еиқәа,
Ԥынҵа еиқәа, ԥынҵа еиқәа, ԥынҵаӡыӡума,
Сара сзыԥҳәыс еиқәа, ԥынҵа еиқәа
Ԥынҵа еиқәа, ԥынҵаӡыӡу,
Сиԥҳәыс еиқәа, ԥынҵа еиқәа,
Ԥынҵа еиқәа, ԥынҵаӡыӡупеи! – иҳәан, аарла, иԥси-иԥси
неихьигӡеит Ҭарсхан.
– Оо, бабараа, уаха иаашәҳәахьоу зегьы-зегьы, баша
ӡҭахысроуп. Аԥша иаанаган, аԥша иагеит. Абарҭ роуп, сашьцәа, ӡра-ԥсра зқәым ажәлар рхьыршәыгәқәа. Абри ауп ажәлар рҭоурых. Абри ауп амилаҭ рышьаҭа мырӡга. Абарҭ еиуеиԥшым, ажәлар рхацламҳәа иҵыргаз ажәлар рҳәамҭақәа, шьоукы, хәмарга гәмырҿыӷьгақәоуп ҳәа иахәаԥшуеит. Ус ихәыцуа дыбжоуп. Избжак ауп , аԥсуа дгьыл иқәлахьоу, избжак макьанагьы ацәа иалоуп. Аԥхыӡ цәгьақәа дышреиԥхыӡуа, мацара дымҩасуеит.
– Ҭарсхан ухаҵкы, уеилызкаауа изы, уара уқьачақьӡам. Уара, абаҩхатәра ду ԥсабарала Анцәа изаҭәеишьаз маалықь
цырҟьахоуп. Уеиԥш-зеиԥшу, уара узыԥсахуа, уара адамра хыла уазмырсуа уҵагыло Анцәа иҟаиҵааит. Уара ухала убаҟа ургылахьеит. Ашацәа ртәарҭа ахәы ԥшӡаҿы! – иҳәеит гәык-ԥсык алаҵәҟьа, аабыкьа афилологиатә наукақәа ркандидат ҳәа адессертациа зыхьчаз Денуар Аиуанба.
– Сара аӡын ҵхы имшаӡо, х-ҵхык еихала-еихыҵыргьы, мфара-мжәра уара еиҭоуҳәо уабдуцәа рлакәқәеи, рыцуфарақәеи, уара дала-шьала иузааигәоу, уҵыс бызшәеи уажәарццакқәеи сырзыӡырҩлар сҭахуп. Ирдыруазар сҭахуп аҿар, убырҭ ажәлар рҟәышреи, ргәырӷьеи, ргәаҟреи иалҵыз аҳәамҭақәа рыбжьы гонаҵы, аԥсуа жәлар рыцирышәи ирыҵыргонаҵы, ҳаргьы ҳаҟоуп, ҳқьабзгьы ыҟоуп, аԥсуарагьы ыҟоуп!иҳәеит Денуар гәыла -ԥсылагьы деицралан.
– Уара, абри Ҭарсхан ида, егьырҭ ажәлар ҳрылымҵӡеи? Аҵла гәаҩа ҳҭыҵма сеидроу? Абра итәоу шәымеида сышәҭозар, «агаӡа иажәа ҟәышуп» – рҳәоит, иудыруазеи саргьы, џьара, ак самхаҳәаргьы ҟалоит! – иҳәан, абыржәраанӡа ажәак ахы змырсалацыз Ӡыкәыр ихы аакылирҳәҳәеит.
–Иубома! «Ашьыцра бзиа,ашьыцра шкәакәа хәамаӡам!»рхәон, ҳабацәа. Ауаҩытәыҩса илоу илызхуа, игәы иҭоу игәы иҭазымшьуа ауаҩы иоуп, Базала уххьзгеит! Уахатәи аҵх ацәажәара бзиа, ацәажәара ҟәыш иҟалаз, раԥхьа иргыланы уара иубзоуроуп, учымазара узызҩыдахааит. Убри ашьҭахь, Ҭарсхани, Ашацәа ртәарҭа иааӡаз аҵарауаҩ Денуари есымша-шара абзиа шәҿашәалааит. Бзаркал Ӡыкәыр, жәабжьк, мамзаргьы, лакәк, жәаԥҟак зымҳәацыз ауаҩы, уаха дҿыцҳҳараӡа дылышәхит, деицрашәҵеит.
– Ус анакәха, ажәарҟазара салагом. Саныхәыҷыз зны, сабду Маҳаид ԥсаҭа шкәакәа иҳәамҭаны исаҳаит. Уажә уи шәлымҳа аҟынӡа иназгар сҭахуп. Ииҳәаз, шиҳәазгьы абас ауп! – иҳәан. Ӡыкәыр дналагеит:
– Кыкы-кыкыы,
Сыкәты еиқәаҵәа уахь инеима?
– Аеи!
– Заҟа кәтаӷь аҵазеи?
– Хԥа!
– Изҿоуҵада?
– Хҩык арԥарцәа!
– Иузааргазеи?
– Х-уасцәак!
– Схәы умҵәахӡеи?
– Исҵәахит, аха ҵис иафеит. – Ҵис абаҟоу?
– Кәыкәы иҵоуп!
– Кәыкә абаҟоу?
– Аӡыхь иахоуп?
– Аӡыхь абаҟоу?
– Аҵәҩан иахоуп!
– Аҵәҩан абаҟоу?
– Адгьыл иҵоуп!
– Ҳаи, Шәачааи Шәарыҟәааи рлахьынҵа Анцәа иулахьынҵеимтәааит. Амала, убырҭ ажәытәӡатәи аԥсуаа рыхьӡирыԥшеи рынархеи иунархахааит. Укәты еиқәаҵәагьы, иахьа хы-кәтаӷьк аҵеит, аха уаҵәы жәа-лакә кәтаӷьк аҵааит. Иара уара ухаҭагьы, напы злоукыз ажәлар рҿаԥыц уҿаԥыцхааит. Иахьа зымаа укыз жәлар рҳәамҭақәа, рылԥха-ргәыԥха Анцәа иуаҭәеишьааит! – иҳәеит аҵарауаҩ, игәырӷьара неихыҵәан.
– Дад, Ӡыкәыр, исмырдырӡакәа схьаа зырсындаз, хьаабаа Аԥеимбар иудимгалааит, сара ҳалалра сыгымкәа, абас сшара-мшан сызшаз! – иҳәан, илахьи-иџьымшьи хынтә иџьарит Базала.
Аӡӷабцәеи аҷкәынцәеи, ари аҩыза ацәажәара змаҳацыз, ирбаз-ираҳаз иаӡан, рҳарҭа-сырҭа узгәамҭо, рҭынчра рхыкьасо итәан.
Инеихых-еиҵык аҵх еиҩызхыз арбаӷьқәа аккаҳәа инеиларыԥсеит. Базала агәабзиара-ахабзиара икәа-имаӷра
инҭаҳәаны, уаҵәуханӡа ҳәа хәыҷи-дуи неибарԥшны, амардуан иналбааит. Агеи-ашьхеи рхы неиқәызҳәалоз асар рымҩа, жәҩангәы иҵыршан. Зашәақәлацәа ирыхьшәаз еҵәак налшәан, ажәҩан ҵырлашаан, нахьхьи, сыԥсала иҭаҳәҳәаз аҩхра ҵәцашк инарыбжьаӡит.
– Зегь рҭыԥқәа рыԥсахит аеҵәа џьарсахьа ада! – иҳәан, мраҭашәара аганахь ажәҩан хымаа днаҵаԥшит Асҭана. Сгәы нҭгәырӷьааит, есуаха ажәҩан иадызбалоз, слахьынҵеи сынасыԥи сыҵазҳәоз сиеҵәа џьарсахьа, уаха жәҩангәы анадбалара Асҭана иахьсхеимыршҭыз. Мшаҽны, уахык сан ишыслырбаз еиԥшҵәҟьа ахьтәы џьар еиԥш, ажәҩан икыдлашалон.
«Аҩызадараз амба шьаҟа гәыдызкылаз!» ҳәа, абжьааԥны еиԥш акәымкәа, иахьа зынӡа схәыцрақәеи, сыгәҿыӷьреи ,сыгәхьаагареи, сгәалашәарақәеи рӡыхшьах салахеит. Стәоуп схала заҵәык ҳныҳәарҭа ахьаца амҵа. Слымҳақәа рыҳәҳәабжь сыблахаҵ ҵырхуеит. Сышлара асышәыб сналԥшны сыԥшуеит, нахьхьи, нахьхьиӡа, ӡынгьы-ԥхынгьы асыршәы зхажьу, схәыҷра иақәлоу сышьхақәа реибаркырахь. Дгьыли-жәҩани ззышьаҟьасҭаз сҽа-шьамхқәа сыҵԥсаауеит. Саргәаҭеиуеит цәалашәарак. Сцәеицәыԥсуеит. «Аҩызадараз амба шьаҟа гәыдызкылаз!». Сабдуцәа ражәапҟа цоит, иаауеит, исыцрыҵуам. Абар, ушьҭа акыр мши-ҵхи сыргәылахеит, схьаа хыдахом, еиҳа-еиҳа аҽаркшоит. Акызаҵәык, сгәыӷра еижьага адунеи уаара сақәланатәуеит. Аха уигьы аамҭацк ауп. Нас, аххаҳәа амца аацралан абылра иалагоит. Ушьҭа ахәыцрагьы сылшом амхәыцрагьы. Стәоуп схала заҵәык.
Ахраҭ амаша иҭыҩны исаҳауеит, мышкызны сгәаҟразгәаҟраз, схьаазхьааз, иахьагьы исыцу, уаҵәгьы исыцԥсуа сҩыза гәакьа иуаз:
– Аҩызагьы дыҟоуп,
Ақәлагьы дыҟоуп,
Иҟоуп зегьы.
Аха уара уаныҟамДыҟаӡам аӡәгьы!
Уԥсы сакәыхшоуп. Узқәаҭыԥ маалықь тәарҭахааит! Удунеи уанықәыз угәаҟуан. Анцәа ҳазшаз уԥишәон. Ахраҭ уԥсаҭа ахьы ахьыршо инеирц азы. Ҳазшаз удунеи уанықәыз иумихыз ухраҭи уџьанаҭи ирыциҵеит!..
Стәоуп, аҩызадараз амба шьаҟа гәыдызкыло, адгьыламашәыр. Избоит сгәалашәарақәа қьалықьашо, схәыҷреи сарԥысреи рашҭа иахьҭагьыжьуа. Ицоит-иаауеит, апоет ицәаҳәақәа рышьҭыбжь:
«Акырԥ-акырԥ, аҽышьҭыбжь геит ашамҭаз!»
Схәы-сжьы қақаӡа еилагылоит. Аа, абыржәыҵәҟьа акәушәа, уахатәи аҵх аҵәҵәа иасуа ахьхьа-хьхьаҳәа, Аҟәа иалсны ицоит афаетон. Уи абжьы рҩышьыгаха алакә ԥхыӡ еиԥш, сханҿаны салаԥсоуп...
Сгәалашәарақәа ԥытлоит ашашәеиԥш. схәыцрақәа, зынӡа, атлареиԥш иамацеит. Ҩаԥхьа схәыҷра ашкол ашҭа сҭалеит уажәы. Ашкол ашьҭахь хә-ҿык зҭыҵуа, ашәышықәсақәа шаҳаҭс ирымоу, гәырҩеи-гәырӷьеи рышаҳаҭ аџь ду гылоуп. Убри ауахәама «Асабаркьал» ду зыкнаҳау аџь ду ауп, аихаҵ икылсыз сара схәыҷра амшқәа зегьы зыдҳәалоу. . .
Абар Анатолигьы Шьоҭагьы уи аџь амҵаҿы иахьтәоу! Урҭ саԥхьа иаахьеит. Шьоҭа Дӷамшь нырцә дынхоит, ашкол рацәак дацәыхараӡам. Анатоли, хыхь џьара, ишысҳәахьоу еиԥш, ашҭа аҵыхәаҿы игылоу ажәытә уахәама анаҩсҵәҟьа дынхоит. Урҭ сара исзыԥшуп. Сара Тур ихәы, Ашацәа ртәарҭа сынхоит. Ихароуп. Убрантәи есыҽны саауеит, сашьцылахьеит.
Санырба, исеигәырӷьеит. Сахьынтәаауаз рдыруан аҟынтә, аҽԥныҳәа сырымҭеит.
Аҽны мҽышан, аха Џьота Константин-иԥагьы данақәшаҳаҭха, иахьа абри аџь ду амҵаҿы ҳаиԥыларц иақәаҳкит. Уажәы-уашьҭан Џьотагьы дааираны дыҟоуп. Ҳара уи нцәахәык иеиԥш ҳихәаԥшуеит. Иахьа Анатоли ипоема «Аҟама» еилҳаргараны ҳаҟоуп. Уи апоема аӡәаӡәала зегьы ҳаԥхьахьеит.
Уимоу, иара Џьота ихаҭагьы даԥхьахьеит. Дасу ҳгәаанагарақәа ҩны иҳамоуп.
«Абзиаразы абзиара ыҟандаз, цәеиқәаҵәа ахәда аҳәызба аҵаркуазма!» – рҳәон. Иашоуп. Абзиаразын абзиара ыҟоу иҟаму, иҵӡозеи ауаҩы адунеи дықәнагалеижьҭеи, аха макьанагьы еилкааӡам. Аха дасу иара итәала дхәыцуеит. Сара усызҵаауазар, абзиара ацымхәра абзиара ыҟаӡам. Ажәытәӡатәи аԥсуаа ражәаԥҟа иаҳәогьы убриоуп. Абри зегьы зхысҳәаауа, раԥхьаӡа Кәтол ашкол аҿы алитературатә хеидкыла еиҿызкааз Џьота Константиниԥа иоуп. Еиҿикааит уи, алақәа реиԥш ақырҭқәа шицрашуаз. Раԥхьаӡа раԥхьатәи алитературатә хеидкыла иалалеит Анатоли Аџьынџьали, Шьоҭа Ҷкадуеи, сареи. Насоуп, мышьҭа бзиала, абга ҟырҟы иҭыхны, ҳарҵаҩы Џьота Константин-иԥа ианалеиҵаз егьырҭ еиҵагылаз аҿаргьы. Сара абри ахҭыс гәалашәара иналыскаауа, игәҩарамкәа гәадурала исҳәарц сылшоит даҽакгьы: Иуа Кәаӷәаниеи, Иван Папасқьыри, Алықьса Лашәриеи, Кәымф Ламиеи рнаҩс, Кәтол ақыҭа иалҵны еиҵагылаз ашәҟәыҩҩцәа, иахьа аԥсуа сахьаркыратә литература иалагылоу рхыԥхьаӡара рацәаҩуп. Убырҭ зегьы, апоезиеи, апрозеи, адраматургиеи рдунеи иқәзырԥшыз, алитература агәыбылра дзыркыз, еиҵазааӡаз, Џьота Константиниԥа Тапаӷәуа иоуп. Ҳәарас иаҭахузеи, еицҽыжәлаз, амба аҟынтәи еицыҵҟьаз зегьы ахҭа аҟынӡа изеицымнеит. Аха уи баҩхатәроуп, лахьынҵоуп. Анцәа иҳамҭоу, Анцәа
имусхәу ԥсабаратә ҳамҭоуп. Ушьҭа нас, абзиаразы абзиа ыҟазар, цәеиқәаҵәа ахәда аҳәызба аҵаҳамкыроуп...
Џьота дҳахьӡаанӡа, инабжьырҟьаны, сызмырҭынчуаз хҭысқәак ргәалашәара иааркьаҿны акәзаргьы, исымҳәар гәнаҳараны исыԥхьаӡеит.
... Абри сымҳәацкәа, ахҵысҭа даахыҵит Џьота. Ишысҳәахьоу еиԥш, уи ҳара ныхақәырак даҳзиҩызан. Убысҟан еиԥшҵәҟьа, сыблақәа дрыхгылоуп, абыржәы сгәыҩ-ҿыҩха сахьтәоу.Аибашьра аҟынтәи дхынҳәиижьҭеи рацәак ҵуамызт. Илаба иҵишьуан. Ихәрақәа шӷьара имӷьацызт. Иафицар блуз ахәда ҵрыԥхааны, бҩа ҳәынҵәра цырцырла еибаркын. Иӡара ҭырҳәыцаа, иблуз иҟәбас маҟа ҟьаҟьа амӷан.
– Уа, рахә шәзыԥшуп!иҳәеит, данааҳадгыла.
– Еицаҳзыԥшуп!-ҳҳәеит, ҳахҩыкгьы, ҳнеицҿакны.
– Ҳаҳ, сара аԥсшәа ишәасҳәаз аҭак шәзыҟаҵоит ҳәа
сыҟамызт. Ҳабацәа ржәытә аԥсшәа ҳәашьа ахьыжәдырыз, акы еиԥшымкәа ишәџьысшьеит! – иҳәеит ици-ишәи ирыҵихыз ажәақәа ҭыҿҿа-ҭыҿҿа. Нас илаба наицырхырааны, заа изҳаргылахьаз адесҟәардә днықәтәеит. Ҳаргьы, аӷәы жәпа зқәычаԥаны аџь иадҟаҵалаз атәарҭа, ҳахҩыкгьы ҳаҽнықәҳагӡеит.
Џьота шәымҭақәак ҵаҟа дыԥшуа дынкахәыцуа дтәан. Нас ихы дааҩахан:
– Аҵла рымҵа аҽыҵахала, Улаԥш иҵашәон ахала, Аҟәарча ҩны акыр иажәхьаз...
Абри зҩымҭоу здыруа аӡәыр шәыҟоума? – ихы наҳақәикит ҳарҵаҩы.
– Ари Баграт Шьынқәба ипоема «Аҳәачаԥа» зыхьӡу ауп! – иҳәеит Анатоли, Џьота Константин-иԥа цқьа аҵааха иамраӡакәа. – Иацугьы здыруеит! – иҳәеит, ҩаԥхьа, амцабз наиҿықәирҳәҳәын.
Аӡәы ицәгьа иӡап, сара уи аҩымҭа сыздырӡомызт. Убри аҽны адагьы аӡбахәгьы смаҳацызт аҟынтә, ҿымҭӡакәа стәан. Шьоҭагьы аҳ иаршьын еиԥш деиҩаҳаҳа ҿымҭ дырзыӡырҩуан. Уигьы уи аҩымҭа аӡбахәгьы имаҳацзар акәхарын.
– Уеизгьы-уеизгьы шәаԥхьа! Макьана уи аҩымҭа шәцәыхьанҭазаргьы, убас ирласны, убас иԥшӡаны, ирхааны иҩуп, знык аԥхьара уалагар узаҟәыҵӡом! – иҳәан, дышзахәоз апоема ирԥрит, иркәашеит.
– Уашьҭа, раԥхьатәи Анатоли иқәасаб атәыҩа ҳкып, илнагахьазар! – иҳәан, Анатоли ипоема «Аҟама» аҵыхәала агәаанагара имаз зныз тетрад иаҵәак ипапка иаагәылихит. – Ахы инаркны, смыццакӡакәа, маҿа-маҿа саԥхьеит. Ҳәарас иаҭахәузеи, иагугьы ыҟоуп, аха иабзоу еиҳа еиҳауп. Раԥхьа иргыланы, Анцәа иџьшьаны, излеиҩыз ибызшәа цқьоуп, иласуп. Абызшәоуп, аҩымҭа гәысгьы – шьамхысгьы иаҵоу. Уи зегьы еицыжәдыруазароуп. Убри анаҩс, хадара злоу акоуп ҳәа исыԥхьаӡоит, апоет қәыԥш, аԥша иҿанагалаз акәымкәа, ииҩырц ииҭахыз цқьа иахьидыруа. Ҳәарада, убри аҩымҭа ҭнагеит, иҳаранакит. Ицәаҳәақәа зҭеигӡаз ашәага-зага ласуп, иигаз атема иақәнагоит. Аԥсабара асахьа лымкаала иҭихуеит. Аԥсабара аԥшӡара абашьа дақәшәоит, егьгәникылоит. Хәыҷык ииҳәо еиҭеиҳәацәозаргьы, аҩымҭа алагашьеи, аиқәҳәалашьеи, иахмырҟьацәакәа, анырҵәашьа дақәшәоит.
Апоет дазхәыцлар сҭахуп, ицәаҳәақәа хҭак реицҭаԥсашьа, иажәақәа рҭыԥқәа рҿы рыргылашьа, рыртәашьа. Ажәакала, ажәеинраала ажәеинраалахаӡом, поезиа бызшәала иҩымзар, аԥшӡара ацымзар, ацәаҳәақәа гәылыршәамзар. Абыржәы сара исҳәо, Анатоли имацара изыҳәан акәӡам изысҳәо, зегь шәзыҳәан исҳәоит. Ҽеила шәазхәыцырц, игәнышәкыларц сҭахуп. Ахьтәы қаруаса мышкала иузыргылом, иаҭахуп аамҭа, аҵара, адырра, аԥхьара!
Анатоли поемала далагеит апоетра! – Умар ажәеинраалала! – иҳәан, дагьааԥышәарччеит. Сара исымоуп, «Ашьыжь» захьӡу Умар иажәеинраала хәыҷы. Сагьаԥхьахьеит. Аха иара ихала даҳзаԥхьар сҭахуп!иҳәеит Џьота ихы насықәикын.
Еҵәак кыдыршәаны сыкәа инҭаиршәызшәа сгәырӷьеит, сгәысҽанӡамкәа Џьота сыхьӡ аниҳәа. «Ашьыжь» захьӡыз сажәеинраала хәыҷ аацәырзган, сара стәала сыҽҭыхӡаны аԥхьара салагеит:
– Илаша-лашо ицырцыруа, Ашьха иавҵны амра гылт. Аԥсаатә ҿыхан иҷыр-ҷыруа, Аԥсабара ишаз иаԥылт! Схәы ԥшӡа ҿыхеит иԥшӡаӡа, Аӡаӡа шәахҵас ишьҭабоит. Амра иацгылаз шьыжьӡа, Аколхозаа рус иазцоит... Рмахәҿа еилых, аԥхӡы каҭәа, Иаҿуп еицлабны акрура.
Заа зус иазнеиз сынтәа,
Ироуп амал ду – аҽаҩра! – сҳәан, сгәы аҭҳара ҳәа еисуа, сажәеинраала саԥхьан салгеит. Аҽааизгаха сымҭакәа: – Абри ажәеинраала акьыԥхьахь иноугартә иҟоуп. Ажәеинраала гәылыршәоуп! – иҳәан, сааирҽхәеит. Ажәеинраалаҿы зегьы рҭыԥқәа рҿы игылоуп. Иманшәалангьы инырҵәоуп. Анхацәа русуреи, ргәалаҟареи, ргәамчи еицнаргоит. Абызшәа ҟаимаҭуп. Ажәеинраала Тур ихәы ишықәҵыз ҩашьом. Удырҩатә еиӷьхааит! – иҳәеит
гәыкала.
– Шьоҭа уара уроман «Ашьоура» азыҳәан, амш ҿыц
ҳҭахуп. Иаԥхьатәуп иацәымаашьакәа. Уи ҳәарас иаҭахузеи, романтикоуп. Дгьыли-жәҩани аныргәыдрыгӡало аамҭазтәи рхәыҷратә цәанырроуп. Аха апоет, мамзаргьы ашәҟәыҩҩы наҟ-наҟ днықәло даналагалак, илаԥшҳәаа ирҭбаауа, аҽарҿыцуа ианалагалак, идунеихәаԥшрагьы игьамагьы рҽырԥсахуеит, еиҳа-еиҳа «дхьанҭахо» далагоит. Ажәа мыцхәы салалом. Ушьҭантәи ҳаиԥылара азаҳкуеит Шьоҭа уроман «Ашьоура» аилыргара. Уаргьы уи амш уҽазыҟаҵа.
– Ушьҭа шьыбжь нхыҳәҳәоит, иахьа мҽышоуп, шәурокқәагьы шәҵароуп. Шьоҭа, Анатоли уареи шьахәа-шьҵа шәыбжьам шәахьынхо, аха Умар Тур ихәы дцароуп. Уи амҩа хара имоуп, доуҳашьҭроуп!иҳәан, ипапкагьы неиқәеиԥсан, дҩагылеит...
Ашьыбжьышьҭахь, амра ахьашымҭазыҵәҟьа, Қача иҵаҟа сааихьан. Уаантәи ҳара ҳҟынӡа, ҽырҩымҭак акәын ибжьаз. Ацәашьеиԥш еилагылан хԥа-ԥшьба ҿы зҭыҵуаз, ҩыџьахҩы иргәыдымӡалоз ашә ҟьантаз еихиаақәа. Аԥхыӡ ссир иарҭаслымыз аӡә иеиԥш, абнара сыҵахәхәа, абыржәымзарабыржәы сныҵԥраарашәа, схы-сгәы алаҟаны, ахәреиԥш, абнара илганы инагаз амҩахәасҭа саныланы сышнеиуаз:
– Ааи, уц еихысааит, уара, аӡлагара кьыбжьаамшәа иҟоу – ҳәа дгәамҵ-хамҵуа, еигәышә иҩыҵрышьны, хәдаҟала исыхчнысуаз амҩапа, даныланы дааиуан Қача.
– Мшыбзиа, Қача! – сыбжьы неихьысыгӡеит.
– Алу ахаԥыххааит ҳәа уаҳааит! Илагаӡом, дад, илагаӡом! – иҳәеит, хәыҷык дааҭгылашәа иун. – Ари қәаԥсатак ауцԥхьаӡа, аӡхыҵра аӡыхкыра ԥнажәозар, ҳац еихысит уҳәар смаҳаи! – дыгәрыҟәҟәо амарда дынкыдлеит.
«Ауаҩы насыԥда, илымҳақәа ианрыгхалак, иагьа дҟәышзаргьы, дарбзамыҟәуеит!» – ҳәа сабду ииҳәоз иажәаԥҟа аасгәалашәеит. Сара Қача мшыбзиа ҳәа иасҳәеит, иара илагаӡом ҳәа дааиуеит... Уигьы насыԥдарагәышьоуп
«Уаԥхьа икаҳаз уихымыччан, аҷкәын. Уаргьы уашьҭа лассы уажәра ашәхымс илагылоит. Иудыруазеи улымҳақәа ргәы иҭоу!» – сгәы абжьы насықәҟьашеит. Иаасцәымыӷхеит. Қача иаҽԥнысҳәаз, иаҽԥнысымҳәандаз аасгәахәит, аха ажәаҭҟьара хыҭҟьарахахьан.
Ермана иқьаԥҭаҿы санаакылшәа, абарҭ схәыцрақәа рҷыҷмаса гәырӡшашәаӡхеит. Ихаакәакәараӡа аӡра иаҿыз ажьҵаа афҩы, сгәы-схы ааҭнашьшьааит. Абри сҳәонаҵы, Лаӷрагьы Лаԥшьгьы гәыкы-ҵәыкуа, сшьапқәа
инарыҵаҳәит. Сҽааласырҟәын, аҩбагьы рыхқәа аасшьышьит. Ажәа гәыбзыӷқәакгьы наргәықәысшьит, ирзеилкаазар. Уи сҳәеит ҳәа, ауаа раасҭа, алақәа еиҳа ианеилыркаауагьы ыҟоуп. Алақәа уаҵәашьҭахь иҟалаша иахьа ирбоит, ирныруеит. Ауура иалагоит. Иааигәахо арыцҳаразы, ауаатәыҩса ирзышәаџьҳәоит. Ауаҩы усҟан игәы каршәны дыцәоуп. Алақәа раҟара ауаатәыҩса ргәы разызар, еибашьрагьы ҟаломызт, еиӷарагьы ҟаломызт, ачуан иҭоу, аӡхьамԥш, ахала ахәараҳәа ишшуа убара уҟан, аха иааг. Уи акәтаӷь ԥымҽӡакәа, ауаатәыҩса ирыбжьабылгьо иҟаларц азы, гәнаҳа зыхәда иқәым, ауаҩы раз, ауаҩы цқьа, Анцәа аӡы шыцәоу иирбароуп. Ауаҩы хажәак дызқәиҭу Анцәа аҳәаха иеираӡароуп. Убысҟан ауп, ауаатәыҩса рыбжьара зқьышықәсала Анцәа ду изиҳәоз рҿаҳәатәы аныҟало. Убысҟан ауп ауаатәыҩса аҩбатәи рыԥсымра ангыло! Аха аԥсра ахәшә ааҵраҿы иубараҳа, ауаҩытәыса идунеи дықәнаҵ, аҩ-храк рыбжьара ибыжьҟьо арҩаш шыцәоу ибараны дыҟаӡам. Избанзар, ауаҩытәыҩса ишьапхыц инаркны, аҵыхәтәантәи ихы ахәыҵласа аҟынӡа, хыхшьа змам, ахаан ихымӡаауа агәнаҳа даҵоуп.
Абыржәы абри инеидысхәыцло зегьы, ииасны ԥшаласшәа ицахьоу иаԥыжәацтәи схәыҷра агәалашәарақәа рцырҟьахақәа роуп. Сышлара ашҭа сҭагыланы ауп, хнырҳәышьа змам схәыҷра сшахьҵәуо. Иахьатәи сыгәҭахәыцрақәа, усҟан абжьышьхак рыцаҟьаш ауапа хәылда икнаҳаз, агәырӡа иалаз алырхуан. Уажә иахьа сажәра ашҭа иҭасыԥсо ажәақәа, усҟан зынӡа рызхәыцха сымаӡамызт. Аԥшалас аӷәра аҿаҵаны сақәтәан, дгьыли – жәҩани срыбжьан. Иахьатәи сажәа ҭынхақәа, схәыҷреи сажәреи еиԥызшьуа, Ашацәа ртәарҭа амҩахәасҭа сангыланы ауп ишысҳәо...
...Ҳахьатә гәашә алыкә анаасгәалашәа ауп, ҳашҭа сышҭалахьаз ангәасҭаз. Амра ҭашәара еихаӷәышәарак акәын иагыз. Са санихьӡаз аахыс, сабду иаԥсуа шәақь аҭыҳәҭа иҭаҵаны, есымша ихаҿы икнаҳан.
– Ари, Ажәеиԥшь ԥыхьашәа маншәала зылҭаша, «Схәаазаагьы» аҿы зцәажәом акәымзар, сара сеиԥш, иаргьы ашьха гәхьаанагагәышьоит! – иҳәеит, ҽнак шьыбжьышьҭахьк, сабду иаԥсуа шәақь шьахәала арыцқьара дахьаҿыз. Сара оумашәа исымбаӡеит, сабду «хәаа-заа» ахьиҳәаз. Ибзианы издыруан, иара бназара ҳәа даныҵыҵуаз, ашәарыцара аӡбахә ала данцәажәоз, иабџьар ахьӡи, ашәарах рыҳьӡи иҳәаӡомызт. «хәаа-заа» ҳәа акәын иабџьар дшашьҭаз.
– Мшы ссирк аҽны, ахра агәы аахәаны сышнеиуаз, снахьыԥшит, ашьыжьтәи ашәахәақәа згәыҵыршо, ахра ҵәцашра иқәгылаз, ашьхақәа рынасыԥ «тәыҩа хахак». Еихаххаа искыз «Схәаа-заагьы» иаԥхылнадартә иҟан. Аха снақәацар, сыԥба кны ацәа инҭаӡыӡымкны, ахра аҿаԥара инаҿҟьаны, анаҩстәи ацаҟьа аҿаԥара, атәыҩа аҿанаршәыр ҳәа сшәан, ахаҳә сахьаватәаз сыԥсы ӡаны сахәаԥшуан. Сахәаԥшуан абыржәада ашәарах ахра иаҿысымбаацызшәа, ҿыцбарах ибаны! – абри ажәабжь иҳәон сабду шьыбжьышьҭахьк, амш мшык ианеиԥшымыз, шьыбжьон шьыбжьонк ианеиԥшымыз. Сара абжьааԥны еиԥш, схы-сыԥсы зегьы сабду иҭаны сизыӡырҩуан. Ахаан идсымбалацыз, уажәы-уажә дцәеицәыԥсуан. Уаҳа илахь неиҵымхӡакәа, иажәабжь инациҵеит: – Уиаахыс бжьрҩашк, бжь-хаҳәк архәтәхьеит. Сара усҟан суаҩыбжара снаԥынҵахахьан. Сахәаԥшуан абри ашьха аԥсабара иагәарԥханы иашаз ажәеиԥшь ирахә. Атәыҩа, избахьазисаҳахьаз шәарах тәыҩак еиԥшмызт. Разны шәахәацшәа иахаԥхон. Абза ласа еилаарцыруан. Иқәгылан ақәасаб аҳацаҟьа. Иԥшуан уи ашьха жәҩан акалҭахь, џьара. Аԥшышьагьы, шәарахк аԥшышьа аԥшышьамызт. Имшәаимырҳа, агәы каршә, аԥсы каршә, ауразоуроу иханҿаны ашьха мырхәага иалаԥсан.
Ушьҭоуп, сара уи ақәасаб илнакаауаз алакә сахьа, еиҳагьы сыблақәа хыркуа саналага. Ушьҭоуп сара уи аԥшӡареи аҭынчреи рдоуҳа, еиҳагьы срыцәшәо саналага. Ашьха рашь еиԥш иқәгылан ақәасаб ацаҟьа шәыгәраҿ, ҩызада-ԥызада, ахала. Ажәада, бжьыда-шьҭада зегь аҳәон ақәасаб, аха сара усҟан схы иҭаз, сгәы иҭаз, ажәеиԥшь сызрыҳәоз, «сԥыхьашәа» ахы исзаҿашәк ҳәа акәын.
Сабџьар аҩ-цаҟьашк рыбжьара ибжьакны, ажәҩашәаҟьеи ахажәҩабжьи реиласарҭа сшәақь аԥынҵа надызбалеит. Аха ақәасаб ацаҟьа иқәхаҳәхазшәа ашьха ашана еиԥш иқәгылан, иқәацаӡомызт. Нас, уаҳа саамҳәалахаӡакәа, ақәасаб ажәҩашәаҟьеи, сшәақь аԥынҵеи еиҭанеидбаланы, схысга мацәа сырҵысит. Схысбжьы ашьхақәа реибаркыра неимырҟьаны, ахрақәа инарҿаҩит. Алҩа анхчылаха амраӡакәа, снаԥшит ақәасаб ахьықәгылаз ахаҳә ҳаҟьахь. Схәы-сжьы қақаӡа иҩеибаргылт. Аҭыԥ иаахымҵысӡакәа, ацаҟьа ашәыгәра ишықәгылац иқәгылан ақәасаб. Алеиаԥси рыбжьара, иааԥсахны сшәақь еиҭанеиҵасҵан, инкылкааны сеиҭахысит. Ақәасаб мҵысӡакәа, иахьыԥшыц – иԥшуа, ахаҳә цаҟьаш ишықәгылац иқәгылан. Ашәақь лҩагьы шеимыггара еимыггеит. Ашьха жәҩан ӡ-ҭынчра иааҭынчрахеит. Сара сзықәшәаз, сзыниаз сзымдыруа, адгьылгьы саҭахымкәа, ажәҩангьы саҭахымкәа, аҩ-храк рыбжьара срыбжьагылазшәа збеит.
Ҩаԥхьа ҳамҭак ацаҟьа иқәгыланы иԥшуан ақәасаб. Нас, иааӡыӡымкын, абҭәа нкаҟьаны ашьшьыҳәа имыццакӡакәа, ашьха шәарах раҳ аҭеиҭыԥш нылкааны, иӡса-ӡсо шьаҿақәак неихнахын, еиҳа иҳаракыз даҽа цаҟьашь шьанҵак ахыцәқәаҵәҟьа инықәгылеит. Убри ашьҭахь аамҭацкгьы мҵыкәа, шьха-ԥшак, неилагьежь-неилахынҳәын, ақәасаб анаашьҭнаԥаауаз аамҭазы, акыр -кырҳәа ахьтәы ҵәҵәеиԥш ԥҳәызбак дшыччоз, алакә ԥшалас дналызбааит. Сыҭрысны саахьаԥшит. Ақәасаб ацаҟьаш иқәгылаӡамызт. Сзеихсыз ажәеиԥшьаа рҭыԥҳа лакәын.
«Анцәа иахьакәым ала сумырҩашьан!» – сҳәан, хынтә сылахьи-сыџьымшьи аазӡатәит.Убри инаркны,сынҭагыланы ҭоуба зуит, сабџьар аакныхны иахьарнахыс ажәеиԥшь
рырахә сышрыламкьысуа ҳәа. Убри аахыс абри аԥсуа шәақь иубо, зны-зынла шьахәала иаасрыцқьоит, абжьарак, аҭыҳәҭа иҭаҵаны есымша, схаҿы икнаҳауп. – Аҵанӡа даақәыԥсычҳаит Ҭемраз.
– Уаҳа шәарыцара ашьха сшаҿамло ҳәа ҭоуба уузар, ари ушәақь асҟак уацклаԥшны изурыцқьои, баба? – сҳәан, сҽаарзажәшәа сизҵааит, сабду Ҭемраз.
– Ари саԥсуа шәақь уажәы даҽаџьароуп ахы ахьхоу, убри азоуп изысрыцқьогьы! – иҳәеит, ишәақь илаԥш нахмыршәаӡакәа.
– Баба, шәарыцара умцозар, уаҳа иабыкәу уахьцо?сҳәан, еиҭа шьаҿак сизааигәаны саангылеит.
– Аҳы, ушьҭа аӡымлага еиԥш, уцо-уаауа, уаҟәыҵӡом былды сурҳәаанӡа! Сабацо умбои, қардуаг аагара ҳцоит ашьхаҟа. Уара иудыруама ақардуаг захьӡу?дсызҵааит аҵыхәтәан.
– Мап, исыздырӡом! – сҳәеит.
– Ақардуаг захьӡу, хаҳәжәлоуп. Аха уи аԥшаара уадаҩуп. Ашьха ҵәҵашқәа рыкьышәкьышәраҿы иамиаауеит. Иара аџь рацәа аҟара еиқәаҵәоуп, аха уи ацаҟьа иагәылоу, ақардуаг ҳәа изышьҭоу ахаҳә еиқәаҵәа ахьыкнаҳау, ауаҩ иакәым, аҵысгьы знеиуам! – иҳәеит сабду.
– Нас, уи ахьыҟоу шәара шәызланеиуеи? Аҵысҵәҟьа зымнеиуазар?сызҵаарақәа атлареиԥш иамацон.
– Иа шәиу, шәиу, Шәанӡаа рашәа, Аун-иԥа Уаҷ Кадыр! Ари избо иахьа схы ахәа алаԥсаны, еихаӷәыла имсар иуам! – иҳәан, игәарԥхангьы дааччеит сабду. –Ажәакала, усгьы-усгьы, уаҵәы ҳахьцо иахыу-иаҵыхәоу, зегьы-зегьы укәа-умаӷра инҭасымҳәацәар ууам. – Ишысҳәахьоу еиԥш, ақардуаг ашьха ҵәцашқәа рыкьышәкьышәрақәа рҿы иамиаауеит. Убри ацаҟьа иамиаауа ахаҳә еиқәаҵәа, ахьыкнаҳау, егьа дшәарыцаҩ еибагазаргьы, ҽышьаԥхыц ахьакуа, ахалара илшозаргьы, ақардуаг ахьыкнаҳау ацаҟьа аԥынҵаҿы дызнеиӡом. Убри аҟынтә, аԥышәа ду
змоу ашәарыцацәа цаны, ахра ахыцәқәа иамыҳәҳәо ахаҳә еиқәаҵәа, ахызаҵә зҭоу, аԥсыуа шәақьла еихсны, иҿырҷҷаны иларышьҭуеит! – иҳәеит, Ҭемраз рацәак ихыигәы алаҟамкәа.
– Изышәҭахузеи, баба, уи ахаҳә еиқәаҵәа? – Сабду аҵааԥшаара бзиа ишимбоз шыздыруазгьы, игәыӷьны, сгәы неиқәҳәаланы сеиҭаиазҵааит.
– Ақардуаг ырӡыҭны ауапақәа аларшәуеит. Ақардуаг хьыршаӡла иршәуа ауапа, ахаангьы аԥштәы цаӡом. Ишырҳәо еиԥш, аб-иаб ихаангьы, мшаҽны ақардуаг ахьыршаӡ ишнаҵырхыз иҟоуп, еицакӡом!иҳәеит.
– Ауапа зыршәуеи, усгьы еиқәаҵәоупеи?сеиҭанеиазҵааит снеиԥыҩлан.
– Ауапа шкәакәа ыҟоуп, ауапа еиқәаҵәа ыҟоуп, ауапа хәылда ыҟоуп, акоукоу уапа ҳәа зышьҭоу ыҟоуп. Имаҷзаргьы иҟоуп ауапа цәышгьы. Еиуеиԥшым аласақәа: аласа шкәакәа, аласа еиқәаҵәа, аласа хәышлаԥса. Абарҭ ԥсардла ибзакы-бзашьҭны ирықәырҳуеит. Убри ашьҭахь, аласа драпоит, ауапа рапареи аӡахреи ирызҟазоу аҳәсеи ахацәеи. Аха ауапа драпоит еиҳарак ахацәа. Иҟоуп ауапа арапара иацырҳәо ашәагьы. Ауапа рапаны «ахырҭәага» иҭыргоит. Убри ашьҭахь, аласа шкәакәа иалхны, ауапа хәылда еиқәаҵәа зӡахырц зҭаху ауапа шыдрапара-ианыдрапалак, ақардуаг хьыршаӡ аҵырхуеит. Убри ашьҭахь асы аҟара ишкәакәоу аласалых уапа, аџь ацәа самсал аҟара еиқәаҵәахоит. Раԥхьа илнакааз аиқәаҵәарагьы, абиаб иԥара иақәлахоит, аԥштәы еицакӡом! – иҳәеит сабду, ишәақь ақәыԥшыга дкылԥшуа...
Сабду ауапеи аласеи шыдрапо атәы дахьалацәажәоз, исгәалазыршәаз сыздырам, аҳаҷаҳәа иаасгәалашәеит, уажәы ааигәа, даара сеилаҳаны сзыԥхьаз, Баграт Шьынқәба иҩымҭа «Иаирума». Ацәаҳәақәа слымҳа инҭаҩит:
Каҳа-бӷала ҟәар-ҽар, Рапа –рапа ҟаҵала!
Даҽа ԥыҭрак ҳаакәашар, Нас узцозаргьы уцала!
Сабду ажәа «арапара» иҿыҵеимыршәазҭгьы, ауапа шыдрапо атәы даламцәажәазҭгьы, «Иаирума» сгәаламшәаргьы ҟаларын. Нас уаҳа сабду сызҵаарақәа дырҭамккәа, аҳәарагьы шысцәуадаҩзгьы, иаазгәаӷын:
– Баба, уаҵәы уахьцо саргьы сугарауеи, иахәа? – сҳәан, сҽынкаршәӡаны абҩатә даҷ еиԥш сҽынеихасырҳәит. Исҳәаз аҭак ҟамҵаӡакәа, зынӡа имаҳаӡазшәа,ишәақь арыцқьара дшаҿыц даҿын. Илымҳақәагьы хәыҷык ирыгын. Оп! Ари исҳәаз имаҳазар ҟалап! – сҳәан, даҽазныкгьы сеиҭаиашьапкып ҳәа сыҽшазыҟасҵоз, зныкыр, сабду днеимәа-ҩеимҳәан, ишьахәа аԥҽыхагьы наиваиҵан:
– Узгап, узгап! «Бла иабо, ахы иаԥсоуп!» Укласс усгьы мзы наҟьак уоушьҭуп! – иҳәеит, уаҳа сҭиҵаауа, егьиуа акәымкәа. Сара оумашәа избеит сабду, Ҭемраз, ҽԥныҳәада, абас иаармарианы, сҿы ԥымҽкәа дахьсзыхашаз!
Адырҩаҽны Ҭемраз иаԥхьагьы сааԥшит. Уи ҭамҷыҭ дгыланы амца шеиқәиҵоз здыруан. Уажәы – уашьҭан, иеиха ашьҭыбжь анбасаҳаришь ҳәа, алашьцара салаӡырҩуа сышьҭан. Ажәҩан иналпыҟҟаз аеҵәақәа зқьыбла-хьыбла еибарлацәҟәуа сԥенџьыр ахышә рыҽныларԥсеит. Убырҭ аеҵәақәа рышьхыҵә ирылыскааит, зегь реиҳа ишәпаз, зегь реиҳа илашоз, ашаеҵәа иаадҩылоз еҵәак. Убри аеҵәа азыҳәан сгәы инҭысхәыцыз, абыржәыҵәҟьа иаҳазшәа, сахьышьҭаз суада сԥенџьыр ахышә инкылшәан ижжаӡа схаҿы аҭуан иааҵатәеит. Аха уи лацәарӡасрак акәхеит. Сылацәа неихьысшьаанӡа, ацәыкәбар еиԥш, аҭуан инаҵабеит. Иџьасшьеит – илакәсшьеит. Лабҿабазу, лаԥшҵашәаразу сцәеилаҩашьо, ҩаԥхьа, нахьхьи, ажәҩан агәаҵаӷара инкыдызбаалеит.
Аҳаҷаҳәа иаасгәалашәеит Сасрыҟәа аеҵәа ажәҩан «ишҿихыз» захьӡыз, уахык зны аӡын ҵхы иагәылеиҳәоз сабду илакә.
«Абзиаразы, абзиара аишьцәа рыбжьарагьы иҟазар ауп!» – иҳәеит, сабду илакә ахи-аҵыхәеи анеиқәиҳәала, илахь неиқәиҵан. «Сасрыҟәа иашьцәа ԥшьынҩажәи зежәҩык рыԥсы еиқәирхеит!» – схәыцуан сара. Ахра агәаҿы аҵаа иҵаарыҷҷоз еицәа иҵаарыҷҷеит. Хьӡыда-цәада ашьха гәысакараҿ аҵаа ицәынҵәалон, рашьеиҵыб Сасрыҟәа иакәымзар. Рыԥсы дахьӡеит Сасрыҟәа. Ихҿала ажәҩан аеҵәа рызкыдихит. Убри ала ахьҭа рыԥсы алаҳәамхеит, еиқәирхеит иашьцәа.
Сасрыҟәа Нарҭаа аишьцәа иреиӷьыз, Нарҭаа реиҵбы, шьак еицалҵыз иашьцәа рнапала ԥсышьа цәгьа ирҭеит. Избан? Иара, Сасрыҟәа ихаҭа еиԥшҵәҟьа ирыцҳасшьоит, алаӷырӡ акәааша, Сасрыҟәа ихьаа зызхымгаз аҟәараса. Сыбла иаахгылоит аԥхыӡ цәгьеиԥш, Сасрыҟәа ишьа иашәыз аҟәарса ашьапқәа, Сасрыҟәа иуаз.
Нарҭаа раҟара иҟәышдаз, Нарҭаа раҟара иразыдаз, иԥшӡадаз, Нарҭаа раҟара фырхаҵарала, хьыӡрацарала иӡрыжәдаз, аха..
«Ишәин, сыҷкәын, урҭгьы. Урҭгьы рлахьынҵа шәышәын!» – алашьцара иалҩны, абас бжьык аасыдышшылеит. Уаҳагьы анеиԥхьхәыцааха самраӡакәа, сабду иеиха ашьҭыбжьгьы ашьыжь шара арҿыхеит. Схәыцрақәа ӡшәахҵас иныҵабеит. Макьанагьы ацәылашара адәы иқәымлацызт. Алеи-аԥси рыбжьара сҽеилаҳәаны, амаҵурҭахь албаара сгәы ишҭаз, сангьы дааҩналеит. Сан илҭахӡамызт сахьцоз, аха сабду иҿы лызԥымҽит.
– Мҩамыш шәықәлааит! Алаԥшыцәгьа-аҿаԥшыцәгьа дышәхарамхааит, срыцҳауп! – лҳәан, уаҳа мҳәаӡакәа ҳган ҩын ду ахь дылбааит. Рацәак мырҵыкәа, саргьы сҽеибыҭаны ҳмаҵурҭаҿы санааи, сабду, абжьааԥны еиԥш, акәасҭхара амца еиҿашуа, «абарбанџьиа» еиқәиҵахьан. Сабду Хьышьаш ҳәа дзышьҭаз иҽыхәа кәадырны иҽхырԥарҭаҿы иҿаҳәан.
– Раԥхьаӡа ақардуаг ашьха иаҿухырц, ашьыжь шара уаҵагыланы, амш уаԥылеит. Амшразы, мышьҭабзиала, ушьхацамҩа ушьҭа ануҵалааит! Уқардуаг иашәуа, уқардуаг ахьыршаӡ зҵухуа укоукоу оупа ҭацаагагахааит, маҳәрацагахааит! Ашьха ауеи бааԥс уҟәнакааит! – иҳәан, иац ахәылбыҽха, сан иҟалҵаз ацәацәашь хха-ххо иаркны, ашәхымс сныларгыланы, хынтә схы инакәихшан, ашьыжь шара сналеиныҳәеит сабду.
Макьана зшәаԥшь ывҵнамгацыз мрагылара днаҵагылан, ибжьы ныҵагӡаны ици-ишәи днарықәцәажәан, инеихышьеиҵышьны, илахьи – иџьымшьи ааиӡатәит, хынтә иџьарит. Нас, сан лахь даахьаԥшит... Сан сабду иҽы усгьы дцәажәаӡомызт. Деикәаҳәа – еикәаԥса, деиқәыԥсаса дгылан. Аҽҿышькыл сшьапы нанырсланы, ахьшәҭҳәа сабду снеиҽхьнылеит. Агәашә ҳанҭыҵит. Макьана зыԥштәы зхымыггацыз ашаеҵәа, лаша-лашо, мрагыларахь, ажәҩан акалҭ икыдшанхалон!
Амҩан иаҳзыԥшыз Енызба Шәарахгьы, сабдугьы, саргьы Ашәбаарха ахаԥаларҭаҿы, Анышәцҳахә ҳәа иахьашьҭоу ҳанааи, ҳааҽыжәҵит. Ашьха ицоз – иаауаз рыԥсы ахьынеиҭаркуаз, ҩба – хԥа ҿы зҭыҵуаз аԥса ахаҩаӡара амҵа сабдуи Шәарахи рабџьарқәа нкыдыргыланы, рхьаҭрақәа аԥса амҵа адарыԥараҿы инышьҭарҵеит. Аҩада ахы рханы ачхьынџь гылан. Уи ачхьынџь, ҿыц аихаԥсыхә иҵырхыз акакәын.
– Абыржәы ааигәа хьшьцәақәак ашьха ишьхнылеит. Иумбои ачхьынџь ашьхаҟа аҿы нархоуп! – иҳәеит, Шәарах, иҭыҭынжәга инацәхыԥ ду ала инеиҵеиҵан.
– Даара зхы иақәгәыӷуа бҷараҳк иакәымкәа дыҟам. Ушьҭа ашьха жәҩан асфҩы алышәшәо иалагахьеит. Ашьха ду аӡын аӷыжәара зегьы насыԥс Анцәа ириҭом. Ԥшӡала
дшышьхнылаз еиԥш, дыбзаҳәны дышьхыҵааит! – иҳәеит сабду.
– Ҭемраз, ихәыҷы – иду иҳацырҵаз, Анцәа ҳазхимбааз ачеиџьыка ҳҽынахаҳаԥхьалар шԥоубари? «Ашьха ицаны,амла иакны ихынҳәыз, иԥсаҭа цәгьахеит!» «Азҩеи ачыси еисуеит!» – ҳәагьы рҳәоит. Акы ахьырҳәо, акыҟоуп. «Абга ахьҭоу ауп ала ахьҭашуа!» – иҳәан, адарыԥараҿы ишьҭаз ахьаҭра даахеит Шәарах. – Ихьшәаны дгәасҭазаргьы, асасгьы дҳамҩанызазаап! Уԥсынҵры Анцәа иумырҟьашҟьашан, дад! Ари умаҭа иакәхап, Ҭемраз? – иҳәан, Шәарах илаԥш хаа сааҵигеит.
– Аиеи, Шәарах, ари Анцәа ду исаҭәеишьаз смаҭа аиҳаб иоуп. Анцәа рааӡаха сеираӡозар, еихымҟьа-еиԥымҟьо, даҽа ҩыџьагьы ыҟоуп. Раб дабиԥазаҵәгәышьоуп, аха, асоуп, аибашьра ду ҟалеит анырҳәа, ҳаӷоу ахьмыӡӷ даҵалааит иҳәан, иҩызцәа ахьцоз иаргьы дцеит. Акыргьы ааҵуеит ихабаргьы ҳмаҳаижьҭеи... – иҳәан, сабду иныҵакны даақәыԥсычҳаит.
– Иаарласны иҩны ичамҩахә Анцәа иҟаиҵааит. Ҳәарас иаҭахузеи, иҩызцәа ахьцоз дцеит. Иаб диԥами, рыцҳа, ус акәымкәа, даҽакала, ҟалашьас иамази! «Амжәа агәаԥшь, амжәа агәаԥшь авҵиаауеит!» – рымҳәои! Баба, уҵеи даныхьӡырҳәагаха, ани аби рзы еиҳау насыԥ ҟалашьа амаӡам. Анцәа иџьшьоуп, Ҭемраз, уҷкәын заҵәы Ирод, жәлары зегьы ибзарӡы ахьырҳәо. Ари нахысгьы уажәымҭа Анцәа аӡахәаш ахоумырҳәын! – Иухьӡузеи, дад, уара? – Шәарах ихы насықәикит.
– Умар сыхьӡуп! – сҳәеит, сцәа сынҭаӡыҭуа.
– Уабду иҳақи, идоуҳаи, имшреи Анцәа иуциҵааит. Арахь уааскьа, дад. Есымша ухәы афаха Анцәа иуеираӡалааит. Унапы аркы ҳчеиџьыка хәыҷы! – иҳәан, афатә, ацәарҭәа еиԥш ихьыбӷьышха, ахьа бӷьы хырҩаԥшааны икаԥсаз илаз ацха мгьали, ашә еилаҵеи, снархиԥхьалеит.
Чан шьҭахь инхаз ахәыцхақәа аашьҭихын, цахашк инагәылеиԥсан, инаҳаракны ашыцламҭә зқәышьшьы иҟаз
ахьа – махә инаганы инықәиҵеит. – Аҵыс ыҟоуп, аҳәыҳә ыҟоуп, изҿаҵахәу иамазааит! «Ахәаша кауршәыр, адгьыл абылуеит!» – рҳәоит. Аҳы, дад, иаанхаз ушьҭа уара рҭыԥ иқәҵа. Имашәырынгьы ахәаша уаӷрамгылан. Ахәаша иаӷрагылаз иажәабжь уаҳахьоума, дад, Умар? – иҳәан, днасызҵааит Шәарах.
–Мамоу,исмаҳаӡацт!– сҳәеит,сааигәырӷьан.
– Удинаныс, Шәарах, ҳаԥсааиҭакра иналагӡаны ишҳауҳәара уи ажәабжь. Аҷкәынгьы ажәабжьқәеи алакәқәеи рзы ахра даҿалоит! – иҳәан, сабдугьы саргьы Шәарах ҳааизҿлымҳахеит.
– Уи ажәабжь шыҟалаз абас ауп! – иҳәан, Шәарах жәлар рҿаԥыц ҳәамҭа ахы ааирсалеит.
– Ҽыуаҩ хаҵа еибагак, иҽеиқәа сыҩсыҩ, акәтаӷь агәы ақәҵәраауа, иезгьагь кәадыр ҟәынашәк анпыҟҟала, иҽыкәаша иҽԥырха агәыҵҳәаны, иҽгәара ҟамчы еиҩырҿаны, абри иныс узымҳәо, амҩаду агәы аахәаны дышнеиуаз, ала амгәа аԥа ҭызшьаауаз ҳәҳәабжьык иаҳаит, «Ԥсӡхарымашь, анаџьалбеит!» – иҳәан, иҽы аӷәра наҿакны дааҭгылан, дӡырҩит. Аха еиҳа-еиҳа аҳәҳәабжь еицралон. Изқәиҵара изымдыруа, дынкахәыцуа аҽыуаҩ дышгылаз, арԥыск икәымжә кьаҿ иҵаҽырбо, апхаҳә зыхьшьыз еигәышә иҩыҵыршьны, архәара даавҵын, амҩахәасҭа даныланы иҿааихеит.
– Дад, абзиараз уаҩ дузҵаалааит! Абри аҳәҳәабжь ахьго абыкәушь? Иҟалаз арыцҳара закәу ҳәа, хәылҟьаҿылҟьамкәа, аилкаа умазар исаҩумгар сҭахын! – иҳәан, аҽыуаҩ иԥылаз арԥыс дизҵааит.
– Мадина, разҟы цәгьа, лмаҭа заҵәы, иааиқәшәан, дкьаҭагәышьеит! – иҳәеит, арԥыс иеигәышә ааиҩыҵрыхны. – Ишԥа, дад, хатә бзазала диасу, машәырла дымҩасу? –
деиҭаҵааит аҽуаҩ.
– Иааиқәшәан, дықәрахьымӡахагәышьеит! – иҳәеит,
арԥыс даламлацәакәа.
– Анцәа ду иџьшьоуп! Сара абасҟак аламгәа аԥа ҭызшьаауаз аҳәҳәабжь ансаҳа, ахәаша даӷрагылаз џьысшьан, сшәаны сыҟан. Ес-иҟалазаалакгьы, ахәаша даӷрамгылазааит, џьушьҭ! – иҳәан, аҽуаҩ иҿынеихеит.
Ачеиџьыка адоуҳа-доуҳак еиԥшым.Аҳақгьы,ҳақк еиԥшым! Иҵӡозеи уи аахыс, усҟан жәохә шықәса ракәын исхыҵуаз. Аа, уажәы иҵааршәха сышлара ҟәашккараӡа, ашә-гәашә сылаԥшуеит. Абри ажәабжь, сабду Самԥал џьанаҭ ҭыԥхәырас изауша иҳәамҭаны, Бидаҿ ишьҭикааит. Бидаҿ иҟынтәи, саб Аџыр иҟынӡа иааӡеит. Саб иҟынтәи, ажәабжь иацәыӡқәаз акы ыҟазаргьы, ишеибгаз, Умар укәа-умаӷра иҭасҳәеит. Уаргьы ари ажәабжь хәыҷы умаҭацәа ирызныжь, дад! Абри зегьы зхысҳәааз, аԥсуа жәлар рҟәышреи, рхацламҳәеи, аамҭагьы иазыӡҩом, анышәгьы иазыфом. Иҟоуп, аб-иаб ихаангьы, ӡраԥсрагьы ақәлаӡом. Абиԥарақәа, абас, жәҩахырла еимырдалоит! – Шәарах иажәабжь неиқәиҳәалеит.
Иара Шәарах ихаҭа иҳәан еиԥш, иҵӡозеи уи аахыс, аха уи ажәабжь ашәышықәсақәа агәыҵакны, иахьагьы, мшаҽны еиԥш, ахаҷа-хаҷа ҳәа рыдш еимхәыцшәа еихышәшәоит. Иахьагьы уи ажәабжь хьыршәагә сыцуп, Шәарахгьы мшаҽны еиԥш сыблақәа дышрыхгылац, дрыхгылоуп!
...Адырҩаҽны, Анцәа имчала, каҳада-ԥҽыда, ашьха аӷныжәҩангьы ҳзыхашан, ҳаибга-ҳаизҩыда, «Нои иӷба аԥҽыха ахьықәу» ҳәа изышьҭоу, Ламкыц ахра ҵәцашра ҳнаҵагылеит.
Аӡыгәҭа ҳахьҭагылазынтәи, Анцәа амц сумырҳәан, ахра акьатрацәра аҟынӡа, ибжьазар ҟаларын, сабду излеиҳәаз ала, ҩажәаҟа, ҩажәеихәбаҟа ҽышьахәар. Ахра ҩашра ҭакнаҳа акьышә-кьышәраҵәҟьа иаҿархәаны, иамиааны икнаҳан, ҳаҟьак ашәагаа зшәагааз, ариабжьарак ақардуаг ҳәа ҳабз зҿахьаз ахаҳә еиқәаҵәа.
– Хынтәуп абрахь уареи сареи ҳаицаауеижьҭеи, Шәарах! Ахынтәгьы Анцәа дҳацныҟәеит, Анцәа даҳхылаԥшит! – иҳәеит, Ҭемраз иаԥсуа шәақь аҵхаара зҭыршаз аҭыхәҭа иҭыхуа.
– Иахьагьы баша ҳхызаҵә Анцәа икаумыршәын! – иҳәан, ихәда иахшьыз ишәақь ааиҟәнихит Шәарахгьы.
– Ашьханылацәагьы аԥхьагыла дрымоуп. Аԥхьагылара Анцәа уахимбааит. Есымша-шара уабду иаԥсуа шәақь аҳадақь иаԥхылнадалааит! Аԥхьа ахысра уара иутәуп, Ҭемраз! – иҳәеит Шәарах, арагәаԥшь иансалаз иабџьар агәыҵәы ижәҩахыр иныҵарӷәӷәаны.
Аҩ-хра ҿҟьарак ирбжьҟьаны иааиуаз арҩаш ахықәаҿ, наҟ-ааҟ ишьҭаз ҩ-хаҳә шкәакәак рыҽнықәыркит Ҭемразгьы Шәарахгьы.
Ахрақәа ирҿыхәашаны илеиуаз арҩашқәа рыбжьы заҵәык акәын, ашьха жәҩан аҭынчра еилазгоз. Нырцәиаарцәи ҳаԥи-ҳаҩеи ӡырҩуан. Нахьхьитәи ашьха жәҩан агәаҵаӷара иҵагылаз абахәқәа реибаркыраҿы шьыжьык, ма шьыбжьонк, мамзаргьы шьыбжьымра ахьашымҭазы, ҩ-бӷабк ацаҟьа иаҿаӡсо, ртәыҩақәа хыршаны, аҿах-сахҳәа, инеиҿагыланы инеиҿасхьеит ҳәа угәы иаанагарымызт. Икаххаа иҭацәыз ахрақәа рыжәҩахырқәа ирықәыхәмаруан ашьха мырхәага. Ҭынчран, убысҟак иҭынчран, улымҳақәа рыҳәҳәабыжь ухлахаҵ аргьежьуан.
– Аҳы, Ҭемраз, ҳтәашьа-ҳаԥсышьоуп. Уаԥсуа шәақь унапы инықәырс, ахысра иаци-иахьеи иумбеит. Ухымҭа маншәалхааит! – иҳәан, ишәақь ацламҳәа аанкыланы дҩагылеит Шәарах.
– Ари ҳазлысны ҳаауаз абӷьы-шәыб зҿачыз абна еилачыра, аӡаӡаш ирыхьшыз, сшәақь алацәа, аӡы ацәыкәбар сцәаҿаҭәаргьы ҟалон! – иҳәан, иаԥсуа шәақь алацәа днаҿаԥшит. Аха ари ашәақь ахаҭагьы, иаҿаз ашьанҵагьы, иахагылаз акәтыц сампалгьы, амҳасҭагьы, аҽԥыхәшә зҭыҵуаз амимагьыибахҵәаӡаиҟан.УиакыригәыааҟанаҵеитҬемраз. Уи иаанагоз, ашәарыцацәа рқьабз ала, иахьатәи амш ухиоит ҳәа акәын. Гәаныла илахьи-иџьамшьи ааиӡатәын, ахаҳә шьанҵа ишьапы нықәыргыланы, ԥшь-бҩа уадыхәк цырцыруа изхаԥсаз иаԥсуа шәақь инапы инықәырсны, аҵықьҳәа
дхысит. Алеи-аԥси рыбжьара ашәақь ҭҟьабжьы, ашьха рыԥхрақәа иаамҵадырсын, ҳаԥи-ҳаҩеи неигәныҩит.
– Ааит, сжәытә абҷараҳ удырҩатәгьы-удырхатәгьы еиӷьхааит! – Ҽаангьы цохгьы, цабжьгьы, иукуа-иушьҭуа умпыҵаманшәалахо, уаага-уааца Анцәа иазирҳалааит! Ахы иҭамшәаз, агәы иҭашәааит! Уқәақәра згааит, Ҭемраз Мқанба! – игәырӷьара ааҵҩадахеит Шәарах, Ҭемраз «Тәыҩа хахак» гарӡган рцәыла иԥахны, ахи ашьапи еилаԥсаны, иазқәанҵа акаҩҳа аергьашәа ҳәо диԥылазшәа.
Ԥхныгак, ԥхныгак иаҟараз, ақардуаг самсалха, еилаарцыруа, раԥхьаҵәҟьа аҟәарашра инылаԥсеит
– Аҩбатәи ахысра, бзиа аҵыхәала, мшьҭа цқьа хиала уаҿа иануп, Шәарах! – иҳәеит Ҭемраз, иҷкәынра хьаҳәызшәа игәы иҵԥраауа.
Сара ҿымҭӡакәа ахаҳә ҳаҟьа сықәтәан, сыла иабоз, слымҳа иаҳауаз зегьы џьашьоилакәшьо. Наҟ ашьхақәа рхахьы: «Гәшәиу, гәшәиу, гәшәиу» ҳәа акаԥкаԥқәа рыбжьы ааҩуан.
– Акаԥкаԥқәа анеиқәҿырҭуа ашәарах ирхыбаауеит, ашәарҭара рааигәа ишыҟоу адырра рырҭоит! – иҳәеит сабду, акаԥкаԥқәа рыбжьы гәхьааганы дырзыӡырҩуа.
Сабду исиркыз ақардуаг цырцыруа искын. «Иџьоушьоиақәџьоушьо», – ҳәа, ари сабду ахра ацаҟьа иамирҷаз ахаҳә еиқәаҵәа, егьырҭ ара ашьха тәылаҿ иаазбахьаз акы исзеиԥшымхеит. Абыржәада снапаҿы исымкыцызт. Шаеҵәак жәҩангәы икыдхны сабду исыркызшәа, сгәырӷьара нхышхыҵәеит. Абри аамҭазы, аҵықьҳәа Шәарах дхысит. Алҩаҵәгьы аҽааизганы, аҿеикәарҳәуа аҿынанахеит. Кәтаӷьк-кәтаӷьк иаҟараз ақардуаг ҟырҷахақәа, ацаҟьа аԥынҵа иаҿышәшәаны аҟәара инылаԥсеит.
– Баба, арҭ ақардуагқәа ушьҭа ишәызхома? – сҳәеит, иҵегь ихысыр шысҭахыз дырдыруа.
– Ԥшӡала, арҭ заҟа уҭаху ахьыӡрацацәа руапақәа алоушәуеит. Уимоу, уара ухаҭагьы, ԥшӡала, уапа хәылдак узашәуеит! – иҳәеит Шәарах, даасхыхәмаршәа.
– Мҩа мшыла, ҳашьхнылеит, уашьҭа мҩа мшыла ҳашьхыҵааит. Ҳԥыхьашәагьы маншәалахеит. Ҳашьха ӷныжәҩангьы ҳацныҟәеит. Избоит, Ҭемраз ухәыҷра иақәлоу ушьхақәа угәы шыузырҟәымго, аха ҳамҩагьы ааигәа-сигәам, Анцәа дышҳацу ҳдәықәлар еиӷәуп! – иҳәеит Шәарах.
– Нахьхьи аҩ-храк инарывшәан, ԥҭа ҿыртлахакгьы аҿаанахеит. Ашьха жәҩан каххаа ишыҟоу, ԥҭа хаҽрак анаацәырҵ, аӷныжәҩан еиласуеит ауп иаанаго. Ус, аханатә аахысгьы ашьха ҟазшьас иамоуп. Абни иаацәырҵыз аԥҭа црыш, иузгәамҭаӡакәа, ашәымҭак аҽаартланы ажәҩан ҭанасуеит! – иҳәеит, сабду иабџьар иҟәаҟәа инкыдиҵан.
– Уҽеибыҭ, Умар! «Бла иабаз, хы иаԥсахеит!» – усыҽхьныл! – иҳәан, ишькыл ишьапы нанихит. Саргьы иҭаирцәыз ишькыл сарма шьапы нансырслан, ахьышәҭҳәа снеиҽхьнылеит. Хашдәықәлара ҳдәықәлеит, иахьатәи амш избаз-исаҳаә зегьы ахааназы сгәалашәараҿы иаанхеит!
Иахьадагьы исмаҳацыз «Абӷаб аҭахарҭа» ҳәа иахьашьҭаз ҳанааи, ҳаԥсгьы ааиҭаҳкып, Анцәа иаҳԥыхьаиршәазгьы акы ҳнацҳап рҳәан, Ҭемрази Шәарахи аӡыхьқәа ыҵхәрааны иахьааиуаз, храк ашьапаҿы иҽыжәҵит. Убри аҭыԥ ахаангьы исхашҭраны сыҟаӡам. Ашьац кашьшьы, еихыкеиҵыкны ашьхакәа ирҿаԥсаз адәҳәыԥшқәа, уара уҿы иамбаз, ула иамбаз, аха хәыцра цәаҭарӡыӡагақәак узцәырыргон. Аргама иубартә-иуаҳартә иҟан, абра мышкызны, абарҭ ашьха еибаркырақәа згәакьаз, иззааигәаз ауааԥсыра, адәҳәыԥшқәа ргәы неиҩыхны, рызқәаҭыԥ шылырххьаз. Мышкызны зҿа шьамхқәа ахрақәа ирҿызгоз аԥсуа хаҵа инасыԥ, абарҭ ахра еиҩыцәрақәа ирҿахәашо арҩашқәа реԥш, ихышхыҵәон. Усҟан сызхьымӡаз, усҟан исызгәамҭаз уажәы сгәалашәарақәа рашҭа аҟынтәи зегьы збарҭоуп, исаҳарҭоуп.
– Анаџьалбеит, аразра аҵыхәа ӡра-ԥсра ақәӡамзаап! Жәлар рлахьынҵа иахылаԥшхәу Анцәа ду, ухьышьаргәыҵа сакәыхшоуп! – иҳәеит сабду.
– Изхуҳәааи, Ҭемраз? – дҵааит Шәарах.
– Ани умбои, Шәарах, адгьыл аҳақ ӡи-мцеи ирылсны, иахьа уажәраанӡагьы ахы шеиқәнархаз! – иҳәан, хәбаҟафбаҟа ҽышьахәар набжьамкәа Ҭемраз ивараҿыҵәҟьа игылаз акама еихажәаа инацәа нақәикит! – Ахәашабга, хымԥада, абраҵәҟьа акәзар ҟаларын, акыр шықәсақәа рышьҭахь, амҳаџьыр ԥҳәыс луҭра ахьлымаз. Заҟа гәырӷьа лабжыш ҭалыԥсахьааз, заҟантә ауаз еиқәаҵәа ҭалҳәахьааз, иахьа абри акама заҵәы ада шаҳаҭи цҳаражәҳәаҩи дызмам аԥсуа ԥҳәыс луҭра ашьана! – иҳәан, лоунатә даақәыԥсычҳаит сабду.
– Иуҳәаз ԥсаҭа џьыкацуп, Ҭемраз! Урҭ амҳаџьырқәа рқьаԥҭақәа, еихала-еихыҵуа, нахьхьи, нахьхьиӡа ашьхақәа иргәыҵарӷәӷәа ишьҭоу адгьылқәа ирхылаԥшуа дуоҳакгьы ыҟамкәан иҟаӡам. «Зегь акоуп, иахьа ихҵәа -хыԥсаау ари ашьха дгьыл аԥшәма данықәҵуаз, иишьаркыцыз, аԥсра иахәшәу аӡыхь азыркыз ихаҭа дахьымӡаргьы, иԥа дахьӡоит, иԥа иааиртуеит. Иԥа дахьымӡар, имаҭа иааиртуеит. Убри ауп, зҿы мцәажәо, амҳаџьырцәа ршәаџьҳәаҩ акама иаҳәогьы. Убри азоуп, ашәышықәсақәа агәыҵыхны, аӡын ахы нықәҵаны, есааԥынра, иҿыцҳҳараӡа изгыло акама, амҳаџьырцәа рдоуҳа! – игәамҭаӡакәа Шәарах иблақәа инархышәшәаз, игәырҩеи-игәырӷьеи рылабжыш иԥаҵашла иналаҳәҳәит.
– Шәарах, уабдуцәа ргәаҟашәеи, уабдуцәа рыхәрашәеи, реиргьашәеи шеишықәса иахьеицралоз, уабиԥарақәа рыжәҩахыр анаҵагылаха уазраӡаз, аԥсуа жәлар рдоуҳаи рҳақи еиҭаҿыхарц иҟоуп. Уареи сареи ҳахьымӡаргьы, агәра ганы уҟаз Шәарах, иахьа иқьаԥҭажә-цуҭажәха, ашәышә бжьы ахьықәҩуа уашьцәа рқьаԥҭажәқәа, ажәытәӡа еиԥш, абарҭ ашьха аҳаҩақәа зегьы ҭырлашаауа, ҩаԥхьа иаарласны рымцахара шеибакуа. Ҩаԥхьа еихаххаа ашәарах рҭамҳа еиҿыххаа ишыкнарҳауа. Ҩаԥхьа абқәа рԥыза ахра цәҵашқәа рыжәҩахыр ишықәырхуа. Аԥхьан уара иуҳәан
еиԥш, убысҟан ихыртлахоит, амҳаџьыр данцоз иаиркыз, аԥсра иахәшәу ашәышықәсақәа рымаӡа ашьха ӡыхьгьы! – иҳәеит Ҭемраз.
– Ҳалалреи қьиареи ыҟазар, аԥшырҭа иқәтәоу Анцәа ду уҿаҳәатәы ҟаиҵааит иаҳхылаԥшхәу, ауаҩытәыҩса дызшаз! – инапқәа ҩышьҭихын, ажәҩан саркьа днаматанеиит Шәарах.
Сара сыԥхыӡ макьана иаламшәац лакә дунеик сықәнагалазшәа, акәын сҭасламханы сабдуи Шәарахи ражәабжьқәа аԥхыӡ ссир еиԥш сырҩышьны сышрылаз.
«Гәшәиу, гәшәиу, гәшәиу!» ҳәа, сгәысҽанӡамкәа, ҩаԥҳьа ахрашқәа ааимдырҟьеит акаԥкаԥқәа рыбжьы. Инақәырццакны аҵыр-ҵырҳәа иаамацәысын, еихышь-еиҵышь жәҩангьы иныҵалакьит амацәыс ашәахәақәа.
– Ашьха Раҳ ҳгәаҳҽаниҵоит, аӷныжәҩан еиласыр ҟалоит, Ҭемраз! Мҩа маншәала Анцәа ҳақәҵа! Ҳаԥхьа уажәаангьы, аӡы ахьышьҭрахь Анцәа ду иргьыжь! – ҳәа Шәарах дааныҳәа-ныԥхьаны амҩа ҳнықәлеит.
Ашьхантәи ҳалбааижьҭеи мчыбжьык инеиӷьны иҵуан. Уи ауыха сара заа сышьҭалеит. Ҳкәасқьа азал аҿы акәын есымша сахьышьҭалоз. Уи ауыха алакәҳәацәагьы мааӡеит. Бида ичарахь цхыраара ицеит рҳәеит. Сгәалаҟарагьы рацәак иҽеимызт. Сахьышьҭалоз сан заа иалыркхьаз ҳлампа хәыҷы ауаџьаҟ ахы иқәгылан. Уи ҳлампа хәыҷы ҳәа сашьҭан, избанзар,есымша иаҳаркуан. Ҳлампа ду ҵангьы-мцынгьы иаҳмыркуаз, ҳзала агәҭа иахьеизеиҟараз аҭуан иаҵакнаҳан. Уи ҳлампа ду ҳәа иашьҭан. Даара изцәыԥхашьоз сас дахьк данааиуаз акәымзар иадыркӡомызт.
«Абри ҳлампеи ҳкәасқьеи еиқәлацәоуп. Зыҽны ҳкәасқьа еихаххаа иансыргылаз адырҩаҽны, абри алампагьы,
Аџьам Иаҳиа ҳәа Ҭырқәтәылатәи ҭуџьарк имысхәааит хәмааҭқ аԥара-ҩа ҳәа. Усҟан аԥара –ҩа ҳәа иашьҭан, хә-мааҭк ицоз ахьԥара. Убри аахыс мышьҭа бзиала, иахьагьы ҳаҭуан иаҵакнаҳауп!» – иҳәон сабду. Иара алампагьы ссиршәа иҟаҵан. Литрак агаз зкуаз аҭырқә лампа, акнаҳагақәагьы налаҵаны, џыр-џьоуҳар даҷ еихарҳәыла иҟаҵан. Ижжаӡа иаркны азал ианааҩнаԥхалак, зегьы иџьаршьон! Уи аҩыза алампа ҳацубжьара ҳара ҳада аӡәгьы имаӡамызт.
Уаха, аԥхьан исҳәан еиԥш, ҳлампа хәыҷы акәын иаркны ауаџьаҟ ахы иқәгылаз. Сара уаха мацара акәым, санышьҭалалак, сабду илакәқәа сышрызхәыцуаз, акраамҭа ацәа сааигәа иаасышьҭӡомызт. Алакәқәеи сареи ҳанеибаркаралак, нас акәын, зныкыр исмырдырӡакәа, цәамҭа хаа ашҭа санҭалоз. Аха уахатәи аҵх, слакәқәа рышьҭахьгьы ацәа сагомызт.Алампа ҳәыҷы шаркыц иаркын. Алакә рҳәозаргьы – ирымҳәозаргьы, сабду дышьҭаларгьы сан акыраамҭа дышьҭалаӡомызт.
Аҵх уашьҭа агәы ааиҩнахырц егьагмызт. Уи ус шакәыз злаздыруаз, ҳарбаӷь хәамзам ҳшымҳа иқәтәаз ала акәын. Иара асааҭ иаҩызан. Аҵх агәы анааҩнашоз, аҳәда нҭырхәхәаны: «Кыкы-кык-ы-ы, Санҭ-ахь-а-а» ҳәа иааԥымҵәаӡакәа аҭуан иаҵыҩны исаҳауан. Схала саныҟази, ӡынӡа ианҭынчрази акәын, «ҵииы» ҳәа иааихмырсыӷьӡо, аҭуан иаҵҩны абжьы ангоз. «Аҭынчрагьы ҳара ҳаиԥш аԥсы ҭазар ҟалап. Ҳара ҳаиԥш, иаргьы ахатә бжьы ахазар ҟалап. Ҳара ҳаиԥш, иара атәала ицәажәозар ҟалап!», – сҳәеит гәаныла, уаҳа изқәысҵара анысзымдыр.
Аҭуан саҵаԥшуан. Уаха зынӡа ҿыцбарах избон, ҳаҭуан злаҵҟьаз ахьатә лампақәа. Азала ахы инаркны аҵыхәа аҟынӡа, џьара иааиԥымшьӡакәа иҵҟьан. Ра-гыдык рагыдык иҭбаан алампақәа зегьы. Алампақәа рыгәҭаҵәҟьа аршьиақәа раархан. Абас мацара ҳаҭуан злаҵҟьаз ахьатә лампақәа зегьы неибанеиԥшны «хырҭәагак» иҭыхын. Иџьасшьеит, еиҭаџьасшьеит уахада исымбацызшәа! «Изакә
хьаҵла ааӡақәааз анаџьалбеит, абна еихиаа, ажәҩан хыла иҵзыԥссоз!» – сгәы сынҭахәыцит...
Иззакәу сыздырам, уажә абни сабду Аџьам Иаҳиа имихәааз ҳлампа ду аркызар сҭаххеит. «Амзаша еиԥш, егьа икаххаа илашарын!» – аасгәахәит.
Иқәысҵаргьы-иқәысхыргьы, схәыцрақәа шаҟьо аҵх иалан. Егьа сҳәаргьы, уаха алакәҳәара Бида ичара иахьеиԥнаҟьаз, сагьакуамызт, сагьашьҭуамызт. Есыуаха сзышьцылаз алакәқәа, уахагьы исызхомызт уимоу, зегьы ириааиуа ацәа хааҵәҟьагьы амч амырхеит. Аҵх наскьацыԥхьаӡа еиҳагьы скаххаа ацәа салҵуан.
«Аҟәџьал шбылгьоз, ахҩа ахашәеит» хәа, аҵхи сареи ҳшекәшоз, аҳаҷаҳәа иаасгәалашәеит, иҵегь санеиҵаз зны, сан исалҳәаз лакә ҳәыҷык. «Аԥсыршьага иан дикәыхшоуп!» – ҳәа, уи акы еиԥшымкәа сааигәырӷьеит. Алакә «Аҵыси аԥсыӡи» ахьӡын. «Хәыхәа данцәажәо, аԥсы длырҿыхоит!» рҳәон сан илзыӡырҩуаз. Уи илҳәоз ажәабжь ахаҭа аҵкысгьы, излалҳәоз лбызшәа еиҳа ухнахуан. Убриаҟара лажәақәа рыԥсы рхалҵон. Сабду инеиркны, алакәҳәаразы аҵәаӡа ԥызҵәоз алакәҳәацәа алакә анырҳәоз аасҭа сан ианылҳәоз еиҳа еиӷьысшьон, убас лажәақәа рыԥсы рхалҭәҳәон.
Убри ауыхагьы аҵх наскьахьан. Убри ауыхагьы, абжьааԥны еиԥш, акәасҭхара амца еиҿашуан. Аӡын ҵхы шьшьылаҳауа, ацгәы шьаҿа еихнахуан. Сан ллакә дналагеит абас:
– Лакә-лакә, сшынеиуаз, иҟазаарын аҵарақәа ирыламҩашьоз Ҵыс ӷрак! Абри Аҵыс ӷра убриаҟара иԥшӡан, адунеи иаақәыршаз, иара иацназгоз ҵыск узыԥшаауамызт. Аҵыс ӷра ажәҩан иалан, аҳауа иалан, иԥшаауан, иаҭахын иацынхашаз, иацынҵышаз, иара иагәаԥхоз ҵыс ԥшӡак, ҵыс еиҭаҳәатәык. Амшқәа цон, аӡынра қәасуан-иӡысуан, ааԥынра гәылҵуан, ашәҭқәа каԥсон. Аҵыс ӷра гьежьуан, ихынҳәуан, дгьыли-жәҩани ирыбжьан, иԥшаауан. Аха иара иаҭәаз, иара иашьашәалаз, иагәаԥхоз, хатә ԥҳәысыс ишьҭнахшаз аӡәгьы дазыԥшаауамыт. Иааҟәымҵӡакәа аҵыс ашәа аҳәон, иҷырҷыруан, иҷырҷыруан, убри алагьы агәырҩа ахнагон.
Аҵыс ишыҟанаҵалацыз еиԥш, мшы ссирк аҽны, шәаҳәарала амш ҿыц иаԥылеит! Агәалаҟара, гәалаҟарак еиԥшымызт! Аҩада ашьха ԥшӡақәеи, ахәы ԥшӡақәеи, абарҭ рныс узҳәомызт, зехьынџьара лакә сахьан илыркаауаз. Алада, ихьы разнышха амшын ацәқәырԥақәа агаҿа иаҿаԥсон. Аԥшалас кашьшьы, ашәаԥыџьаԥ рыкәармаӷра иҭахәмаруан. Ашьыжьтәи амра ашәахәа ашьацра илаҳәҳәуан. Зехьынџьара хаҳә-ҭынчра иҭынчран. Аҵысӷра заҵәык иааҟәымҵӡакәа ишышәаҳәоз мацара, амшын агаҿа иахагьыжьуан. Аҵыс ӷра гьыжьуан-ихынҳәуан, аха иара насыԥс иазшаз, ҵыск аԥыломызт. Ицон ажәҩан ахь, илбаауан адгьыл ахь. Абас мацара Аҵыс ӷра шышаҟьоз, ҽнак, ианынаԥш, ҵаҟа амшын аҿы шәиаҟ ԥсыӡк агәышҵа харшәшәало, еикәаҵәи – еикәахынҳәуа, амшын иалҵәраан, ҩаԥхьа амшын иналашәкәо ишыхәмаруаз абеит. Адунеи акы згәамԥхоз Аҵыс ӷра ахы ахашҭит! Аҵыс ӷра бзиа иабеит, амшын иаларшәыз Ашәиаҟ ԥсыӡ хәыҷ. Аҵыс ӷра зынӡа аҽыларҟәӡаны, Ашәиаҟ ԥсыӡ еикәаҵәиуа амшын иахьхыз аҽазааигәанатәит. Ашәа аҳәон Аҵыс ӷра иааҟәымҵӡакәа...
Амшын аҟынтәи, Ашәиаҟ ԥсыӡгьы иабеит, амшын иаҿаԥыруа ашәа зҳәоз алакә Ҵыс ӷра! Ашәиаҟ ԥсыӡ аԥсы налашәкәеит, ахаан иамаҳацыз ашәа зҳәоз Аҵыс-ӷра. Ашәиаҟ ԥсыӡ ахы иҭамкәа, агәы иҭамкәа, хгашьа амамкәа, Аҵыс ӷра бзиа иабеит.
Амшын изаламгылаз Ашәиаҟ ԥсыӡ, иааскьаӡаны, ацәқәырԥақәа аҽрылакны зынӡа амшын аҿықә аҟынӡа иааӡеит. Аҵыс-ӷрагьы ашәа шаҳәоз мацара, аԥсыӡ иазааигәаӡаны, ашьапқәа амшын аӷӷара, шьамхышәаранӡа инӡаагылеит. Аха Аҵыс-ӷра аӡы иҭалар, аӡы иашьуан. Ашәиаҟ ԥсыӡ аӡы иҭыҵыр ихәаҽуан. Ԥсыӡак ауп аҵыси аԥсыӡи ирыбжьахаз. Ԥсыӡак ауп ҩ-бзиабарак рынасыԥ аҟәара-ҩа илазыршәыз. Аҵыс ӷра аӡы изҭамлеит. Ашәиаҟ
ԥсыӡ аӡы изҭымҵит. Ус еидтәалан нырцә-аарцә. Амшқәа еихала-еихыҵуан, аҵхқәа еихала-еихыҵуан. Нырцә-аарцә илаӷырӡырқәақәо еидтәалан Ашәиаҟ ԥсыӡи Аҵыс ӷреи. Урҭ рыбзиабара иеԥызшьышаз аӡәгьы дырмоуит. Аҵысӷра аӡы изҭамлеит, Ашәиаҟ ԥсыӡ аӡы изҭымҵит. Аҵысӷрагьы агәаҟашәа шаҳәоз, Ашәиаҟ ԥсыӡ ауазашәа шаҳәоз, аҽнышьыбжьон инеидыԥсылеит! – лҳәан, сан ари ажәабжь хәыҷы аахлыркәшеит.
– Дад, ауаҩытәыҩса, ҳазшаз х-насыԥк лахьынҵас иаҭәеишьеит. Даниуа, аҭаацәа даналанагало, идунеи аниԥсахуа. Ацәгьеи абзиеи аханатә аахысгьы рышьхәа еивҵоуп. Аха сабду ԥсаҭа бзиа иҳәалон еиԥш, «Џьабара қамса ҟамлаӡац!» са саашәыкәыхшоуп, уаха абра бзиара аҵыхәала еиднагалаз ауацәа, аҭынхацәа! – иҳәан, Ҟача аханатә аахыс ишиҟазшьаз еиԥш иажәа хыркқәа инарыциҵеит. – Уаҵәуха ачара змоу Ҭамшьыгә Џьакьба, ҳалалреи қьиареи игымкәа, иԥсҭазаараҿы акыр дшьацәхныслақәахьеит. Аха Анцәа иузишаз алахьынҵа лахьынҵоуп, угага узахыԥаӡом. «Бзиа нагӡа шыҟам еиԥш, цәгьа нагӡагь ҟалаӡом!» «Аҵәуабжь ахьгаз, аччабжьгьы гароуп!» – ус ҳазшаз лахьынҵас ауаатәыҩса ириҭеит. Иахьа, Ҭамшьыгә Анцәа ҳазшаз дизыхашеит! Иҷкәын заҵәы Едыгьа аҭаацәа ҿыц даланагалеит. Ихәҩы-ԥацәа ҟалааит, ихәҩы-ԥҳацәа ҟалааит!
Ҭамшьыгә, абри итәоу зегьы абзиаразгьы ацәгьаразгьы, иӷәӷәаны ихарҭақәа ҳадуп. Аԥхьан исҳәан еиԥш, амыткәма абжьы ахьгахьоу Ҭамшьыгә иашҭаҿы, аччабжьгьы геит. Иразреи, иуаҩреи, ицқьареи, аҵыхәтәан Анцәа ихьигӡеит. Ацәгьара аҵыхәа шмыӡуа еиԥш, абзиара аҵыхәагьы ыӡӡом, шәхаҵкы сцеит! Сара рацәак ажәарҟазара салагом. Ҭамшьыгә Џьакьба дызлашәзымдыруа, иҿыцу егьшәасҳәаӡом.
Ари абжьарак, абзиаразы шәхы аџьыка ықәышәххьеит. Ари нахысгьы, ачара ахьыӡгьы ахьымӡӷгьы шәара ишәыдуп. Дасу ҳзыдгылоу аус аҿы, аԥшәма ҳхы еиӷьаҳшьарым! – иҳәан, днатәеит Ҟача.
– Ацҳаражәҳәаҩ дхәым-дшьым, рҳәоит. Саргьы абри аҩнаҭа дала-шьала иалахәу, иазааигәоу среиуоуп, шәыххь згеит. Ҟача ииҳәаз ижәбаз ауп, ишәаҳаз ауп. Сара сышьҭрақәлом, иахьа уажәраанӡа ҳацәгьарақәа рҿы аџьабаа жәбон, ҳгәаҟра шәалатәан-шәалагылан. Абра уаха Ҟача ишиҳәаз еиԥш, абри ҳчара хәыҷы ахьыӡгьы ахьымӡӷгьы, аҩгьы-акәаргьы иадгылоу шәара шәоуп, шәхаҵкы сцеит! Ҳаргьы макьана ҳажәла заҵәызаргьы, ҳажәла еицакым. Шәчарақәа рҿы ацкы амаҵ ауыха Анцәа иҳаираӡааит! – иҳәан, ивараҿы игылаз аҟәардә иҽнықәикит Дыдын.
Аамҭацқәак иааҭынчрахеит. Аҵыхәтәан, Ҭамшьыгә дҩагылан илабашьа неиԥышьҵаргәаны абас ҿааиҭит:
– Бзабаҩысгьы ԥсҵәыуаҩысгьы ҳәа сзықәгәыӷуа, сыцәгьеи, сыбзиеи, сымаӡеи зҵасымкуа, сашьцәа саашәыкәыхшеит! Сара аханатә аахысгьы аԥсра насыԥда сқәашьгәышьоуп. Заҟа сыччахьоу аҟара сҵәыуахьеит. Ибжьыдоу-ишьҭадоу ахаҵа игәырҩа сымшқәа ирыцуп, сыҵхқәа ирыцуп. Аха «ауаҩыдараз амба шьаҟа гәыдызкылаз!» ҳәа смацараха, сгәырҩеи, схәыцра еиқәарақәеи сырзыншәмыжьит, дад, сыуаажәлар. Шәсыцгәырҩеит, шәсыцџьабеит. Еиҳа амахә-ҩа санықәгылаз: «Ааит, абааԥс, аӷа игәырԥса ҳәагьы акы ыҟоуп!» – шәҳәан, шәыжәҩахыр сыҵшәымхит. Ауаҩы дыԥҵәазар деиԥызшьуаз ҳабдуцәа рхацламҳәа, ражәа ҟәышқәа сара сзыҳәан имылҳамхеит, иԥсуаҭлахеит, ԥсеиқәырхагахеит. Убырҭ зегьы сара сынарцә гәашә иҭазгалоит. Убри жәдыруазар сҭахуп, сашьцәа! Суазыри суасиаҭи шәхьымыгӡакәа сиасыр ҳәа сшәон. Аха иахьа агәра згеит, ауаҩытәыҩса ихамҭазы, ауаҩ ида хәарҭа-хәаԥшь шимам. Ауаҩ иоуп, дадраа, ауаҩы дызшьуа, дагьаазрыхуа. Иахьа уажәраанӡа, ацәгьараз агәырҩа шәасыргон. Иахьа дырҩагь, шәынасыԥи, шәҳақи, шәдоуҳаи срыҵаркын, Анцәа ду дысзыхашеит. Лахьы цәгьала смиасырц ҳазшаз исзиҳәахьазаарын.
Иахьа сара шәара сшәықәгәыӷуеит. Абри Анцәа исеираӡаз счара хәыҷы, «ихагамкәа иԥагьамкәа!» изымҩаԥысыр, шәара шәоуп изыбзоуроу. Еиҭасҳәахуеит, иудыруазеи шәынасыԥ саҵанакны «Сыҟәџьал шбылгьо ахҩа ахашәаргьы!». Сгәыӷуеит абарҭ зегьы шәымчала, знык сыԥсҭазаараҿ жәҩангәашә сзаатып ҳәа. Ажәа мыцхәы шасыршьуам, сара сышәхьымӡаргьы, аџьабаа здыжәбало сҵеи заҵә ашәаха иаӡааит, абзиараз дшәыхьӡааит! – иажәа ааркьаҿӡаны иаахиркәшеит Ҭамшьыгә.
Арбаӷь аҵх агәы еиҩнаххьан. Жәҩангәы иҵаҽҽоз асар рымҩа агеи-ашьхеи рхы еиқәнаҳәалон!..
– Ҳжәытә қьабзи, ҳжәытә ҟазшьеи, ҳжәытә ламыси, ҳҵаси ашәышықәсқәа иахьанӡа еихаҳа-еиҵаҳаны абиԥарақәа иаарго, аринахысгьы Анцәа еицоумкын. Аамҭақәак игәыгәҭажьыз ҳжәытә қьабзқәа еиҭахындырҳәит, инахараны ҳҭоурыхи ҳаԥсуареи иазхәыцуаз ҳаҷкәынцәа, анагӡара Анцәа ишәаҭәеишьааит, баба! – иҳәан, дааныҳәа-ныԥхьеит, злабашьа кны ажәытә еиҳәа иахагылаз, акыр зықәра инахахьаз Басиаҭ.
– Сара аханатә аахысгьы зқьы ааӡаны, шәкы абна илазҵоз рыхшыҩ аҟынӡа сзынаӡомызт, аха ашьха сганы, аӡыхь смыржәӡакәагьы саарымгацызт. Изхысҳәааз, ажәа хатәра, ажәа ҟәыш уҳәеит, аха иуҳәаз зхыуҳәаауаз сзеилымкааит. Басиаҭ, уххьа згеит! – иҳәеит Уарҭан гәыкала.
– Аа, абар, изхысҳәааз сахьахагылоу, Уарҭан, дад! – иҳәан, Басиаҭ илабашьа аԥынҵа, ажәытә иаҳәа жәижәых ахьгылаз инақәикит.
Изакәхарызеишь, уеизгьы-уеизгьы, абриаҟара зхырҳәаауа аиаҳәа иҭоу рҳәан, иара Уарҭан раԥхьа днагылан, ҩыџьаҟа, Басиаҭ дызхагылаз аиаҳәа инадгылеит. Инеиҿаԥшы-ааиҿаԥшит. Аиаҳәа азна ԥшхәынҵә лыԥшаахла ирҭәны игылан. Аӡәы акы аҳәаха иамраӡакәа:
– Абри ижәбо ажәытәӡа аахыс, аԥсуа чара аҭацаагара иацу қьабзуп, бабараа! – иҳәеит Басиаҭ. – Абарҭ аԥшхәынҵәқәа, аиаҳәаҿ агаз иӡаауижьҭеи мчыбжьы наҟьак ҵуеит. Абри уажәы сара сызлацәажәо ақьабз ара еилагылоу зегьы рзы иҿыцӡам. Иахаану, избахьоу, изаҳахьоугьы ыҟоуп. Аха изымбацгьы иахаанымгьы еиҳагьы еиҳауп. Иахьа ҳчараҿы абри ҳжәытә қьабз ԥшӡа хынзырҳәыз, шәаҳәареи, кәашареи, чарауреи шәырхыбаамзааит, дад!– иҳәан, Басиаҭ уаҳа ацымҵакәа, аҭацаагара зҽазыҟазҵоз аҭацаагацәа рышҟа иҿынеихеит.
Аҭацаагацәа агәгәаҳәа агәашә ианҭыҵуаз, амра нхықәгылахьан. Макьана шцәыкьоу узырдыруаз, абна илыхәхәа иааҩуан Амышзырҳага абжьы!..
Аҭацаагацәа аҭаца дрыманы ихынҳәаанӡа, аҭацаагацәа злацази, излаауази, наҟ-ааҟ амҩа ахықәқәа рҿы аҵәқәа рарсразы зҽазыҟаҵаны игылаз аҷкәынцәа нападыркит.
Ашҭа агәашә аҭаларҭа инаркны, шә-ҽышьахәарк инархараны, наҟ-ааҟ амҩа ахықәаҿ аҵәқәа адырсит. Иадырсыз арасатә ҷынқәа аки-аки рыбжьара, жәаба-жәаба ҽышьахәар рыбжьарҵеит. Аҵәқәа арсны ианалга, мчыбжьы-наҟьак иӡлачны агаз иӡааз аԥшхәынҵәқәа аиаҳәа иааҭырхын, аҵәқәа инахарҵо, заа иадырсхьаз арасатә ҷынқәа зегьы акака ԥшхәынҵә рхарҵеит. Ушьҭа амца нарыцрарсрада ус амамкәа идырхиеит..
Уажәы-уашьҭан иазыԥшын аҭацаагацәа рашәабжь. Аарла мраҭашәара агалуан иалубаауан, макьана мраҭашәара иаламбацыз ахәылԥазтәи ашәаԥшь. Абар, абар, алашьцара адунеи амҽханакырц шәымҭақәак ракәын иагыз.
Ушьҭақәа реиԥш, усҟан ҽынла ачара руӡомызт. «Аҵхи ачареи Анцәа еизишеит! Ачара аҵх иарԥшӡоит! Убри азоуп Анцәа аҵхи ачареи зеизишаз!» – рҳәон ҳабдуцәа.
«Уахынлатәи ачара амышьҭа бзиоуп! Уахынлоуп ашла иҿаҳәатәи, иныҳәаԥхьыӡи аныҟало. Алаԥш цәгьеи, аҿаԥшы цәгьеи, адгьыл ршеижьҭеигьы алашьцара ӷарҭахәыс ирыман. Алашьцараҿы амышьҭеи алаԥши есымша имчыдоуп!» – иҳәеит Леиуа, аҭаҳмадцәа итәаны иахьцәажәоз.
Абри аамҭазы, аӡхыҵреиԥш инхышхыҵәаз алашьцара агәы акараҳәа иааиҩнаршәеит аҭацаагара ашәа. Иааҩуан уи аухатәи аҵх аԥсы ахазҵоз, анасыԥи алахьынҵеи, раԥхьатәи абзиабареи ргәырӷьаҿҳәаша аазыцҳауаз уахынлатәи аԥсуа ҭацаагара ашәа.
Уи акәхеит! Иазыҟаҵаны иҟаз арԥарцәа, ахьышәҭсышәҭҳәа иҩаҵибарҟьан, арасатә ҷынқәа ирхарсыз аԥшхәынҵәқәа, амца нарыцрарсуа, рҿаархеит. Алеи-ԥси рыбжьара аҵх лашьца иалашәҭит алакә лашарақәа ррыԥхра.
Аҭацаагара ашәа еиҳа-еиҳа еицралон. Илаша-лашон насыԥла злахьынҵа хыхәхәоз ахьатә кәасқьа. Аԥсҭазаара ҿыц ииуан уаха Ҭамшьыгә иашҭаҿы. Аразреи ацқьареи рцәашьы иаҵәақәа хха-ххон...
Абри сымҳәацкәа, аҵх лашә иналԥрааз алакә рашь еиԥш, акиҳәа иҽыхәа иаҵәа днаҵаҟьан, дыӡса-ӡсо еҵәыш шәахәацшәа ашҭа дааҭаххит, мышьҭа бзиала агәараҭа иҭазгалаз раԥхьатәи агәырӷьаҿҳәаша!
«Раԥхьатәи агәырӷьаҿҳәаша, раԥхьатәи анасыԥ!» – ҳәа ибжьы ааҭицан, зҽыбӷа зҽаласаны иааиуаз арԥыс, дышиашаз амардуан днаҿаххит. Уи акәхеит. Аҽыхәа иаҵәа қәарқәашьеиуа акәасқьа абарҵа иаақәыххит. Амшраз, аҵыхраз раԥхьатәи анасыԥ хазгалаз арԥыс, алеи-ԥси рыбжьара, иҽыхәда дныҵаххит алакә ҭыԥҳа лсахьа ылызкаауаз ԥҳәызба ӡӡарак. Аҟада сыга иаҿагылаз абарфын маҟаҿаҳәеи, ашыц сырҭы иаҿылсааз ашьамхы мпахьшьи, наганы иҽы ахәда инахалҵеит!
– ...Иахьа зҵыхәала ҳамҩахыҵыз, Едыгьа ихәҩы-ԥацәеи ихәҩы-ԥҳацәеи Анцәа лахьынҵас иаҭәеишьааит. Ихшазаҵә ила иажәымҭа шкәакәахааит Алҭар Ҭамшьыгә! – иҳәан, аб тәыҩа ааҭыркәкәааны, уаҳагьы ихнымырҳәӡакәа, иҽыхәда инықәкны, аҽы ишьхәа анаирба, еиҵас иԥан, ахьуҳәа ҵаҟа инкаԥеит. Аҭацаагацәагьы, иԥсҭаҵагаха аҭацаагарашәа ҳәо иаабжьалеит, шә-ҽышьахәарк инеиҵыхыз, наҟ-ааҟ аҵх рыԥхуа изырлашоз алакә цәашьы иаҵәақәа ргәарабжьара. Ҩыџьа арԥарцәа ркәымжә ӡырӡқәа рыҵаҽырбо, ҩ-ҟама хәышк дрыҵыргеит аҭаца. Ҩ-ҟама хәышк дрыҵыргеит, уаха зынасыԥ еилазҵаз, рышлара ашәхымс аҟынӡа Анцәа машәыр рықәимҵарц. Ирыхшаз рҵеира хьмыӡӷ рықәымзарц. Рабацәа урҭ рабацәа, аханатә аахыс жәҩахырла иаарго рхьыӡрацареи, рфырхаҵареи еицарымкырц.
– Ацәылашьцаҿы уаха еицрашәҵаз алашарақәа, аҵх шдырлашаз, ишдыршәҭыз, ишдырԥшӡаз ашәа, шәыԥсынҵры ахҭа аҟынӡа шәхы-шәгәы лашалааит, ишкәакәахааит шәажәымҭа. Ҭамшьыгә ихигахьаз агәаҟрақәа зегьы, аринахыс игәырӷьарахааит. Аринахыс Анцәа ҳазшаз шәимырҟьаш-ҟьашааит, дад! Амшразы аҵыхразы ашацәа рхәы шәықәнагалааит, баба. Уаха иҳаланагалаз аҭаца, Алҭараа рҳақи, рдоуҳаи, рыразреи быцзааит, брыхьчалааит бахьыҟазаалак. Абри быхьӡала идырлашаз аҵх агәра быгәрахааит, абри аҵх анарха бынархахааит, Анцәа сиҳәоит, Анцәа ду ауаҩытәыҩса дызшаз! – иҳәан Ҟараман, Ҳазшаз днаиҵаԥшны, диаматанеиит.
Ҭамшьыгә иашҭаҿы наҟ-ааҟ рныҳәаԥхьыӡқәа рымпыҵашәҭуанаҵы, амаҟара еиҳабы раԥхьа днаргыланы, аҭаца ҩыза аԥҳәызба иналыркны, аԥшәмацәа назлаз, еикәшаны аҵх иалԥхоз ашҭа ԥшӡа иаақәгылт. Агәыр каршәзар убла хнакуа, еихык-еиҵык иаарыкәыршаны ацәашьқәа лашон. Ашәымҭак аҵх ҵаазырҟәрылоз агәырӷьа бжьқәа рҽааиқәыркит. Ашҭа агәҭа иқәгылаз ажәытәӡатәи ашыц агәаԥшь иалхыз астол иакәшаны иаагылт. Амҵ амҵәыжәҩа шьҭыбжь уаҳауан.
– Иахьа агәырӷьара аҵыхәала иаҳҭааз ҳасасцәа дахьқәа, бзиала шәаабеит! Ушьҭантәи шәымҩахыҵрагьы аҽеии абзиеи иртәхааит. Иахьа агәырӷьаразы зашҭа шәҭалази шәареи, есымша, наҟ-ааҟгьы ачарақәа реиҵхаразы аиҿцааха Анцәа ишәеираӡааит. Дад, аира ҿыц, аԥсҭазаара ҿыц иацныҟәаз, уахьынаҵыс-ааҵыслак ачарақәа рҿы арахәҭиаақәа реимдаразы ацәажәара Анцәа иуаҭәеишьааит. Ажәа умоуп, уажәахә Анцәа еицоумкын, ухьӡ есымшагьы адуразы ирҳәалааит, иахьа иаҳҭааз ҳасасцәа дуқәа раԥхьагыла Шаҭ-иԥа Шьаруан! – иҳәан, илабашьа ааиҵихын, даагылеит аҳаблаҿы ҳаҭыр ду зқәыз Иуан Маџьга.
– Аизҳареи анасыԥи рымҩала еидибагалаз ажәлар саашәыкәыхшеит! Ҳазшаз иҿаҳәатәала, иахьа ҩыџьа Анцәа имаалықьцәа рынасыԥқәеи рыԥсҭазаареи еиларҵеит. Анарха Анцәа еиҭааит! Рыхәҩы-ԥацәа ҟалааит, рыхәҩыԥҳацәа ҟалааит. Дала-шьала еизааигәахаз аҩ-жәлантәык Алҭарбақәеи Ашәарыҟәақәеи, нырцәи-аарцәи зыхьӡизыԥшеи нагоу, аҩы-жәлантәык, аҩ-жәларык зыбзарӡы уеи-уеихахьоу, ацәгьеи-абзиеи рҿы зымаӡа зҵарымкуа, иԥышәоу, игәаҭоу уааԥсыроуп, шәыххь згеит!
Уахатәи аҵх лашарала ирыԥханы шәаҳԥылеит, шәхышәгәы лашааит. Рынасыԥ цыгә ҵыхәамхааит уаха еиднагалаз. Шәабдуцәа рдоуҳаи рҳақи Анцәа ишәықәимырӡааит, уахатәи агәырӷьара еиднакылаз, абри аҩнаҭа ҭбаа иалахәу ауацәа аҭынхацәа, шәыжьра-цәара шәықәымӡааит.
Иахьа аӡӷаб лҭынхацәа даара зеиҿыхырҭақәа ӷәӷәаз, ус дук, ус хьанҭак снапы ианырҵеит. Еицырдыруа аҩжәлантәык, наҟ-ааҟгьы ишәықәнагоу ажәа аҳәара сара сзы игәыӷьылацәоуп. Аха амҩан снышьацәхысларгьы шәҟәышреи шәдырреи, шәԥышәеи сдырҽеип, сдырԥшӡап ҳәа сгәы иаанагоит, шәыххь згеит!
Ари нахысгьы аизҳаразы, анасыԥ шкәакәазы наҟ-ааҟ арахәҭиаақәеи аҳамҭақәеи еимыжәдарада хьаа-баа Анцәа ишәлахьынҵахәыреимтәааит.
Уаха х-ҵхык еихала-еихыҵыргьы Ашәарыҟәақәа рҟынтәи иаашьҭу аҭынхацәа, шәыхьӡ здырҳәаз рҵыхәала уцәажәозар, уаха ашара иаманакаанӡагьы аҳәатәы ыҟоуп. Убри аҟынтә рацәак ажәа шәамыршьыкәа, хьыӡҳәала инеиқәысыԥхьаӡар сҭахуп, аҭаца лышьҭра аҟынтәи иаашьҭу аҳамҭақәа рахыԥхьарак рыӡбахә. Абарҭ уажәы еиқәысыԥхьаӡо аҳамҭақәа зегьы, хаз-хазы зыхьӡ арҳәоу, ԥшӡала ашәҵаха, ашәыхха, архаха ҳазшаз ишәеираӡааит. Ашла дыҟазаргьы иажәымҭа хҭырԥа шкәакәала имҩасааит. Аԥҳәыс бырг дыҟазаргьы, чамгәыр бжьыла лыԥсҭазаара ажәралгааит, ӷра ҭшала Анцәа димблааит. Макьана зынасыԥ ззылымԥхац аҿарацәа ишәаҭәашьоу аҳамҭақәа рымышьҭа, шәлахьынҵа ԥшӡақәа дырласааит.
Ажәлантә реиҳабы, Аду сааукәыхшоуп, ухьӡ арҳәоуп, уара ҳәа ахьуасҳәо саҭоумҵан, упату схы иқәуп, ара-гәаԥшь сырҭы иаҿырсааз, бжьы-рҩаш хаҳәк ирыхгоу, ашуқьаҭ рышҳа иалху, хьача сырмала иқәкаау аххьа хҭырԥаш! Уажәымҭа шкәакәахааит!
Анду, бхаҵкы сцеит, макьана бышлац камшәац. Бзиа ҵыхәала, акыршықәса бҽыжәлааит, бҽыжәҵлааит. Макьана зҽышькыл шьапы анымгылац алакыруан седла баҭәашьоуп. Ажәытә қьабз анарха бынархахааит! Бмаҭацәа рыбзиара ахҭа аҟынӡа Анцәа бахьигӡааит.
«Аншьа данааиуа, аирак рыхьатә кәасқьа аԥшь-ҭӡамцк ҵысуеит!» – рҳәоит, шәыххь згеит! Аԥсуа жәлар рқьабзқәа рхыҵхырҭақәа иршаеҵәоу, жәытә-натә аахыс аҳаҭыр ду зцу, Аҳ иаҭәоу, илаа ираҭәоу, аԥсуа ԥҳәызба лшыц сырҭы иаҿылсааз, ашьха ӡы-еиқәа-ӡышхәала ирышҳау, жәаҩа хыеилаҵа зхаԥсоу ашьамхы мпахьшьы уаҭәашьоуп Бақьлар, ухаҵкы! Убри ажәытәӡатәи аԥсуа мпахьшьы заҭәоу, иуҭаауа асасцәа дахьқәа рыла, ухҭасцәеи, унеи-ааии шәҩыкхааит!
Егьырахь, сажәа сагәыламхацәазар, хыхь ишысҳәаз еиԥш, еиқәысыԥхьаӡар сҭахуп егьырҭ аҳамҭақәа рахыԥхьрак. Убырҭ иреиуоуп: аҽгәара ҟамч, «Азингер» ҳәа
изышьҭоу, аҳәаанырцәтәи аӡахыга машьына. Убри аҳамҭа заҿа ианырҵаз аԥҳәызба, акәымжә ӡырӡ алабӡахааит, акәымжәы еиқәаҵәа алабӡахааит. Бынасыԥ амаалықь дахылаԥшааит!
Дад, аҽгәара ҟамчы заҭәаршьаз арԥыс, хьӡы алоугааит! Аҽгәара ҟамчы иацназго аҽыкәаша хацхә насыԥны Анцәа иуаҭәеишьааит. Аимҭахарақәа рҿы аҭарчеи рылуԥааит. Аҩ-хәык рыбжьара акьиан ҿуршәааит. Аҽгәара ҟамчы ахьӡ-ашәа, ухьӡ-уԥша мра шәахәахааит. Уҿара иҭугаз угәашьамх, уажәра иҭоугалааит! Уаха абри агәырӷьараҿы исзыӡырҩыз, аԥеимбар дышәзыӡырҩааит! – иҳәан, Шьаруан иаҭәаз ахацламҳәа рҵысны, ицымҩахыҵыз иҩызцәа даарылагылеит.
Аԥшәмацәа рганахь ацәажәаҩ иҭак ажәа анырҳәа ашьҭахь, еизаны астол еихых-еиҵых иадгылаз асасцәагьы, аԥшәмацәагьы неилыҵ-ҩеилыҵқәеит. Ачара еилыргацәа ркәымжәаԥшьқәа ԥхьашьшьаа иаарылагылан, сасгьы ԥшәымагьы атәарахьы иаарԥхьеит...
Ҽырҩымҭак иҟаз ашьаԥа шәымҭақәак ирылагӡаны кәапеишәа идырҭәит. Аҵх аҵәылашьца ишылашьцазгьы, аҵх агәы шеиҩнашахьазгьы, ашьаԥа аҩныҵҟагьы, амӡырхагьы, агәыр каршәзар иубартә илашон. Ҳамҭак ашьҭахь, амца зыцрадырсыз, аҵх зрыԥхуаз аԥшхәынҵәқәа, наҟ-ааҟ амҩа ахықә зегьы дырлашон. Урҭ алашарақәа, ԥшхәынҵәк имашәырны акәзаргьы ак ҿымцәаацызт. Ашҭа уахьынҭыҵуа инаркны, шә-ҽышьахәарк инахараны, амза ашәахәақәа канарҳәҳәызшәа, аҵх иагәылган аԥшхәынҵәқәа рылашара агәарабжьара Алакә ҵхы иалашәҭыз алакә қаруаса еиԥш илаша-лашон ахьатә кәасқьа!
Ашьаԥа ахи-аҵыхәеи улаԥш ахьӡомызт. Аҭаца илыцыз амаҟарацәа рԥыза Шьаруан раԥхьа днаргыланы, аҭаца ҩызцәа аӡӷабцәа ҩыџьа назлаз, жәаҩык ашьаԥаҿы дара рзыҳәан иалкааз аҭыԥ аҿыҵәҟьа идыртәеит. Дара урҭгьы еиҳабы-еиҵбыла, дасу иахьрықәнагоз рҭыԥқәа ааныркылахьан.
Асасцәа пату рықәырҵап ҳәа изықәгәыӷуаз ахацәа нагақәа, асасцәа ирыддыртәалеит. Ҽаанбзиала ҳәа сасгьыԥшәымагьы ҵәыцақәак ааныркылеит. Убри ашьҭахь Ҭамшьыгә иашьцәеи иабхәындцәеи наиваргыланы, аҭамада далырхырц, ашьаԥа агәҭа иаагылеит. Амҵ ԥыруазар амҵәыжәҩа шьҭыбжь уаҳауан. Уахатәи згәырӷьара зыҷкәынра хьанарҳәыз Ҭамшьыгә иажәа ааԥиртлеит:
– Сыбзиара аҵыхәала исҭааз сыуацәа, сҭынхацәа, амшреи аҵхреи сашҭа иҭазгалаз сысасцәа дахьқәа, саашәыкәыхшеит! «Анцәа ҩба умихыр ак уиҭоит» – рҳәоит ҳабацәа. Дад, саргьы ацәгьара слаԥшықәҵаны самагәышьан. Агәырӷьара аиҳа, са сзы ахаҵа игәырҩа еиҳан. Аха хыхь исҳәан еиԥш, ауаҩы Анцәа зегьы имихӡом. Аҵәуабжь ахьгаз, мышкызны аччабжьгьы гароуп. Анцәа зылԥха ҳаура, ауаҩытәыҩса иԥсҭазаараҿы хәҵыш аамҭак ииҭеит. Аҵыхәтәан, саргьы исхимбааит аԥшырҭа иқәтәоу, зегьы збарҭоу, зегь заҳарҭоу, Анцәа ду ишәахәац, ихьы шьаргәыҵа сакәыхшоуп. Иахьа саӡәк иҵыхәала, саргьы сашҭа ашәаҳәабжь ҭыҩит. Иахьа абри Анцәа исаҭәеишьаз счара хәыҷы еиҿызкааз, изырԥшӡаз, изырхааз шәышьҭамҭа хаара-бзаара Анцәа иагимырхааит. Иӷәӷәаны шәхарҭа сыдышәҵеит. Ацкы амаҵ ауыха сыжәлантәгьы саргьы Ҳазшаз иҳаираӡааит! Уаха сысасцәа дуқәа ишахәҭоу ҳаҭыри патуи рықәуҵап ҳәа зыхьӡ сҳәарц сҭаху ахаҵа Анцәа уиныҳәааит! Уара ас еиԥш иҟоу ачара кьаҿ акәым, аҵаул чарақәа рҿгьы аҭамадара ныҟәугахьеит. Ацәтәыҩа еиԥш, ҳқыҭа ахиаҵыхәеи уалыҳәҳәоит, уххьызгеит. Ажәлар ргәы умоуп, ажәлар рдоуҳаи рҳақи уцзааит уахьыҟазаалак. Жәлар рҵәыцәгьа Анцәа иуқәимыршәааит. Ажьи Чмыт! – иҳәан Ҭамшьыгә иныҳәаԥхьыӡ неиқәиҳәалеит.
Чмыт ашырҳәа дҩагылеит! Иҟаларын уи уаха Ҭамшьыгә ичараҿы аҭамадара иқәшәаҵәҟьоит ҳәа дыҟамзаргьы. Аха ихьӡи-ижәлеи неидкыланы, аԥшәма ибзарӡы аниҳәа, иаргьы уаҩ нырҳак иакәын, аха зынӡа ихы ажәҩан инаҵанакшеит!..
Уи акәхеит. «Чмыт Ажьиба, зымаа укыз алыԥха уоуааит! Хьмыӡӷ уқәымзааит!» – рҳәан, рныҳәаԥхьыӡқәа жәҩахырла рҿаадырхеит...
Аҭамада даалаган, раԥхьатәи аныҳәаҿала зегь зымчу Анцәа ду диашьапкит, анаҩс, уахатәи аишәа-чара зҵыхәала еиҵхахаз аӡӷаби аҷкәыни рныҳәаҿа ааникылеит. Убри ашьҭахь, аԥшәмеи, амаҟарацәа раԥхьагылеи рныҳәаҿа ааникылеит. Убри алагьы раԥхьатәи аныҳәаҿақәа аашьақәикит.
Жәҩахырла аныҳәаҿақәа аанкыло аҿынаирхеит аҭамада. Аха, уашьҭа Шаҭ-иԥа Шьаруан иныҳәаҿа ааныркылахьан еиԥш, аамҭазы, аҭынхацәа гәакьацәа рганахь ала, асасцәа рҿаԥхьа итәаз, зықәра инаԥысхьаз Ҭарсхан иаҵәца аашьҭихын, дҩагылеит. Ашла игылара гәазҭаз, ачара иахатәаз зегьы, рҳарҭа-сырҭа узгәамҭо, рҽааиқәырҳәалан, Ҭарсхан инаизҿлымҳахеит.
– Дад, абра уажәы иаалырҟьаны шәахьысзыӡырҩуа, агәырҩа шәахьасырго, шәаҳаҭыр схы иқәысҵоит. Ухаҵкы сцеит уаха зегь ҳзыдтәалоу, ҳаҭыр ду зқәу ҳасас Шаҭиԥа Шьаруан! Ҵангьы-мцынгьы зегьы ирзысымкуа, зегьы ирнымаало, ухьӡала ныҳәаҿак ныскылар сҭахуп, аҭамада снеиԥыҩланы, сааукәыхшеит! Ари аныҳәаҿа дад, ашәышықәсақәа рӡыблара иагәылсхьеит. Ари аныҳәаҿа, ҳабдуцәа урҭ рабдуцәа рхацламҳәа иҵыргахьеит. Зықьҩыла ари аныҳәаҿа рыкәа-рмаӷра иҭарҳәахьеит. Иахьа уажәраанӡа имырӡкәа, абиԥарақәа еимданы иааргоит. Зегьы ираҭәарымшьоз, зегьы ирзыбзиамхоз, жәларык рқьабзи рҿахәи зҳәоз аныҳәаҿа, уаха абра измаҳацгьы идырҳаны, ухьӡ асырҳәар сҭахуп, ухаҵкы сцеит! – иҳәан, иныҳәаҿа аҿааирхеит:
– Дад, уара уҽыуаҩ хаҵа бзианы, Уабџьари уареи шәеихаххаа, Уҽырԥа-ҽырԥо ушнеиуаз, Ажәхьча унаивалеит.
Ала аҿаԥа-аҿаԥа ишшуаз абжьы уаҳаит. Ушәақь агәҭа быжьҵәаа,
Унеит алашбжьы ахьгоз.
Аҳәажә шцәыҵагылаз убеит.
Ашәақь агәыдуҵан, уа иаанхеит.
Егьирахь уахьыҩаԥшыз,
Ацыӷ кәыркәыруа икыдланы ишнеиуаз убеит.
Ушәақь агәыдуҵан, иалшәан икашәеит.
Уарӷьарахь уахьаақәгьыжьааз,
Хә-ҿык зҭыҵуаз аџь ахаҩаӡараҿы,
Хџьараны ашьха шҭыҵуаз убеит!
Уан улыхша аахыс ухы аԥынҵа камшәацызт,
Ажәхьча убжьы наиқәургеит:
– Уара, абри аҳәагьы ачысхә иҭ,
Ацыӷгьы ацәа ҿырԥхьа,
Ашьхагьы ацәеи ацхеи еилых, ухы иархә! –
Уҳәан, ажәхьча инаиуҭеит.
Уан улыхша аахыс, укәадыр маха аанкыланы уҽыбӷаҿ Умнеицызт,
Уҩаԥан укәадыр маха унахаххын, удәықәлеит. Уԥеимбару ууаҩытәыҩсоу?– иҳәан,
Иажәа ноухьигӡеит ажәхьча.
Аха аҭак имҭакәа, уахьцоз уцеит уара.
Угәы иҭоукыз уусқәа ноугӡарц.
Уусқәа лыԥхала инагӡаны уаныхынҳәуаз,
Ажәхьча сивсны сцар,
Ԥагьарашәа иҟалоит уҳәан,
Уныдгылеит ажәхьча иҭыԥ аҿы.
Уара ула исхаҳаз иаҭнысхыз абри ауп! – иҳәан,
Абжа уара иуиҭеит,
Абжа иара идикылт.
Иуиҭаз иаҭнухит жәаҩа ҭоԥк аба.
Жәаҩа ҭоԥк аба,
Жәаҩа шәындыҟәрак ирҭоуҵеит,
Жәаҩа цаԥхак рҿоуҵеит, Жәаҩа ҳҭыҳәсак идуркит, Жәаҩа хьырԥарк рыдургылт, Жәаҩа еигәышәк дуркит, Жәа мхык ылырхит,
Жәаҩа цак аадрыхит.
Абарҭ рыла нга-нча бзиа уоут,
Иухаҳаит, иуԥымхеит.
Уара узцәымӷу:
Инасыԥах цыгәҵыхәахо,
Иаӷа игәашә ҭбаахо,
Иара ила хаԥсыра ибо,
Имх дуқәа, аҳәа дуқәа ирфо,
Имх хәыҷқәа, аҳәа хәыҷқәа ирфо,
Ижә мхьо, иныга ԥҽуа,
Иҩн агәҭа фасацәгьахо,
Алашәага иршьагәырҭахо
Ишьҭамҭа чоуқь тәарҭахо
Иан ларбаӷь акькьа ишәо,
Агәыла ҳәсақәа иацдырӷызуа,
Саҭанеи Гәашьа лыкәты еиқәаҵәа
Шьахәыш лҩыҵракны,
Лкаркаламышә лҿыҵакны,
Ларӷьа напала ихы иакәлыхшаанӡа,
Кәыхшатәы имыхәааит, уара узцәымӷу.
Уара Анцәа уиныҳәааит! – иҳәан, Ҭарсхан иажәақәа,
ахьыршәыгәқәа реиԥш, ахьхьа-хьхьаҳәа, абҩатә даҷ еиԥш еихаԥсоз, макьана дааҟәымҵындаз шырҳәоз, иныҳәаҿа ахи-аҵыхәеи неиқәиҳәалеит. Сара абри аныҳәаҿа, Ҭарсхан даҽаџьарагьы, имҳәар ахьамуаз иҳәо саҳахьан. Аха уахак зынӡа даҽакала, даҽа еиҭаҳәашьа змамыз бжьышьҭыбжь цәаныррала акәын, ибжьы неихацаланы, иажәақәа шынеишьҭеиԥсоз.
Ашьаԥа ахи-аҵыхәеи кәапеишәа иҭәыз саси-ԥшәымеи, уаҩы иимбо, имаҳауа лакә доуҳак иарҭаслымызшәа, бжьыда-шьҭада, уахатәи ашацәа рыҵх иалаӡҩан.
Ҭарсхан иныҳәаҿақәеи иажәабжьқәеи рнаҩысгьы, уаҩ дызлаҟамыз далаҟан. Раԥхьа Ҭарсхан дзымбацкәа инеигәыдыԥшылаз, игәы аамҭрысыр ҟаломызт. Абыржәыҵәҟьа ажәҩан дналԥраан, Ашацәа ртәарҭа ахәы ԥшӡа даақәтәазшәа акәын, аԥеимбар исахьахәыра шыликаауаз. Иара ихаҭа-ԥсаҭагьы Ашацәа ртәарҭаҿы дышиз, ишизҳаз ҩашьомызт. Еиҭасҳәахуеит, Ашацәа рсахьа акәын имазгьы. Иара уаҩ нырҳа, хаҵа ҵәыркаԥа кылҳәак иакәын. Егьарааны дубаргьы аҽыхәа иҿабылгьазшәа, ижакьа аӡшәах еиԥш ихыҽҽаны игәы аҵаӷара иқәҭәон. Абри ауаҩы, абас уаҩ дызлаҟамыз далаҟазтәыз, иага рччага иҳәаргьы, егьа ажәлар ркьатеиах ԥҵәаргьы, иара дыцәгьаны дызшаз, дшарамшан ажәҩан далзырԥрааз, ччаԥшьк ацәаара иқьышәқәа инарықәирххуамызт. Аа, уажәы сасгьы-ԥшәымагьы иныҳәаҿа џьаршьеит, илакәыршьеит. Иара аныҳәаҿа зызкыз Шьаруангьы, абриаҟара дырреи ҟәышреи шигмызгьы, иахиҳәаара изымдыруа дааҳәаланархеит. Амала, Ҭарсхан иныҳәаҿа аҭакс абас ҿааиҭит Шьаруан:
«Ҭарсхан, уххьызгеит! Мышкызны арҩаш шыцәоу избарҭахозар, хажәак рзыҳәан Ҳазшаз сиҳәоит. Хажәак злыԥха ҳаура исаҭәеишьар, уара ҩынҩықәра нуҵырц сиашьапкуеит! – абри ауп иахысҳәаауа, сыхьӡала иаанукылаз аныҳәаҿа. Анцәа уеицеимкааит!» – иҳәан, аишәа днахыԥан, хынтә Ҭарсхан игәы днагәӡит Шьаруан.
– Ҭарсхангьы Ҭарсхан иакәын, аха уаргьы узлыҵыз ртәы-рымаа еихоуҳаит. Нас ишԥа! Арагәаԥшь, рагәаԥшьуп иавҵиаауа, дад. Уабду Хаџьаџьа ԥсаҭа шкәакәа икәал уҭагыланы уааиуеит! Хаџьаџьа ихьӡи-иԥшеи аихаҳаха, аиҵаҳаха Анцәа ду иуеираӡааит, дад, Шаҭ-иԥа Шьаруан! – иҳәеит, зықәра инахаӡахьаз ашла Кәыҿ Мырзаҟан, илабашьа амҳасҭа имацәхарҟәара ныбжьарсны, ацәашь еиԥш дҩагылан.
Абри аамҭазы, ачара ашыкьымҭа агәы неиҩыхны, арԥыск акиҳәа ачарашәа ааҭирҟьеит. Чарашәа бжьыла, напеинҟьарала, аҵх нхышхыҵәеит. Алеи-аԥси рыбжьара, арԥыс баҩ еиламгылак, дакӡамшәа, аишәа днахыууаан, ԥшаласшәа дынкаԥрын, адырдха еиԥш, дгьыжьыхынҳәуа даақәлеит! Абри ашәымҭазы, лыхцәы хьыԥштәыла кьларқәа, лӡара еихытыр иахакәашо, лыҵкы цәқәырԥа лыҵаҽырбо, ахьшьыцба еиԥш днаиҵаԥрит ԥҳәызба зӡара хымкых. Аҵықь, аҵықь, аҵықь ҳәа хынтә инеиқәырццакны ахысыбжь ныҵҩит ашьаԥа. Ушьҭа ашьхарахь иаацәылашон. Ашҭа нҭыҵ аҵх зрыԥхуаз алашарақәа макьанагьы икаххаа илашон!
Убри аахыс, бжьы-рҩашк, бжьы-храшк ирҿаӡыҭхьеит. Аха уажә сызлацәажәо ахҭыс, мшаҽны еиԥш иахьагьы сгәы ишалац иалоуп. Убри аҽынтәи амш, иахьа иҿыцҳҳараӡа иаасгәалазыршәаз иара Сԥирдон ихаҭа иоуп. «Ашьа ицаша ада иалагылом!» – акәымзар, иаргьы иабаацәыригеи, аха умбои, иҟалаша хырԥашьа амамзар акәхап.
Сԥирдонрааи ҳареи Ҷрыхә аӡиас заҵәык ҳабжьысуан. Нырцә дара нхон, аарцә, Ашацәа ртәарҭа аҳәааҿы ҳара ҳанхон. Сԥирдон сара саҵкыс акыр деиҳабын. Еиуара ҷыда ҳамаӡамызт, аха ҳацәгьеи-ҳабзиеи еилан, ҳабацәа пату рықәеибаҵон. Жәаха Сԥирдони сареи ҳаибабеит. Ҳаибамбациижьҭеигьы акрааҵуан. Дсеигәырӷьеит адунеи азна!
– Умар, усымбеижьҭеи ухахәгьы шлацла иааилашыҩкит! Аамҭа уҳәеит ҳәа, аӡеиԥш ишԥацо, зылԥха ҳаура! – иҳәан, инеихышь-еиҵышь илаԥш аасхигеит Сԥирдон.
– Есшара сиасны саԥылома, смажәи, Сԥирдон! – сҳәеит, рацәак сгәахьы иаамгакәа.
– Уажәы егьи ҳәа, уара макьана ажәрахь уабаҟоу, Анцәа ииныҳәаша. Умар, уара уира иахьеиԥш исгәалашәоит. Уара ус уҳәозар, сара ишԥасҳәари! Уаб Ирод иан данааигоз, сара
ачараҿы сыҟан. Схәыҷын, аха ӡиаск ҳаиҟәнашон ауп, абжьарак, ҩраԥагьы ҳабжьамызт. Ачараҟны сыҟан анысҳәа, исгәалашәеит. . . Ахәыҷы игәы иалсуеи, игәы иахәои ахаангьы ихашҭӡом. Изхысҳәаауа, аҽны уабду Ҭемраз исеиҳәаз ауп. Абар ушьҭа уи аахыс уаҩықәрак ҵхьеит, аха иахьагьы мшаҽнеиԥш, ихьшәашәаӡа сгәы иҭоуп, – иҳәан, Сԥирдон ииҳәарц ииҭахыз мҩабжара иаанижьырц данааикәанарԥхоз:
– Иуеиҳәазеи сабду жәаҭынхас, абас, иахьа уажәраанӡа ихамышҭыхәха угәы иҭахартә еиԥш? – сҳәан, сабду изыҳәан ииҳәаз сгәы сыҽшаннаҵаз идырыртә снаиазҵааит.
– Ачара анҳарҳәа, ҳаигәылацәамзи, ачараура амш ҩымшҟа шыбжьаз сгәы сааргәытәын, снықәланы сцеит. Уажә ҩынтәын ачара рҽахьазыҟарҵоз снеиуеижьҭеи. Инеиҵыхӡаны ашьаԥа аргылара иаҿын. Убарҭ иааҟарҵоз зегьы уажәада иабазбахьаз, оумашәа ибаны срыхәаԥшуан, ашьаԥа зыргылоз ауаа. Сара исаҟарақәаз хәыҷқәакгьы, дареи-сареи ҳаибадырын, ушьҭа ҳаицыхәмарыргьы цәгьа изымбо сышрылагылаз, Ҭемраз дааҳавалеит. Саниба даасыхәаԥшын:
– Уеиҭаахма, уара? – иҳәан, алаҵырҟәыҿы сааҵигеит.
Цәгьала исцәымыӷхеит, аха ажәак мҳәаӡакәа, схы ҵаарҟәрыланы саагылеит. Убри аамҭазы, Ҭемраз исеиҳәаз заҳаз Лад дааҳадгылан:
– Даазааит, ԥшӡала, дтәым уаҩума, иҩны ами! – иҳәан, Естат исеиҳәаз Ладгьы иааигәамԥхаӡеит. Саргьы уи аҽны уаҳа сгәалаҟара аазҽеимхаӡакәа, ахәылбыҽха аҩныҟа снықәланы сцеит! – иҳәеит Сԥирдон.
– Сԥирдон, нас ачарахь уаҳа умцаӡеи? – сҳәан, сгәы иныҵаххын, саакылԥш-кылӡырҩын сиазҵааит.
–Сышԥамцеи,адырҩаҽны,амра жәхьан еиԥш ианҩеиуаз, ачараҿы инеиз, крыфа-крыжә, ахәылбыҽха сашьеиҳаб аҩныҟа сааигеит! – иҳәеит Сԥирдон. Аха убри зегьы иахьаҵәҟьа сабду еиҳәазшәа акәын, усҟантәи агәалсра
ихы-иҿы ишанызбаалоз. Убри ашьҭахь шәымҭақәак иаргьы ҿиҭуамызт, саргьы ҿысҭуамызт. Иӡхьаз-иԥсхьаз схәыҷра абзиабара, алакә ԥхыӡ, алакә цәашьы иаҵәа еиԥш сгәаҵа инҭаԥхаз нхышхыҵәеит:
Усҟан, Анцәа амц сумырҳәан, исхыҵуазар ҟаларын жәохәҟа шықәса. Раԥхьаӡа акәны, ҳгәылара ҷаԥшьарак аҿы ҳаибабеит Ашьнагьы саргьы. Убри аҷаԥшьараҿы ачамгәыргьы ҳацдыркәашеит ларгьы-саргьы. Ларгьы-саргьы абра ҳгәаԥхеибашьеит. Ашьна Сԥирдон иаҳәшьа еиҵбы лакәын. Ҳабзиабара лареи сареи ҳада шаҳаҭ дамаӡамызт. Аҵысгьы иамҳәацызт, аҳәыҳәгьы иамҳәацызт, ус амышәкәан ишнылшәаз иҟан.
Амшқәа цон, аҵхқәа цон. Ашьнеи сареи ҳабзиабара иаҳа-иаҳа еицралон. Ус ҳшыҟаз, ҽнак, Сԥирдон ԥҳәыс дааигоит, асабша ауыха ачара иуеит ҳәа ҳаҳаит. Асабшагьы хәымш ракәын ибжьаз. Иаразнак схылԥа аҵыс нҭаҳәит. Хәымш сара сзыҳәан хәышықәса ишаҟаразгьы. Ушьҭа акызаҵәык хәыцырҭас исымаз, ачара анбаҳарҳәаришь, анаџьалбеит ҳәа акәын. Сара уи амш сшазыԥшыз ҿыкибзыки еиҭаҳәашьа, еиҭаԥсашьа рымамызт. Уахатәи аҵх сшыгәӡасуаз, лацәааихьшь ҟамҵаӡакәа иҟьаҟьаӡа иаашарккон. Иахьа иҳарҳәап, иахьатәи амш гәыӷырҭадахазаргьы, уеизгьы-уеизгьы, уаҵәы ачараҳәаҩ даауеит ҳәа сыԥшын, аха баша амшқәа хаҳәраҳатәха иниакәкәа имҩасуан.
Иааит ачароура амшгьы. Аҽны сабшан. Нас иҟалаз, Сԥирдон схы наиқәсыкын, иаацәырызгеит:
– Сԥирдон, иуҳәаз ԥсаҭа-џьыкацуп. Ажәабжь бзиа соуҳәеит. Ахәыҷы абзиагьы ихашҭӡом, ацәгьагьы ихашҭӡом. Умбои, уи аахыс иҵӡозеи, аха сабду ичараҿы, даахәмаршәа, дааузгәдушәа иуеиҳәаз, жәа-ҭынхак еиԥш иуԥхьаӡан, иахьагьы иухашҭӡом, аҵааԥс еиԥш угәы иҭоуп.
– «Иџьоушьо-иақәџьоушьо» ҳәа, саргьы саныхәыҷыз, абри уара уеиԥш «Рыцҳарак» сақәшәеит, аха сыԥсы иахырзааны, иахьа уажәраанӡагьы аӡәгьы иасымҳәаӡацызт.
Уара сабду итәы цәырумгазҭгьы, абыржәгьы мшаҽны еиԥш, икаххаа ишысгәалашәозгьы, ицәырызгарц сгәы иҭаӡамызт.
Иҟалаз уиоуп, ҽнак, ҳгәы иҭамкәа ҳхы иҭамкәа, Сԥирдон ԥҳәыс дааигоит, ачарагьы асабша ауха ауп ҳәа ҳаҳаит. Сара уара учара зегь реиҳагьы сеигәырӷьеит! Сабгьы: «Ҳгәылара ачарахь заа цатәуп, ҳхарҭақәа еидуп, ԥхашьароуп!» – иҳәан, аҽазыҟаҵара даҿын. Аха ашәахьагьы цеит, аҩашагьы цеит, уажәымзар-уажәы ачара ҳарҳәоит ҳәа ҳаԥшны ҳаштәаз. Аха учара ахабар ҳәа уаҳа егьаҳмаҳаит.
«Ачара рымҳәазар, ирымҳәеит. Рықәҵатәы баны ршьапы еиҵырхзар акәхап!» – иҳәан, сабгьы оумашәа ибазаргьы, инмырԥшкәа иҽааирҭынчит.
Ачара аҽны, асабша ашьжьымҭан, аӡәы ашара даҵагыланы ашҭа дааҭалеит. Сара уи ахаангьы абыржәада дсымбацызт!. .
– Нас, нас? Зегь акоуп, ихьшәаны днеизаргьы, ачара шәеимҳәеи? – иҳәан, сажәа анагӡаха сымҭакәа даасԥыҩлеит Сԥирдон.
– Умыццакын, уӡырҩла! Ашҭа иааҭалаз арԥыс, саб аҩныҟа дааиԥхьеит, уимоу, иагьидицалеит, аха имукәа, иџьыба дынҭалан, қьаад бӷьыцк ааҭиган:
– Сара Сԥирдон ичара аҟынтәи, абри ақьаад бӷьыц Ирод Мқанба иҟынӡа иганы иҳазиҭ ҳәа саарышьҭит!– иҳәан, ақьаад бӷьыц саб инаииркит.
– Ҳаи, Анцәа илыԥха роуааит! Арҭ ачараҳәара иагхазаргьы, иҳарҳәарц ауаҩы даарышьҭзаап! – сҳәан, адунеи азна сеигәырӷьеит.
Саб изаарышьҭыз ашәҟәы бӷьыц абас аҳәон: «Ирод, уххьзгеит! Суҳәоит акы еиԥшымкәа, ҩажәа ԥҳал зкуа убҩатә қәаб ду, кәац жәыгас иаҳҭахуп, абри аҷкәын иҳазиуҭарц!» Ҳаҭыр уқәызҵо ақыҭа асҭаршын Ездара Мықәба.
Иззыҟаиҵаз сыздырам, аха сабгьы ицәыҵамҳәакәа, ақьаад бӷьыц ианыз даԥхьеит.
– Иҭабуп, дад, уаазышьҭызгьы уаргьы, сыбҩатә қәаб ду ачарахь иахьнашәыԥхьаз! – иҳәеит, саб. Уажә избо џьысшьоит, уи зыхьӡи-зыжәлеи иахьагьы исзымдыруа арԥыс, ҳқәаб ду ихарззала иманы дахьнеиуаз.
Сԥирдон, саргьы абри ахҭыс, иахьагьы уаазбацыԥхьаӡа, аҵәымӷ жьакца еиԥш сгәы иналакьакьоит. Иҩбахаз, ачара ахьҳашәымҳәаз, ҳара ҳхаҭыԥ аҿы ҳабҩатә қәаб ачарахь иахьнашәыԥхьаз акәӡам. Еиҳагьы сгәы иалоуп, ҽы-уаарала ҳқәаб шәахьаҳәаз. Абри еиҭасҳәахуеит, ицәырызгарц сҭахымызт, Сԥирдон, аха сара сиаанӡа иҟалаз ахҭыс иахьа, иҿыцҳҳараӡа аҵәы ианахоуҵа, уаргьы хышла-гәышла ушыкәабамыз уҵасымкит. «Зхы ззымдыруа, ихы иурдырроуп!» – рҳәоит, сҳәан, сааԥышәарччеит.
Сԥирдонгьы даахәи-ҵәиин, дааччашәа иуит, аха иччаԥшь еиқәаҵәан!. .
Мҽышак аҽны, амра аныҩхашылоз: «Ԥссыкьа ахьырҳәо, Гыд хыс-хыс!» ҳәа, аӡәгьы ҳхы иҭамкәа, ҳгәы иҭамкәа, ани зехьынџьара, ҵангьы-мцынгьы аусҳәарҭаа идырқамсоз, ақыҭа милициа Кәыжьи, ҳабригадири, рҽабаақәа еишькласуа, ҳашҭа иааҭалеит.
Оумашәа ибеит сабдугьы! «Анцәа имш азгьы, аԥсы ааиҭакха ҳарымҭо иалагама арҭ амышьҭацәгьақәа, Ҿап лԥацәа!» – игәаҵа инҭиҳәаан, сабдугьы цәымӷ-цәыбза днарԥылеит. Арҭ уажәы ибазма, ибз зҿахьаз ракәын. Инықәҳәа-ҩықәҳәашәа, аӷьара иаҩызаз аԥсышәак нареиҳәеит. Сабду Ҭемраз аԥсра дақәгәыӷуан акәымзар, иҽыжәҵуеит ҳәа дыҟазма! Ак сымҳәаӡар зынӡа иламысдарахоит иҳәан:
– Шәҽыжәҵ, дад, иҟалозар ҳаԥшәымаз! – иҳәеит, ихаамкәа-ишшамкәа.
«Ааит, ари аҩыза агәырӷьаҿҳәаша аԥшәма иаҳԥигалазар, «алашә ииҭаху ҩ-блакы рами» рҳәан, игәырӷьаҵәа
иааҽыжәҵит. Ҭемразгьы иҟаиҵагәышьооз, иажәа ҭҟьара хыҭҟьарахан, раԥхьа днагылан, аҩн ду ахь инхеигалт...
– Ҭемраз уххьзгеит, ауадаҩ шәалаҳҵом. Агәырҩа шәамыргакәа, ҳзымҩахымҵыз ҳалацәажәар сҭахуп! – иҳәеит Кәыжьы деихала-еихыҵуа.
«Агәырҩа сауырга-егьиҳәа, авара ахышра алҩаҵә ахылззуа иумҵасыргылоит. Уаб Шьамҭлаҳә ԥсцәеирымгагьы уаҳа иуӡомызт!» – абри сабду ихы-иҿы инанызбаалеит, саргьы скылԥш-кылӡырҩуа асоф ацәардаӷәы сахьықәтәаз.
– Ҳара ақыҭа асҭаршын Ҟазахә ҳааишьҭит. Иахьа ашьыбжьышьҭахь, Ашацәа ртәарҭаа рхәаҿы инхо зегьы, ҭыԥҳа-лԥа дагымкәа, иахьышәзеиԥшу, Адаужра ахәааҿы игылоу аҭәаҵла амҵаҿы шәеизарц. Очамчырантәи уаҩ дук даараны дыҟоуп, ус дук аҵыхәала дшәацәажәарц иҭахуп, – иҳәеит ҳасҭаршын. Абригь ааиҳәеит, днеихашәы-еиҵашәын, уаҳа ажәакгьы наихәылмыршәакәа, деихаԥсыеиҵаԥсы иҽааиқәикит Кәыжьы.
– Изакәхарызеи, дад, цәгьароума-бзиароума, изызкузеи зырҳәа абас, «ҽада рхәара, ԥынҵа рҟьара!» ҳәа, Ашацәа ртәарҭаҿы, иаалырҟьаны аизара ааҟарымҵар ада ԥсыхәа-ӡәыхәа зыҟамлаз? – иҳәан, сабду ацҳаражәҳәацәа днарызҵааит.
– Абри абриоуп ҳәа, аизара зызкыҵәҟьоу иуаҳҳәаша егьҳаздырам, Ҭемраз. Амала, даараӡа акыр зҵазкуа ус дук иалацәажәараны иҟоуп, – рҳәеит. Абри аизара аҵыхәала, ақыҭа зегьы ирылсны ирарҳәахьеит. Ашацәа ртәарҭаа шәзын ауп спициально ҳаргьы ҳазхалаз! – иҳәеит махәшәыгала иршәызшәа, амшаԥы кәтаӷь еиԥш, ихахәы ҟаԥшьӡа абригадир дахьтәаз.
Абри аамҭазы, – «Уааишь, нан, Умар, аранӡа! – амаҵурҭа аҟынтәи сан лыбжьы ныҵакны иаалыргеит... – Арҭ, аҳәа акакан амҵаршәны иамухраҳа, џьара мҵҟрышьзаргьы акы рыхәлоуҭәаанӡа, иахьа ицараны иҟаӡам. Ани «Ҟаԥшьыц» мыжда, акәыбры еиԥш, ауатка дынхыԥсылаанӡа дуԥырҵӡом усгьы. Аума иақәшәаз, аума иӡбыроуп! Ҳзықәшәаз ауп. Абни ҳарбаӷь ҟараах рыԥсы иаҳҭап. Искын, абна акалаҭ иҵакуп, ахәда сзыхҵәа, нан!» – лҳәеит сан.
Сара, абри ақыҭа милициагьы, ҳабригадиргьы ҽеила издыруан. Аиаша уасҳәап, хәыҷгьы-дугьы зегьы ҳгәы ԥырҵәахьан. Убри аҟынтә, иаазбанык исзычҳауамызт, цәгьала исцәымӷын. Аа, уажәы, сангьы, убригьы азмырхакәа, ҳарбаӷь цәылажә ду ахәда сзыхҵәа лҳәеит.
Дара ирыԥсхакызаалак, акы анбаҳҿадырхәхәаришь, џьара бысҭахьызаргьы ҳанбахырԥхьаларишь ҳәа иҟыԥсӡа итәаны ишухәаԥшуа, рҿы мырҵысӡакәаҵәҟьа индәылҵны ицар, ҵасым мцахәыцәа! – инцәыҵалҳәеит сан.
Сара ажәакгьы мҳәаӡакәа сылзыӡырҩуа стәан. Сан ибзианы илдыруан, саагылазаргьы акәты ашьра шысцәымӷыз. Акәытқәа рышьразы, сан изныкымкәа мап лцәыскхьан. Аа, уажәы сангьы дҿыцҳҳараӡа арбаӷь ахәда сызхуҵәароуп ҳәа даасыдгылт. Аха сара ес-инҟасҵалакгьы, ҳарбаӷь ҟарах ду сымшьырц сыӡбеит. Сабду иаҳәызба хәыш акыӷәра иахьықәыз иаақәысхит. Ҳарбаӷь ҟараах ду «аҟәыр-ҟәыр» ахга, акалаҭ иахьыҵакыз иааҵысхын, имҟыжырц ахәдацәа ааҵыскаан, ҳшымҳа амҵахь исыманы сцеит. Иҟасҵара сзымдыруа ҳамҭак сгыланы ҳарбаӷь ҟаараах сахәаԥшуан. Нас, абри арбаӷь сымшьыҵәҟьарц сыӡбеит.
Иҟалалакгьы ҟалааит сҳәан, арбаӷь ашьапхыцқәа инарыцәхыкны, саҳәызба ала акәты ашьапы хәыҷӡак аасырсалеит. «Ҟыж»! – аҳәан, егьааԥаҭ-ԥаҭит, аха ашьапы ашьа иалҵыз, схысга мацәа инахьысшьын, наҟ иноусышьҭит.
«Ахьшь уцламҳәа ԥнаҵәо, акәты ԥсра ухәдацәа ҵнакаауа!» ҳәа сшәи-ԥшьиуа, ала кыдҟьо, аҳәа кыдҟьо сшаӷьуаз:
– Иҟалазеи, иухьзеи, Умар? – лҳәан, сан дгәыҭҟьаԥсыҭҟьаха даасыдгылт.
– Амҟалатә рзыҟалааит абарҭ шәысасцәа! – сҳәан, сыҩнацәакгьы ашьа рыхьшы, ирыӷәӷәаны иааскит. –
Иҟалазеи бымбо, ари Кәрыжәаа ирықәлоу барбаӷь шсырххоз снапы иацҳаит! – сҳәеит.
– Унан, ашьашәы рҳампал рҿаҳааит урҭгьы, амышьҭацәгьа цәыҳә-цәыҵәақәа! Иагьаншамыз, егьаныхәламыз иабаҳаднагалеи, сукәхшоуп. Наҟ уаҟәыҵ уи арбаӷь цәылажәшәа иҟоугьы. Слаԥс рызҿаҳәоуп! Ҿашәагәыӡа Анцәа ирумҭан. Ишааз еиԥш ицап илтышахәаша, ҿааҳәыра Анцәа ирумҭан! – лҳәеит сангьы, лыԥсахы еибакны.
Саргьы исҭахыз уи акәын. «Сыуа даан саӷа дигеит!». Сыхәрагьы цаха шкәакәак накәыршашәа ааҟасҵеит. Сарбаӷь: «Анцәа уиныҳәааит, Умар, сыԥсы еиқәурхеит!» аҳәозшәа, игәырӷьаҵәа аҳаскьынқәа инархас-аархасуа амӡырха инықәлеит.
Ҳасасцәагьы фырџьанқәак аашьҭырхын, инахныҳәаҩахныҳәашәа рун, ахь-мыхьк рхы нахыԥхьаланы, аӡы шцара ицеит!
Шьыбжьышьҭахь аԥсымра ашәахәақәа, ацә ҵыхәақәа реиԥш, аԥҭақәа ианааргәылыҷҷоз, Адоужра ахәы аҵыхәаҿы, аҭәаҵла амҵа, Ашацәа ртәарҭаа рхәы иқәынхоз хәыҷгьыдугьы еизахьан.
–Ишьахәуп, аха абри ҳаизара изху-изҵыхәоу уаҩытәыҩса изымдыруа, абыжькәалаԥк ирҭаӡны, рыԥсы иаҵаҵаны ишԥарымоу! Ааигәа акы ҳалармыжьцызт, аԥсцәеирымгақәа! Закәыхи, гәырӷьаҿҳәашак Ашацәа рхәы ихаргалап ҳәа уҟоу. Арҭ, ала млага уақәгәыӷны, аҵыхәа кны аӡхыҵра узҭалараҳа, уаҩ дрықәгәыӷыртә иҟоума! Уаҳа ҿашәагәыӡа Анцәа ирумҭан, сара сыхҭырԥа нкаршәны исныҳәаанӡа! – иҳәеит, иахьа зымҩа иаԥырҟьаз Махаз.
– Анцәа ду иџьшьоуп, абарҭ ҳарцәыхараны, ҵангьымцынгьы иаҳҿырхасҭамкәа, ҳарԥырганы, Ҳазшаз, Ашацәа ртәарҭахь ҳахьхеигалаз. Урҭ рысаӡ ҳаӷоу далоуп! – иҳәеит Арсанагьы, аџь хсаха икажьыз дахьықәтәаз.
– Шәаангыл, уара! Иҟалаша ҟалаанӡа, амӷыш ԥыҵәҵәаны икашәымԥсани, аҽагьымҭан, шәшьапы иалалар ихҭәасаар ҟалоит! Иудыруазеи, шықәсык ахь знык ашәақьгьы ахала иҭҟьахьеит! Џьара ҳзеигәырӷьаша акы ҳазхаргаларгьы шәыздыруамеи?– иҳәеит Саид, даалацәҟәыс-шьацәҟәысын.
– Урҭ ихаргалаша агәырӷьаҿҳәаша, ҩышықәса рышьҭахь иҳазхаргалеит. Унеины Ашацәа ртәарҭа Тур ихәы цқьа унықәыԥш-аақәыԥшыр, иаразнак амӷш еиԥш ублақәа инарыхкьакьалоит «акәамхәаз» иханагалаз «Агәырӷьаҿҳәаша!» – иҳәеит Асҭамыр деиқәба-еиқәыԥс дахьтәаз.
– Уара ҽамыршьагала узцәажәо, иаартны иуҳәар, ухасбжьы уархамбар ҳәа ушәома? – иҳәеит, Сабыда иҽырҟәышҽырраз-ҽыргызмалшәа, аӷьара ихыԥсылаз, акәаҭан жьакца дахьықәтәаз.
– Исҳәаз ҽырмаҳа, ҽырдагәа ҟауҵазар, уҳәа-убыз арахь икал-кало икылсааит Мақ-Сабыда. Уара, ҩышықәса рышьҭахь аума ари ахәы уанықәнагалаз? Иухашҭма, уара, ҩышықәса рышьҭахь Тур ихәы атракторқәа реибашьра аныҟаз? Уабдуцәа рыдгьылқәа атракторқәа рыцламҳәа цәеихақәа иԥыххаа-жьыххаа ианықәырҵоз? Иухашҭма егьа азаарцазаргьы ирзымшьыз, ирзыҵымхыз, уаа гәарҭак здынҵәалаз, адгьыл иашәахсҭаны, иахьагьы икәашханы, нахьхьи анаара иаҿагылоу Амқанбақәа рдоуҳа аџь-ҵла! Иухашҭма Мақ-Сабыда? – Дшеицрашәара деицрашәеит Асҭамыр.
– Абан зегь ҳаилзыргоз ацҳаражәҳәацәагьы ахьаауа! – иҳәеит Кәаҵиа ашырҳәа дҩагылан.
Ҽыла ахәы иқәланы иааиуан ақыҭа асҭаршын Ҟазахә даҽаӡәгьы дицны.
– Сыԥсымзар, Ҟазахә ицу иакәхап иахьа Уачамчырантәи ажәабжь ҿыц аазго ҳәа, ақыҭа милициа Кәыжьы дызҿыз аиҳабы! – иҳәеит, Ҭемраз, ҿымҭӡакәа дынкахәыцуа дахьтәаз.
– Очамчырантәи иааз ауаҩы Ашацәа ртәарҭа дхалазар, ҽеик ҳзааигазаргьы иудыруазеи! – иҳәеит Махаз.
– Уара абзиара ззыҟалаша, Махаз! Уи аҽеи азы дхалазар, цәгьара аҵыхәала дхалар амуа џьушьома! Ҳара ацәгьарақәа усгьы ҳрышьцылахьеит, – иҳәеит даҽаӡәгьы дахьтәаз.
– Уа, рахә шәзыԥшуп! Есымша абзиа еибышәҳәалааит! – рҳәан, рҽышькыл акыха рымҭакәа, Ҟазахә иҩызагьы иаргьы ааҽыжәҵит. Заа асасцәа рзы идырхиахьаз аҟәардәқәа рҿы инеибартәақәеит.
– Уажәшьҭа, ҳтәашьа ҳаԥсышьоуп! – иҳәан, дҩагылеит Ҟазахә. – Иххь згеит, араион аҟынтәи иаашьҭу, аиҳабыра рхаҭарнак Гыџь Шьаҵәбагьы Тур ихәы дызхалаз, абыржә ҳазлацәажәараны иҟоу азҵаара аҵыхәала ауп. Ажәа имоуп Гыџь Шьаҵәба! – иҳәеит Ҟазахә. – Ажәакала, Ашацәа ртәарҭа агәырӷьаҿҳәаша шәызхаагалеит! – иҳәан, Гыџь иҽшазыҟаиҵара, иҽазыҟаиҵеит. – Аԥсны ақыҭақәа зегьы рҟны еиԥш, аамҭа ҿыц ицәырнагаз, Асовет жәлар алашьцара иныҵганы, алашарахь икылызго, ада зҳәазҵам аус бзиаӡа шәышҟагьы ихалеит. Абри амчыбжь ахи-аҵыхәеи рыла, шәара шәхәаҿы иаартхоит аликбез. Иахьа ишыжәдыруа еиԥш, зехьынџьара «аҷышәра» здыруа ауааԥсыра маҷуп, еиҳарак зықәра инаҵагылахьоу. Зегьы збарҭоу, зегь заҳарҭоу ҳкоммунист партиа амчала, Аԥсны ақыҭақәа зегьы рҿы, иаарласны аҵарадара аҵыхәа ԥҵәахарц, зегьы аԥхьареи аҩреи рдыруа иҟаларц азакәан ҿыц аԥырҵеит. Ашколқәа ирҭоу ахәыҷқәа инадыркны, аиҳабыра классқәа рҟынӡа итәоу рыда, аԥхьан исҳәан еиԥш, зықәра инаҵагылахьоу, аҩреи аԥхьареи ззымдыруа зегьы аликбез иҭалароуп. Ари хьаҳәа-ԥаҳәа змам, хыхьынтәи иаауа ус ԥҟоуп. «Аликбез» мҩаԥгахоит мчыбжьык ахь хынтә: ашәахьеи, ахашеи, ахәашеи. Убригьы аколнхара, анхара-анҵыра иаԥырхагамхо, есыхәылбыҽха. Имҩаԥысуа аурокқәагьы сааҭк еиҳамкәа, еиҵамкәа.
Ҟазахә излаҳабжьигаз ала, аликбез аҿы рҵаҩыс дҟалоит, шәара зегьы еицыжәдыруа, ҳаҭыр зқәышәҵо, аҵарагьы змоу, ауаҩрагьы злоу Платон Кьаласаниа. Ажәлар абзиара шәзыҟалааит. Иааркьаҿны шәлымҳа аҟынӡа иназгаз аҵыхәала аӡәыр азҵаара умоума? – иҳәан, иҟәбас маҟа ҟьаҟьа иԥшь-мацәак навҵеиҵеит Гыџь.
– Иахьа, абра ҳхәаҿы, шәыхәҟьа-ԥсҟьаха шәахьҳазхалаз, абра итәоу зегьы рыхьӡала иҭабуп ҳәа шәасҳәоит. Аус бзиа, аус лаша иаҳзеиҵышәхаз, Тур ихәаа зегьы ҳнеигымкәа ҳаҭыр ду ақәаҳҵеит. Шанагӡара Анцәа иуеираӡааит, дад, иахьа ҳхы иҭамкәа, ҳгәы иҭамкәа абри аҩыза агәырӷьаҿҳәаша жәларык иаҳазхазгалаз! – иҳәан, днатәеит Ҟача!
– Зҵаарак сымоуп, ахылаԥшҩы, уххь згеит! Иуҳәаз зегьы еилаҳкааит. Есымша абзиарақәа рзы умҩахыҵлааит. Иахьеиԥш, есымшагьы ажәлар аҽеи рызноугалааит. Иукуаиушьҭуа умпыҵаманшәалахааит. Ишысҳәаз еиԥш, иаауҳәаз зегьы еилыскааит, акызаҵәык ада, – иҳәеит, ак зымҳәаӡо иҭынчӡа итәаз Ездара.
– Изакәызеи, Ездара, иузеилымкааз усҟангьы? – иҳәеит Ҟазахә иааигәамԥхаӡакәа.
– Уара ҳәа ахьуасҳәо, аԥсышәаҳәароуп, саҭоумҵан, Ҟазахәуххьзгеит.Ҵаараԥхашьарамрҳәоит.Абрисызҵаара бзамыҟә ала агәырҩа шәасыргаанӡа, акыр иқәысҵеит, иқәысхит, аха алыкьбас захьӡыз сзеилымкааит. Абри аԥсышәаны, сара исзеилымкаауоу, мамзаргьы иара ажәа, аԥсышәа хәраба-жьрабоушәа иҟоу? Иалысҳәаара сзымдырит! – иҳәеит, Ездара иҽыргаӡа-ҽырҩысҭааны.
– Уара, Анцәа ииныҳәаша, Ездара, уцо-уаауа, уҟазеиуа, аӡымлага еиԥш, иахьантәарак утәарҭа узакәшоз, абри «Аликбез» азы акәызма? Аликбез захьӡу ами иахьак ҳабз зҿахьоу, убри ами аҵарадара арӡра ҳәа изышьҭоугьы. Еиҭасҳәахуеит, Ездара, «Аликбез» захьӡу, аҵарадара ауп. Иааркьаҿны ҳашьцәа рбызшәала иҳәоуп, акәымзар, – иҳәеит, Ҟазахә игага дацәшәо дахьтәаз.
– Уаргьы ҳазлам уалоуп, Ездара! Уара, аҭахызар «Калҭиџьаҟәгьы» ахьӡырҵааит, уара иабауԥырхагоу. Иаҳәоз, иаанагоз закәыз уарымҳәеи, убри уцәа инҭагӡаны, ашьшьыҳәа умтәо, ашьа ицаша ада иалаургылом акәымзар! – иҳәеит, Лагәысҭан, зегьы ззеиԥшны, зхырҵәыжә ԥаҵа шлақәа кыдышьшь аганахьшәа итәаз.
– Сара, ариаҟара уҽырҟәышны ацәажәара уаналага, ухы уахашшаауаз џьысшьан!.. – ииҳәарц ииҭахыҵәҟьаз мырзакәа, амҩабжара иаанижьит Хыгә.
– Уара избо, аҽагажә ҳаԥшьа хтыгоутәырц уҭахуп ҳәа сыҟоуп, угәыбжьажьа-хыбжьажьо уцәажәашьа злаҟоу ала. Аха, Хыгә, уара ахшыҩ ануҵоз, саргьы аҟәыдкалиа сыпҟомызт! – иҳәеит Ездарагьы, игәы иҭаҵәҟьаз игәаҵа инҭашьны.
– Шәаҟәыҵ, баба, ахәа еиҿаԥсара! Ҳара уажәы шәара гәнхәҵысҭала алдым еимыжәдо аилыргаха ҳамаӡам! Азҵаара змоу уаҳа аӡәыр шәыҟазар, ҳашәзыӡырҩуеит! – иҳәан, Ҟазахә ашырҳәа дҩагылеит.
Ҟазахә ибзианы идыруан Ашацәа ртәара иаақәнакааз зегьы рҟазшьақәеи рҿаԥыци зеиԥшраз. «Ҵангьы-мцынгьы Тур ихәаа рыц ҳаӷоу дыҵашәааит!» – иҳәон иара Ҟазахә ихаҭа. Убри азыҳәан, аханатә аахысгьы рмаршәа кны дааиуан. Амаҷ-саҷ азы ихы рылеигаломызт. Ус бааԥсык аҵыхәалагьы дырҿанагалар иҭахымызт. Ишырҳәо еиԥш, ихы хәымкәа ахәырбӷьыц ақәиҵомызт. Рыбжьара аҵәгьы мбылӡакәа, акәацгьы бжьыӡаауа дааиуан. Абыржәыгьы, рацәак ибыргәымыз аиҿыхара хәыҷқәа ирымжьыжькыр иҭахымызт. Асасгьы иахьынӡалшоз пату иқәырҵар иҭахын. «Аҳы, уашьҭа, Анцәа иџьшьаны, аизара ахи-аҵыхәеи еиқәысҳәалеит!» анааигәахәуаз аамҭазы:
– Дад, Ҟазахә, уххь згеит, зынӡа шәеиласмырхаӡозар, ахылаԥшҩы ихаҵкы сцеит ишиаҳауа, сымч зкәымхаз аказы сузҵаарц сҭахын исоураӡозар? – иҳәан, даара зықәрахь инеихьаз Ҭандел дҩагылеит.
– Ажәа умоуп, Ҭандел! – иҳәеит, Ҟазахәгьы имырџьаџьакәа, цәымӷ-цәыбза.
– Абри аҳәынҭқар иҭижьыз аус ҿыц, алықьбас, ҵара змамкәа зышлара инҭагылаз абыргцәагьы, абжьара уаагьы, зегьы алықьбас иҭалароуп шәҳәеит. Дад, сара зызшьапык адамра иҭагылахьоу, сара сҩызцәа зыҿҳәара анарцә гәашә илагылахьоу ашлақәеи, «Аҽы анажә қьышьме адырҵон!» ҳәа, уи алықьбас ҳәа шәызҿу ҳара иабаҳтәу иабаҳамаҭәагәышьоу! Ҳара ушьҭа ҳашәахә ҳәаны ҳалгахьеит. Ушьҭа аҿар шәыцәгьа мбакәа ҳзиасыр, убри насыԥуп. Абжьарак, макьана зыуаҩыбжара агәашә иҭамлац, аҵара змам ахацәеи аҳәсеи рзы, ԥшӡала, ари ус дуӡӡоуп, ҳәарас иаҭахузеи! Абри сымч зқәымхаз азҵаара, уара ҟәышк уоуп, ацаԥха сзазыԥшаа, дад дукәыхшоуп! – иҳәеит Ҭандел.
«Ҳаи, иажәымҭа аӡахәаш ахадырҳәааит! Аҭаҳмада хыжә-ҿыжәшәа иҟоу, изакәызеи, уара, анахь иҟамкәа, арахь иҟамкәа, кырҭа-ҳәарҭа узамҭо иааҳалаижьыз!» – абри игәаҵа инҭеиҳәацәеит, ииҳәо иҿамшәо Ҟазахә дахьгылаз.
Ажәлар аӡы рылымкәо иахьтәаз инеиқәыӡырҩит. Иашаҵәҟьаны, Ҭандел ииҳәаз гәаныла иацзырӷызуаз, аха иақәҿызымҭуаз рацәаҩын. «Аус нырхага иан дикәыхшоуп!» ҳәа ҳара ҳҳаи-ҳҷышьи аарла инеиԥшьуа адунеи ҳақәуп, дара ҳара цәгьала адгьыл иалҳаӷьӷьааз ҳаура-ҳҳәара афаха-агаха ҳадраӡом. Амш рзымхакәа, рыцәмаҭәақәа нцәыҵакшо, уаха мзала ицәаӷәо, илаҵо ауааԥсыра, уажә рус-рҳәыс ааныжьны, акәарақәа инарҭаҳауа, есышьыбжьышьҭахь Шьардын иҩны ихалалар акәхеит. Уажәы, Ҭандели, Мажьыгәи, Кәаџьамани аԥхьареи аҩреи ддырҵахуеит!. . Уаҳа ҿашәагәыӡа Анцәа ирумҭан, ари Анцәа дызмам, аҩсҭаа иаамҭа ҳзаазгаз агәыҳәы-цәыҵәақәа. Уажә иаалаган, шеи-шықәсеи ҳцәеи ҳабаҩи здыӡлахьаз ықәхны, аҩеи-аӡеи еихаҳаны аамҭа ҿыц, абаҳча «ҿыцқәа» еиҵарҵоит! Ус, абарҭ иахьа иаҳзаазгьы, иаазышьҭызгьы ажьӷырла рбааит.
Абри «Алықьбас» ҳәа иабжьыргазгьы, Тур ихәы зегьы трактор цәеихала адгьыл агәы рыӷӷаны, амандарина еиҭарҳаз акры алҵзар, иахьа иҳазхаргалаз «Алықьбасгьы» иалҵуеит. Ах, анаџьалбеит, ухәыцыр, ганкахьы, иубо-иуаҳауа узеилымкаауа, ус, ушиашоу, сызго-сга ҳәа, амзажә еиԥш, абарҭқәа зегьы уцәа иҭагӡо адунеиажә уқәзар, хыхьгьы ухьуам, гәыхьгьы ухьуам, Кәрыжәаа урықәлахоит. Аха усгьы, арахә реиԥш ҳаӷоу адәы дықәуп. «Ас ҟоуҵар, уан дысшьуеит! Анс ҟоуҵар, уаб дысшьуеит!» – ҳәа ажәлар ирҳәаз, баша ирҳәама! Урҭгьы гәаҟрак иақәшәагәышьазар акәхап. Еиҳау ауаӷеимышхара, анасыԥдара абаҟоу, иубо-иуаҳауа еилукаауа, иуҳәашагьы-иуушагьы удыруа, аха унапы намӡо, ушьапы намӡо, уҟоушәа-уҟамшәа, ҩ-мцҳәарҭак рыбжьара уанбжьахалак!» – абас ихәыцуан, абас иршәиуан, абас икнырҵон ажәлар рлахьынҵа, рира мшы.
– Ҭандел уххьызгеит! Уара уеиԥш акрыздыруа, акры еилызцо абырг бзиа иуҳәази, ухәыцшьеи уаҭәасымшьеит. Сара излеилыскааз ала, апартиа иаӡбыз, апартиа ишьақәнарӷәӷәаз, ажәлар неицҿакны зыбжьы зырҭаз аус ԥшьа уара уаҿагылошәа иҟалеит. Аамҭа ҿыци, аԥсҭазаара ҿыци иреигәырӷьо ауааԥсыра урылагыланы, ас еиԥш аҳәара, хәыҷык иманшәаламшәа збоит! – иҳәеит, Ҟазахә, «Ала егьзымфаз, ахаҿы шьала ирҭәуа!» – Ҭандел, уара иуиҭаз азҵаареи, узхашшаази, цаԥха рзыбзиахаӡом. Жәлары зегьы неиқәгәыӷны, ахаангьы ҿык изеицҭацәажәаӡом. Жәлары зегьы рхахә ылысхуеит ҳәа уаламган, ажәа ҭҟьара, хыҭҟьарахар ҟалоит! – иҳәеит Ҟазахә, аҵыхәтәан иҽааирџьаџьан.
Ажәлар итәаз, Ҭандел игәаанагара, ргәаанагарагәышьан, аха аӡәгьы алаҿимҭӡеит. Ирҭахы-ирҭахым Ашацәа ртәарҭа аликбез иҭалар акәхеит. Ажәлар рыԥсы инахырзааны, иахьатәи аиԥылара аҵыхәала, уаҳа аӡәгьы акгьы анимҳәа, Ҟазахә ииҭахызгьы уи акәын, каҳада-ԥҽыда аизара ашә ныҵашьых иаркны, инықәҵны ицеит.
Зыҽны аизара ҟарҵаз аҽны инаркны, мчыбжьык ԥшаласшәа ибжьысит. Аха макьаназы аликбез аҵыхәала, аӡәгьы акгьы иҳәомызт. Убас ишыҟаз иаалырҟьаны, нырцәаарцә аҳәҳәабжь еиԥш, абригадир ибжьы нықәҩит, уаха ахәылбыҽха «аликбез» ҟалоит ҳәа. Убысҟан заҵәык ауп абригадир анҿиҭызгьы. Убри нахыс, мчыбжьык ахь хынтә асаркьал дасуан. Ауаа русурақәа рҟынтәи икараԥсараха аҩны ианааилак, рыԥсы ааиҭакха рымҭакәа, аликбез ахь ицон. Иахьеиԥш исгәалашәоит ианцоз, амра аԥсы шҭаз, алаԥш-ҿаԥшы шрымаз, ҩ-кәарак ирҭысны, нырцәтәи ахәахьы ихалар акәын. Аха аурокқәа ирылганы, рыҩныҟақәа рахь ианыгьыжьуаз, азыҳәан ргаз цәашьқәа рхианы ирыман. Агаз цәашьқәа змаз дубап, еиҩырҿаеихырҿаны ацәацәашьқәа зџьыбақәа ирҭаз дубап. Абарҭ ацәашьқәа зегьы аркны акәын иӡәашҳәаха, аԥскәара иҭысны, аарцә ахәахьы рыҩныҟақәа рахь ишхалоз.
Саншьцәа рхәаҿы, сан лаб Шьардын иҩны аҟны акәын зегьы ахьеизоз. Уаха раԥхьаӡа акәны, аҭаҳмадцәа аххы инцәыҵакьакьо, ашҭа инҭалеит. Амрагьы еихаӷәышәарак ианаахықәгылоз, иааишаз зегьы ааины, аԥацха маҵурҭаҿы иҩнагылаз, заа идырхиахьаз аџьтә столқәа ҩба ирхатәахьан. Ушьҭа аликбез «адиректор» Платон Кьаласаниа иааира иазыԥшын. Иара Платон ихаҭагьы архантәи дхалар акәын. Тур ихәаа ртәы шсызхымгоз, Платон зынӡа Накакачоунтәи, Ҷаҷал атибнара дылсны, мчыбжьык ахь хынтә Тур ихәы дхалар акәын.
Платон сара ҽеила сихаанын. Иара ҵаҟа Ахыуаа рҿы дынхон. Ихәыҷы дыҟамызт, иду дыҟамызт, зыуаҩыбжарахь инеихьаз, ахаҵа тәахьа ззырҳәоз иакәын. Аха аҭаацәара даланамгалацызт. Иаргьы дыжәлазаҵәшәа дыҟан. «Анцәа акы змихыз, ак ииҭоит!» – шырҳәо еиԥш, абри ауаҩ ҭаацәарала днасыԥданы дҟазҵаз, Анцәа ԥсабарала абаҩхатәра ду иаҭәеишьан дыҟан. Платон илахь неиқәҵаны, дынкахәыцуа
уаҩы димбацызт. Егьарааны дубаргьы, иччеи, ихәмари, исамарҟәыли еихсыӷьуамызт. Уи иааиаҭәоумшьартә ҵара хәыҷыкгьы иман. Ажәлар рҿаԥыц ҳәамҭақәа дырзааигәан, аиумори асатиреи злыжжуаз ажәеинраала кьаҿқәа иҩуан. Убри, насыԥс Анцәа зегьы иримҭаз иԥсабаратә баҩхатәрала, ҟазшьак иаламҩашьоз иҟазшьеи иуаҩышьеи рыла зегьы деицырдыруан, ҳаҭыргьы иқәырҵон.
Ҩажәак еихысҳәаалоит, ҽнак, аколнхацәа шьыбжьонҳәа аԥсшьаразы, ахьаца ашәшьыраҿы рҽахьааҵаркыз, ианынаԥш, нада-аада дхыԥшаало, Ҷиҷу захьӡыз колнхаҩы ҭаҟьа-ҭаск дшааиуаз рбеит.
– Платон, ҳуҳәоит, абни иааиуа, Хҭырԥажә-иԥа Ҷиҷу акы ҳзихуҳәаарц!– Платон инаилаҳәаҵеит. Платонгьы ахахә ылхра иҭахӡамызт. Аӡәы акы абаихысҳәаари ҳәа дыԥшын. Уажәы, абас ҩыџьа-хҩы неиқәгыланы ианиҳәа, иаргьы ииҭахыз уи акәын, иааиуаз Ҷиҷу дкылкааны днаихәаԥшын, иарӷьа напы ҩышьҭихын,–
«О, Ҷиҷу слашарбага,
Тәарҭак имоуп иҽырбага!» – иҳәеит имырхьааӡакәа, ибжьы неиҵых-ныҵакшәа. Итәаз ҳәсеи-хацәеи рӷәаӷә ҷалеит ишыччоз. Аха иара имашәырнгьы ччаԥшьк ацәаарагьы неиҿамшәеит. Абри аамҭазы, ашҭа аҵыхәахь агәашә абжьы геит, инақәырццакны,
«О, баланда, Мықә баланда,
Иумфаӡозаргьы ма иубаланда!» ҳәа Платон ибжьы ашҭа инықәҩит: «Аа, Платон даауеит, Платон даауеит!» – рҳәеит ибжьы заҳаз зегьы неицҿакны.
– Уа мшыбзиақәа, рахә шәзыԥшуп! Зымаа шәкыз алԥхаагәыԥха Анцәа ишәиҭааит, Ашацәа ртәарҭаа, – днарылагылеит Платон.
Платон иахьеи-иаци дырбазма! Ирбац-ираҳац иакәын. Аԥсшәа карҵәаны инаиарҳәан, дасу ртәарҭақәа рҿы инатәеит. «Зошит» ҳәа изныз ртетрадқәеи, дара рҳәашьа, ркаландашьқәеи нарымҵарҵеит. Платон данаауаз иҩыҵракны иааигаз, аҭуан ҵҟьага афанера хҵәаха наганы, аҭӡамц инадиргылеит. Аԥшхәынҵә асахьа змаз, мацәкьыск иаҟараз мел хҵәахак наганы, убри афанера инавеиҵеит...
Абас аликбез иҭалеит Тур ихәаа. Шықәсы наҟьак ажәлар гәаҟуан. Платон ииҳәоз заҳауаз ыҟан, аха адагәагьы дыҟан, ахамбагьы дыҟан. Арҵаҩы ииҳәоз ззеилымкаауаз рацәаҩхеит. Ацәмаа акрада ҷышә ззымдыруаз ауаа, аҵара дҳарҵоит ҳәа иалагеит. Платон дызҿыз ишхәыҷы хәмаргаз ибон. Аха «акы уҳәар, уан дысшьуеит, иумҳәар, уаб дысшьуеит!» – ҳәа идгылан, аҟынтә, аҵәгьы мбылӡакәа, акәацгьы ҟаԥшьӡа иӡыр иҭахын. Дызҿыз иус ирымжьыжькырц дашьҭан. Ахәылбыҽха ифанера нкыдҵаны, ҩ-нбанк наганы афанера инаниҵеит.
– Абри «А» ахьӡуп, абри «Л» ахьӡуп! Ишырыҩуагьы абас ауп! – иҳәеит Платон, еихҳәа-еиҵҳәа афанера ианиҵаз анбан дуқәа инацәа нарықәикын.
– Ирыхьӡузеи зуҳәа? – иҳәан, илымҳа инапы надикылеит, аҵыхәтәаншәа итәаз, зуаҩыбжара агәашә инҭысхьаз, Гьадлач захьӡыз ҭаҳмадак.
– Абри «А» ахьӡуп, абри «Л» ахьӡуп! – иҳәан, аҩнбанкгьы инацәа еиҭанарықәикит Платон.
– Сыла насыԥдагьы иабо џьушьоума! – иҳәан, изблак имаҿа наԥыреикын, егьи иблала афанерахь аԥшра далагеит. Платон анбанқәа зныз афанера аакыдихын, иааганы Гьадлач иаԥхьа инаиргылеит.
– Ушьҭа иубома анбанқәа, Гьадлач? – иҳәеит Платон, афанера Гьадлач иблақәа инархикылан.
– Ишԥоуҳәеи? – дҵааит Гьадлач.
– Абра ианысҵаз анбанқәа ушьҭа иубома? – ибжьы неиҵыхны Гьадлач илымҳа дынҭаҟааит, Платон.
– Аа, ушьҭа избоит, дад, дукәыхшоуп, аха ари уӷәыцәмаҟьа аҭӡы икыдыхны, Кәыч илаԥса еиԥш, есымша иуманы амҩа уқәума? Ара сара сыдагьы ауаа тәоуп, – Ҳаи, ҳламбаҿамбаха, иаҳтәым-иҳамаам аус азы абас ҳзыргәаҟуа,
гәаҟра-ҵәаҟра Анцәа ду ишәыгимырхааит!– иҳәан, аҭуан днаҵаԥшит Гьадлач.
– Уаргьы лбӷьыла уҵәуеит, Гьадлач аџьоубеит. Уара, ма иааигәаны анбанқәа убла ихикылар, акы умбои! Арҵәааҳәа улымҳа дҭаҟаар, ӷәи-ҵи быжьқәак умаҳауеи! Сара соуп, зыблагьы иамбо, злымҳагьы иамаҳауа, амзажә еиԥш инхаз акәымзар. Ҳаи, уажәымҭа бзиахааит, Кәарсантел! Снапы кны ари аԥскәара сҭугеит. Уахагьы, аҩныҟа, сзыԥсу рахь сугап. Аха есыуаха сара сқәырх-қәыраҵо, снапы санкны аԥскәара уҭоума! Сашәа аԥсымҩа ылыркааит, урҭ азхарамфа иԥацәа!– иҳәан, даагәырҟәҟәеит Хәыча.
– Шәаагыл, уара, иҟалаша ҟалаанӡа аҳәҳәабжь шәмырган. Ари иаахәыҵҟьаз амцабз иаҩызоуп! Иаразнак инеиқәычхьыпуеит. Мчыбжьык-ҩымчыбжьа роуп, нас Платон ианбанқәа ҵаны ҳаналгалак, уаҳа ҵатәгьы ҳауам, ԥхьатәгьы ҳауам ҳнапқәа еинҟьаны,
«Таш-хош, таш-хош,
Иди ко мне, если хош!» ҳәа, Платон иркәашага ашәа ҳацкәашалап! – иҳәеит, аказы зылахь еиқәызымҵацыз Мырза.
– Мырза, уара насыԥ змоу уреиӷьуп! – иҳәеит, Лашә дыцәгьахәыцуа дахьтәаз.
– Изхуҳәааи, Лашә! – дҵааит Мырза иҽаргәыҩ-ҿыҩшәа.
– Абри уара уеиԥш сымхәыцӡакәа акрысфозар, мызкы ахи-аҵыхәеи ала сышьҭахь анаара узавымсуа сыԥсылахон! – иҳәеит, Лашә.
– Ишԥа, уара, акры ануфогьы ухәыцуама? – иҳәан, зегьы изеиԥшны аҟыр-ҟырҳәа, игәарԥхаӡаҵәҟьаны дааччеит Мырза.
– Шәеизыгәдуны шәеицәажәоит, шәгәалаҟара Анцәа ари нахысгьы ибзиаитәааит! Ушьҭа ҳаиасып аҳәынҭқар иҳадиҵаз аус ахь. Иааигәаны ихәыцуа шьоукы, абри напы злаҳкыз аус ду ӡҭахысроуп ҳәа ирыԥхьаӡоит. Ус еиԥш азхәыцра иашаӡам. Ҳаӷоу иԥсҭазаараҿы дҿаҳахааит.
Уцәгьа зҳәо ииҳәо узеилымкаауа, унапыҵәҟьа узанымҵо инхаз ауаҩы, дуаҩыбжоуп ҳәа исыԥхьаӡоит. Уи аҵкыс, алдым нимымдакәа, ҳаазышьҭызгьы пату рықәаҳҵап, ҳахгьы пату ақәаҳҵап. Иахьа дҵас иҳамоуп ҩ-нбанк рҵара. Ушьҭантәи ҳаиԥылараҿы, дасу ииҵаз шиҵаз, абри ажурнал аҿы ахәшьарақәа ықәсыргылоит...
Платон иажәа анагӡаха имҭакәа:
– Саргьы хәылҟьа-ҿылҟьақәак саҳаит, аха аҵареи амцреи ахьынӡаҟоу сыздырам умҳәозар! – иҳәеит Мырза.
–Изакәхарызеишь, анаџьалбеит, аӡәгьы саҟалажәак имаҳаӡакәа, абри уара лымкаала, хәыҭ-хәыҭла улымҳа иҭарҳәацәаз! – иҳәеит Лашә.
– Иара ҳарҵаҩгьы иаартыҵәҟьаны аҳәара изымгәаӷьуазаргьы, лымҳаҭасқәак имоукәа ҟаларым! – Мырза дынцәыҵыԥшны Платон иблақәа днархикылеит.
– Изакәызеи сара зҳәара сзымгәыӷьыртә еиԥш, издыруа амаӡа, Мырза? Егьзымфаз ала ахаҿы шьала изурҭәуазеи, ухәыҷымкәа-уҳасымкәа? – агәаара ззымдырӡоз Платон ихы игәҩароума уҳәартә днеицрашәеит.
–Сеидроу, Платон илақьбас изалымгаз, аԥхьареи аҩреи ззымҵаз зегьы рыдгьылқәа рҵыхәақәа ҿахырҵәҵәоит! – рҳәоит. Уаргьы абри аҵыхәала лымҳаҭаск умоуцкәа ҟаларым сгәахәит ауп, акәымзар, уеизгьы-уеизгьы уаргьы иуаҳаит ҳәа саауҿагылахуа! – иҳәеит Мырза, иҵыхәа наишьҭарҽыланы.
– Аӡәыр иадгьыл хырҵәозар, уара утәы хырҵәоит, Мырза! – иҳәеит, Лашә дахьтәаз даалҟьан.
–Избан, уара, сара иаҳа стәымааӡароума, мамзаргьы сара сыхҵысҭа еиҳа илаҟәуп, зегьы арыӷьалагьы, арымалагьы ахыҵра рылшоит, ҳәа угәы иаанагоу? – иҳәеит Мырза дгәааҵәҟьаны.
– Ухҵысҭа ԥшӡала ухҭасцәа хыҵлааит, ахыҵра мариоуп, илаҟәуп ҳәа аӡәгьы иуеимҳәеит. Амала, иахьа абра уааины астол уахатәеижьҭеи, Кәаџьаман «А»-гьы иҵахьеит,
«Л»-гьы иҵахьеит, итетрадгьы ианиҵахьеит. Уара макьана атетрад анҵара акәым, зынӡагьы иааумыртӡац. Анбанқәа аашьаҩ дырбар, аҵыгьра иалагоит, Мырза! – иҳәеит Лашә дахыхәмаршәа, зынӡа иҽырҭынч-ҽырхықәымҵа.
Платон арҭ реимак зынӡа атлара еиԥш иамацоушәа аниба, иауауеи, ауаа ага-магақәа иахьакәӡам ахь ҳкылыргоит убооу! – иҳәан:
– Иҟоу жәдыруама, аҷкәынцәа! – ибжьы ачча фҩы налиршәшәеит. – Абра ҳаатәеижьҭеи сааҭ наҟьак инхықәыххыларц егьагӡам. Ушьҭа, ҳамҭак ҳаԥсы неиҭакны, рччагақәак неимаадаргьы цәгьамызт! – иҳәеит, Платон.
– Ааи, уқәақәра згааит, Платон. Ҳуҳәоит, иҟалозар, абри Гьытла изыҳәан иуҳәақәоз, еиҭа ҳзеиҭоуҳәарц! – иҳәеит, астол аҵыхәахь итәаз Кәышә.
– Уҿы есымша хаара-бзаара агымхааит, абзиа аҳәалааит, Кәышә! Зегь ҳақәшаҳаҭуп! – инеицырҳәеит итәаз.
– Ус акәзар, ажәлар абжьы сырҭазар, саргьы сыбжьы сеигӡом. Цқьа шәӡырҩла, Таш-хошраа! – иҳәан, дналагеит, Платон:
– Гитлер, Гебельс, Риббеинтроп,
Ассир иақәшәаз абарҭ роуп.
Гитлер гәымха, ахы мҟәыба,
Изырчаԥеит алтә кәыба! – иҳәан, инапқәа неинҟьаҩеинҟьо, дааҭаҟьаҭасит Платон. Ари Платон иажәеинраала изаҳахьазгьы-измаҳацызгьы ишыччоз ркьатеиах ԥнаҵәеит.
– Уаҳа, Платон, уаҳа? – зегьы еиҭа неиқәыӷызит.
– Гитлер ԥшрацәгьа, алашәкәыт,
Ихы ианырҟьеит аклакәыт! – иҳәан Платон, ихы-игәы
ақәбзиахан, иара ихаҭагьы дааԥышәырччеит
– Гитлер, алтә кәыба изыҟарҵахьоума, Платон? – иҵыхәа
шьҭакшо дҵааит Мырза.
– Гитлер алтә кәыба иоуандаз, иабду Иоҳанн Ԥсхәы
иҭахымызт! – иҳәеит Платон, Иоҳанни иареи аханатә аахысгьы ргәы ԥибаҵәахьазшәа. – Ушьҭа ҳанбанқәа рахь
ҳаиасып! – иҳәан, ани иҭуан ҵҟьага, астол ахаҟны, аҭӡывара иахькыдгылаз, ианыз анбанқәа, иззакәу здырхуада, иаанихын, еиҳа рыԥсы рылаҵаны, еихых-еиҵыхны, «А», «Л» аниҵеит. Нас, Платон иҵаҩцәагьы иаргьы еицхырааны, абарҭ аҩ-нбанк ртетрадқәа рахь ирнырҵеит.
– Абарҭ анбанқәа, аҩны шәаннеилак, рҩышьагьы рыхьӡқәагьы ҵаны, анбанқәагьы даҽазнык ихыжәҩылаауеит, Еилкааума абри исҳәаз, Таш-хошраа! – иҳәан, дразҵааит.
– Ааи, еилаҳкааит! – рҳәеит, еилызкаазгьы, акымзарак ззеилымкаазгьы...
...Адәахьы иандәылҵ, ахәылԥыеҵәа ажәҩан хымаа инкыдтәалахьан.
Адырҩаҽны, Базала дшыԥсыз Тур ихәаа ирылаҩхьан. Абас иаалырҟьаны, идунеи иԥсахуеит ҳәа аӡәгьы игәы иаанагомызт. Аха Базала ԥсаҭа бзиа, игага дзахыԥараҳа, илахьынҵагьы дзахымԥагәышьеит. Ажәҩан аеҵәа рызкыдымԥааит игәылацәа-излацәа, абжьарак, хәшәы-бӷьшәы иныдкыланы, аҟазацәа идрымгалаз, ихәра иақәрымҵазиақәрымхыз егьҟамлеит. Уахгьы-ҽынгьы рыҽҭыхҵәҟьаны, идтәаланы дырҟазон, аха иҟалаша хырԥашьа амоуит. Иацуха ашамҭазы, зынӡа иааигхан, аҷаԥшьацәа шидтәалаз, ашареи иԥси неихьигӡеит рҳәеит.
– Аламыси, ацқьареи, аразреи мычра рымазар, уԥсаҭа ахьы ахьыршо тәарҭас-гыларҭас Анцәа иуиҭааит. Уҟанаҵ, уҟан. Ууаажәлар ргәы ушабылуаз, унарцә мҩа уқәлеит, Базала! Умшра-уҵыхра ууаажәлар ирзынхааит! – иҳәеит, Кьынтышә игәи-илаӷырӡи еилаҵәо дахьгылаз.
Ашацәа ртәарҭа иқәынхоз ауааԥсыра зегьы неигымкәа, рхы-ргәы далырхит. Уи ауыха Базала дала-шьала изааигәаз, иҭынхацәеи, иқәлацәеи иԥсыжра аҿҳәара ԥырҵәон. Аҿҳәара аԥҵәацәа шеизара ианеиза, жәлантәык иреиҳабыз, ацәгьеи абзиеи реиҿыхырҭақәа ҽеила издыруаз, акыр збахьаз, акыр заҳахьаз, ажәлар пату ду зқәырҵоз Гьагьаса Канба, илабашьа амҳасҭа имацәхарҟәара ныбжьарсны дҩагылеит:
– Арыцҳара еиднагалаз, сашьцәа, ҳаԥсҵәуацәа, шәыххь згеит! Ауаҩытәыҩса иира зшаз, иԥсрагьы ишеит. Гарала ицәырҵуа асаби, дад, мышкызны, кәыбала дымҩасуеит. Усоуп Анцәа ду ауаатәыҩса шишаз. Аха аԥсышьақәа зегьы еицыжәлам. Дыҟоуп, хьмыӡӷ иқәымкәа, ахҭа аҟынӡа здунеи уаара ажәразгаз. Дыҟоуп ажәлахыхга, зыхьмыӡӷ зҭынханы, ахраҭгьы иҭадмыргыло, адгьылгьы иаднамкыло, «ԥсаҭа цәҳага» ҳәа ишьаҳиҭханы дгьыли-жәҩани ирыбжьахо. «Аԥсра бзиа хәамаӡам» рҳәон ҳабацәа. Базала, дад, даагылазаргьы, ишьап шьац арҽырҳәа дшәон. Ихәы даҭәҳәаны акәын ихы шахиԥхьалоз. Ажәлар игәра ргон. Рымаӡа иҵаркуамызт. Ҳаҭыр иқәырҵон. Ажәлар ргәыбылреи рылаӷырӡи зыцҵаны зынарцәгәашә иҭаргалаз, изқәаҭыԥгьы шьалҭа гәабанхоит. Базала иҵыхәтәы мшы ишихәҭоу имҩаԥгаразы аӡәгьы ихы иеиӷьишьом, Базала ажәлар дырдыруан. Изыхәҭоу иқәлацәа иҭынхацәа ашәаџьҳәацәа рылаҵатәуп, рылабжыш игымхароуп. Абри ԥсыншьҭахьгьы, «данбаԥси, Базала бзиа» ҳәа иҵааԥшаауа, ажәлар рыҽԥныҳәа аԥсы ицаҳҵар, гәнаҳароуп. Убри аҟынтә, еиҭасҳәар сҭахуп, ашәаџьҳәацәа ишахәҭоу, ианаамҭоу рымҩа иқәҵатәуп. Сара ажәа мыцхә салалом. Аԥсреи абзареи рырҽеишьа уажәы иҳамбеит, ҳаагылазаргьы ҳазлагылоу акәгәышьоуп. Уԥсаҭа шкәакәахааит, Базала! – иҳәан, Гьагьаса иҭыԥ аҿы днатәеит.
Аҽны хашан. Аԥсыжра аҿҳәара асабша иақәдыршәеит.
Амра жәхьан еиԥш ианыҩхашылоз, аԥсы дылбааргеит. Заа аԥсаӡ зҿыкәыршаны иҟарҵахьаз ашьаԥа, акәыба наганы иныҵадыргылеит. Аџьабара зыхәҭаз ауа-аҭынха, Базала иԥсҵәуацәа, аккаҳәа амыткәма ҳәо, аҳәса рҽеиҩшаны, аԥсы икәшаны иаагылеит. Ажәлантәи аиашьареи реиҳабы,
ахацәа аџьабацәа рхаҿы иахьихәҭаз днадыртәеит. Аиҳабы, агәакьа ишьҭахь, хәҭа-хәҭала, цәара-жьрала, дасу иахьрықәнагоз рҭыԥқәа ааныркылеит. Базала иҽеиқәа иуапа ақәыршәны, аџьабацәа рхаҿы, Базала имаҭа аҽы аҿы ианкны дгылан. Ааигәа-хара, Базала згәы далсыз, аҵәуацәа ашҭа аҭалара иаҿын.
Рлабашьақәа нарыҵарсуа, амӡырха иқәгылан, аԥсраҿы иалырхыз ҩыџьа ахацәа, аилыргацәа. Аҵәуацәа аԥсы ихагыланы, рхы иасны иҵәуон. Аӡәык-ҩыџьак анеицықәлалак, аҷкәынцәа нарыдыххыланы, рыбӷа ркуан. Иҵәуаны ианаахынҳәуаз, ҩаԥхьа аҷкәынцәа аҵәуацәа рыбӷақәа ааныркылон. Иҵәуаны иқәҵауаз, астол иқәыз рыхҭырԥақәа, ма рхылԥарчқәа аақәыхны, ҳаҭырла, амҩаԥгацәа инаддыркуан. Иҵәуаны иқәҵуаз, аилыргаҩ раԥхьа днагыланы, аџьабара иалагылаз, агәаҟра иақәшәаз аҭынхацәа рҟынӡа инаскьеигон Аҵәуацәагьы, рыхҭырԥақәа шырхаз, ирхымхӡакәа, ргәы рнапы надкыланы ирыдышшылон.
Сара убри амш, аҽынтәи аԥсра шымҩаԥысуаз ҽеила исгәалашәоит. Иахьагьы сгәалашәараҿы иаанхеит, усҟантәи ахацәа рҵәуашьа. Иахьатәи аԥсрақәа рҿы саннеиуа, ахацәа рҵәуашьеи, рыдышшылашьеи анызбалак, есымша сыбла иаахгылоит, абанҭ, Базала иԥсраҿы зыхҭырԥақәеи зхылԥарчқәеи зхымхӡакәа, агәаҟра иақәшәаз ирыдышшылоз аҵәуацәа. Исгәалашәоит, наҟ-ааҟ еимданы «ауоу» зҳәоз аҳәсақәа. Исгәалашәоит, азар ҳәацәа ашҭа ишакәшоз.
Ҩажәак еихысҳәаалоит. Иахьа аԥсраҿы инеиуа аҵәуацәа реиҳараҩык, ахҭырԥа акәым, рхылԥақәаҵәҟьа зынӡа ирхаӡам. Дара ахылԥа зхоугьы, аџьабара иалагылоу ианаарывалалак, иааҭымгылаӡакәа, рхылԥақәа аархыхны, инарыдышшылазшәа ҟаҵаны, рыхқәа аарҵысны инарԥырҵуеит...
Абри зхы сырхәахәыз ақьабз аҵыхәала, аԥхьаҟазы мҩабжара иаансыжьуеит. Аҵәуацәа шеикәшоз, ушьҭа амрагьы нхықәгылеит. Агәакьацәа Базала иҵыхәтәы мшы наскьазгоз, неибарԥшны аҵәыуара иалагеит. Аҵыхәтәантәи
алаӷырӡ анкарԥса, ашьҭахь, аԥсы ашҭа днықәыргыланы, аҳалал иҭара иалагеит. Ажәлар еикәшаны иаагылеит.
Арыцҳара аҵыхәала еизаз ажәлар шәхаҵкы сцеит! – иҳәан, ақыҭа рҿы унеишь-уааишь ҳәа зарҳәоз, заҳаҭыри, зыламыси ҳаракыз Ҳарун Ацанба, ишыц лабашьа амҳасҭа аанкыланы, аԥсы дааихагылеит. – Ирҳәоит, ажәлантә реиҳабы идунеи аниԥсахуа, абиԥара рыхьатә кәасқьа аԥшьҭӡамцк ҵысуеит» ҳәа, иажәахә ааԥиртлеит, Ҳарун. – Базала, дад, уԥсы акәыхшоуп! «Аԥсра бзиа хәамаӡам!» – рҳәон, ҳабдуцәа. Дад «аира зшаз, аԥсрагьы ишеит!» Зыламыси, зыуаҩреи, зыцқьареи, зыразреи, згәыбылреи зыуаажәлар ирзынзыжьыз ауаҩы, уи ихьӡи-ижәлеи ԥсра-ӡра ақәлаӡом. Ахааназы цәашьы иаҵәаны абиԥарақәа еимырдалоит.
Базала, дад, удунеи уанықәыз еиԥш схы науқәкны, сгәы-сыԥсы нкаршәны суацәажәар сҭахуп. Уара уҟанаҵ уҟаҵәҟьан. Хьмыӡӷ уқәмызт. Ууаажәлар ҳаҭыр уқәырҵон, угәра ргон, рымаӡа уҵаркуамызт. Ҳазшаз, ауаҩытәыҩса адунеи дықәиҵеит аамҭала, дԥишәарц. Ауаҩытәыҩса шәышықәса ихыҵны, даахьаԥшны дызнысыз иԥсҭазаара амҩа дананыԥшылалак, шәышықәса идунеи дыззықәыз закәыз изымдырӡакәа, зыхраҭ агәашә инылагылаз иоуп ишыԥсра иԥсыҵәҟьаз. Уи ишьҭахьгьы иаԥхьагьы аӡы ықәыршоуп. Аҵыхәтәантәи «ауоу» ҳәаны дықәҵит.
Базала, уара уԥсҭазаара амҩа узнысыз, ахы инаркны, уҵыхәтәы мшы аҟынӡа ицқьоуп, илашоуп. Анцәа иуанеимыжьша наҩагьарак, гәнаҳарак анукаауам. Уҷкәын заҵәы, шәнеибац анырҳәа, иабацәеи иабдуцәеи ишраҭәаз еиԥш, аибашьра ду аныҟала, иҽхьамкыкәа, иқәлацәа зегьы ахьцоз, иаргьы дцеит. Аха игага дзахымԥагәышьеит. Уаҳагьы иаб иҩныҟа ичамҩахә зыҟамлеит, иԥсадгьыл ихы ақәиҵеит. Аха уара ухы аҵамырхакәа, ууаажәлар рыцәгьеи рыбзиеи уалахәын. Ахаан ирхамышҭуа угәыбылра шкәакәа ужәлар ирзынужьит. Уабдуцәеи уареи шәдоуҳаи, шәҳақи, рымшреи, рыҵхреи, Анцәа ду умаҭа заҵәы икәа-имаӷра иҭеиҳәааит.
Умаҭа хәыҷы ила уабдуцәа рымцахара мыцәааит.Ушьҭахьҟа ухьамԥшааит. Уабацәа радгьыл гәакьаҿ узқәаҭыԥ ылхуп, иузышьалҭахааит. «Ҽеи ԥсышьа зоуз, ҽеи тәарҭагьы иоуеит!» Џьанаҭ тәарҭас гыларҭас иуоуааит! – иҳәан, Базала игәы днагәӡын, ашьшьыҳәа даахынҳәит Ҳарун.
Базала иԥсраҿы мҩабжара инсыжьыз,шәзықәсыргәыӷыз, ажәлар рҵәуашьа ақьабз аҵыхәала, ацәажәарахь схынҳәырц сҭахуп. Сара абыржәы аԥхьаҩ улымҳа аҟынӡа иназгарц исҭаху ахҭыс, Базала иԥсра ашьҭахь, акырӡа снаԥыҩланы иахьатәи амш аҟынтәи ауп ишысҳәо...
«Аиаша, дад, быжь-цаҟьашк иргәылачаԥаны, быжьцаԥхак аҿоуҵаргьы, зегь акоуп, мышк-ахамышк ахы цәырнамгар ҟалаӡом!» – абри сабду иҳәамҭа, мшаҽнеиԥш иҿыцҳҳараӡа иаасгәаланаршәоит убри аҽынтәи амш.
...Асоуп иҟалаз, Бабахь иԥшәма ԥҳәыс лыдунеи лыԥсахит анырҳәа, Бабахьрааи ҳареи ҳаиуацәан, убри иаҷыданы, иҷкәын ҳҩыза гәакьа иакәын аҟынтә, аҩызцәа ҳҽааибаркны, аԥсрахьы ҳцеит.
Аҽны ԥсыжран. Еицыз аҷкәынцәа сара среиҳабшәа сыҟан. Убри адагьы еиҳа агәыцхәра сҽазыскуан аҟынтә, раԥхьа снагылан, аҵәыуара иқәларц амӡырхаҿы астол иадгылаз аҵәыуацәа ргәаран ҳаргьы ҳнықәгылеит. Шәымҭақәак рышьҭахь ҳхылԥақәа астол инықәаҳҵан, ҳнеибарԥшны ҳаҩхалан, ҳҵәуаны ҳналбааит. Аџьар реилыргаразы иалхыз, алабҷашь кны игылаз арԥыск, аттаҳәа ҳхылԥақәа наҳиркын, аџьабацәа еикәшаны иахьгылаз аҟынӡа ҳнаскьаганы даахынҳәит. Ҳаргьы ҳхылԥақәа ааҳхыхны, зегьы ҳнарыдашшылан, аҵыхәтәан, аџьабацәа рхаҿы итәаз Бабахь ҳнаидгылан. «Узықәшәаз арыцҳара, акы еиԥшымкәа ҳгәы иалсит!» – сҳәан, схылԥа аасхысхын, сарӷьа напы сгәы инадкыланы снаиеихырхәеит, лымкаалашәа, ҳаиуара аҳаҭыр аанкыланы. Егьырҭ сҩызцәагьы рхылԥақәа аархырхит, аха инаидгылаха рымҭакәа, аӡәгьы ҳгәы ҳҽанӡамкәа, иаалырҟьаны:
– Умар, шәара шәаԥсацәаӡами, уара? – иҳәан, ҿааиҭит Бабахь ажәа ҭҟьара ахы ҭҟьараҳәа, ҳаигәыцхәра днақәгәыӷшәа.
Исҳәо сҿамшәо, исаҳаз агәра сзымго, сныҵыкка сцеит! Сҩызцәагьы иныҵакны инеиҿаԥшы-ааиҿаԥшит. Аха ҳгәы анҭахәыцхагьы ҳамраӡакәа:
– Умар, уара уабацәа рыхҭырԥақәа рхыхны, агәаҟра иақәшәаз идышшыло абоубахьоу? Иҭабуп, аџьабаа жәбеит, аринахыс абзиарақәа рзы шәымҩахыҵлааит. Аха аԥсуара иаҭәамыз, аԥсуа қьабз иатәымыз-иамаамыз, шәаргьы ишәаҭәасымшьеит! – иҳәеит, Бабахь иааиԥшынҵаны.
Иаҳурҳәооз, ҿымҭӡакәа, Бабахь ииҳәаз ҳхы нанрааланы, ашьшьыҳәа ҳнаидҵны ҳҿынаҳхеит.
– Иабыхәа ииҳәаз ԥсаҭа џьыкацзаргьы, уажә абра аҳәара абаҭахыз! – иҳәеит иныҵакны, Бабахь иажәақәа згәы инаҵаххыз ҳҩызак.
Бабахь ҳаниԥырҵгьы, абри ацәажәара иҟаз аҵыхәала, аӡәы ажәак уаҳа иԥсы иахимырзааит.
«Хәыҷык измырманшәалазаргьы, иара ишидыруаз, ишибахьаз, ишиаҳахьаз иҳәеит. Зегьы рышьтәа ашьышьа еиԥшӡам. Рҟазшьақәа шеиԥшым еиԥш, рцәажәашьагьы еиԥшӡам! Гәыбӷанс иуҭозеи!» – ҳәа згәы инҭызҳәаақәазгьы ҟамлакәа иҟам.Аха ус уҳәа,егьыс уҳәа,егьа идырԥшӡазаргьы, Бабахь ииҳәаз рхаҿы ирзаамгеит...
...Аԥсраҿы ҳаҟан ҳааижьҭеи хымш ҵит. Аха абри ауаҩ иҳаиҳәаз ажәа-ҭынха самыртәеит, самыргылеит. Аҵыхәтәан, ес-иҟасҵалакгьы, Бабахь ииҳәаз аҵареиамцреи уеизгьы-уеизгьы еилысымкаакәа сшыхнымҳәуа ҳәа гәаныла ҭоуба зуит.
Сара ажәлар рҿаԥыц ҳәамҭақәа срышьҭеижьҭеи акыр ҵуан. Убри азы ирацәаны ақыҭақәа рҿы снеиқәахьан, сааиқәахьан. Акыр зықәра инахахьаз, жәлар рқьабзқәеи, рлакәқәеи, ражәабжьқәеи, рыцуфарақәеи, еиуеиԥшым
ражәабжьқәеи здыруаз, ирызҟазаз ашлақәа ахьынхоз здыруан, срацәажәахьан. Абыржәыҵәҟьа, мышьҭабзиала, амшразы даасгәалашәеит, еиуара-еиҭынхаралагьы акыр иаҳзааигәаз, зхацламҳәагьы ӷәӷәаз, зыуаажәлар рҿы аҳаҭыр ду зқәыз, Ӷәада ақыҭан инхоз Мез Матуа. Аӡәыр аиаша идыруазар, абри, жәытәлагьы, ҿатәлагьы, хацламҳәалагьы, уаҩралагьы, ламыслагьы, дырралагьы еибыҭоу ашла имдыркәа ҟалом. Схи-стәи неиқәысҵозаргьы, убри ауаҩы лыԥшаах, ауаҩы мҳәыр иҟынӡа сцарц сыӡбеит. Сца егьи ҳәа, закәыхи, «Стоиота» машьына еихаххаа, исыҵԥраауа исыҵагылоушәа ауп сышцәажәо. Зыԥсаҭа иаԥшуаз сҩызак, сыҽкаршәӡаны сиҳәеит, ес-иҟалалакгьы, имашьына мышкы исхимбаарц. Анцәа илԥха иоуааит, «гәаҟрак» аҵыхәала сшымҩахыҵуаз аниасҳәа, иаргьы зызхара зфахьаз ҭәышьцылак иԥа иакәын, мап сцәимкит. Саргьы ҩын-ҩықәра сыхҭырԥажә еиԥш сақәиҭны абри адунеи сарӷьа џьыба иҭеиҵазшәа, сгәырӷьара нхышхыҵәеит.
Адырҩаҽны, амашьына усгьы исымагәышьамызт, аха аныҟәашьа ма издыруан. Ашара снаҵагылан, амашьына сыӡәӡәеит, исыҳәҳәеит. Анҭ сахьцалакгьы зыда ԥсыхәа сымамыз сқьаадқәеи скалами сарҭмаҟ инҭасҵан, исҭахыз зегьы насыдгаланы, аӡын ӷыжәара «Ашьха ду» сышьхнылозшәа сҽааибысҭеит.
– Ушьҭа, Анцәа уда гәыӷырҭахлаҳәа сымам. Анцәа ду сырманшәал, уара, ауаҩытәыҩса дызшаз! – сҳәан, Анцәа снаиаматанеин, сылахьи-сыџьымшьи ааџьарны, амҩа снықәлеит.
Алмҩанык Бабахь иҳаиҳәаз сшазхәыцуаз, иара ихаҭагьы сыбла дшыхгылаз, Ӷәада ақыҭа сналагылеит. Амрагьы шьыбжьаара агәы иныҵаӷәӷәахьан. «Имԥсыша, амахәҩа, аҟәаршра илоуршәыргьы, амаҵә аҿалоит!» – шырҳәо еиԥш, Матуа Мез инхарҭа аҟынӡа ҽырҩымҭак шыбжьаз, санынаԥш, Мез деиқәышлаҳәа, иашҭа ԥшӡа иқәгылаз ахьаца иамҵагылаз арымӡ еихых-еиҵых ду дшықәтәаз сылаԥш
неихьысит. Сааигәырӷьеит, аиаша уасҳәап. Мез дара рышҟа сымҩа шнагаз агәра анига, ашҭа сҭалаанӡа илабашьа иҽанҵаны, ацәашь еиԥш дҩагылан, агәашә ахь иҿааихеит.
– Мшыбзиақәа! – сҳәан, заа алыкә нылыршәаны агәашә иааиртхьаз сынҭалеит.
– Бзиа убааит, дад, бзиа умшхааит! – иҳәеит Мез, рышҟа сымҩахыҵра дшеигәырӷьаз мҩашьо. Смашьына аҵәа амҵа инаргыланы сҿанынасха, Мез даасԥылан: «Есымша абзиа аҵыхәала умҩахыҵлааит! Бзиала уаабеит, уааи, дад, арахь!» иҳәеит еиҭа. Нас, саԥхьа днагылан, аҵәа амҵахь иҿынеихеит.
Аҽны, «иахьак зынӡа амра кашәоит!» – шырҳәаҵәҟьоз шоуран. Аха Мез дахьынхоз ахәы ԥшӡа ахәхәаҳәа инықәышәшәоз аԥшалас хьшәашәаӡа, иԥсыршьагаха, укәа-умаӷра инҭахәмаруан. Ашҭа иқәгылан, ажәытә-аҿатәи рыцәгьеи-рыбзиеи рышаҳаҭ, иаакәыршаны ршьиала ихыркны, ҟауарла ихыбыз ахьатә кәасқьа. Акәасқьа иаҿаԥшьын, еихҳәа-еиҵҳәа, ҳалалра гәарҭак згәыҵаҳәҳәаз, ахәажәцәа зыҟәнылахьаз Мез иган ҩны ду!
– Раԥхьатәи асас быжь-насыԥк ицуп, – рҳәоит, дад. Иахьада сыҩны усымбац, уааира сеигәырӷьеит. Уабанӡатәиу, дад, ҵаара ԥхашьарам? – днасазҵааит Мез.
– Сара с-Кәтолтәуп! –сҳәеит, саламлацәакәа.
– Узԥада сыҷкәын, Кәтолтәыс?
– Мқанба Ирод иҷкәын соуп! – сҳәеит.
– Ҳаи, уԥсынҵры еиҳахааит! Ирод дсымдыркәа! Ацәтәыҩа еиԥш ақыҭа ирылагылоу ауаҩ кашыр дыззымдыруада! Дад, бзиа ҵыхәоума умҩахызгаз усҟангьы? – иҳәеит, Мез иҽааизганы.
– Бзиа ҵыхәоуп, ааи, Анцәа цәгьара ҟоумҵан! Уара ҳәа ахьуасҳәо саҭоумҵан, аԥсышәаҳәароуп, Мез. Ушьҭа, Аҟәантәи иахьа ушҟа сымҩахызгаз уҵамкыкәа иуасҳәарц сҭахуп, агәырҩа уасмыргозар! – сҳәан, саанапырҟәыҷышьапырҟәыҷит.
– Дад, дукәыхшеит, сара сызхәарҭахап ҳәа иуԥхьаӡаз аус азы схы ухызбаартә изуазеи! Изакәхарызеишь, усҟангьы адгьыл аҵантәи ухәҟьа-ԥсҟьаха ухы сықәкны уаазцаз? – иҳәан, Мез иҽаиргәыҩ-ҿыҩит.
Сара уи ашла разы ицәажәашьа, исҳәарц исҭахыз азы, акыр схы-сгәы азҭанаҵеит. Жәац Бабахь ицәгьараҿы гәынамӡарыла дышҳацәажәаз, иҳаиҳәаз зегьы акы навамыжькәа Мез иасҳәеит. Аҵыхәтәан:
– Мез уххь згеит, абри ауаҩ иҳаиҳәаз ажәа ҭынха аҵареи-амцреи ахьынӡаҟоу, уара уӡбахә зласаҳахьоу, излаздыруа ала, ҳжәытә қьабзқәа реиҿыхырҭақәа ҽеила издыруа еиҳаб ҟәышк уоуп. Аиаша соуҳәар сҭахуп. Иаахжәашәа исҳәоит, аха иашоума, Мез, Бабахь иҳаиҳәаз? Ажәытәан убасҵәҟьа иҟазма аԥсуа жәлар рыцәгьара ақьабз? Убас акәызма, агәаҟра иақәшәаз, ахацәа шидышшлоз? – сҳәан, ишсылшоз, Бабахь инаҳаиҳәаз зегьы, Мез икәа-имаӷра инҭасҳәеит.
Мез шәымҭақәак ҿымҭӡакәан, ҵаҟа дышьҭаԥшуа дтәан. Нас, илабашьа аҽыҩҳәа инарсны, ихы дааҩахан, даасҿаԥшит.
– Ажәытә аахыс абри ақьабз абасҵәҟьа акәызма ишыҟаз уҳәеит! Избан ажәытәаахыс? Иахьа уажәраанӡагьы ус ами ишыҟоу!.. Ҳаи, ҳаи, Агыр Мақ ду иԥа Бабахь бзиа, ус имҳәакәа нас, уаҳа ишԥеиҳәарыз! Ааи, анаџьалбеит, анаџьалбеит! Акаамеҭ анырҳәа: «Сара соуп акаамеҭ ҳәа Аԥшхыц атәыҩақәа ахаргыланы, амцабз аҿыҵҟьо, ажәҩан иалыҩрны икаҳауа џьушьома, дад! Абри исоуҳәаз ахаҭаԥсаҭа ауп акаамеҭ! Ҳабдуцәа рабдуцәа зқьы шықәсала, жәҩахырла еимданы иааргоз ақьабз, иахьа еиҵагылаз рыхшара еицаркуазар, уи каамеҭымкәа изакәызеи нас? Ҳжәытә қьабзқәа роуп, иахьа уажәраанӡа ҳаԥсуареи, ҳаламыси еиқәырханы измоу.
Зыхҭырԥеи зхылԥарчи зхамҵаӡакәа, зхы хтны аԥсраҿы инеизгьы, зыхҭырԥа зхыхны агәаҟра иақәшәаз идышшылазгьы, аҽада аҟәарҟәар ахаҵаны аԥсраҿы иақәтәаны инеизгьы еиԥшуп, дад! Бабахь ицәгьараҿы ари аҩыза арыцҳара аниба, изымчҳагәышьеит убама! Аиҳаб ҟәыш дыҟанаҵ, аиҵбы хьмыӡӷ игаӡом. Егьа умҳәан дахьугалакгьи, жәытә ҷкәынами рыцҳа! – иҳәан, аҵанӡа даақәыԥсычҳаит Мез.
Ҳаицәажәара ахи-аҵыхәеи анеиқәаҳҳәалоз аамҭазы, фатәы-жәтәыла аишәахьча ықәырҭәааны, иааганы иааҳамҵалыргылеит, дшаҵәы-шаҵәуа ԥҳәызба ҟаимаҭк. Ацәарҭәеиԥш иҩеижькакараӡа, «алаҭаҷаҷа» шыла иалхыз ҳаԥсуа бысҭа еиқәҵақәа ааганы иаақәлыргылеит. Шәымҭакгьы ахмырҵкәа, ажьҵаа афҩы лаҳа-лаҳауа, шәхаҩала ҳбысҭа еиқәҵақәа рыԥхны, аҩы еиқәаҵәа ацыԥхьқәа аҵәцақәа ирхыҳәҳәыла инҳазҭалҭәеит. «Цәгьа дкылԥшҩуп» ҳәа, саргьы сыблақәа ныҵыркәырны, ҿыкибзыки ирзымҳәоз аԥҳәызба инеилалҵаз афатәқәа сылаԥш иныҵго сыштәаз:
– Уа бзиала уаабеит! Акы ахьырҳәо, акы ыҟоуп! Абыржәы Ҭарашь дҳахҭыгәлондаз ҳәа сгәы ианааҭысҳәаауаз, уаргьы ҳашә уаалагылеит, мышьҭабзиала. Уҿаҵахәы Анцәа имырӡааит! Ҳаргьы ҳнапы ӡык нақәаҳҭәоит ҳәа ҳшыԥшыз, ԥшӡала, уаргьы уааҳахҭыгәлеит. Унапы ӡык нахьырша, уара уеиҳабуп, ари аҩнаҭа иахыԥхьаӡалоу уоуп! – иҳәан, абҩа гәыгәым аӡыԥсы ахьшы изкыз аԥҳәызба лышҟа иҿынеихеит Мез. Аха: Уҩнаҭа уара уаԥшәымоуп, уда аҳ Анцәа деимҭааит!» – иҳәан, Ҭарашь аԥхьа анапыӡәӡәара мап анацәик, Мез саҭоумҵан иҳәан, инапы иӡәӡәеит.
– Асас быжь-мышрак, быжь-ҵыхрак ицуп, рҳәоит. Дад, уеиҵбуп, аха иахьала, амчра уара иумоуп, унапы ӡык нақәҭәа! – иҳәеит, Ҭарашь сышҟа инапы ааирххан.
Аҟәыш иара итәы иҳәеит, аха сара сҭыԥгьы сымдыруази!.. Ҭарашь инапы аниӡәӡәа, саргьы снапы ӡык нахьсыршан, ахьаца амҵа ашәшьыра шьҭашьшьы иамҵагылаз аишәахьча ҳнахатәеит.
– Анцәа ду иҳаҭәеишьаз амаҷ-саҷ ҟәнымшьакәа, чеиџьыка хәыҷы, чеиџьыка ду ыҟаӡам рҳәоит, шәхы нахышәыԥхьал, шәыххь згеит! – иҳәан, Мез ихәы раԥхьа инапы наиркит.
Ҵәыцақәакгьы аанкыланы ҳаибаныҳәақәеит. Ушьҭа избоит ашлақәа ажәабжьқәак рхы дырсаларгьы цәгьа ишырымбо. Аргама, сара иалазгаларц шырҭахыз гәасҭеит. Саргьы исҭахгәышьан, аха адгьыл сыгәон. Алаԥш-ҿаԥшы шсымаз амҩа сықәлар акәын. Аӡәы имашьына, напы мыӡәӡәа иимкуаз сақәтәан. Аԥсҟы мыжда акразгьы афы аусцырҟьахуаз, смарҵеин аҟнытә, зынӡа исцәыхәлаанӡа амҩа сықәлар сҭахын. Убри азы абарҭ, уаҵә зыда смоуаз ажәабжьҳәацәа, злалазгалаша исҳәаша шсымазгьы, сгәы шхьаблаауаз сҽааныскылеит.
Ажәақәа шынеихырҳәаалоз чарабжара ааухьан еиԥш: – Изакәызеи, аҷкәын, аҭаца ҿыц леиԥш, ухәы хырбкаауа, иукрыфашьоузеи! Уара уарӷьа напы ишьҭнахуа уфозароуп, иахьеи-уахеи изызҳауа арԥыс! Абыржәоуп уҭәымҭа уанҭагылоу! – иҳәеит Ҭарашь, сыкрыфашьа згәамԥхаз.
Мез дахьтәаз, имаҿа ици-ишәи инарыдикылан, дынцәыҵаччан:
– Ҭарашь, аџьоубеит, счеиџьыка хәыҷы еиҿаскуашәа иҟалозаргьы, ҳаӷоу изхара ыфаны, имгәа ақәа анԥо, аишәа дахыҵааит, изакәызеи аҷкәын иабжьуго! – иҳәеит, Мез аишәахьча ахаҿы дахьтәаз. Иагьааибарччеит!..
... Ажәҩан иналԥрааз аԥеимбарцәа рсахьақәа нылкаауа, зеиԥш уаҳа адунеи дықәымлоз ҩыџьа ашлақәа ахәы ԥшӡа инаҿаԥсаны сахьаауаз, ҳәашьа змамыз цәаныррак аххаҳәа, џьара, сгәаҵахь еицралон.
Саауан Ӷәадантәи сгәы-сыԥсы рҭынчны. Иӡхьаз-иԥсхьаз аԥсуа жәлар рқьабз аԥсы ахаҭәҳәаны!
«Умар, уара уабдуцәа рыхҭырԥақәа рхыхны агәаҟра иақәшәаз идышшыло иабоубахьоу, иабауаҳахьоу?» – Бабахь иажәа ҭынхақәа абыржәыҵәҟьа игәырԥшаагаха слымҳақәа ирҭаҩуан...
«Зыхҭырԥеи зхылԥарчи зхамҵаӡакәа, зхы хырҟьаҟьа аԥсраҿы инеизгьы, зыхҭырԥа зхыхны, агәаҟра иақәшәаз идышшылазгьы, аҽада аҟәарҟәар ахаҵаны, аԥсраҿы иақәтәаны инеизгьы еиԥшуп, дад» – иажәақәа ҿыцҳҳараӡа еиҭа насхьигӡеит Мез!
«Ааи, гәышьа, уи ԥсаҭа цәҳагарами!» – саргьы сгәаҵа инҭысҳәааит амҩа сахьықәыз...
Сгәалашәарақәа, сгәалашәарақәа! Заҟагьы шәааигәоузеи, заҟагьы шәхароузеи! Заҟагьы шәласузеи, заҟагьы шәхьанҭоузеи, шәарҭ шәымҭак иԥсыршьагоу, шәымҭак игәырӷьаҿҳәашоу, нас сажәра хьшәашәа еиԥш, игәырԥшаагоу, игәырмаҷгоу, ибжьыдоу, ишьҭадоу, сгәалашәарақәа, сгәалашәарақәа!
Аа, уажәы, ииасхьоу, ицахьоу амш сыдгьыжьылоит. Убасҟан исзымбаз, убысҟан хырҩ ззысымуз, исзышьҭымкааз, аԥшӡара зегьы, уажә игәырԥшаагаха сыблақәа иаарыхгылоит...
...Иаацәылашеит адәахьы. Шарԥазы агылара сабду ҳаиршьцылахьеит. Аха зегьы акоуп, сара ашьыжь агылара, ишырҳәо еиԥш, аԥсра ацәа ахыскаауан. Сҩышьны сызлаз ашьыжьтәи ацәа хаа сзалҵуамызт. Сашьа еиҵбы Кәҷаҷ сшьапаҿы дышьҭан. Уи ашара адәы ианаақәлоз дымгылар иуӡомызт. Уи моу, иара сабду ҭамҷыҭ иҿыхоз иаԥхьагьы дгылон.
«Сара стәы ҟазҵо, сара стәы здыруа Кәҷаҷ иоуп, иабду дикәыхшоуп!» – иҳәон сабду, сашьа дҳәар-ԥсаруа агылара иҽаназиклак: «Уабацо, уара угыланы? Макьана бабагьы дмааԥшӡац. Аша еҵәагьы аԥштәы нахымыггац. Уҽаашьҭак макьана!» – ҳәа шьапыла снаицәхасуан, аха сыгәхьаа мкӡакәа, ашырҳәа дҩагылон...
Иахьагьы дышгылара дангыла ауп, бабагьы анҳақәҿиҭ: «Шәгыл, дад, шәгыл, адәахьы ишшара ишахьеит. Ашьыжь
ацәа шәалкәыкәаара сҭахгәышьам, аха уаҳа даҽа мҩак сымам, сзаҵәхеит! Ҳамхгьы, ԥшӡала, азнашәа инахыԥахьеит. Абыржәы ишхәыҷу аҽага аҵумгар, знык аџьалакьат иакыр, нас хәарҭаԥшьк узаҭаӡом!» ҳәа ихала дцәажәо, ҳкәасқьа абарҵа дықәланы иҿынеихеит...
...Ашьыжь абарҵа санаақәгыла, сабдуи сашьеи рҽагақәа рыманы агәашә инҭыҵхьан. Абжьааԥынгьы ус акәын. Дара аҩыџьагьы амхырҭа инҭаланы, амаҭа аҩагара ианалгалак акәын саргьы саннеиуаз. Аха иахьа сгәалаҟара бзиан. Сабду, Кымҷа ижьира иҵганы, иҿыцҳҳараӡа, иҿыбааны исзааигеит, абаҳаҽага ҳәа изышьҭаз. Уи аҽага цәгьала иманшәалан. Абаҳа аҿи, аҽага атыҟәи еиласаны, еиҿыбааны иҟаҵан. Шықәсык зхыҵуаз, алҩа злысхьаз арасатә ҽагахә шшәырӡа, апхаҳә ахьшьны, икакәкәо, аԥшӡара икны иаго иахаҵаны, ҳаҩны ашьҭахь ашымҳа игылаз амахә аҿы икнаҳан!
Сҽага сыманы снеин, есымша сахьгылоз сҭыԥ усгьы издыруан, сабдуи Кәҷаҷи рыбжьара снагылан арашәара салагеит. Аӡәгьы ҿаҳҭӡомызт. Макьана амра абыз ывҵнамхӡацызт. Ашьыжьтәи ашәаԥшь мрагылара акалҭ ҵнаршон. Иласкәантраӡа инкашәшәаз аԥшалас, игәыҟаҵагаха, укәа-умаӷра аҽынҭанарҳәуан. Нахьхьи, зҭашәара иахьымӡакәа изықәшаз амза кьагәа, ашәахсҭа еиԥш, мраҭашәарахь ажәҩан хымаа иаҵаршәын. Абжьышьхак ирхыкны, иҟәашккараӡа, ацәашьы шкәакәа еиԥш, ашьха ҵәцашқәа иргәылыҳәҳәон, аеҵәара згәыҵаҳәҳәа иааԥшуаз асыԥса шкәакәа? Иааҳакәыршан, ихьы рҩашха, еихызҳәаалоз аҵар рашәабжьи, ахәыжә-хәыжәҳәа иаҳҟьоз ҳҽагақәа рышьҭыбжь заҵәыки ракәын аҭынчра еилазгоз. Абжьарак, абыржәымзар-абыржәы, ашара маалықь ажәҩан саркьа дналԥраан, абыржәыҵәҟьа дынкаԥрып угәахәрын. Аҵх иаӡәӡәаз-иаҳәҳәаз ацқьареи, аԥшӡареи, аразреи иԥсылҩаха ахәы ԥшӡа иқәыршан. Зыԥсы кәацоз, макьанагьы Абрскьыл иуал зымшәацыз адырганҵыхәа заҵәы:
«Уаҵәы иусҭоит, уаҵәы иусҭоит!» ҳәа аҵыхәа ӷраҷкәын ыркәашо, ҳарашәасҭа инхысло иҳашьҭан.
Сабдуи, сашьеи, сареи рашәараҳәа амхы ҳанҭалоз, есымша аимак ҳаман. Азнашәа акәзааит, аҩынашәа акәзааит, сара есымша аԥш ашьапқәа инармыцхәны, ршьапқәа ирыдсыҳәҳәалон. Ус ахьыҟасҵоз, сабдугьы сашьагьы ҿык инеицҭацәажәазшәа, ирҭахӡамызт. Урҭ аԥш ашьапқәа уаҩак-уаҩак анышә нарыдыԥсаланы, иахысны ицон. Убри адагьы, зегьы акоуп лапҟьак-лапҟьак шьаҭацыԥхьаӡа усгьы ирҿалоит ҳәа, аԥш ажәпара неилҟьа-ҩеилҟьаны, иахьынӡахәҭаз имрашәаӡакәа иаанрыжьуан. Убырҭ зегьы ухы иқәукрын, аԥш шьапқәа аӷаны иахьықәгылаз икылдрашәаауан.
– Уара Анцәа згәыхәтәы иахьигӡаша Умар, аџьабаа мыцхә уазыԥсуама! Аԥш ахьықәгылам адгьыл баша изуҽозеи? – иҳәеит сабду, аамҭацк иҽага неиԥышьҵыргәаны.
– Ыы, нас, адгьыл сымҽакәа, аԥш шьапқәа аҳаскьын иасыргома? Аҩынашәа ҟалаанӡа, аҳаскьыни аԥши еихьымӡои! – сҳәеит, сабду ииҳәаз зынӡак иаасгәамԥхаӡакәа.
– Еихьӡаӡом, дад, еихьӡаӡом. Аҩынашәа ҟалаанӡа, абри икылҳрашәааз аҭыԥқәа зегьы, ҩынтә амии, аҷҟәыртати рыҵырхааны, есыхәылбыҽха, акамбашьқәа ираҳҭоит! – иҳәеит сабду.
– Ани Кәҷаҷи уареи аԥш шьапқәа еилымхӡакәа, иԥымҟаӡака, еиҵассы изеилашәыргылозеи? – сҳәеит, идрашәаз аԥш шьапқәа снацәа нарықәыскын.
–Урҭаҩынашәаҟалаанӡа,рхаԥыцқәаахәаиҵырлагаартә, ашхы ирфоит. Уи адагьы, аҩынашәа аан иԥаҳҟо аԥш шьапқәа ҟәшәаны, амра ицәҵаны иҳарцәоит. Уи аҩынашәа иаҵгоу аԥҳә-рцәа, аӡын азыҳәан, арахә рзы иқырбыҷхоит! – иҳәеит, сабду дмыццакӡакәа, ииҳәоз, ззиҳәоз еилыскаар иҭахны.
Мышкы хәлаанӡа азнашәазы иԥаҳҟоз аԥш шьапқәа ҟәшәаны, нымҩа-нымҩа иҿаҳәаны, амра ицәаҳҵон. Аԥхьан ишысҳәаз еиԥш, амра ишарцәара ианарцәалак, иганы ананыра иқәаҳҵон. Убас ҟаҳҵон азнашәагьы аҩанашәагьы ирыҵаҳхуаз аԥш шьапқәа. Ажәакала, сабду баша ԥшшьапык аҵаирбаауамызт. Убри иаҷыданы, икылдрашәаауаз аҭыԥқәа рҿы игылоз аҷҟәыртати амии, кәыӷәласак аанмыжькәа, аԥш аҿалара иалагаанӡа, хынтә аҳаскьын аҵҳархаауан. Убырҭ зегьы еидара-еидарала, иганы, есыхәылбыҽха, акамбашьхьақәеи, ажәхьақәеи рзы ажәгәараҿы ишьҭаҳҵон.
Убырҭ схәыҷра амшқәа исхысны ицахьоу, аа, абыржәыҵәҟьа акәушәа, сыбла ихгылоуп. Сара схәыҷра иҭызгаз сҟазшьа, сажәра иҭазгалеит. Изхысҳәааз, сабдуи сашьеи егьарҳәазаргьы аԥш кылсрашәааӡомызт. Иҩбахаз, ԥсыхәа ахьынӡамаз, аԥш раԥхьатәи абӷьыц илнагаз аҟынӡа, ахәда иныҵаԥсо аԥш шьапқәа анышә рыдсыҳәҳәалон. «Иумун, дад, аԥш амыцхә анышә адуҳәҳәалар, ашьапы ашышкамс иркуеит!» – иҳәон сабду. Аха сара ацәгьагьыабзиагьы ахымҳәааӡакәа, ишысрашәац исрашәон. Сабду ииҳәаз схаҿы иаамгаӡакәа, аԥш шьапқәа ишрыхәҭаз иқәыргыланы, изыхәҭамыз зегьы ԥысҟон. Уи зегьы, аҵыс ашьапы ахьыԥҵәоз здыруаз сабду изгәамҭо дыҟазма, аха инаҩцаны исыдицаломызт.
«Умар иан дикәыхшааит! Иикуа-иишьҭуа зегьы бзакыбзашьҭуп!» – лҳәон, сан, сырашәасҭа данхыԥшылалак. Уи сара схы-сгәы азҭанаҵон, амч ҷыда сыланаҵон!
Амра жәхьан агәаҵаӷара ианааҵагылалак, сабду ҳаԥсшьара аамҭа иналагӡаны, ҳавараҿы аӷдара днылаланы, арас хылԥа-рқьақьақәа ҳацыԥхьаӡа иаҳзыҟаиҵон.
«Арас-рқьақьа есымша аԥша хьшәашәа ласӡа иаҵоуп. Арас ашоура шуҟәнакуа, ахьаца ашәшьырагьы иуҟәнакуам!» – иҳәон, сабду. Ҳаргьы ашоура шааҵыслак, уи арас хылԥа ҳашьцылан, арас ҳмоур ҳәа ушәозма, есымшашара арас хылԥа ҿыцқәа ҟаҳҵон. Маҭак хаагалацыԥхьаӡа, ҳаԥхӡы ҳалабаанӡа, аҵәа амҵа ашәшьыраҿы ҳнатәаны ҳаԥсы ҳшьон. «Иахьа баша агьазарха ҳамаӡам!» «Мҟаҟа-ча аамҭа ҳҭагылоуп!» «Лаҵан илоумҵаз, дад, бҵан иузыбҵом!»
– иҳәон сабду. Баша, хыда-гәыда аамҭа иаҩишьҭуамызт. Шьыбжьы агәы инықәлазаргьы, ушьҭа инықәлахьеит анигәахәуаз:
«Кәҷаҷ, дад, уҽынеидыԥсаланы, ашьхаҟа ухы рханы уааҭгыли!» – аниҳәалак, Кәҷаҷгьы сабду иажәа ҩбамтәкәа, ашьхаҟа ихы рханы, амаҭа днаҿагылон. Игага-кахәхәа, ииашахәҵәаӡа иаԥхьа ианаагылалак, сабду исааҭ уи агага акәын.
«Оп! Еихшәа-еиӡшәа, икьазызуа шьыбжьы агәы ааиҩнахит!» – иҳәон сабду. Нас, уи иԥҟа-ԥҵәаз акакәын. Ҳҽагақәа ҳахәда инықәҵаны, шьыбжьон ҳәа ҳанҭыҵуан.
Сан шьыбжьаара аԥны инақәыршәаны, абысҭа ацәарҭәа еиԥш иҩеижькакараӡа иуны, ҳааира дазыԥшны архышьна инхылшьуан. Сан, ачуан еилыблаауа, иаакәыршаны, аеҵә рышьхыҵә реиԥш, ачуан иаакәыршаны, амцабз ацыԥхьқәа анааибаклак: «Анцәа иҳәозар, хымԥада ақәа мыш ҳзауеит! Аарҩара иқәнакыз ҳаурақәагьы рыԥсы еивыргап!» – лҳәон. Еилыбзаа-еилыбзаауа, амцабз ацыԥхьқәа ачуан ианаацралоз, егьа амра каҵәо, ахаҳә архәтәуазаргьы, имҩашьахуа дыргас илыман. Убри иаҷыданы, абысҭа аакныхны, мысҭхәагала ихәаны, аҿахрақәа аишәа анҵара даналагалак, абысҭа ахԥсыхь ачуан ианааҭачлак: «Уеизгьыуеизгьы, арҭ аҩымш иахымгакәа, ақәа нкыдхаҽарц иҟоуп, Анцәа ду иџьшьаны!» – лҳәон. Даҽазныхгьы ҳацгәы хәҵыш ҳбарҵаҿы, ашьыжьтәи амырхәага ицәтәаланы, мрагыларахь аҿы нарханы, арӷьа шьапы абз нахьшьы-ҩахьшьны аҿшьра ианалагалак: «Аамҭа бзиак ҳзыҟалоит! Ҳацгәы хәҵыш, мрагылара ашәаԥшь ахы налакны, аҿы аӡәӡәоит!» – лҳәон сан. Оумашәа иубаша, абарҭ сан амш аҟазшьақәа рзы дыргақәас илымаз зегьы ахҭа иҭашәо, иашахон.
Амши аҵхи уаҵә иҟалашеи рдыргақәа, иахьа уашьҭа зеиуа нымхаз, сан ирацәаӡаны илдыруан. Сан лҟынтәи сара иахьа уажәраанӡа сгәалашәараҿы инхақәазгьы маҷӡам...
Даҽаџьара самхаҿацәеит. Арашәара аҟынтәи ҳанааи, сан алеи-аԥси рыбжьара, ала-ҭаҷаҷеи, алагажәи ирылхыз ашыла бысҭа ацәырцәма еиԥш, лмацәахы иакәыршо, абысҭа еиқәҵақәа наганы, ҳашә-ҵла агәаԥшь иалхыз ҳаишәа ҟьаҟьа ду, инеихык-еиҵыкны инықәылҵеит. Аҭаацәа зегьы аишәа ҳнахатәеит. Аха сабду ихы-иԥсы ҿыхны, афронт ахь иҟаз саб изыҳәан, Анцәа ду диаматанеины, иҳамҵагылаз аишәа иқәыз ҳахәқәа, ҩ-мацәак неихышьны иџьараанӡа, ииҳәашаз ҳәаны, игәы-иԥсы ирҭынчаанӡа, ҳара зегьы ҳҳарҭа-сырҭа ыҟамкәа, сабду иныҳәара аҵыхәтәа неиқәиҳәалаанӡа, хәыҷгьы-дугьы аишәа ҳахашәаҟьаны ҳтәан. Сабду ихәы инапы анынаирклак, ҳара зегьы аӡәк иеиԥш акрыфара ҳалагон. Ҳхы аадыруа ҳаныҟала инаркны, ҳабду ус ҳаиршьцылахьан. Абри аԥсуа ҟазшьа, аԥсуа қьабз, ар рзакәан иаҩызан, унахыҳәҳәар ҟалаӡомызт.
– Нан, ашә узымхазар, еиҭа узагәыласҵап! – лҳәан, сара зегь раԥхьа зегь рылымкаа, ирласны зҿаҵақәа аазыԥсхызшьуаз, сан даасхагылан, ашә еилаҵа сак сбысҭа инақәылҵеит.Сарасасраинеизаӡәиеиԥш,саацәыԥхашьеит.
– Хәыхәа, дад, аҷкәын ихәы дызхыбыԥхьалаз, ихы алаигӡоит, дабмыршьцылан! – иҳәеит, сабду сашәса саналга. Сабду есышьыбжьон ҳаԥсы анаҳшьоз, шьыбжьхьа анаҳфалак, ҳҵәа ду амҵа ашәшьыраҿы, иоупа ҩаза нкаршәны, имарҭақа ихы инаҵаҵаны, дықәиан дыцәон. Амырхәага ҳмаҵурҭа абарҵа ҽышьахәарк ианныҵалоз аамҭазы, убри ашәымҭа иахымгакәа дҩагылон. Убыс ҟаиҵон есышьыбжьон. Аа, уажәы сабду дҭаххаа ҳҵәа амҵа ашәшьыраҿы дыцәан. Амра амырхәага ҳбарҵа иҵало ианалага, сабду ушьҭа ирласны дшааԥшуаз здыруан аҟынтә,
алоура зуан!..
Макьана дымгылондаз, шьыри! – ҳәа гәаныла Анцәа
сиҳәон. Аха сабду даагылазаргьы дзышьцылахьаз акәын. Аамҭацкгьы иахмырԥакәа дҩагылон. Уажәы Анцәа иџьшьаны, макьана дыцәан.
Сара шьыбжьон ԥсшьара ҳәа амхы ҳанҭыҵлак, снықәымиаӡакәа, иажәеинраалоу сроман, «Аԥсҭазаара ҿыц ахь!» ҳәа хыс изысҭаз, снадтәалон. Ах, анаџьалбеит,
заҟа схы-сгәы азҭааз убысҟан! Уажәы абри сажәра ахәы ԥшӡа сықәгыланы сахьынаԥшуа, сгәалашәара цәашьы иаҵәаны, мшаҽнеиԥш иалызбаауеит, урҭ ииасхьоу, ицахьоу, хнырҳәышьа змам схәыҷра амшқәа. Ааи, макьана, сеиԥшзеиԥшу поетк икалам иҵимхыц ҩымҭа ссирӡак саҿыз шԥаџьысшьоз! Заҟа насыԥ сымааз, заҟа мҵәыжәҩада ажәҩан ахь сԥыруааз усҟан. Уажәы, қырҭуа нбанла иҩу, ицәҩабжьахахьоу уи ажурнал жәпа ду саԥхьа иқәуп.
«Аԥхьара аҭахуп!» Алықьса Нестор-иԥа Џьонуа сроман раԥхьатәи адаҟьаҿы, чернила иаҵәала акәакь аҿы ианиҵаз, мшаҽнеиԥш, иааицамкӡакәа, уажәыгьы иануп. Оумашәа иубаша, абри аҩымҭа, раԥхьатәи амш еиԥшҵәҟьа, иахьагьы сгәы азыбылуеит. Иахьагьы схәыҷра ԥшӡа, схәыҷра аша-шәахәа ацәа ахыскаауеит. Ныхахәык еиԥш, ҵангьы-мцынгьы сызламкьысуа саԥхьа иқәуп «Аԥсҭазаара ҿыцахь!» раԥхьатәи сҩымҭақәа рымышьҭа, раԥхьатәи сҩымҭақәа рлахьынҵа амҩахәасҭа казыршәыз. Ароман ахьӡ сымԥсахӡеит, ароман ҳәа ахьӡҵара ахьызгәыӷыз аҳаҭыр азы мацараз!
Лассы-лассы иахьагьы сыстол иаақәысхуеит, ԥсҭазаарак шеибгоу исгәалазыршәо уи схәыҷра ароман. Сгәы каршә, сыԥсы каршә срыԥхьоит, игәырӷьаҿҳәашоу, игәырԥшаагоу, схәыҷра ашьҭыбжьқәа ирхылҵуа раԥхьатәи ацәаҳәақәа:
...Нуца Алиоша дизыԥшуан, Аԥҳәызба дааижьҭеи ԥыҭкгьы ҵуан. «Сзырццакызеи» лгәахәт лара, Аԥхьа смаар сыхәҭан сара.
Аха уи ҳаҭырқәҵароуп,
Сагхан сааргьы ԥхашьароуп. Ҽакашәа уи иԥхьаӡарым,
Уи азы сыпату царым!» – Даахьанарԥшит цәалашәарак, Лхәы-лжьы гылт, илоуит шәарак.
Астәи дааиуан дкашә-каҷо, Дыззыԥшыз арԥыс ибла ччо! Даахәиҵиит дыԥхашьашәа.
«Акы базхәыцуан уи ауп бызшәа!» Иҳәан, Алиоша ибжьы нгашәа! Ԥсышәак ашьҭахь, еибартәеит.
– Аашьа итәы иббац, бынсырхеит. Акыр мҵуа иҟам бааижьҭеи?» – Нуца дналҿаԥшит.
Исҳәаша ҳәа илҵәахызшәа, Уажәраанӡа ихәыцуа дтәазшәа: «Мап, сургәамҵзартә, иауазеи, Уажәоуп санааи, нас, иҵуазеи!» Рацәак мҳәакәа даалакьҭеит, Аԥҳәызба лажәагь аахлырҷеит!
Абри ацәаҳәа ҩны санаалгоз, адахьы сабду еимҳәабжь аагеит. Сцәаҳәақәа рӡымшын, аԥхыӡ ссир еиԥш, сырҩышьны схызҵахьаз, ахәы ԥшӡа сызқәылахьаз аҟынтәи аҭҳарцәҳәа саалҵит. Адәахьы санынаԥш, сабду дышгылара дгылахьан...
Сыхҭыс мшқәа рымҩахәасҭақәа еихалоит-еихыҵуеит. Урҭ зны – амзаша еиԥш, икаххаа илашоит, зны – аҵәылашьца илашьцоит!. .
Саргьы ушьҭа схәыҷра аԥхыӡ ссир снагәылԥраан, сарԥысра алакә-шҭа сынҭалахьан. Анцәа ауаҩытәыҩса ицишаз илахьынҵа, игага дзахыԥараҳа хырԥашьа имаӡам. Зхы ԥсыртлараны иҟоу абри ахҭыс аҭоурых атәы, инарҭбааны ҩымҭак аҟны салацәажәахьеит аҟынтә, сышьҭрақәымлакәа, иааркьаҿӡаны, ахыԥхьрак аԥхьаҩ улымҳа аҟынӡа иназгар сҭахуп.
Зыӡбахә сымоу, афронт иаҿагылаз, амҩабжара иаансыжьыз саб Ирод илахьынҵа ауп. Уи акыраамҭа ишәҟәымҭак
ҳмоуӡацызт. Сабду Ҭемраз гәыӷырҭахлаҳәас имаз, Анцәа заҵәык иакәын. Уаха хәылԥ шәаԥшь днаҵагыланы, уаҵә ашьыжь шара игәыӷрақәа налакны Анцәа диашьапкуан, иҷкәын заҵәы ичамҩахә иҩны иҟаиҵарц азы. Аха иӡӷаб Хьмур дышқәыԥшӡаз диаҭәазымшьаз, Ҭемраз иҷкәынгьы ахҭа аҟынӡа динасыԥитәит зылԥха ҳаура. «Иуури-иуҳәари, Анцәа ду иузааиго зегь бзиоуп!» ҳәа иахьынӡаилшоз иҷкәын итәы-иқә ҟаиҵеит. Ладеи-ҩадеи, саб иҩызцәеи иқәлацәеи идгаланы ишықәс цәымза аиркит. Иуқәшәираиуҵашәира игәы ширҭынчша, игәы ирҭынчит Ҭемраз.
Аха ари адунеи лаша-ҩаша аҿы, зеиԥш ҟамло егьыҟаӡам, Ҭемраз иҷкәын ишықәс цәымза анышьҭих ашьҭахь, мызкгьы мырҵыкәа, ргәы рҽанӡамкәа саб дхынҳәит аибашьра аҟынтәи.
Зыԥсхәы-зыбзахәы рухьаз саб, аибашьра аҟынтәи дхынҳәит ҳәа назаҳаз, ауа-аҭынха, иқәлацәа инадыркны: «Аԥсы дыбзахеит!» – рҳәан, зегьы ҭибажаа иааны, Ҭемраз идныҳәалон. «Ҭемраз, дад, аразреи, ақьиареи, ацқьареи рҵыхәа ахаангьы иӡӡом. Уаргьы уҳалалреи, удоуҳаи уҷкәын амца далнагеит. Ҩаԥхьа уҩны ичамҩахә ҟалеит. Уӡӷаб заҵә думызхыз, уҷкәын дуиҭеит. Анцәа ду иџьшьоуп!» – Ҭемраз идныҳәалон.
Сабдугьы: «Сымцахаара мыцәарц иҟазаарын. Слахьынҵа зынӡаҵәҟьа исмеижьеит!» – ҳәа, агәыӷра зҵабарахахьаз, ҩаԥхьа амзаша еиԥш инеицралеит. Иҷкәынра аргама ихынҳәит Ҭемраз. «Смаҭацәа злакым, аҿыцәаара иаҿыз схәышҭаара ҩаԥхьа амцабз нықәлашеит, жәлар ирхылаԥшхәу Анцәа ҳазшаз умч ала. Уара ухьышьаргәыҵа сакәыхшоуп, зегь зымчу!» – иҳәон, сабду лассы-лассы, ажәҩан саркьа игәыӷрақәа наҵакуа.
Ишысҳәахьоу еиԥш, усҟан саргьы сышкьа-шкьо сарԥысра ашҭа сынҭагылахьан. Саб аибашьра аҟынтәи деибгадызҩыда даныхынҳә ашьҭахь, адырхашықәсазы, абга дуқәа рҟырҟы иҭыхны, ақырҭ бызшәа ҳзырҵоз арҵаҩцәа алақәа
реиԥш ишаасыцрыхоз, Тур ихәи Кәтоли ирыбжьажьыз аҭлаҩа илкәыкәааны, абжьаратә школ салгеит.
Сара уи аҽынтәи амш, сымԥсуа, смажәуа, алаҳәа шкәакәа еиԥш, хышә шықәса адунеи сақәиҭызаргьы, хашҭшьа сымаӡам. Дысхашҭӡом зхи-зԥаҵеи еилысхьаз, асы-шәыб еиԥш, иҟәашӡа ишлахьаз, абза гәырҩа иафахьаз, аԥсыгага еиԥш адунеи иқәыз аҭаҳмада. Уи ишгылаз иԥсхьаз ашла исахьахәыра, абыржәыгьы аԥхыӡ цәгьа еиԥш сыбла ихгылоуп.
Егьа мши-ҵхи, шеи-шықәсеи еихала-еихыҵыргьы еицакрагьы ақәлаӡом.
...Раԥхьаӡа слабҷашь аашьҭыхны, ажәлар рҿаԥыц ҳәамҭақәа рзыҳәан, ҽаанбзиала, мышьҭабзиала ҳәа санымҩахыҵыз ауп, абри ахҭыс уаӷеимышхара санақәшәаз:
Аҽны, ахаҳә архәтәырҭа абжьымра кацеиуан. Уасҟа аҿаҩа дгьыл сашьцылазу, сыԥсахаара сқьышә иқәкны, сӡәашҳәаха саауан. Аха убри аҟара сааԥсаны сшыҟазгьы, сызқәа икыдҵашәа иаазгоз сарҭмаҟ анаасгәалашәалак, сгәы нҭгәырӷьаауан, ишызбоз сныҟәашәагьы инацысҵон. Сарҭмаҟ иҭан жәаха-жәымыш, ҽынла амшқәа ирыларҳәоз, уахынла аҵхқәа иргәыларҳәоз ашьха қыҭаҿ еизызгаз ажәлар рҿаԥыц ҳәамҭақәа.
Мрагылара инҭыԥрааз ашацәа реиԥш, аҽыхәа рҿабылгьазшәа, ржакьақәа хыҽҽаны ргәы иқәҭәо, рыцирышәи ирыҵраӡааны ажәабжь ссирқәа сзеиҭазҳәоз аҭаҳмадацәа цқьа-шәқьаӡа, рсахьақәа уажәыгьы сыблақәа ишрыхгылаз, аиҩхаа сынҭысын, ахәы ԥшӡа ҳәа иахьашьҭаз анаӡараҿы сымнаӡацкәа:
... – Ааи, анаџьалбеит, анаџьалбеит! – иҳәан, аӡәы игәы инҭаӷыз бжьы слымҳа инҭасит. Иаразнак саахьаԥшит. Ахәы анаӡараҿы иҟаз ақьаԥҭа саавалахьан.
Сааҭгылеит! Ҭаҳмадак, ибыбышӡа ишәҭны ашҭа агәҭа иқәгылаз ашымҳа еихажәаа амҵа, ибаҳа наирсын,
иҩнапык ишьамхқәа инарықәырӷәӷәаны, ашьшьыҳәа иҽаалеирҟәын, ашымҳа амҵа ишьҭаз аҵла хсаха днықәтәеит. Ивараҿыҵәҟьа иарсыз илабашьа ааҵихын, иааиган, иаԥхьаҵәҟьа инаирсит.
Заагьы сгәы иҭаскхьан аҟнытә, снымҩахыҵын аӡыхь шыҟаз сҿынасхеит. Аҭаҳмада сара сибарҭамызт. Хәдаҟа снеичхнысын, ахьаца ӷаӷа адацқәа ирылхәраа иҩеиуаз аӡыхь сынхықәгылеит. Ажыци аҭыраси зхаԥахьаз аӡыхь акәшамыкәша кыдырффаны, абӷьыжә зҭаҩҩы аӡыхь иҭагылаз акыц ҳаԥшьа иныдкыланы, абызҩыц еиԥш, икаххаа, ицқьа-шәқьаӡа ирыцқьаны иҟан. Алаӷырӡ еиԥш, аҳаԥшьа иҭкәрааны иҩеиуан аӡыхь. Аҭаҳмада аӡыхь еиҵихижьҭеи рацәак шымҵуазгьы, асаркьа еиԥш, аҳаԥшьа ахәда иныҵаҵәахьан. Аӡхтарҭа аҿыҵәҟьа, арасатә хәы шшәырӡа иахаҵаны, икакәкәо, акәапеи аҵәы иахакьакьан.
«Уажәымҭа шкәакәахааит!» – абас сгәаҵа инҭысҳәаан, акәапеи азна аӡыхь ааҭкааны изжәит. Ишызбоз, ихьшәашәаӡа сгәы инкыдыхәхәан, соура-зоуроу сааимнадеит. Ашыцламшә зқәырҳәны иҵыҳәҳәоз ахьаца адац аҳәыгәра снықәтәан, ҩаԥхьа абри аӡыхь ладагьы-ҩадагьы сылаԥш иныҵганы ақьаԥҭа снықәыԥшит.
Мышкы зны хаҳә шкәакәала мацара еиларҭәаны иршьаркьыцхьаз ауаџьаҟ ашьапы иахьагьы, мшаҽны еиԥш еилшәарак амаӡамкәа, абаҟа еиԥш иҟәашӡа амӡырха агәҭа иқәгылан. Ианаамҭаз ахаҳа-ҵәаҳа ашҭа ҭырҭәааны иҭагылаз, уажәы заҵә-маҵәқәак, зымахәқәа кыдӷәыхаа, ихәарҽханы игылаз ракәымзар, урҭ рцыжәха ҳәа ақьаԥҭа егьузықәкаауамызт.
Мшы ссирк аҽны икахәхәа-кахәхәа ахәхәаҳәа амҵәышәқәа рқәырсыбқәа аҵла рымахәқәа ирылкәраа, жьымжәа еиқәаҵәа самсалла ирҭәны иахьынарышьҭуаз, ҩаԥхьа амҵәышәқәа еишьҭеибаҵа аҵлақәа иахьырхалоз, иахьылбаауаз ақәаҵа, уажәы амаӷи ақәыци рыҟәнышьшьыла, ахааны ауаҩытәыҩса ишьапы кыдимыргылаӡацызшәа,
ахаан гәырӷьа бжьык ныҵмыҩӡацызшәа, иууаӡа, еишәараеиҵараха, еилҩаа-еилыԥсаа анаара иаҿагылан.
Аҭаҳмада нақәацара имаӡамкәа, уажәыгьы иҭаҭынжәга иҿыҵакны ашымҳа ашәшьыраҿы дтәан. Ус, иаалырҟьаны: «Абри аӡыхь еиҵызхыз аҭаҳмада абра инхоз аҭаацәа, џьара, акыр дрыцкарымкәа дыҟамызт!» – аасгәахәит. Сарҭмаҟ аҵӷа снапы иахаршәны, ашьшьыҳәа, иара дахьтәаз ашымҳа амҵахь сҿынасхеит.
Аҭаҳмада ишьҭахь сиарханы дтәан. Сара исылшон, аӡыхь ашҟа саннеиуаз, схы имырбаӡакәа сышивсыз еиԥш, уажәгьы сивсны сцар, аха цәаныррак сымч амырхеит...
Сара зынӡа здырра сымамыз, ахаан исымбацыз аҭаҳмада иҟазшьеи, ихымҩаԥгашьеи убриаҟара сдыргәыҩ-ҿыҩит, ашәымҭак иадамзаргьы цқьа инаихәаԥшра, инеиҿаԥшра, ԥсҭазаарак еиԥш исыԥхьаӡеит.
Сизааигәахаӡеит!
Иарма напы ԥсада иакыз иҭаҭынжәга амца ҿыцәаахьан. Иҟәашккараӡа нахьхьитәи ахәы еиқәаҵәақәа ирыхчныгаз, асыԥса зҿажьыз ашьха еиҩыцәрақәа иблақәа рыдырхаланы, ашьшьыҳәа иныҵакны гәырҩашәак иҳәон...
Иаалырҟьаны, ихәыцрақәа иргәылибаауаз иҿара адунеи, игәырҩашәа изцәырнагаз ихҭыс цәаҭарӡыӡагақәеи, зегьы шәахҵас инеихарӡыҭра сзымгәаӷьызт, сҽааныскылеит.
– Аа, анаџьалбеит, анаџьалбеит! Адунеи шәикәагә уцәа иҭаӡаӡозеи! – ихала, ибжьы нҭганы, даагәырҟәҟәан, аҵанӡа даақәыԥсычҳан, илахьи-иџьымшьи ааиӡатәит. Убри инақәырццакны:
–Мшыбзиақәа! – сҳәеит санааидгылаӡа.
– Бзиа убааит, дад, бзиа умшхааит! – иҳәан, илабашьа ааҵихын, иҽынанҵаны, ацәашь еиԥш, дкахәхәа днасхаӡгылеит. Уаҳагьы жәа мҳәаӡакәа, инацәкьарақәа ҵысҵысуа, ихәда иныҵаирԥшааит! Иҳәынҵәрақәа ԥыртланы ишыҟаз ангәеиҭа, даара ԥхашьарак ианиаз аӡә иеиԥш, ихы ԥхьаӡаны, иаразнак ихәда ныҵарбаҟа иҵрыԥхааны иааибаиркит. Ивараҿы ишьҭаз иоупцәа хылԥа шкәакәа гьагьа аашьҭихын, инеихеиҵеит. «Саҭоумҵан, дад, араҵәҟьа, ас аӡә дсыхҭыгәлоит ҳәа сыҟамызт, рацәак сманшәаламкәан сахьтәаз», – аанарго даасҿаԥшын:
– Унатәа, дад, уԥсы ааиҭоукып! – иҳәеит, рацәак дымлыбз-ҩыбзкәа.
Саргьы снапырҟәыҷы-шьапырҟәыҷуа, саахәантеисантеишәа зун, ашымҳа аганахьшәа ишьҭаз асаҟәа хсаха хәыҷы сыҽнықәыскит.
Ҳамҭак наҟ-ааҟ, ҿымҭӡакәа ҳҩыџьагьы ҳтәан. Зҽеиқәырҷаб саԥхьа итәаз аҭаҳмада, ашәымҭак сылаԥш дааҵызгеит. Ихи-иҿи илахь аҟьаҟьареи ирынпыҟҟала ирнын шықәсы рацәа инрыжьыз рышьҭақәа. Акыр аамҭа хәгабз зимыркыцыз ижакьа еиқәышлаҳәахьан. Иџьымшь хәышлақәа ирыҵарӡны ирымаз ибла гәыӷрақәа, ахаан ччаԥшьк ацәаара рхылахьеит ҳәа угәы ишаанамгозгьы, урҭ ирхубаауан аразреи ацқьареи, ԥасатәи игәамчи.
– Дад, ҵаара ԥхашьарам, харантә уаауама? – дҵааит ашла зныкыршәа. Инапгьы илымҳа инадикылеит, исҳәо аҭак ҽеила иаҳарц азы.
– Чагьамынтәи саауеит! – сҳәеит, сыбжьы неиҵыхны.
– Иҟоузеи, дад, цәгьароума, бзиароума?
– Мамоу, цәгьара Анцәа иҟоумҵан. Бзиа ҵыхәоуп сымҩахызгаз! – сҳәеит, сҽаламгалацәакәа.
– Аа, ацәгьа, дад, цәгьа ҵыхәамзааит. Аус маншәала
аҵыхәала аныҟәара бзиами, есымша учамҩахә хиалааит! – Аҭаҳмада дцәажәонаҵ, иблақәа иаархыҵыз иџьымшь хәышла жәпақәа еиҭа нхырҩеит.
– Уабанӡатәиу, дад? – иҳәан, илымҳа инапы еиҭа надикылеит.
– Сара Қәаҵа ԥшӡатәуп! – сҳәеит.
– Ибзиами, дад, ибзиами. Аа, анаџьалбеит, анаџьалбеит!.. – аҭаҳмада игәы дынҭаӷызит. – Дад, ӡык унахәарц уҭыхазырагьы,усыдсырхалеит.Аӡымкәа,аԥшәмацәа аҩныҟа
унаганы, аскәмал фҩы ахышәшәо, ҩык умҵадыргылап ҳәа уҟоу. Дара ирҭынхаз абни аӡыхь заҵәык ауп, макьанагьы адгьыл иаламбацкәа иҟоу. Аха иара убри аӡыхьгьы уашьҭа... Аӡыхьгьы анӡыхьу, ауаа иржәуанаҵы акәгәышьоуп. – Аҭаҳмада уаҳа ацымҵакәа иҽааиқәикит.
– Упату схы иқәуп, уара ҳәа ахьуасҳәо, амала акы сазҵаарц сҭахын урацәамзар! – сҳәан, сзықәтәаз асаҟәагьы сҽааҟәысҭхеит.
– Изакәызеи, дад, – аҭаҳмада даасызҿлымҳахеит.
– Абри ақьаԥҭаҿы мышкызны инхоз, аӡыхь ыҵызхыз аҭаацәа шәырхаанума, ижәдыруазма? – сҳәан, сыԥхашьара шысхыҵәоз снаиазҵааит.
Аҭаҳмада ихы ларҟәны ҵаҟа днышьҭаԥшын:
– Аиеи, дад, издыр аҟны сыҟоума! – издыргәышьоит, зегьы здыруеит. Амала, ирҿыцны реиҭагәаларшәара сцәуадаҩуп,–аҭаҳмада уаҳа ацымҵакәа,иԥштәы ааиԥсахын, игәалашәарақәа рӡыблара деиҭанӡаашәкәалеит. Аха аҵыхәтәан иҽааизиган:
– Аиеи, абри ақьаԥҭа рыцҳа ҳшалацәажәоз... Дад, уара абри ақьаԥҭа алахьынҵа абриаҟара ианхьаауга, егьҵасым, насгьы саргьы есымша сауҟаху... Уара уажәоуп уанҩыҵхаха, иудыруазааит. Ибзиоуп, дад, ибзиоуп! – иҳәан, илабашьа ааҵихын, иаԥхьа инаирсит. – Уи аахыс шьардаӡа ҵуеит! – ацәажәара дналагеит аҭаҳмада. – Абни нырцә ахәы ҳазҿаԥшуаҿы Шәача Хмыҷ ҳәа, иаамҭала, унеишь-уааишь ҳәа зарҳәоз хаҵа нага еиҿамск дынхон. Убри диман Алмас захьӡыз ҵеи заҵәык. Уаҳа шьац зырҟьацуаз, имцахара еиҿазкшаз аӡәгьы димамызт.
Абри иахьа ҳара ҳахьтәоу ақьаԥҭа мыжда аҿы дынхон, егьызеиӷьмыз, ацәтәыҩа еиԥш, ацәгьеи абзиеи рҿы аџьар ҟамч хәыла ирылыркаауаз Шәарыҟәа Кьаӷәса. Убригьы зқьы ааӡаны, шәкы абна илазҵоз дреиуан. Кьаӷәсагьы ԥҳа заҵәык лыда, ҵеик ҳазшаз илахь данимҵакәа дыҟан. Мышкы-ахамышк азы, абарҭ аҩ-ҭаацәарак рҿы
иҽыжәҵуан Нхыҵи-аахыҵи иреиуаз асасцәа дахьқәа. Дара ахәашабгақәагьы рчеиџьыкеи рыразреи ракәын малсгьы ԥсҭазаарасгьы ирымаз.
Хмыҷи Кьаӷәсеи еиуара ҷыда рымамызт. Аха рхы рдыруа ианыҟала инаркны, бзиа еибабон, ҳаҭыр рықәибаҵон, еицныҟәон, еицҽыжәлон, еицҽыжәҵуан. Ацәгьеи-абзиеи рҿы аханатә аахысгьы рнхарҭақәа еидын. Абас, хьаа-баа змамыз, Алмаси Мадинеи, гәамҵ-хамҵрада рҿара мшқәа мҩасуан. Уажәы, ԥахьа-ԥахьақәа реиԥш акәымкәа, Мадинагьы аҭыԥҳара лҽазылкуа далагеит. Ари збоз лҭаацәагьы дназырк-аазыркуа аҟынӡа инеит.
Мадина ацәгьеи абзиеи рҿы, аџьар рахь дынцәырҵаацәырҵуагьы далагеит. Иара Алмасгьы, ауаа зегьы дреиӷьымзаргьы, уаҩы разык иакәын. Наҩагьара зыдгылаз аӡә иакәмызт. Аарла ихәы ааинышәшәыло ианалага инаркны, аҽыбӷаҿы днеиртә даныҟала, дҽыжәланы иҩызцәа ахьнеиуаз днеи-ааиуа далагеит.
Ес-мши ҵхи еихала-еихыҵцыԥхьаӡа, Мадинеи Алмаси рыбзиабара еиҳа-еиҳа аҽарҵауыло иалагеит. Изыхдырҟьалакгьы, мышкы иааибамбар рзымычҳауа аҟынӡагьы инеит. Мадинеи Алмаси реизыҟазаашьа, иахьынӡарылшоз рҭаацәа ирцәырӡон. Аха рани-раби ари рызгәамҭо иҟамызт. Зегь шырбозгьы, зегь шырдыруазгьы, заҵа саҟала жәак рармҳәарыз, ҿымҭӡакәа, уи дара насыԥ дуны жәҩангәашәԥхьараны ирыԥхьаӡон, аха рыҷкәыни рыӡӷаби рахь ирындырԥшуамызт...
...– Дад, аира зшаз, аԥсрагьы ишеит! – зныкыршәа ҿааиҭит аҭаҳмада. Абри былгьуп. Адунеи ус иаҭаххазар акәхап. Уазхәыцҵәҟьар, аира зшаз аԥсра уеизгьы-уеизгьы иацишар акәын. Ус акәымкәа, ари мацара шаны, адунеи инықәло зегьы рарԥыс цәыцәымҭа аҟынӡа ианнеилак, имԥсуаимажәуа, адгьыл ҳақәлахоит ҳәа иалагар, ауаатәыҩса адунеи иазкрымызт, дара-дара ықәеибахрын, дад! Абри зегьы зхысҳәааз, ауаҩытәыҩса насыԥда илахьынҵоуп... – иҳәан,
наҟ, хараӡа ашьха ҵәцашқәа иблақәа рықәыршаҟьаны, аҵанӡа даақәыԥсычҳан, аҭаҳмада инациҵеит:
– Алмаси Мадинеи ишнеи-шнеиуаз, ԥсра хьшәашәамзар даҽакы иазеицрымҟьо аҟынӡа иангәаԥхеибашьа, ҽнак, ашәахьа ахәылбыҽха, абри аӡыхь ада шаҳаҭ дрымамкәа, дара рхала иԥырҵәеит. Мадина асабша ауыха ддәылҵуан.
Мадинеи Алмаси рус аҵыхәала, иара иганахьалагьы, лара лганахьалагьы, даарак ирзааигәаӡаз рҩызцәа гәакьақәак ракәымзар, аӡәгьы лымҳаҭас ирымҭарц рыӡбеит. Насгьы, иҩныҟа днамгакәа, ииҭахыз шьоукы рҿы дынкыдиргыларц иҭаххеит. Уаҳагьы даҽа мҩак имамызт. Избанзар, Алмаси Мадинеи рҭаацәа абри аус ишахәаԥшуаз дара егьрыздырӡомызт. Жәытә-натә аахыс аҩ-ҭаацәарак злеибабоз, излеибаԥхьаӡоз, еиларыгӡоз ала, абри аус иазыразхап ҳәа ргәы иаанагомызт. Абас акәын Алмаси Мадинеи еиҵырхаз аус азы рҭаацәа шахәаԥшуа ҳәа гәаанагарас ирымаз. Убри азоуп, рҭаацәагьы рус аҵыхәала лымҳаҭаск рымҭаӡакәа, хәыжә-хәыҵәа ҳәа иахьынӡалшоз издырласыз. Аха Алмаси Мадинеи рҭаацәа аханатә аахысгьы ргәы иҭаз шыҟаз абас акәзаарын.
Изларҳәо ала, убри аҽны еимагыланы асоура иаҿын. Кьаӷәса ашьжьымҭан ирахә-ишәахә еилырганы дааҩналазаап. Макьанагьы еихымсыӷьцыз акәасҭхарамца еиҿашуан. Аҽҳәа ахаҿы Мадина лшыц гара хәыҷы дгараҵаны дгылан. Диднагалеижьҭеи шықәсык аиҳа зхымҵуаз Кьаӷәса иԥшәма ԥҳәыс дгьагьо акҿыҩра дшыкҿаз:
– Аԥшәма уҟоума, аԥшәма? – иҳәан, агәашә ахь аӡәы ибжьы аагеит.
– Ҳаи, сыҟамкәан иауазеи, – иҳәан, Кьаӷәсагьы дындәылҟьазаап.
– Ашацкыраз ҽаанбзиала ҳәа, раԥхьатәи асы сыман сузааит. Асы ашәа уажәымҭа шкәакәахааит. Шьыжьбзиа, Кьаӷәса! – иҳәан, абжьааԥны еиԥш дҿаԥха-ҿаччо дааиԥылазаап Хмыҷ гәышьа.
– Уа бзиала уаабеит, бзиа умышхеит. Уаазгаз ушьапқәа срыкәыхшоуп! – иҳәан, Кьаӷәса Хмыҷ диеигәырӷьаҵәа инапы ааимихын, аҩныҟа диманы днеиит.
– Уажәы мацара акәызма, Кьаӷәсеи Хмыҷи анааибабалак, рҳәатәы нҵәомызт, рутәы нҵәомызт. Уи аҽынгьы, акыраамҭа еибамбацкәа еиниазшәа, итәаны ишцәажәоз, аԥшәма ԥҳәыс алеи-ԥси рыбжьара уаткоуп, ҩуп, Анцәа иаалԥыхьаиршәаз зегьы аишәахьча инықәҵаны иаарымҵалыргылеит.
– Ҳаицәажәарагьы Ҳазшаз анарха аиҭааит. Аха Анцәа иҳаиҭаз ауп, уаҳәшьа ухьӡала илырхиаз ачеиџьыка хәыҷы ҳҽынахаҳаԥхьалап, нас, џьара ԥхакгьы ҳахьӡозар акәхап! – иҳәан, дҩагылеит Кьаӷәса.
– Кьаӷәса, сара иахьа ус дук аҵыхәала, ушҟа, схы науқәкыҵәҟьаны снымҩахыҵит. Сыццакрагьы сыхәдацәа ҵнакаауеит, – иҳәеит Хмыҷ.
– Умҩахыҵзаргьы, ԥшӡала умҩахыҵлааит, уашьа иҿы уааит, уҩны уҟоуп. Уеизгьы-уеизгьы уццакра уманы сашҭа уҭаломызт! – иҳәан, Кьаӷәса Хмыҷ иажәа анагӡаха имҭакәа, инапы ааникылеит. Аха Хмыҷ дықәуа-дшәо, зынӡа аҽаԥсра аиҭеит...
– Угәы иалымсын, Кьаӷәса, уххь сара изгааит. Аҳәараачара ара сара иабасҭаху, сыҩноупеи. Ажәакала, абри сыззымҩахыҵыз аус, зегь раԥхьаӡа улымҳа аҟынӡа иназгар сҭахуп. Абри аҳәахьа насыгӡаанӡа, сгәы рҭынчны учеиџьыкагьы снапы сзаркуам, – иҳәан, Кьаӷәса иибахьаз иакәӡамкәа даақәгылеит Хмыҷ.
– Уара иҟалазеи, уеизгьы-уеизгьы гәаҟрас, какалк шаҳкуа, уззымҩахыҵыз атәгьы ҳамҳәарыз ус, дышьман, цәгьараҵыхәамзар...
– Мамоу, мамоу, цәгьара Анцәа иаҳзааумган. Иахьа абас ҭамчыҭ «сызуқәлаз», Анцәа иџьшьаны бзиа ҵыхәоуп, Хмыҷ дукәыхшеит, Кьаӷәса.
– Ишьахәуп, дад, ус уеизгьы-уеизгьы уара иануҭахха! – иҳәан, уаҳа ацымҳәакәа, аишәа днахан, иааидтәалеит.
– Кьаӷәса, угәы иацәымӷымзар, саҳәшьагьы илаҳауазар сҭахуп, – иҳәеит, Хмыҷ Кьаӷәса иԥшәма лахь дынхьаԥшын.
Аԥшәма ԥҳәыс дааин, даархагылеит.
– Уара иудыруеит, Кьаӷәса, саагылазар уара иуҵаскуа маӡа сымазар. Анцәа иаҳауеит, ауаа ираҳауеит, схәыҷрагьы сдурагьы, сҭаацәагьы саргьы уара узыҳәан ҳцәа ҳазагоуп. Иахьа сара уара уҿы сымҩахызгаз аус, шьардагьы ҵуеит сгәы иҭеижьҭеи, аха иумырдыркәа, иқәҵо-иқәхуа сшазхәыцуаз, иахьанӡа иаазгеит. Абри схала-сыԥсала сгәы иаҭаххаз, иҟалап, иҟәышрамзаргьы. Ишакәхалакгьы, уара ишуҭаху иԥхьаӡа, абри хьаа дус иансоу, аиаша уасҳәап, сцәа исызҭамыгӡакәа, улымҳа аҟынӡа анагара иқәнаганы исыԥхьаӡеит.
Кьаӷәса, уххь згеит, уара уаагылазаргьы аира бзиак уеиуоуп. Ухатәгьы удыруеит, аӡәы итәгьы удыруеит. Сара ҳәа узҿу сакәзаргьы, бжьы-шьхак рхаҩаӡараҿ икнаҳау аупа хәылда иалоу агәырӡа, арантәи аҵа гәазҭо, мамзаргьы аџьар агәара ҟамчхәыла ирылыркаауа ахацәа нагақәа рыжәҩахыр аҟынӡагьы сзынаӡом. Аха агәыр алаҵаны, аиха алызхуа сышреиуам удыруеит. Сшыҟазаалакгьы, убарҭ аеҵәа кыдызԥаауа ҳәа изышьҭоу, раԥхьа сыргыланы суԥхьаӡоит ухы абзиараҟынтә, уххьы згеит.
Уареи сареи ҳҩыџьагьы ҳажәлазаҵәқәоуп.Аханатәаахыс ухарҭа исыду, схарҭа иуду, аҳаҭыр иҳақәибаҵо, еилыхеилаҵа шҳамам атәы салалом, уара ҽеила иудыруеит. Абри аханатә аахыстәи ҳаибабара, ҳаибаҳара иҵегь иӷәӷәахарц, наҟ-наҟ анарха ауырц сҭахуп, Кьаӷәса. Уеизгьы-уеизгьы абри аус аҿы егьа ҳаибаҭахызаргьы, ҳжәытәи-ҳҿатәи еилазаргьы, ари еиԥш аҿыҵәҟьа сузышьҭымхыр ҟалоит. Угәы намӡозар, сушьашәаламшәа убозар, убригьы уара сырдыршьа иақәымшәо уакәӡам. Убасҵәҟьа акәхозаргьы, икалҭҵәҟьа сҿеиҟьеит ҳәа сгәы рҷыданы, мамзаргьы ихьмыӡӷшьаны суԥырҵуам. Убри азыҳәан сгәы бжьажьаранысыҟаӡам,ушызбацузбоит,абриагәрасызга.Усакәымкәан,
суареи сҭынхареи уаҭәашьаны сныҟәугозар, уххь згеит, ԥсраҽнынӡа сумаҵуҩуп, ԥсраҽнынӡа усыԥсҵәуаҩуп.
Ажәа мыцхәы узасыршьуазеи, абзиаразы снапы лықәыскааит, Анцәа дисасуп абри амаалықь игароу лааӡарҭа саҳәарц азоуп иахьатәи сымҩахыҵрагьы змааноу, Кьаӷәса, сылхумбаарц сҭахуп. Абри ауп сара стәы! – иҳәазаап Хмыҷ гәышьа.
Ахыҭҟьареи, ажәа ҭҟьареи ҳәа Кьаӷәса игәы иҭамкәа, ихы иҭамкәа иааиаҳаз, дагьамкзаап, дагьамышьҭызаап, дааишәара-еиҵаранатәын, ҳамҭак ҿымҭӡакәа даӡаны дтәан. Ашьҭахь:
– Хмыҷ ухаҵкы сцеит. Сара иахьеи-уахеи аԥсра сазыԥшын, амала, абри уара уҟынтәи сазыԥшымызт. Аха, абри абас уара ухаҿы угәаҿы иааганы, ишәаны, изаны, уаасыдтәаланы, иаасоумҳәар ада уаҳа ҟазшьа амамкәа иуԥхьаӡазар акәхап, иахьа хықәкыла узымҩахыҵыз. Ус анакәха, уҿы ԥысҽуам. Уара угәы бзиа иабаз, угәы иаҭаххаз саргьы сазыразуп. Еиҭасҳәахуеит: Ухы саҭәашьаны сабик улҭааит, ахирра Анцәа иақәиҵааит. Анцәа ирманшәалааит. Хьшәашәак аҵыхәала Анцәа ҳаиҿумырцаан! – иҳәан, Кьаӷәсагьы Хмыҷгьы ааигәыдеибаҳәҳәалеит.
Хмыҷ иажәа Кьаӷәса ишыҩбеимтәыз, дшазыразхаз агәра анига, уаҳа ажәак мҳәаӡакәа, асаби дызгараз ашыц гара днахагылан:
– Сара схы здыруа саныҟала инаркны, рыцҳарак сыхәда иқәымкәа, ашышкамс сшьапы иаҵашәар ҳәа сшәаны, сшахчнысуаз мацара, абас снеиқәышлаҳәазар, дгьыли-жәҩани ахьеивҵоу мычра змоу иҟоу суҳәоит, сҿаҳәатәы ноугӡарц.
Иахьа наҟ-ааҟ ҳаизыразны злахьынҵа ҳшаз ҳасабицәа, Анцәа зхьышьаргәыҵа сакәыхшоу иумаалықьцәоуп – урхылаԥш, ирманшәал, алаԥшыцәгьа-аҿаԥшыцәгьа амышьҭа иацәыхьча. Хазыс-ԥсазыс ҳәа рымцахә аиҿакра Анцәа иахумбаан. Иахьынаҵыс-ааҵыслакгьы, зхы ҩыҵызго марымажаханы, рлаҭаҷаҷеи рлагажәи еихышь-еиҵышь,
аихы лаба еиԥш, ра-гыдык-гыдык иҩаӡо аԥш лапҟьақәа ҿало, ӡи-мцеи зҵысша Анцәа ирыгыумырхан. Афаха-агаха иақәиҭны, иаазыхо рура-рҳәара чара чысны ихаргалааит. Рыԥсы ҭанаҵы хьмыӡӷы Анцәа ирықәумҵан, ӷьауа-ӷьаца Анцәа иқәҵа. Лари-уаари хызи џьхәари ирызрыцҳамхо, рӡылагареи, рӡылаҳәареи лага-лаҳәа агымхо, рыԥсҭазаара ажәраргарц суҳәоит, сара сшамкәа сызшаз, аԥшырҭа иқәтәоу! – Абри ашьҭахь, иаҳәызба хәыш аҭра иааҭиган агара иҿаҟәеит Хмыҷ.
Убри нахыс, абарҭ аҩ-ҭаацәарак неидтәаланы ирыӡбаз ҩыџьа рлахьынҵа аҵыхәала, дара рхаҭақәа раамҷыдахаз, хәылҟьа-ҿылҟьаны акәзаргьы, ԥсы зхоу аӡәгьы имаҳаит.
Рхы рдыруа ианыҟала инаркны, иахьеи-уахеи иааицрымшәаӡакәа еицыз ахәыҷқәа рҭаацәа гәаныла иреигәырӷьон. Абарҭ ҩеидасны ҳҿаҳәатәы аргама ианбаабаришь ҳәа иԥшуан.
Аамҭа ниакәкәа ицон аӡеиԥш. Алмас дарԥысхеит. Урҭ, анс-арс акәымкәа, бжьацәажәарада, рхала бзиа ишеибабоз, игәҩарамкәа рҭаацәа ирдыруан. Дара рзыҳәан уи мшаԥшаран.
... Алмаси Мадинеи рыҿҳәара ҩымш ракәын ибжьаз. Аха убырҭ аҩымшгьы дара рзыҳәан шықәсы наҟьан...
Ҽнак, шьжьымҭанк, Алмас дҩагылан, абжьааԥны еиԥш, шәарыцара дцарц иҽааибыҭаны ашҭа дынҭыҵит. Ажәҩан ҵшәааны асоура иаҿын. Алмас ахәы аҟынӡа дымнаӡацкәа, иҭахәаҽӡа нырцәынтәи агәақьҳәа ахысбыжь геит.
Алмас дааҭгылан, дӡырҩит.
Ахысбжьы инашьҭарххны,арҵәаа-арҵәааҳәа аҳәҳәабжьқәа ахәы инықәҩит. Аҳәҳәабжь ахьгаз Кьаӷәсарааҿы шакәыз Алиас дацәымҩашьо еиликааит. Ишьанҵа шәақь неихиԥаан, дыҿҟьа-ҿҟьо ахшьыра дынҭалеит.
Алеи-аԥси рыбжьара ахәы дыҩхашәалан, ашьха гәара днаҵакәшаны Мадинараа рашҭа дынҭаххит.
Ҳаӷеимышхара, дад, Мадина асакаса данҵаны акәасқьахь дынхаргалеит. Иҟалаз уиоуп, ашьжьымҭан Кьаӷәса
шәарыцара диццарц дааит ргәыла ҷкәынак. Ашьашәы иԥыржәаша, ишәақь ширҟыҵымыҵуаз, иааицәыҭҟьан, Мадина ахы лықәшәеит. Алмас ари аҩыза ауаӷеимышхара саашьа аниба, уаҳа аӡәгьы дааимазҵааӡакәа, дынҽыжәпҟалан, дышзахәоз архаҟа дцеит аҳақьым дааигарц.
Уажәеиԥш, ауаҩы дыԥҵәазар данеиԥыршьуаз аамҭамызт, дад, усҟан. Аха иманшәалахаша, аҽны ақалақь аҟынтәи ҳақьым дук диқәшәеит. Рацәак мырҵыкәа, абри аҳақьым дылхьигӡеит.
Мадина инеиҭалкуа ҳәа егьлымамкәа, деиҵыхны дықәын. Аҳақьым иаразнак игәеиҭеит лшьа лылабара ишаҿыз. Лыжәтә ахы инаҵакны, инҭырхәрааны иҿеиҳәеит. Ауа-аҭынха ажәлар еизаны, иҟаларызеишь ҳәа иԥшын...
Кьаӷәса гәышьа: «Митә ҟамлеит хык даҵкәазар. Лаџьал убри иалаҳәамзар, деиқәдырхап» – ҳәа мчыла иҽиҟажон. Аха уисыр шьакәарак илымшәо, деихаӡԥштәалаха дгылан.
Аҳақьым иҿеиҳәазгьы ашьа азнымкылозшәа аниба, иааиамхацәгьахан, анс-арс ҳәа акәымкәа, Алмас имахәар ааикын, егьи ауадахь дныҩнеигалеит.
Ҿымҭ-ԥсымшьа ажәлар игылаз, оумашәа ибаны аҳақьыми Алмаси инарзыԥшит...
– Аусқәа рацәак иҽеим. Ишшәарҭоугьы, ишыуадаҩугьы, ԥсыхәа ахьынӡамоу ашьа лылаҵатәуп. Уара уқәыԥшуп, ушьа узлыҭозар бзиан, – иҳәеит аҳақьым.
– Сара усмеигӡан, амала ԥсыхәа амазар, деиқәырха, – иҳәагәышьеит Алмасгьы.
Аҳақьым Алмас ишьа илхны, Мадина илылеиҵеит. Дад, ауаҩытәыҩса ичамҩахә ыҟазар, дахьугалакгьы, Тымитыша дҭаужьыргьы ихәыҵласагьы илшәом. Убри инаркны агәра згеит, агәаҟразы ауаҩы акымзарак шимыхьуа. Ҵабыргуп, зых иахәаз, Анцәагьы дихәоит рҳәоит. Ацхыраарагьы ыҟахымкәа, ишԥа, аха зегьы-зегьы џьалуп. Ауаҩ иуахҭа мааицзар, изуулакгьы дманшәалахоит. Изхысҳәааз, Мадина хәашабга лоуп. Ҵоуп, акыр дгәаҟит, аха дацәынхагәышьеит.
Мадина лҩымыз анаанҵәа, ллабақәа нкалԥсан, днеи-ааиуа далагеит. Ус-ус, хәыҷы-хәыҷла анкьатәи лыԥштәгьы ааиуа иалагеит, лшьарагьы дықәлеит.
Алмаси Мадинеи, раԥхьа изқәымгәыӷуаз шрыҵалаз еиԥш, изқәымгәыӷуаз агәырӷьарагьы рԥеиԥшхеит. Мадина деибга-дызҩыда, лыхәра, џьара, кьылк лзыннамыжьӡакәа, анкьеиԥш, дышкьа-шкьо данаақәгыла, жәамш реиҳа бжьамҵакәа ирҿыцны рыҿҳәара еиҭаԥырҵәеит. Аҩыџьагьы рынасыԥ ушьҭа игәҩарамкәа рнапы иакын. Ргәырӷьара ҵҩадан, уи амш иахьагьы-уахагьы иазыԥшын.
...Мадина ашьа анлыларҵа инаркны, Алмаси Мадинеи рҭаацәара, раб дышьны рыхәда дыхшьызшәа, раҳаидеи ыҟамкәа иӡыхь-ԥсыхьха, «ашә-ӡыӡ» наршәырҵеит.
Иаалырҟьаны аҩ-ҭаацәарак рҟазшьа шырыԥсахыз, дара рзы ишыхьшәашәахаз рбон Мадинеи Алмаси, аха изқәырҵарыз рзымдырит. Аҵыхәтәан ишнеи-шнеиуаз, рхы зыхдырҟьаз ҳәа, аӡәымзар аӡәгьы егьизымдырӡо, иара Кьаӷәса насыԥдеи Хмыҷи аалаган, рыҷкәыни рыӡӷаби рынасыԥ аиҵаҟьара нападыркит.
Ҽнак, Хмыҷ иҷкәын Алмас ауаҩы диниҵеит, абри еиԥш иҟаз иажәахә илымҳа аҟынӡа инеигарц:
«Дад, сара ишудыруа еиԥш сыжәлазаҵәуп, сагьабиԥазаҵәуп. Сан исыцлыхшаз сашьа дыҟам, саҳәшьа дыҟам. Сыҵәҩан шьапы змырӡша ҳәа сзықәгәыӷуа уара аӡәзаҵәык уоуп. Акәтаӷьцәа улхны, сыц укылакны усааӡеит. Уара уоуп сыҟазар сызбаша, сыԥсыр сзырҽеиша ҳәа, уажәгьыуашьҭангьы гәыӷырҭахлаҳәас исымоу.
Издыруеит, иԥшӡам, аби-аԥеи рыбжьара, абри аӡбахә ала ацәажәара, аха уаҳа ҟазшьа амамшәа збоит.
Акыр ҵуеит сара Анцәа сиҳәоижьҭеи, шәарҭ шәҩыџьа шәыбжьара, гәаԥхеибашьарак Анцәа ишәыбжьеимгаларц азы. Анцәа сиҳәон, избанзар ҳара жәытә-натә аахыс, аҩыжәлантәык ешьара-еҳәшьара ҳаибаргоит. Ҳабацәа рабацәа инадыркны, ҳарҭ аҩы-жәлантәык иҳахшаз шеибамгара ҳәа инеилагыланы ҭоуба рухьан. Абри абас ишыҟаз, иахьа уажәраанӡа уара иуздыруамызт сара схарала. Убри азы ахаан, схы ианасмыжьуа аара схы-сыԥсы иамаздоит, ԥсраҽнынӡа. Шәҩыџьагьы шәхәыҷра инаркны, шәдура аҟынӡа, ҳара, шәзыхшаз ҳшәеигәырӷьаны ҳаԥсуан, ешьаки еҳәшьаки реиԥш шәахьеицгылоз, ҳаҭыр ахьшәықәеибаҵоз. Аха ҳааиуа-ҳааиуа ҳахьааҭагылаз, ҳара шәҭаацәа ҳашшәықәгәыӷуаз еиԥш акәымкәа, шәеибабара даҽаџьара ахы архошәа збоит.
Еиҭасҳәахуеит,ҳараҳажәлазаҵәқәоуп,ахааханатәаахыс ҳашьҭамҭаҿы, «ԥу» ззырҳәаша аус аӡәгьы иныҟәимгацызт. Ҳхы пату ақәҵо, ҳаԥсы пату ақәҵо, иахьанӡа ус ҳааиуан. Шәара шәҩыџьа шәганахь ала агәаанагара исымоу иашазар, сымҩашьозар, маҳагьарахоит ҳәа исыԥхьаӡоит. Ишысҳәахьоу еиԥш, ҳҩыжәлантәыкгьы, ҳаԥсыр ҳазҵәуаша инеихьшь-ааихьшь ҳабзиара иалагәырӷьарым, ҳџьабара иалатәарым, иалагыларым. Аӡәгьы иеишәа аԥынҵа ҳзықәымчо, ҳақәирчаӡаргьы, ҳхәыцха алақәаҵәҟьа ирымфарц азы, аџьыка хәыԥхь алаԥсаны, ихәымгашьаны иахыҵны ицо, аҿахаан иажәракьханы, ҳҩы-жәлантәык ирхымӡаауа ирыххалап.
Узыхшаз уани-уаби урызхәыцуазар, уааӡара-ухьчара уқәумырӡуазар, абри аус аҿы умҩашьарц суҳәоит. Ус акәымкәа, абарҭ уасиаҭҵас иузынасыцҳаз сажәақәа урыхчнысны, уара утәала уанныҟәа, уареи-сареи абра-ԥара ԥсраҽнынӡа ишаҳзеилам, абри агәра ганы уҟазааит.
–Аиеи,дад,ауаҩытәыҩса иқәӡаара анааилак,ус ак ҟалап, егьыс ак ҟалап, нас ишԥа... Злыԥха ҳаура, ианугәамԥхалак, ауаҩы насыԥда зынӡа ушԥаизыӷьашкӡои! – иҳәан, илақәа нҵакны, нырцәтәи ахәы ԥшӡа инадирхалт.
Аҭаҳмада сахьихәаԥшуаз, гәаныла сизҵаауан, урҭ аҩыџьа рлахьынҵа иахькылнагоз, ирласны издырыр сҭахын, аха аҭаҳмада дыццакӡомызт. Уи уажәыгьы илақәа ааихмырсыӷьӡакәа ахәы даҿаԥшуан. Иԥырхагахара сзыгәаӷьуамызт.
Сыԥшын. . .
– Хмыҷи Кьаӷәсеи, абри аус аҵыхәала, инеидтәаланы, иҟарҵаша, ируша заа иалацәажәахьазар акәхарын, – дналагеит аҭаҳмада иажәабжь. – Хмыҷ абас Алмас ацҳаражәҳәаҩ даниниҵа, аҽныҵәҟьа Кьаӷәсагьы ауаҩы дишьҭит, зныкымкәа-ҩынтәымкәа, аӡӷаб лзыҳәан ауаа инызҵахьаз Анышәцҳахә ақыҭан инхоз Абзагә Амаба ишҟа. Ацҳаражәҳәаҩ, Абзагә илымҳа аҟынӡа инеигеит, Кьаӷәса иӡӷаб лыҭира дшақәшаҳаҭхаз. Абрыгь-абрыгь аамҭазы, иҭацаагацәа иманы даннеиша, дахьнеиша уҳәа, аҿҳәарагьы наидԥҵәаланы ацҳаражәҳәаҩ дхынҳәит.
Алмас иаб изынаицҳаз, зныкшьыра дашьит. Аҽнышьыбжьон зхы ԥҽны избаз диҩызахан, ииура-ииҳәара, ихы зқәикра изымдыруа даақәхеит.
«Аԥсы гәырҩа аҵкыс, абза гәырҩа еицәоуп», – шырҳәо еиԥш, дад, каҳада-ԥҽыда, ԥсыда-ӡыда игәамхәуаз наиҵалан, днаганы ҩ-мца қьоуқьадк рыгәҭаҵәҟьа днадыргылеит Алмас. Акы, дхәыҷы аахыс, аԥсы аҩҭкаара еиԥш бзиа иибоз аӡӷаб лныжьра аиҳа, ила иамбо, иҿы иамбо, заа диасыр хара-џьара еиӷьишьон. Уи иара изыҳәан ҟазышьа змамыз усын. Ҩбагьы, акәтаӷь ацәа дылкәкәааны дзааӡаз иани иаби рҿы аԥҽра иара изыҳәан шьашәаран. Насгьы, иаб иҳәан еиԥш, дыԥсыр алаӷырӡ изказыԥсараны иҟаз зегьы «ԥу» изырҳәаҵәҟьозар акәхарын. Аухантәарак, абарҭ зегьы шеидихәыцлоз, ашарагьы адәы инықәлеит. Аха абри-абриами ҳәа акаҿы дзазкылымсит Алмас.
Алмаси Мадинеи мышкы еибамбар ззымчҳауаз, рыблақәа неиқәымԥшӡакәа мчыбжьы наҟьак нҭакәкәа иаанҵәеит. Убри инаркны, аҩ-ҭаацәаракгьы дара ирышьклаԥшуа иалагеит. Ес-иҟарҵалакгьы урҭ реиқәшәара дырманшәаломызт.
Амаӡа быжь-цаԥхак аҿоуҵаргьы, знык аӡәы иҿы инҭшәаз, ҵәахышьа амаӡам. Хмыҷи Кьаӷәсеи ргәы иҭаркыз
аус аҵыхәала Мадина егьлыздырӡомызт. Илыздырӡомызт лхаҟара бзиа илбоз, нцәахәыс илԥхьаӡоз лаб гәакьа инапала лынасыԥ аҟәараҩа ишылаиршәуаз; илур – хаала, мамзар мчыла диҭиирц, Анышәцхаҳә ақыҭан инхоз Абзагә Амаба ишҟа ауаҩы дышдәықәиҵаз. Аҭацаагацәа иманы уаҵәашьҭахь ауыха лгаразы иаараны ишыҟоу инаркны, зегьы-зегьы Алмас иҩыза ҷкәынак иҿала Мадина адырра лиҭеит. Инеиз аҷкәын ила еилылкааит, Хмыҷ Алмас изынаицҳаз иажәахәгьы. Абарҭқәа зегьы рышьҭахь, Мадина дшыҟаларыз атәы ҿыки-бзыки ҳәашьас ирымоузеи, дад.
Ирҳәоит, ауаҩы даниуа х-насыԥк ицыршоит ҳәа. Даниуа, аҭаацәара даналанагало, идунеи аниԥсахуа. Знык ауаҩытәыҩса иԥсҭазаараҿы аҭаацәара даналанагало, дшьацәхныслар, изыхҟьа-ԥҟьалакгьы, иара ихатәы иара ихала аӡбашьа дақәымшәакәа имҩахҟьаз, насыԥк ицәыӡит, уаҳа рҽеишьагьы аманы изыҟалаӡом.
Убас рыхьит Алмаси Мадинеи. Ишьахәуп, изыхҟьазаалакгьы, аҵыхәтәан рыхшара рынасыԥ мап ацәыркзааит, аха жьи-напхи еиҟәызххьадаз, дара ргәы иҭаркыз нарыгӡандаз, уи Анцәагьы дақәныҳәарын. Усҟан азныказы рҭаацәа ааҟьаԥчаԥыргьы, ԥсраҽнынӡа изеилыҵрымызт. Мышкызны, ак ҟамлаӡазшәа, анкьеиԥш, рынасыԥ хыхәхәо еиҭааилатәарын. Аха «Чан мча, хәҷышьҭахь ча» ҳәа ушьҭа иуҳәеит ҳәа изхәарҭагәышьоузеи!
Зегь аамҭалоуп, дад, ацәҳаргьы ацәа анахыҵуа ауп ианахыхтәу, акәымзар, нас... Знык ииасыз, ицаз, иԥсыз, аеҵәа кыдуԥааргьы хнырҳәышьа амаӡам, аха игәырмаҷгагәыҭшьаагаха, уҟанаҵ аҵәымӷ жьакца еиԥш угәахы иналагылоит.
Мадинеи Алмаси егьарундазгьы, егьарҳәандазгьы изыхшаз рҳәатәы изахымԥеит. Мадина лҭацаагацәа уаҵәуха иаараны еиԥш: «Уаха сзыхынҳәуам» ҳәа нараҳәаны, ихы ахигарц архаҟа дылбааит Кьаӷәса.
Мадина шьыжьы аахыс, лгәы алаҟа, лхы алаҟа, абжьааԥны еиԥш, ахьыр-хьырҳәа дыччо, дгәырӷьаҵәа аҽнынтәарак,
аҩнқәа дрыҩнагьежьны еиллыргеит, дыӡәӡәеит, дыҳәҳәеит. Ари лан иахьылбоз, мҵәыжәҩада дзыԥыруамызт, акәымзар уаҳа егьлыгмызт.
– «Ди, уаха снапала ӡык бықәысҭәар сҭахуп!» – анылҳәа, Мадина лан лыԥсы аҩҭкаарагьы уи ауакәхмыз, дынҭаршәны дылкәабеит, дылшьышьит. Дгәыдкыла-хыдкыла, днаганы, дшьашьаӡа днышьҭалҵеит.
...Арбаӷьқәа аккаҳа ианааиларыԥсоз, ашамҭазы, агәақьҳәа ахысыбжь аҵх неиҩнахит. Лан ажәымҭацәгьа илыхьыз-илзааз лзымдыруа, дныҩнаҵәаан, дихьыс-еиԥысуа лыԥҳа дналхаххит, аха дабаҟахыз, ҳаӷа имышхара, лыхәда хьыхәхәа ацәарҭаӷәы деиҵыхны дықәын.
Мадина лан лыцәа аԥсымҭазаргьы, лыцәа аԥсымҭоуп анылгәахәуаз, заа ирхианы лыхчы иаҵалҵахьаз лаб икәтыц кьарахә ааҵылхын, абас ҟалҵеит дад.
Мадина лхы-лыԥсы аҟара илҭахыз димҭакәа, ахаан лгәы ззымцацыз ауаҩы дицымцар ада ԥсыхәа шамамыз анеилылкаа: «Сара сзыҳәан гәырҩамзар гәырӷьара зцым аԥсҭазаара, ԥсраҽнынӡа игәырҩаго, агагеиԥш адунеи сықәзар аҵкыс!» – лҳәазар акәхап, Алмас дымбаӡакәа, ажәакгьы убри аҵыхәала инеибымҳәаӡакәа, лиеҵәахә цқьа имлашацкәа, абас адунеи лхы аԥырылгеит.
Раԥхьа лылацәа анаахылт илбаз, убри нахыс лхылыԥсы, лгәы зылҭаз гәыӷырҭас илымаз, лыԥсҭазаара зырлашоз, иххаӡа лгәаҵа иҭаԥхоз лынасыԥ ацәашьы, ашамҭазы лынарцә гәашә дныларгыланы, лыхраҭ мҩа шарлашоз мацара, аҵх лашьца иналакьаҭа ицеит, дад. Акаамеҭ ззыҟалаз, Хмыҷ дназлаз рани раби рымала рҽырзымшьуа агәысакара иаақәхеит.
Абри аҩыза ахамышҭыхә аныҟала ашьҭахь, ацәгьеиабзиеи акырқәа ирыднагалақәахьаз ақыҭантәи абыргцәа, аҟазацәа иахьагьы-уахагьы Кьаӷәса иҩны итәаны ирабжьо иалагеит. Дара реиԥш, ари аҩыза моу, еицәоу агәаҟра иақәшәахьоугьы шыҟоу, аха агәырҩа рхы шарымҭаз.
Уаҩытәыҩсак иҟны иҟамлацыз ҳзыҟалеит ҳәа рхы шдмырччархәша, аӷа игәырԥса шрықәдмыршәаша уҳәа уахгьы-ҽынгьы иааихмырсыӷьӡакәа, алшықәсанык абри иаҿын. Аха аханатә аахыс, зегьы зхароу дара шракәу, рнапала рыҵәҩан шьапы шыҵырхыз, рымала ржьы шырфаз зегьы неидхәыцло, есышьыжь, есыхәылбыҽха, ала амгәа аԥа ҭшьаауа, лыӡӷаб лнышәынҭра дықәтәаны, аккаҳәа амыткәма шылҳәоз мацара, лгәырҩа лҽылзалымхӡакәа, Мадина лышықәс анаанҵәоз, дынкаҳан дыԥсит, Кьаӷәса иԥшәма ԥҳәыс.
Абри ашьҭахь, Кьаӷәса егьа ихы иҟажарц, ихы никыларц далагазаргьы, алуажә еиԥш дууаӡа аҩны данааҩнаха, хәыҷы-хәыҷла игәырҩа дыҵнашәааит, дҵыкәкәеит, игәы бжьысит. Анкьа еиԥш ичча-ихәмар, гәырыӡ-шашәаӡ иныбжьахәашеит.
Кьаӷәса иӡӷаби иԥшәмеи анышә иамеидеижьҭеи такә ҵит. Аха ахаҵа игәырҩа мшаҽнеиԥш, уахгьы-ҽынгьы амца ицранаҵон.
Ҽнак, шьхацан, Кьаӷәса иҿы дааит иҭынхак, Кьаӷәса ашьха дигарц.
«Ҳауак уфап, узышьцылахьоу ашьха тәыла унықәыԥшаақәыԥшып, ухы-угәы ухоуршҭып», – иҳәеит, уи ауаҩ. Аха Кьаӷәса: «Ушьҭа сара сышьхацара нышәуп!» – иҳәан, имуӡарц иақәикит, аха егьыгьы иҽирӷәӷәан, дақәыршаҳаҭны ашьха диманы дцеит...
Кьаӷәса ашьха аҭыԥ аҿы, зынӡа игәырҩа дахәаҽӡошәа аниба, дахьнықәлаз, ихы иазиуу, машәырхоу, иахьагьы аӡәгьы изымдыруа, ахра дагеит, ибаҩгьы-ишаҩгьы рзымԥшааӡеит. Убарҭқәа зегьы рышьҭахь Хмыҷ дыԥсымкәа дыбзамкәа, ҳамҭак уара иуқәшәиша дшыҟазаара дыҟан, аха лассы-лассы ачымазарақәа дыхҭаркуа рҿаархан, уахык зны аԥсрахьы ихы ирхеит. Егьаумҳәан, дҟәышмзи, ихы дақәымгәыӷуашәа аниба, Алмас дааиԥхьан, абас иеиҳәеит:
– Дад, Алмас, сара уашьҭа сыҿҳәара ааигәахеит, егьшсызмырҽеиуа збоит. Сыԥсы шҭоу иуасҳәарц сҭахуп, уара уҟынтәи сара агәнаҳа сызҵоу хыхшьа сымамкәа, сынарцә гәашә ишҭазгало. Аха иара уахьгьы акрыҟан иҟазар, уан рыцҳагьы сналышьҭуам. Убри исымпыҵҟьаз агәнаҳазы, џьаҳаным ацәаршы ахәараҳәа иахьеилашуа сҭарблып. Уахь храҭахь сзықәшәалакгьы сақәшәааит, амала, уара саҭоумҵан. Ҵоуп, уара уҟынтәи сара исықәнамго егьыҟаӡам, аха ауаа рҟынтә, ахьӡи-ахьмыӡӷи урызхәыцны, сықәлацәа сдырҵәуа, сырҽеины сымҩа сықәҵа. Убри анаҩыс, иахьа узаасыԥхьаз ахаҭаҵәҟьа уасҳәарц сҭахуп:
Уара усҟан аарла хәышықәса ухыҵуан. Мадина хлаҳәада дыӡҟны дгаран. Мыш мыждак аҽны, шьжьымҭанк, Кьаӷәса сиҭааит, уара ухьӡала Мадина лааӡарҭа сиҭарц. Шәҩеидасыр, ларгьы-уаргьы шәеинасыԥхарц. Кьаӷәса, сҿы ԥымҽкәа, дысзыразхеит. Убысҟан, адунеи азна сгәырӷьан, Мадина лгара снахагылан, сныҳәа-ныԥхьаны, амаалықь лгара сҿаҟәеит...
Шәара шәхы жәдыруа шәаныҟала инаркны, шәааицрымҵӡакәа шәеицын, шәеибамбаргьы жәуӡомызт. Уи ҳара иахьаабоз, иҳанмырԥшӡакәа, иаҳзымшаԥшаран. Усус, шәҩеидасит. Шәынасыԥ ҳалагәырӷьарц егьҳагӡамкәа, амҟәыл ҳазкаҳит. Иахьа уажәраанӡа абри иуасҳәаз амаӡа аҵыхәала, ԥсы зхоу аӡәгьы издырӡом. Издыруа ииасхьеит, иахаану, инханы иҟоу сара аӡәзаҵәык соуп. Абри амаӡа сара исыцыԥсыр сҭахӡам. Мадинагьы уаргьы шәҭаацәара еиқәышаҳаҭны, шәынасыԥ шыршахьаз. Дара рнапалагьы рынасыԥ шырфаз, абри удыруазар сҭахын, дад. Абри сыԥсымҭазы сгәы иҵхон, сартәомызт, саргыломызт. Уашьҭа сгәы сырҭынчит. Ушьҭатәи сыԥсра, ԥсроуп ҳәа исыԥхьаӡаӡом, – иҳәан, ԥсы зхаӡамыз инапы ԥсадақәа ҵыс-ҵысуа,
иаԥхьа итәаз иҷкәын Алмас инапы неиԥхьишьшьаан, илацәақәа неиқәиԥсеит.
...Урҭ зегьы рхы аԥырыргеит, иҭынчуп. Илыбаргәузеи Мадинагьы, лдунеи дықәнаҵ шьац змырҟьацыцыз, акәтыҵәҟьа рыцҳашьаны ахӡы алзмыршәацыз, аҳәыҳә иаҩызаз аԥҳәызба! Акрыҟазар, амаалықьцәа рымҵәыжәҩа дыҵакны, ажәҩанахь дхаргаларын. Лтәарҭагьы зтәарҭада, згыларҭагьы згыларҭада. Амала, абзацәагьы ирҭахымкәа, аԥсцәагьы дрымго, амзажә еиԥш, цәгьа мга ҳәа, зегь зцәа иҭагӡо адунеи иқәхаз иара Алмас лахьынҵацәгьа иоуп акәымзар.
Алмас иахьагьы дыҟоуп, дад, Иаб Хмыҷ иқәацә ашә аартны, лҩаҵәк наишьҭлоит. Абри ахәы аҟынтәи уи алҩаҵә збо, абра иҟалахьоу аҟалаа иахаанымзаргьы, аӡбахә заҳахьоу амҩасцәа аангыланы: «Ҳаи, ахәашақәа, рхыдара азыҳәан, ауеиба иеиԥш инхоз-инҵуаз ҩ-ҭаацәарак шԥақьаԥҭажәцуҭажәхеи, ажәрацәгьақәа»– ҳәа аҵанӡа иаақәыԥсычҳаны, рылахьи-рыџьымшьи ааӡатәны, ҩаԥхьа рымҩа инықәлоит.
Аиеи, дад, қьаԥҭами нас, қьаԥҭоуп, Хмыҷ инхарҭагьы, қьаԥҭак аҵкыс излеиӷьузеи!..
...Ианаашалак, Алмас илаба иҽанҵаны, агага еиԥш, дгиуа абарҭ ахәқәа рахь даақәлалоит. Алашьцара иааимнахаанӡа, дгәыԥшаа-хыԥшаауа, ақьаԥҭа иххалаз алҩаҵә еиԥш, абри ақьаԥҭа дықәтәоуп. Уаҳа, дахьынаԥш-ааԥшлак, ишьҭахьгьы иаԥхьагьы аӡы ықәыршоуп. Акы заҵәык, абнахьхьитәи аҵәаҵла амҵа зызқәаҭыԥ ылху Мадина лыбаҩ-лышаҩ шҵыҭәахахьоугьы, иахьагьы гәыжьжьагас имоуп. Анышәынҭра агәы дықәтәаны изхара длацәажәоит. Уи иахьагьы мшаҽнеиԥш бзиа дибоит, Мадина лдунеи анылԥсахыз амш инаркны, Алмас иԥсҭазаара лара илымеидеит. Аҭацәарагьы даламлакәа, иҿара зегьы аҟәаршра инылаӡит.
Уара, дад, макьана ашьац ԥшқа уаҩызоуп. Иужәша аӡыхь ахы ыҵнамхӡац. Уԥсҭазаараҿы уманшәалахааит. Уареи сареи ушьҭа уаҳа ҳаибамбозар акәхап, аха егьаурым. Сара ишкәакәаны исфа, еиқәаҵәаны исфа, схәы сфахьеит, схәы згахьеит. Ушьҭа ари анышә еиқәаҵәа саҵҩахеит ҳәа рацәак ихьаам. Амала, уара умҩаҿы иухәашеи, иуԥырхагахашеи иуԥыло макьана ирацәоуп. Умыццакын, дад, уахьыҟазаалак, узықәшәозаалак, ацәгьа угәы иҭоумкын. Иузыразым ауаҩы ӷарҭахәыс дҟоумҵан – уивс. Аиҳабы уизыӡырҩ, аиҵбы уизхәыц, амала, есымша уара утәы умаз. Хазыс-ԥсазыс ҳәа аҭаацәара уҽалоугаларц угәы ианҭоукуа, егьаҩ егьа рҳәаргьы, аӡәгьы уизымхәыцкәа, уара ухы-уԥсы иалнахыз, уара ухаԥышәала даага. Уабацәа инрыжьыз ақьабз бзиақәа коумыжьын, иумырӡын, иҽеим, унасыԥ иаԥырхагоу ааныжь, иумшаҭан, абри ухоумыршҭын, дад.
Аиеи, дад, аиеи, Анцәа уирманшәалааит, сара абас хәыц еиқәаҵәак сыларшәымкәа сҟәашӡа сзыршлаз.
...Аҭаҳмада ацәажәара дааҟәыҵын, абжьааԥны еиԥш ҩаԥхьа илымҳа инапы надикылеит, аха ажәак мҳәаӡакәа, еиҭа неирҟәын, ишьамхы инықәҵаны дынкахәыцит...
Сара маҷӡак иадамзаргьы саахәыц-мыцыр ҳәа сшәон. Сшәон, избанзар, аҭаҳмада иажәабжь саашьҭԥааны, сара сзы иҿыцыз дунеик сықәнагалахьан. Саргьы суаҩын, аха сара уи адунеи аҿы избоз ауаа зынӡак ихазын. Дара ртәы аасҭа, са сдунеи иқәыз ауаагьы, иара адунеи ахаҭагьы рҽырыԥсахӡахьан. Сара уажәы даҽа дунеик аҟынтәи сынкаԥрызшәа, ҿымҭӡакәа, иџьашьо-илакәшьо избоз зегьы срыхәаԥшуан, егьрыцҳасшьон, егьрыцҳасшьомызт. Зны среилаҳауан, зны исцәымыӷхон иаазбоз ауаатәыҩса санрылаԥшлак. Урҭ зегьы рыцәгьеи-рыбзиеи шеиҟараз агәра згон. Аха зегь акоуп, срыхәаԥшлар сырзыӡыҩлар сҭахын. Убри аҟынтә сахьтәаз саақәацар ҳәа сшәон. Саақәацар, абри аҭаҳмада иабацәа рдунеи иқәу ауаагьы, иара адунеи ахаҭагьы сылаԥш иныҵшәаны, ӡшәахҵас иныҵаба ицар алшон. Сара цқьа еилыскаарц сҭахын, зыҷкәыни зыӡӷаби шысабицәаз рразҟы зшахьаз Хмыҷи
Кьаӷәсеи рҿаҳәатәы аҟалара ианалага, рҳәахьа мап ацәкны, ирыхшаз изырҿагылаз. Урҭ рынасыԥ рнапала изырхәаҽыз. Убри аҵыхәала, ҩыџьа срызҵаарц сҿынасхеит. Аха исзымгәаӷьыкәа, сцәа сааҭаӡыӡеит. Адунеигьы сыбла ихгылаз ауаагьы, слаԥшҵашәарақәа ныҵаба ицеит.
...Аҭаҳмада аҭаҭынжәга ацәымса ахеиҵахьан. Абыржәыҵәҟьа сгәы еиҭааҭыхеит абри азҵаара! Хмыҷи Кьаӷәсеи рыӡӷаби рыҷкәыни иаалырҟьаны мап зырцәыркыз. Аҵыхәтәан сагьиазҵааит аҭаҳмада:
– Аа, Хмыҷи Кьаӷәсеи ахәашабгақәа рхәыҷқәа зыхдырҟьаз даҽакӡоуп, дад! – иҳәан, ҩаԥхьа ацәажәара дналагеит аҭаҳмада. – Аԥхьа ишысҳаз еиԥш, Мадина қәрахьымӡа ахы анлықәшәа, еигәныҩны, ауа аҭынха зегьы еизеит. Хмыҷи Кьаӷәсеи еишәара-еиҵараха уа игылагәышьан.
Алмас аҳақьым диманы данааи, Мадина ашьалабара даҿын. Абри аҳақьым мыжда Алмас ишьа анилихуази, Мадина ианлылеиҵози Хмыҷи Кьаӷәсеи назлаз зегьы ирбеит. «Ахәра аҭыԥ ӷьаргьы, абз аҭыԥ ӷьаӡом!» – рымҳәои, дад! Абри бызганы иаарыларҵеит...
«Аҳақьым Алмас ишьа илхны Мадина илылеимҵар, шәԥсык лхазаргьы ԥсык лхахомызт. Аҳақьыми Алмаси рыԥсы лхоуп Мадина. Хмыҷрааи Кьаӷәсарааи иаагылазаргьы бзиа еибабон, ҳаҭыр рықәеибаҵон, аха ушьҭа зынӡа дала-шьала еилахәхеит. Мадинеи Алмаси ршьа еиларҵеит. Ешьеиеҳәшьеи ракәхеит!» – рҳәеит. Убригьы азмырхакәа, Мадина дангыла, Кьаӷәса ииҭахыз, дызҭахыз иҩны инеины:
«Кьаӷәса, Анцәа иџьшьоуп, уразра ухьӡеит. Уԥҳа заҵәы деибга-дызҩыда Анцәа дузеиқәирхеит. Ԥҳа заҵәык слыхәаԥшуеит шуҳәоз, ушьҭа аԥагьы думоуп» ҳәа идныҳәалара иалагеит.
Хмыҷ иакәзаргьы: «Ԥҳа дурҳаит, лхы абзиарашақә, амшразы Мадина ахы лықәшәон. Аԥсҵәуаҩ гәакьа Анцәа дуиҭеит. Хмыҷ, уԥагьы уԥҳагьы рыхирра убааит. Анцәа ишәаҭәеишьаз шьала шәеилахәра, амшра ацзааит, аҵхра
ацзааит!» ҳәа хазы Хмыҷгьы илымҳа аҭшьаара иаҿын. Абарҭқәа зегьы рышьҭахь, Алмаси Мадинеи реинасыԥхара Хмыҷи Кьаӷәсеи маҳагьараны ирыԥхьаӡеит. Убри аҟынтә инеидтәалан, реиуара рҳәаргьы реиҭынхара рҳәаргьы, аныха аҭоуба рҳәаргьы, аҿарԥақәа наҭаны, рынхара-рынҵыра қьаԥҭажәыртәит, илашьҭа-ҳәашьҭартәит. Абри ауп, дад, Алмаси Мадинеи рынасыԥдара рлахьынҵацәгьара зыхҟьаз.
Аҭаҳмада иажәа далган, ихы дааҩахан, ажәҩан днаҵаԥшит. Иаалырҟьаны ажәҩан инаҵеибаҳәаз аԥҭа црышқәа, асар реиԥш еилашьшьы, жәҩангәы иҵеибаҳәа ашьхарахь ацара иаҿын.
– Ааи, анаџьалбеит, анаџьалбеит! – даақәыԥсычҳан, иблақәа ԥшаауа ишнеиуаз, нарцәтәи ахәы ԥшӡа илаԥш иааҵиган, ииаҵәҟаҟараӡа аҵлара иларшәыз адәҳәыԥш иблақәа нарыдхалт...
Игәнигон риашашьа змамыз игха. Игәырҩон, иара изымгәыӷьреи, игәшаҭареи ирыхҟьаны, ахааназ аҟәарашра ицәылашәаз инасыԥ. Дыԥшуан аҭаҳмада, аха ицахьан, ицаӡахьан хнырҳәышьа змамыз Алмас иҿара!
«Ауаҩытәыҩса игәы иҭоу игәы иҭазшьуагьы, ауаҩ иоуп. Игәыхәтәы дахьызыгӡогьы ауаҩ иоуп! – шырҳәо еиԥш, «ажәа ҭҟьара хыҭҟьароуп!» Изҳысҳәааз, абри ахҭыс ҟалеижьҭеи акыр мши-ҵхи еихала-еихыҵхьеит, аха иахьагьы ахыжә еиԥш, аҵәымӷ жьакца еиԥш сгәы иалагылоуп. Сымԥсуа-смажәуа алаҳәа шкәакәа еиԥш хышә шықәса сыԥсы ҭазаргьы исхашҭӡом. Уи аҽынтәи амш, аԥхыӡ цәгьа еиԥш, иахьагьы исыцуп. Адамра иҭыҩуа ашәышә бжьы еиԥш, иахьагьы мшаҽнеиԥш сгәы иқәыҩуеит.
Ауаҩытәыҩса насыԥда ацәгьагьы ихашҭӡом, абзиагьы ицыԥсуеит, ус Анцәа дишеит. Уажә абарҭ зегьы ҿыцҳҳараӡа исгәалазыршәаз, абыржәыҵәҟьа зхы еиқәысҳәалаз,
ҳалалра игымкәа, злахьынҵа аҟәараҩа илашәаз Шәача Хмыҷ иԥазаҵә Алмас иажәабжь ауп.
Ажәа ҭҟьара шхыҭҟьароу былгьы ҩацоуп. Ажәлар рхацламҳәа ахаҳә еиҩнахуеит. Аӡ-хьамԥшгьы ахәараҳәа иаршуеит. Ҩажәак еихысҳәаалоит.
«Ахәы ԥшӡа» захьӡысҵаз Алмас иажәабжь, инеиҵыху ажәабжьк алысхит. Сара стәала, исаҳаз ахҭыс саашьа схысгәы аҿы иааганы,сыԥсы ахаара нақәҵаны изҩит. Аҳы, уашьҭа акьыԥхь ашҟа иназгартә снапы иҵысхит. Ари сара раԥхьатәи спрозатә ҩымҭа хатәра акәын.
«Сан дгызмалуп» ҳәа аӡәгьы имҳәаӡац. Дасу иашәа ӷарыӷаҭәа ҿырпын бжьушәа иаҳауеит. Саргьы, аиаша уасҳәап, абри ажәабжь хәыҷы сгәы азҭан. Исгәаԥхон, избанзар, ахҭыс иҟалаз, сара слымҳала исаҳаз, сыла иабаз акакәын. Снацәақәа ирылцәыцәааны, хҭҳәаала еибаркыз, еибыҭаз акакәмызт. Уи аганахь ала сыламыс цқьан. Ажәакала, абри ажәабжь акьыԥхьга машьынка инаҿаҵаны, мацқьа-шьацқьа искьыԥхьит. Снатәан, сара стәала, ҩаԥхьа снапы ахызгеит. Иааздыруаз акы агмыжькәа, акьыԥхь иазсырхиеит. Аеҵәа нкыдԥааны зыкәа иҭазыршәыз лакә фырхаҵак иеиԥш, сгәырӷьара хыҵуан. Убысҟан сгәалаҟареи сцәанырреи злаҟаз атәы, ашә-ҿык, ашә-бзык ирзеиҭаҳәомызт...
Ашьжьымҭан, абжьааԥны еиԥш акәымкәа, заа ашара снаҵагылан, сгылеит. Хыма-ԥсыма сҽеилаҳәаны, сажәабжь хәыҷгьы аашьҭысхын, амҩа снықәлеит. Фелдышь ԥҵәаха, барфын цаха сҽыхәда дықәкны снеиуазшәа акәын, схысгәы шҭыԥраауаз.
Убри аҽны аредактор дыҟаӡамызт. Сажәабжь наган истол инықәсҵан, сгәалаҟарагьы неиқәыхьшәашәан, сындәылҵны сцеит. Убрии убрии рыбжьара еихшәаеиӡшәа, мзы наҟьак нҭакәкәа иаанҵәеит, аха аӡәгьы ҿырҭуамызт. Сажәабжь аҵыхәала имашәырынгьы аӡәгьы иҿы неихыԥхьомызт. Исурҳәагәышьооз, «иуиааиуа иаанда уалеишышуеит!» «Амшә иакыз, дад иҳәароуп!» Абас ишон, ихәлон, амшқәа мҩасуан игәыӷырҭадаха. Ес-аашар, анаџьалбеит, средактор ма иахьа акры иҳәарымашь ҳәа, уажәы-уажәы сгәы нҭыԥсаауа аредакциахь амҩа снықәлон. Аха уаҳа умԥсит, хаҳә ҿымҭра иҿымҭран. Ацәгьагьы иԥсы иахирзаауамызт, абзиагьы.
Ҽнак, шьыбжьаара аԥны, аиҳабы дшәыԥхьоит анырҳәа, есымша аиԥш, зегьы-зегьы ашә ҳкылеибархан, иуада еихҳәа-еиҵҳәа ҳныҩналеит. Аредакциа аусуцәа зегьы еиқәыԥшьыхаа итәан. Ҳамҭак жәа мҳәаӡакәа деихаԥсыеиҵаԥсы дҳәар-ԥсаруа иқьаадқәа дрылан.
«Оп, ари исахьахәыра злаҟоу ала, иахьа зынӡа игәалаҟам. Акы даргәамҵуеит, аха изакәыху Анцәа идырп!» – абас сгәы ианааҭысҳәауаз, аамҭазы, сажәабжь ахацәа ианкны иаацәырган, иаԥхьа инықәиҵан, ишиҭахымыз, игәамырԥхаӡакәа, аҟыр-ҟырҳәа дааччан:
– Ауаҩытәыҩса иимбара-имаҳара егьыҟамзаап. Сара сахьыжәбахьоу сааихьеит, аха абри аҩыза аҩымҭа ҿаасҭа сымбаӡац! – иҳәан, сқьаадқәа рхацәа ианкны иаашьҭихеит. – Сара аханатә аахысгьы ари ауаҩ сгәы изҭаӡамызт, аха абасҵәҟьа дҟыбаҩдоуп ҳәа сгәы иаанагомызт. Абар, шәыла абзиахә абааит, Умар иаҳзааигаз «Ахәы ԥшӡа» захьӡу ашедевр ахьыску! – иҳәан, сажәабжь дҩахан, итәаз зегьы рыблақәа инархикылеит. – Иажәақәа ҭлапҟаӡа, уԥаны узырхымԥо. Ажәакала, ари аҩымҭа иагу-иабзоу егьи ҳәа, акы зхыуҳәаауа егьыҟам. Сара стәала ҟаҵашьа змоу, риашашьа змоу ҳәа егьызбом. Иара иитәым-имаам акы далагеит. Уи аҵкыс, убырҭ иажәеинраалақәа цәгьам-бзиам дырҿызар еиҳа изеиӷьуп! – иҳәан, уаҳагьы даасыхәамԥшӡакәа, сажәабжь ыршәны астол инықәиршәит.
Сара сахьтәаз, знык ԥсыра сыԥсит. Сара аԥсра сақәгәыӷуан, акәымзар, абри ауаҩ сшьа идымкәа, сҭәа идымкәа, абас ҿҭамӡарала жәаҭынхала дсацәажәап ҳәа сыҟамызт. Ибзиоуп, сажәабжь игәамԥхазааит, жәабжьра ҳәа егьаламзааит, апроза цәышҵәҟьа ашә-гәашә иузҭамгалозааит. Сара аргама ду сгәы сажьозааит, аха абри аҩыза аԥсуа хаҵа, ашәҟәыҩҩы еиқәтәа-еиқәгыла, ауаҩ ҟәыш ҳәа ирыԥхьаӡо, абас ацәажәара ихы ишԥаҭәеишьеи! Сгәы инҭысҳәеит. Сажәа излоу-излыху узымдыруа иахьхәылаирԥсыз акәӡам сгәы сзырхьыз, абас ацәажәара иара иҟынтәи сахьазыԥшымыз ауп.
Убри аахыс, заҟа ҵхы еиқәаҵәа, заҟа ҵхы-ҵәца ҵаарыҷҷа, заҟа ҵхы-лашә шәшьҟәандара еихала-еихыҵхьоузеи, аха абри ахҭыс иахьагьы сгәалашәара ӡыӡымк ԥхьаҳәо, сыблақәа иаарыхгылоит. Иҟоуп ӡра-ԥсра зқәым, уԥсынҵры иақәлахо ахҭыс еиқәаҵәа. Иҟоуп уара иузааигәоу, иуызгәакьоу, ԥсраҽнынӡа ацәашьы иаҵәа еиԥш иуцу, хашҭра зқәым ахҭыс шкәакәа. Абарҭ аҩ-лахьынҵак ушрыбжьагьыжьуа, убырҭ ргәалашәара аӡыблареи, анасыԥи угәыӷрақәа шрықәшаҟьо, угәуҽанӡамкәа, уԥхыӡ иаламшәац даҽа дунеи ҿыцк узаатуеит. Убри адунеи ҿыц аҿоуп, ахаан азтәи уԥсаҭа ахьуџьанаҭхәырахо, мамзаргьы иахьуџьаҳанымхәырахо!
Стәоуп схала аԥсымра аҭашәамҭаз. Сышлара салԥшны, ииасхьоу, ицахьоу зегьы ҿыцҳҳараӡа исызцәырызгаз сгәалашәара ашҭа сҭаԥшуеит...
«Сахьубахьоу сааихьеит, аха макьана, абри аҩыза аҩымҭа ҿаасҭаҵәҟьа егьысымбац, сагьамыԥхьац!» – агәаӷ фҩы алышәшәо ауаҩытәыҩса ибжьы, мшаҽнеиԥш сгәы иқәыҩуеит!. .
Анаџьалбеит, ажәа ҭҟьара шԥахыҭҟьарахо!
Аԥси-абзеи рыбжьара адамра анрыбжьалалак, хәыҷыхәыҷла агәырҩагьы хьшәашәагәышьоит. Ашьа зыбжьаҵәҟьоугьы, аиӷацәа рыбжьара ԥшак ныбжьасыр, агәаӷ насыԥда сындахоит. Аханатә аахысгьы ус Анцәа ҳазшаз иақәиҵахьеит.
Аха агәырҩеи агәаӷи егьа ихьшәашәаргьы, зегь акоуп ауаҩы игәаҵаҿы ахаан ианымӡааӡа ашәахсҭа анхалоит. Зегьы ириааиуа, зегьы лбааздо, зегь лашьҭа-ҳәашьҭазтәуа аамҭа гәаҵәажәпаҵәҟьагьы иазыӡҩом. Убри аамҭа иазмырхәашаз, ахаз аамҭа иахаанхаз сҿара ахҭыс ауп абыржәыгьы сыззааиуа.
Сыԥсаҭа сзыҟьашьуам! Иахьа уажәраанӡа сгәалашәарақәа ирыламӡыз, сгәы исызҭамшьыз, сышлара иақәлахаз ахҭыс атәы, ахыԥхьрак иааинырсланы акәзаргьы ҩымҭак аҿы салацәажәахьеит. Аха зутәы-зҳәатәы нымҵәо абри иҟалаз, усҟан исызгәаамыгӡаз агха-ԥхақәа нацҵаны ирҿыцны, аԥхьаҩ угәы аҟынӡа иназгар сҭахуп.
Ауаҩытәыҩса уҳәеит ҳәа, сзықәшәарызеи имҳәароуп. Егьа угәалаҟаухалаҟа амш шара уацгылозаргьы, егьа угәашьамх уҵԥраауа хәылԥ шәаԥшь уаԥылозаргьы, зегь акоуп, есымша ацәгьеи абзиеи урзыԥшызароуп. Аха абри ахҭыс аныҟалаз аҽны, сара сгәалаҟара гәалаҟарак еиԥшымзт. Абри адунеи зегьы снапсыргәыҵа ианысыгӡалон. Адгьыл иаақәыршаз насыԥ ссир змаз сара среиӷьны схы сыԥхьаӡон. Ажәакала, аԥсра сақәгәыӷуан акәымзар, иахьатәи амш сара истәыҵәҟьоуп ҳәа акәын агәра ганы сшыҟаз. Абас, сгәы иҭамкәа, схы иҭамкәа, аҽнышьыбжьон, иалырҟьаны аԥшӡа сԥылоит ҳәа, ари-ацуҭеи ықәеибагозаргьы ихасҵомызт. Ажәа мыцхә шәыхсырҵәар сҭахым.
Аҽны, ишысҳәахьоу еиԥш, сгәы каршә, сыԥсы каршә Аҟәаҟа амҩа снықәлеит. Иахьа аинститут аҿы икыдырҵон, аԥышәарақәа зҭиз рҟынтәи аинститут иҭалази изҭамлази астудентцәа рсиа.
Ҩажәак еихысҳәаалоит, ҳара Тур ихәы иқәынхоз лымкаала Анцәа дхаҳҵон, иахьагьы дхаҳҵоит. Сабду Ҭемраз амызк ахи-аҵыхәеи рыла, ҩынтә-хынтә Анцәа ихьӡала ацәашьы ибылуан. Анцәа ду иакәын гәыӷырҭахлаҳәас имазгьы. Иахьа амҩа сшықәлоз сабду ҽеила идыруан аҟнытә, ушьҭа сындәылҵра аамҭацқәак шагыз, ддәылҵны, ҳашҭа иқәгылаз ҳажәлантә рныҳәарҭа ахьаца амҵаҿы дгылан.
Иахьеиԥш исгәалашәоит, сабду иқьышәқәа ҵыс-ҵысуан. Аӡшәах еиԥш, аҽыхәа иҿабылгьазшәа, ихыҽҽаны игәы иқәҭәоз иԥаҵа шлақәа, инацәкьарақәа налишьит. Нас, мацқьа-шьацқьа, иҩыҵра иҵакыз, сышәара ашьхынгылара змаз, еикәарҽны иикыз исагәреи цәацәашь ааиртлан, инаиркит. Убри аамҭазы сангьы саргьы ҳаиқәыԥсаса сабду иаԥхьа ҳаагылеит. Сабду ҩаԥхьа иԥаҵа еиқәышлаҳәа инацәкьарақәа налишьын, ицәашьы хха-ххо ираҳаны иааикит.
– Уа, Анцәа ду уаҳзылыԥха, Анцәа ҳрыцҳашьа. Гәырҩеи гәаҟреи Анцәа иаҳцәыхаратә, Анцәа ҳаицоумкын, уара, жәлар ирхылаԥшхәу, аԥшырҭа иқәтәоу зегьы збарҭоу, зегь заҳарҭоу!
Иахьа амҩа иқәло смаҭа имҩа аџьарсахьа ахга, ирлаша, имҩа ырманшәал. Ҳазшаз ухьы-шәахәа ихьырша, Анцәа думырҟьаш-ҟьашан. Ихы-игәы дахьумырхәын, игәыхәтәы дахьыгӡа. Лаԥшыцәгьа-ҿаԥшыцәгьа ихароумтәын, сара сшамкәа сызшаз, абас гәнаҳа сыхәда иқәымкәа сзыршкәакәаз! – иҳәан, иарӷьа напы иакыз, ацәаӡыӡ агәыҵыршо илашоз, ацәацәашь хынтә схы инакәыхшан, ахьаца ашьапы инадирҷаблеит.
– Аҳы, дад, ушьҭа ухы уақәиҭуп, умҩа маншәалахааит! – иҳәан, ишызбоз ибжьы аацәеи-цәԥсын, агәашәахь иҿынеихеит.
Сарҭмаҟ сыхәда иахшьны, ҳахьатә гәашә алыкә анаалсыршәоз аамҭазы: – Уҽаанкыл ашәымҭак, дад, дукәыхшеит! – иҳәан, агәашә аартыха самраӡакәа, иара инапала агәашә ҟьаҟьаӡа иаартны инкыдиҵеит. Нас: – Абас улахьынҵа амҩа хьаҳәа-ԥаҳәа амамкәа, ушә-гәашә каххаа есымша иаартызааит! – иҳәан, ажәҩан днаҵаԥшын, илахьииџьымшьи ааиџьарит. Аҵыхәтәан, убри иҟьаҟьаӡа иааиртыз,
иҿыцҟаҵараз ахьатә гәашә, агәаԥшь афҩы лаҳа-лаҳауа иаартыз, днеи-ааиуа хынтә днылс-аалсит.
– Сымышьҭа бзиоуп, ухазы-уԥсазы ибзиахааит, имшхааит! Амҩа маншәала уқәлааит! – иҳәан, инапқәа ҵысуа схы аагәыдикылеит.
Агәашә санҭыҵ, сгәы ааԥшқахан, сышьҭахьҟа саахьаԥшит. Сан лнапқәа лгәыҵаԥсаны, ҳаӷеиҭа аибашьрахь сдәықәылҵозшәа, дгылан. Сан сабду иҟны дцәажәаӡомызт. Џьара гәыжьжьага ажәақәак насхьылыгӡарц шылҭахыз здыруан, аха сабду «илеираӡомызт». Даҽазныкгьы саахьаԥшын, сабдуи сани снарзыԥшит. Макьанагьы рҭыԥ иаахымҵысӡакәа, игыланы исзыԥшуан. Аҵыхәтәан, снапы аасҟьан, Ермана иқьаԥҭа снықәсны, архәара снавалеит. Ушьҭа уаҳа сани сабдуи збарҭаӡамызт.
Адаужра ҳәа изышьҭаз ахәы ԥшӡа снаҵагылаанӡа, сани сабдуи рыгәхьаагара шсыцыз мацара сааит. Иаалырҟьаны: «Сымышьҭеи сдоуҳаи уара узыҳәан имышхааит, иҵыххааит!» – ҳәа сабду иныҳәаԥхьыӡ гәыкы-ҵәыкуа аҽаасыкәнаршеит. Убысҟан аҳаҷаҳәа иаасгәалашәеит, амшьҭа аҵыхәала сабду исеиҳәахьаз. Абри ахҭыс ҟалеит ҵыԥх аӡынразы, ианар ашәарҵаара ианасакьаҳәымҭаз аамҭазы.
Шьахәапараҵәҟьа асы бахҵәаӡа, еиқәыжәахәа ишьҭан. Сабду аҩ-цаҟьашк рыбжьара аҭамҳа еиҿеимыжьуазаргьы, ашәарыцаразы аӡәы ишьҭахь сгылоит ҳәа игәы иҭамызт. Уимоу: «Ҭемраз иӷыжәарҭа ашьха ҳаныҩхала, убра ҳаԥхьара наагеит!» – рҳәон, ашьха ишьхнылоз ахьшьцәеи ашәарыцацәеи.
Сабду ашәарыцара иадҳәалаз ақьабзқәа акы еиԥшымкәа пату рықәиҵон, рдоуҳаи рынцәахәи хеиҵон, еилеигомызт. Абарҭ зегьы зхысҳәааз, ҽнак, шьжьымҭанк, шәарыцара, лаҵгара дцарц иҽшеибиҭара иҽеибиҭеит. Аҵхаара зҭаз, мыц зымҳәоз, аҳадақь иаԥхылыздоз иаԥсуа шәақь, ашьахәа-ҩа баҩлаша ахьшьны иахькнаҳаз иаакнихит. Уаҳагьы ажәак мҳәаӡакәа, ихәшә зага ааҭиган, ихәшәҭра
зҭаз ихҭра инҭишьын, азна аҽԥыхәшә ааҭигеит. Саргьы сыԥсы ӡаны сихәаԥшуеит. Ахәшәзага азна ахәшә ахҭра иҭигаз, еиҭасҳәахьеит, дымцәажәаӡакәа, сымаҿа ааиртын, снапсыргәыҵа инаниԥсалеит. Нас ҩаԥхьа снапсыргәыҵа аҟынтәи иҽԥыхәшә хәшәзагала иааирҭәын, ашьанҵа зҿаз иаԥсуа шәақь агәҵәы инҭеиԥсеит.
– Ус зыҟоуҵои, баба? – сҳәан, исзымчҳакәа сиазҵааит. Аха аҭак сымҭакәа, дымцәажәаӡакәа, снапсыргәыҵа ианихыз аҽԥыхәшә ашьҭахь, иаԥсуа шәақь ахызаҵә ҭаҵаны еиҵеиҵеит. Сабду ишәақь шеиҵеиҵара еиҵаҵаны даналга:
– Умышьҭа ухазыҳәан ибзиахааит, дад! Умышьҭа шыбзиоу гәасҭахьеит, убри азын ауп, унапсыргәыҵа сыҽԥыхәшә анымԥсалакәа ашәақь изҭасымԥсаз! – иҳәеит сабду. Убырҭқәа зегьы рнаҩыс, ишәақь асамԥал ашьшьыҳәа, аҽԥыхәшә зҭыҵуаз, ашьанҵа зҿаз амима инахаиргылт. Сабду ишьанҵа шәақь, аҭыҳәҭеи иҭамҵакәа, итәӷәыбжьара иныбжьаргыланы, шәымҭақәак днақәцәажәан, ишәақь агәҭа быжьҵәаа иаанкыланы, ашәхымс инылеиҵан:
«Лаӷра, Лаԥшь, Лаӷра, Лаԥшь!» – иҳәан, ибжьы еиҵымхцәакәа, ила шәарыцақәа дрыԥхьеит. Лаӷрагьы Лаԥшьгьы аамҭацк иналагӡаны, ашә иаалаххын, атрымсрым ҳәа, икахәхәа ашә илаиҵахьаз сабду ишьанҵа шәақь инахыԥан, аҩны аҩныҵҟа иныҩнаԥалеит. Сабдугьы ҩаԥхьа ишәақь днахыԥан, абарҵа аҟынтәи ҩаԥхьа Лаӷреи Лаԥшьи дрыԥхьеит. Иаразнак сабду иажәа ҩбамтәкәа, аҩ-лакгьы рӡарақәа цыӷшәа еиҩаҳаҳа, инеишьҭаԥса-неишьҭаԥсаны, ашәхымс илаз сабду ишьанҵа шәақь еиҭанахыԥан аттаҳәа абарҵа иныҵаԥалт. Аха сабду илақәа убрагьы иаанымгылакәа, ҩаԥхьа аҩныҟа иҩнаирԥалеит. Абас инеихык-еиҵыкны Ҭемраз илақәа, Лаӷрагьы Лаԥшьгьы хынтә, иара зны-зынла ишиҳәалоз еиԥш, анахьгьы-арахьгьы ихәаа-заа иахирԥеит. «Аҳы, ушьҭа саага-сааца ажәеиԥш иазшәырҳалааит!» – иҳәан, абҩа уадыхә ҩежьқәа зхаԥсаз иаԥсуа шәақь аҭыҳәҭеи инҭеиҵеит. Уаҳагьы итәашьа
иԥсышьамтәыкәа, ишәақь ихәда инахишьын, илахьииџьымшьи ӡатәны, дындәылҵит. Лаӷреи Лаԥшьи гәырӷьаҵәа сабду ишьапқәа инарыҵаҳәит. Насшәа ауп, абарҭ зегьы, амышьҭазы сабду ишыҟаиҵоз анеилыскааз. Насшәоуп, абарҭ ақьабзхәырақәа зегьы ашәарыцаҩ хиамҩа иқәлара, цәаԥхьаӡарахара, аманшәалахара ишатәыз аныздырыз.
Сабду ес-шәарыцара дныҵыҵ-цыԥхьаӡа, иҩны ишьапы ндәылигаанӡа, есымша ихәшәзага ала аҽԥыхәшә сарма напсыргәыҵа ианыԥсаланы, аамҭацқәак днақәцәажәаны, ашәақь агәҵәы инҭеиԥсон. Убри ашьҭахь, Лаӷреи Лаԥшьи дрыԥхьаны, ишәақь ашәхымс инылаҵаны, хынтә наҟ-ааҟ иахирԥон.
«Сымышьҭеи сдоуҳаи уара узыҳәан имышхааит, иҵыххааит, Анцәа шьарда зымчу!» – ҳәа, сабду иныҳәаԥхьыӡ сцәашьхәы аникыз, абыржәыгьы игәыӷырҭа-хлаҳәаха аҽаасыхьнагӡеит. Сара ҳцәашьхәы зкыз сабду имышьҭеи иҳақи нцәахәык иеиԥш ихасҵон, срықәгәыӷуан. Алымҩанык ицәашьы иаҵәаны ишысхалашоз, амра аныҩхашылоз аулица снангылеит.
«Ашьа ицаша ада иалагылом!» – ҳәа, аинститут азы ушьҭа уаҳа схәыцӡомызт. Сгәы рҭынчны, сабду имышьҭа сагәылыхәхәа сышгылаз, иманшәалахаша, машьына хыԥшаалак ҭагәа-ҭасуа ианаасывала: «Аа, абааԥс ушыԥсыша удыруазар, иаанкыл!» – сҳәан, аӡарҭрашә еиԥш схахаӡа, снапҟьа-шьапҟьо амашьына снаԥыххылеит. Амашьына ныҟәцаҩ ихылԥа кьыбжаамӡа, Анцәа илыԥха иоуртә даасҿаԥшын: «Аригьы сара сҩыза гәаҟк иоуп!» – игәахәзар акәхап, амашьына саԥхьаҟа ажра инхықәырххыланы иааникылт. Амашьына, иара амашьына ныҟәцаҩ инаҩс, даҽаӡәгьы ҩ-сакьк рызна аӡынҵәа, икаҳар ҳәа дшәаны, наҟ-ааҟ инапқәа рыкәыршаны, амашьына адаан иҽадырӷәӷәаланы дтәан.
– Уабацо, Сажәыргьала? – иҳәан, имашьына шааникылазҵәҟьа, ихаамкәа-ишшамкәа, ажәа бзамыҟәқәак насхьигӡеит.
«Сажәыргьалаҵәҟьа уара ухаҭа уоуп, уара аицаҟьа!» – ҳәа сҳәарц сҿы ҩеихсырԥхьеит, аха ных, ных, иахьатәи амш амҩа санхалар аиҳа, сыбз сҿы иааҭаскыр еиҳа еиӷьуп!» – сҳәан, сҽааиқәыскын: – Аҟәаҟа сцоит, абааԥс! – сҽыргәыбзыӷ-ҽырҳалал-ҽырԥшӡашәа снеиҿаԥшит, срыцҳаишьап сҳәан.
– Давай, кореш, валиай! – иҳәан, инапы ааиҟьеит. – Тамшьынӡа узгару, Аҟәанӡа узгару? – инациҵеит ҩаԥхьа, аҩсҭаацәа рабду исахьа нылкааны, дахьтәаз даацәыҵыччан. – Аҟәанӡа усызгозар, уабду Еҭлыхә ԥсаҭа шкәакәагьы ԥсхәы иҭахымызт, аха... – уаҳа ацымҵакәа, дынцәыҵыԥшын, деиҭаасҿаԥшит.
Изакәызеи, уара, абри амришәа иҟоу иипатҟалеиуа, дысхыччома, сҳәан, сычҳара сналҵуама сҳәо, сгәы насыҵаххын, снеикәанарԥха-неикәанарԥхеит. Афра амҵ иазыҵҟьоз ауаҩы, уиаҟара сыласыгӡомызт, аха иабаҟоу, арахь амшә иакыз дад, иҳәеит, ци-шәи срыбжьахеит. Ес-иҟасҵалакгьы сҽаажәагәан:
– Аҟәанӡа сугозар бзиагәышьан, ҭабуп ҳәагьы уасҳәон, сагьурманшәалон! – сҳәан, схы-сҿы мчыла ччаԥшь хаарадак нықәсыршеит.
– Митә ҟалама, шьахәа-шьаҿа ахьыбжьам Аҟәанӡа уназгар. Усгьы уахьоуп сахьцо. Сымцозаргьы узгароуп, иудыруазеи, мышкызны уда ԥсуаҭла сымамкәа уаасықәшәар, ауаҩытәыҩса зегьы дырзыԥшызароуп, егьа абзиара узуандаз! – иҳәан, избахьаз иакәӡамкәа, уажәраанӡа, аларҳәаса акәаха иҿдыршазшәа, иӡыхь-ԥсыхьха исацәажәоз ауаҩы, уажә дыԥсыхәшаха, дкаххаа даацәырҵит.
– Уааины абра усыватәа. Ари смашьына ҟәараҟәанҽагьы ҵҳәарак акәым, аха ишьшьылаҳауа иахьазны Аҟәанӡа ҳашԥазымнеири! – иҳәан, имашьына ацаԥха анааирҵәи, «уар-уар» ҩахган, алҩа ҩхаббит. Нас, ашьи-ашьи еиқәҵо, ихәылкьысуа, аԥси-аԥси еихьымӡо аҿынанахеит. Аха уи агәхьаа зкыдаз! Ареактив истребитель «МИГ-7)» сақәтәоушәа акәын ишысыԥхьаӡоз. Ажәакала, амҩан ҳзықәшәаз, ҳзынԥаз зегьы рыртытра ҳалагар, ихәлап, ишап. Иабаҳҭаху ахҭыс гәыԥжәага-хыԥжәага.
...Шьыбжьы агәы анынхыҳәҳәоз, ҳаԥсы цәгьа ҳаманы Аҟәа ҳналагылеит.
– Анцәа иџьшьаны, каҳада-ԥҽыда ҳаԥсы ықәаагалеит. Егьа уеиҵасыршәшәазаргьы уаазгеит. Амала, иахьатәи амш ааӡаб еиқәаҵәа здубалаз аҷкәын ихьӡыз ҳәа аӡә дсазҵааргьы, исҳәо сҿамшәар ҳәа сшәоит. Иухьӡузеи усҟангьы? – иҳәан, схаҵкы-сыԥсаҵкы камыршәуа дсазҵааит.
– Сара Умар сыхьӡуп, Тур ихәы ҳәа иахьашьҭоу, Ашацәа ртәарҭаҿы сынхоит! – сҳәеит, гәыкала.
– Аа, уқәлара уахьӡааит! – иҳәеит, дааҵамкьыркьырцәакәа.
– Абриаҟара абзиара сзызуа, уаргьы ухьӡи-ужәлеи здыруазар сҭахын, агәырҩа уасмыргозар! – сҳәеит, сыҽмырзажәцәакәа.
– Сароу? Сара Хәырџьын сыхьӡуп, Хырзаман-огли сыжәлоуп, саҭырқәоуп. Аха ара сиит, ара сааӡеит. Саҭырқәоуп рҳәоит, абжьарак, сызлаԥсыуам ҳәа егьыҟаӡам. Соура-зоуроу аԥсыуа ламысла, аԥсуа ҵасла сааӡоуп. Уаԥсыуаӡам ҳәа гаӡак исеиҳәаргьы ианасыжьӡом, сгәы идаазгалоит. Ааӡара-хьчара аҳақ, ҳақк еиԥшӡам. Ацәажәара салагар, абри сутәы шырацәоу еиԥш, сҳәатәгьы рацәахоит аҟынтә, ацәажәара анахсырҟьогьы ыҟоуп. Унсырхацәазар ҟалап, уззымҩахыҵыз аус маншәалахааит! – иҳәан, амса ԥыҽҽы изҵаз Хәырџьын инапы разы ааирххеит...
Саргьы аиаша уасҳәап, иаргьы-саргьы шықәсы наҟьак еишәахьчак ҳаицықәчозшәа, абри аамҭа кьаҿ иалагӡаны сишьцылеит. Сгәы аахьу-хьуун, еиҭаҳәашьак змамыз цәаныррак саамҽханакит. Аха абри аан сыгәбылра разы сҽагәыламырхакәа, инапы ааимысхит. Саагылазаргьы, гәы змамыз, хы зҵамыз алыбз-ҩыбзра сҟазшьахәырамызт аҟынтә, абри ауаҩ исиҭаз аԥхарра аҭак ишысҭахыз исызцәырымгеит...
Ҳаиԥырҵит Хәырџьыни сареи аинститут аҿаԥхьаҵәҟьа. Ирҳәоит: «Иҟалаша ауаҩы заа цәала идыруеит» ҳәа. Аинститут ашҭа сынҭамлацкәа, «абар, абар!» ҳәа сарма бла ааԥыр-ԥрит. Инақәырццакны, слаԥықәшәагьы сафеит.
Схәы-сжьы қақаӡа иҩеилагылеит. Сара издыруан, игәасҭахьан, иаалырҟьаны сарма бла аныԥры-ԥры, иаарласны сгәы иалсшаз ак шсаҳауаз. Уи, хымԥада агәра ганы сыҟан. Уимоу, сагьааҭгылеит. «Изакәхарызеишь, анаџьалбеит!» – иҵары-ҵаруа акы сгәы иналакьакьеит. Аха агәыӷра еижьага абамба рахәыц уахьыннарҳалоит. Убри сарма бла анааԥырԥры,инақәырццакны слаԥықәшәагьы санафа, хымԥада, сзеигәырӷьаша бзиак саҳауан. Уажә сыблагьы инамцыхәны иԥыр-ԥрит, инамыцхәны слаԥықәшәагьы сафеит. Ус анакәха, иаарласны, цәгьеи-бзиеи рыбжьара сыбжьагылон. Аха изакәхарызеишь? Абри абжьарак, гәыӷра лашак акәа сҭаршәны саазгоз сцәанырреи, сгәыӷреи сеицаркрызма? Абас цәгьеи-бзиеи ргәыӷрақәа сышрыбжьагьыжьуаз, аинститут ашҭа сынҭалеит. Сҩызцәа гәакьақәа назлаз, аҷкәынцәеи аӡӷабцәеи рацәаҩны игылан. Даҽашьоукых, аинститут абарҵаҿы икыдыз, иҭалази изҭамлази рсиақәа еихык-еиҵыкны, кьыԥхьга машьынкала икьыԥхьны икнаҳаз иакәшаны игылан.
Сҩызцәа аӷьара иаҩызаз аԥсышәа ҩанҭхьк наргәықәысшьит. Аԥсацәа рыҷкәынцәа зегьы шәеиқәараӡеиқәараха игылан. Убасҟан гәыҩ-ҿыҩрада ишсықәшәацәгьара-исықәшәацәгьеит. Мацәыс еимҟьарак сарма бла иԥыр-ԥрызи, мцабзшәа сыблақәа еиҭанархыслеит, аха урҭ нарха рымҭакәа, мчыла иласԥырысцан, саргьы асиақәа ахькыдыз снадгылеит. Оумашәа иубаша, абри аҟара астудентцәа зегьы рыхәда рыкәаҽны игылан. Ҳара зегьы иахьа ҳаззеизаз акакәын: аинститут иҭалази изҭамлази, асиа иануи иаными. Аха еиҭасҳәахуеит, сара агәра ганы сыҟан, хымԥада асиа сшаныз. Сгәыӷра сыннажьуамызт.
Абыржәымзар-абыржәы, Мқанба Умар ҳәа, иҭалаз рсиа ианыскаауеит ҳәа сеихьыс-еиԥыс, ажәлақәа сылаԥш нарыхго снархысит, аха уаҳа умԥсит. Аинститут иҭалаз рсиа сара санӡамызт. Убысҟан, идыдит, имацәысит. Сзықәгылаз адгьыл сыҵӷәасеит. Сҳашҳаҭәараха амардуан сааҿахеит.
Сыхдырра сцәыӡырц егьсыгымкәа: – Уфеида рҿоумҵан, Умар, уҽырӷәӷәа. Аӷа игәырԥса уқәумыршәан. Иахьа иамузар уаҵәы ыҟоуп. Ари адунеи ҳара ҳзы ихыркаа џьушьома! – иҳәан, сыжәҩахыр дааҵагылт Анатоли. Снеиҿаԥшит, аха иаргьы инеиҭеикуа егьимамызт. Уисыр шьа кәарак илҵуамызт.
– Уара умацара уакәӡам, Умар, арҭ алыцәҳақәа изҵаркыз, ҳара зегьы ҳамҩақәа дырҟәеит, ҳҟар хырҽит. Уҩызцәа ҳәа ари асиа аӡәгьы ҳанӡам. Ианбанӡа сыздырам, аха ас мацара ицаӡарым. Ҳара ҳлахьынҵа амҩагьы мырхәагак зны ианыԥхалараны иҟоуп. Ҳара ҳшышәиу мацара ҳамҩасып ҳәа уҟоума. Ҳаргьы хәҵыш аамҭак ҳзыԥшуп, иахьа акәу, уаҵәы акәу сыздырам аха, – иҳәан, сыԥсацара иҽынаԥишьит.
Ҳҩызцәа зегьы сыкәшаны ишгылаз, уаҳа ажәак мҳәаӡакәа, снарылҵын, ашацаҳәа сҿынасхеит.
– Уабацо, уара, аиқәымшәа, ари аӡхыҵра илеиуа, баша, акгьы иалаҳәаӡамкәа ухы шԥоуҭо? – абас дӷьаҵәы-ӷьаҵәуа ҳҩызак ибжьы насхьигӡеит.
Сара саанымгылаӡакәа, ишсышьҭаз, аинститут ашә илагылазгьы даасзыбзиамхаӡакәа, шәымҭак иалагӡаны, аинститут адиректор имаӡаныҟәгаҩ луада сныҩнаххит. Раԥхьаӡа сылаԥш иҵашәаз Хурциӡе О.Г. ҳәа наҟ-ааҟ аҿқәа ҭырчааны ашә ду иҿаз аҩналарҭа иадчаԥалаз аӷәыцәмаҟьа акәын. Аҳәа ахы зықәшәаз еиԥш, сышиашаз адиректор ишә ахь сҿынасхеит.
– Куда идиошь, слушьаи? Туда нелзиа ходит! – лҳәан, амаӡаныҟәгаҩ, ашә аҟны снаӡаанӡа даасԥыххылеит. Аха лыгәхьаа мкӡакәа, деиха-еигәо дышсышьҭаз, ашә
ааимԥааны адиректор иуада еихҳәа-еиҵҳәа ду сныҩналеит. Ахәыл рҵәы еиԥш ихы апашра цыр-цыруа, амшын иаларшәу аҳаҷҷа еиԥш, абри ҽырҩымҭак иҟаз азал ду аҵыхәаҿы дтәан. Ԥшьба-хәба ҽышьахәар иҟаз истол ахы инаркны, аҵыхәа аҟынӡа кадифа иаҵәала иҭҟьан. Иара ихаҭа, «ауыу» ахьызшәа, ихы ихчааӡа, аҩ ирфазшәа ицәаҳаҳа ихагылан. Иԥакьран ӡыжәымгәажә хыҵны истол иахажьын.
Ашә ааимԥааны, игәиҽанӡамкәа, ахагацәа реиԥш саныныҩнахх, сҿаԥшылара иамхацәгьахазар акәхап, изымбатәбарахан, аҳәачах еиԥш, деиха-еигәо дҩагылеит. Аха уеизгьы-уеизгьы ԥсҭбара шыҟамыз анидыр, ахәараҳәа, ҩаԥхьа иҭыԥ аҿы днатәеит.
Иарӷьарахьтәи истол ахаҿы дтәан, иахьеиԥш исгәалашәоит, ашьҭахь излеилыскааз ала, иара ихаҭыԥуаҩ, ҵәык азна акәац зқәымыз, хаҵа ҵәыркәаԥа кылҳәа дук. Иҵӡахьоузеи убри аахыс, аха убри ахаҭыԥуаҩ ҵәыркәаԥа исахьахәыраз, иахьагьы аԥхыӡ цәгьа еиԥш сыбла ихгылоуп. Анаџьалбеит, ақырҭқәа ршәаргәындара адагьы уаа ԥшӡақәан, абри дабакылнагеи, ижәла ақәны жәла ақәдырҳәҳәааитеи аасгәахәит санынеиҿаԥш. Адиректор снеишьа иарҭаслымыз даныҩагыла, иаргьы ахьхьаҳәа ибаҩқәа неилаԥсо, аԥскәабаз иеиԥш дҩагылеит. Сара сахьубахьоу сааихьеит, аԥшӡагьы дызбахьеит, аҿаасҭагьы дызбахьеит, аха абри ахаҭыԥуаҩ, ахаҵа ҵәыркаԥа кылҳәа иҩызаҵәҟьа амымыршәага дсымбацызт. Ирҳәоит, Италиа иҟоуп аҿаасҭаразы аспорт ҳәа. Абри зыхьӡи-зыжәлеи сзымдыруа ахаҭыԥуаҩ аҿаасҭаразы аицлабраҿы, аԥхьахә агаразы Италиаҟа дышьҭызҭгьы, хьаҳә-хьачарада, цәажәара ақәымкәа, ахьтәы медал иаҭәаршьон. Уи аҩыза аҿаасҭаразы аспорт хкы Италиа ада џьаргьы иҟаӡам. Уи аспорт хкы азы, макьана аԥхьахә аӡәгьы изымгаӡац. Абас дыҟан, ҳлахьынҵа аӡбацәа ируаӡәкыз адиректор ихаҭыԥуаҩ.
Акыраамҭа, жәа мҳәаӡакәа дсыхәаԥшуан адиректор. Нас, иԥсы шилалара ианилала, иҽааизиган:
– иҳәеит, ибжьы ирџьаџьарызу, иргәӡарызу изымдыруа.
– Сара сыстудентуп. Аԥышәарақәа бзианы ишысҭиз здыруеит. Иахьа ақыҭа аҟынтәи сааит, агәра ганы сшыҟазгьы, зеиԥш ҟамло егьыҟам ҳәа, асиа икыдырҵаз сахәаԥшырц, – сҳәеит, сыԥсы сгәы икылахо.
– Нас, иубазеи асиаҿы? – дҵааит адиректор уажә еиҳа ихы игәы азҭаҵаны.
– Убри азын ауп сзыҩналаз. Еилыскаарц сҭахуп, асиа сзанымлаз мзызс иамоу! – сҳәеит, сажәақәа сыргәыламхакәа, сҽырӷәӷәаны.
Ишызбоз иԥштәы ааицеикын:
– Уара узмилаҭда, ҵаара ԥхашьарам? – иҳәеит, иҽыргаӡаҽырразшәа, сызмилаҭу изымдыруазшәа, иҽырхықәымҵа.
– Сара саԥсуоуп, с-Кәтолтәуп! – сҳәеит.
– Аа, уҟәре амас! – иҳәан, исҳәаз ааџьашьаны, ихаҭыԥуаҩ днеиҿаԥшит.
– Как ԥамилиа? – иҳәеит, ихы-иҿы ааиреицаҟьан.
– Мқанба! – сҳәеит.
– Уҟәре амас, баӷлинџьо! – иҳәан, даахьаҳәын, ҩаԥхьа
ани ихаҿы итәаз аԥскәабаз днеиҿаԥшит.
– Слиушьаи, Миқанба, почему грузински незнает? –
иҳәеит адиректор ашҳам илыжжуа, ихы-иҿы еиԥхьчаа, зынӡа иааиркәамԥан. – Одним слоуом, все пониатно. Миқанба, на следуши год грузински иазик подучет как следует, потом примим. Сичас шьагом маршь! – иҳәеит ибжьы днаҵаҳәҳәан.
«Ҟоҳ, ари заҳаз сара соума!» – сҳәан, адиректор иаԥхьа иқәыз, метрак ашәара-зышәараз амҿтәы циркуль ду ақәысԥааит. «Угәнаҳа уара иумазааит, уара ахҭабаа!» – сҳәан, ихы даамырхәаӡакәа, ишсылшоз ихәдапара санас, ҵыԥх аӡынразы дыԥсызшәа, ишьацәа хаххала астол днахаҳаит. «Аԥскәабаз» ишьҭахь еимакны дышзахәоз дҟааит. Амаӡаныҟәгаҩ: «Уаиме, уаиме, мовкла, мовкла!» дыҳәҳәеит.
Зегьы хыла-гәыла инеилаҵаны санаадәылҟьа, сҩызцәа зегьы ҵаҟа игылан, аха аӡәгьы ажәак иамҳәаӡакәа, еихьысеиԥысуа ишсышьҭаз, агәашә сылҭҟьан, еес, узцозаргьы уцала, ажәлар рыжәпара сналаӡит...
Абри ажәабжь амахәҭа ссақәа иаҿаԥсоу зегьы ртәы саламлакәа, иҟалаз шыҟалаз, аҵыхәтәы шынҵәаз атәы, акгьы мӡакәа, акгьы мҵәахыкәа, ишәасҳәар, убри ҳақуп ҳәа исыԥхьаӡоит.
Иҟалаз арыцҳара, шәымҭақәак рышьҭахь, аиҳабыра аиҵбыра, ақалақь ахи-аҵыхәеи иахьырыгӡахьан.
«Уи ахәыҷы аамӡышәашәа иҟоу иҟаиҵаз, заа иӡбаны, ишәаны-изаны иҟаиҵахьан. Уи Умар ихала изыӡбомызт. Ари иҟалаз, хара ицо политикатә ҵаҵӷәы зҵоу хҭысуп. Ари аԥсуааи ақырҭқәеи реизыҟазаашьа еиҳагьы арӷыӷкра, асал еиқәаҵәа рыбжьарсра иазҳәоуп. Абригьы игәҩарамкәа иаҳнарбоит, аԥсуа жәлар аханатә аахысгьы ӷарҭахәыс ҳашрымоу. Ари аҩыза ахәымгарақәа Умар иҟны мацара акәӡам иахьцәырҵыз. Аԥсны ахи-аҵыхәеи ирацәахеит, аԥсуааи ақырҭқәеи рыбжьара аҵәыршы ҳалазҵо. Абри макьанагьы зынӡа имжьыжькаанӡа, ахаан рхы изымҩахо, азынџьыр шьамҭлаҳәқәа рышьаҵатәуп. Умар Мқанба иҩызцәа абандит ҩацақәа!» – рҳәан, уи акәын «сашьцәагьы» ирҭахыз, инеихаргыла-еиҵаргыланы аҵәы инахарҵеит.
«Ала егьзымфаз ахаҿы шьала иҭәуп!» ҳәа, сара сыразреи сиашареи сырхырҟьаны, ҿааҳәыра смоуа «ашьауӷа» сықәҵаны схырҵарц рыӡбеит. Аха сара знык схы санақәиҭха, сшьамхы сҽасыргеит. Милициагьы полициагьы аӡәгьы даасзыбзиамхаӡакәа, аамҭа кьаҿк ахақәиҭра ансоу, знык Тур ихәы, Ҷаҷал абна еиқәара сҽанасҭагәышьа, нас Таигатәи абна атоура сылазар иаҩызан. Аԥснытәи амилициа, лак иасра аӡә даанымхакәа исышьҭазаргьы, схаҭа сакәым, сцыжәхагьы рзыԥшаауамызт. Сцеит, сцаӡеит сышцара...
...Иҟалаз арыцҳара саншьа Леуарса Касланӡиагьы иаҳаит. Иту-туны ажәлар ирылаз ажәабжь, Леуарсагьы
маҳашьас имази. Иаҳаит, аха знык ԥсырагьы дыԥсит. Избанзар, Аԥсны аҭагылазаашьа злаҟаз ала, ари аҩыза аус пылҳаҭ аҿы имчгәышьази. Иашоуп уи дактиор дуун. Ҳаҭыр дугьы иқәын. Иҟазареи, ибаҩхатәреи рыдагьы, даԥсуа хаҵа хатәран, акры инԥон. Амилаҭ рызҵаара иадҳәалаз аус аилыргара, ацхыраара аҭара илшаргьы, уналацәажәар абомба еиԥш иԥжәоз, аполитикатә ҵакы змаз аус аҿы, дымчыдан, ибаҩхатәрагьы иҟазарагьы егьрылшомызт. Абжьарак, саншьа абри иҟалаз хьмыӡӷишьеит, игәырҩеигеит. Уи идыруан ҽеила, сара иреицәа-иреиҳа егьшысхарамыз. Иара раԥхьа аԥышәара анысҭиуаз, раԥхьатәи амаҭәар инаркны ишысҭиз, хәшьарақәас исоуз зегьы идыруан. Аха абри иҽҭыхҵәҟьаны дырҿагылар, иҟалон иара ихаҭагьы днационалиступ ҳәа ихәда «аџьар» ахадыршәыр. Убри аҟнытә, аума иақәшәаз аума иӡбар акәхеит.
Леуарса ибзианы дидыруан Аԥснытәи арратә Комиссариат аҿы военкомс иҟаз Кинклаӡе Гиви Алексеи-иԥа. Шьыбжьышьҭахьк, аԥсра ацәа шахикаауаз, аполковник, ареспубликатә арратә комиссариат авоенком иҿы днеиит Леуарса. Абжьааԥны еиԥш, длыбз-ҩыбзны диԥылеит аиҳабы. Урҭ ргәы иҭоу ргәы инҭашьны, икарҵәаӡаны агәыԥсшәа аҳәаразы ируҭозеи! Уи ус шакәыз ҽеила идыруан Леуарсагьы, аха уаҳа даҽа мҩак имамызт. «Амшә иакыз, дад, иҳәар» акәын.
Ажәа мыцхә ҳаибаршьрым. Кинклаӡе днаидтәалан, иҟалаз арыцҳара атәы, иаартны, ицәымӡакәа зегьы-зегьы еиҳәеит Леуарса.
«Ажәлар уасақәоуп», мамзаргьы: «Ауаа лашәагақәоуп», – рҳәоит шьоукы, аха убри аахыс, урҭ ажәаԥҟақәа ирҳәо хасҵаӡом. Инеибеиԥшны ауаа цәгьа ыҟаӡам. Иҟоуп ауаатәыҩса рыҩныҵҟа ауаа хәаԥсақәа, аха иҟоуп ауаа бзиақәагьы, ауаа разқәагьы, ауаа ԥшӡақәагьы. Аирак рҿы хәахәақәак есымша дрылымҵыр ҟалаӡом. Убырҭ ахәаԥсақәа роуп, ауаатәыҩса ауаӷеимышхара иҭазыргыло,
риашашьа змам арыцҳарагьы рзаазго. Абри зхысҳәааз, ар ркомиссариат аиҳабы иоуп. Урҭ дара ианырҭаху, ианузыхаша, аԥҳал иахьырҭаху амаа арҭоит. Аҳаԥшьа егьа наҟ-ааҟгьы ишьаны, аҩы ннамкылозаргьы, аҳаԥшьа ӡырҭа ианааҭыргаҵәҟьаз еиԥшҵәҟьа, икакәкәа, ишьаркыцны иаақәдыргылоит. Ажәакала, ԥсыхәа змам, ԥсыхәа арҭоит. Урҭ мци-ҵабырги реиқәыртәарала, реиқәыргыларала ауп рыԥсы ахәага злаҭоугьы. Роура-зоуроу, рҟазарагьы рлитературагьы, рқьабзгьы, рформагьы, ртәашьа-гылашьагьы, зегьы ӡаарах-ҳәаарахуп, ӷьычрахуп. Рхы аӡыргаразы, рхы азеиӷьашақә, рхы иахәашазы, ацгәы хәҵыш аԥа ацәырӡоит. Уи иагьацәшәом, егьацәыԥхашьом. Ишԥа нас, «ацгәы аԥа аҳәынаԥ амкуеи! «Дасу илеи-иҳәеи иара иеиԥшымхои!» Кинклаӡегьы урҭ ршьа ами илоу. Дара дреиԥшымхакәа, дабацои?
Аиеи, сышцәажәоз, даҽа мыхәҭак сықәнагалеит. Кинклаӡе, Леуарса ихы-игәы изышьҭӡаны данизыӡырҩ ашьҭахь, иалырҟьаны алашьцара иналԥхаз ацәацәашь еиԥш, ибжь гәаҩа неихацаланы дааччеит.
– Батоно, Лиова, егьызламыз, егьызҭахымыз ус хәыҷык азыҳәан, угәы уҽахаԥужәоит. Ԥсыхәа змам аԥсҭазаараҿы егьыҟаӡам. Ҷкәынак игәы наиҵасызаргьы, уи атрагедиа алхтәым. Ауаҩы иԥхасҭатәра мариоуп, ҟәышрала имҩаԥгароуп иуадаҩу акәымзар. Ҳәарас иаҭахузеи, амилаҭ ринститут адиректор дуӡӡа ихы аԥҽра хәмаргаӡам. Ааи, Оҭари рыцҳа, имгәацәа рбылгьо, данкаҳауаз, егьа дыџьшьатәын! – иҳәан, ҩаԥхьа аҟыр-ҟырҳәа дааччеит.
– Батоно, Лиова! Уара ибзианы иудыруеит, агәра гангьы уҟоуп, сара уара ҩыза гәакьак иеиԥш сшузыразу, сыхгьы шухысымбаауа, иаасылшо аказы шьҭахьҟа сшымнаскьо. Ҳәарас иаҭахузеи, аҷкәын ес-иҟаҳҵалак дҭамкыкәа деиқәҳархароуп. Убри аҟынтә, улымҳа аҟынӡа иназгар сҭахуп, уара уззыԥшым гәырӷьаҿҳәашак!
Абар, ушьҭа хәбаҟа мшы ракәхап иҵуа, ашәҟәы ҳауит, Куибышевтәи аобласт, Челиабинсктәи аԥырратә училишьче
азы, абжьаратә школ иалгахьоу аҿар, зхатәгәаԥхарала аучилишьче аҭалара зҭаху рааԥхьара. Ас еиԥш иҟоу ааԥхьарақәа есымша иҟалаӡом. Ҩышықәса рахь знык-ҩынтә роуп ҳара лахьынҵахәырас Анцәа ианҳаҭәеишьо. Сара стәала, уи насыԥ дууп ҳәа исыԥхьаӡоит. Насыԥ лыԥшаахуп ҳәа исыԥхьаӡоит, абри аҷкәынгьы инабжьарҟьаны убри арратә реактивтә-истребительтә училишьче ахь идәықәҵара аиҵхара. Уигьы, иахьа иусқәа рҭагылазаашьа злаҟоу ала, уахь идәықәҵарагьы мариаӡам. Аха раԥхьа исҳәан еиԥш, ԥсыхәа змам усеиҿыхырҭа ыҟаӡам. Аиҳабыра ҳҳәап, аиҵбыра ҳҳәап, ауа, аҭынха, аҩыза, ақәла ҳҳәап. Зегьы ҳҽеиԥшьны аҷкәын деиқәырхатәуп. Ихьӡузеи, ижәлоузеи зуҳәаз? – дҵааит авоенком.
– Умар ихьӡуп, Мқанба! Инахәашьым-иаахәашьым саҳәшьаԥа агәакьа иоуп, – иҳәеит, Леуарса игәырӷьара ихыҵәо. – Абри ауп сара иахьала сызлауҳәо. Абас иаҳзырманшәалар, иара Умар наҟ-наҟтәи иԥсҭазаара азынгьы дманшәалахоит. Иарԥыс цәыцәымҭа дҭагылоуп. Аԥсҭазаара иашаҵәҟьа ибап, иаҳап. Абри уара ушԥахәаԥшуеи, Лиова Батоно? – гәыкалаҵәҟьа диазҵааит аполковник.
Леуарса зегьы дрықәшаҳаҭын, Умар абыржә инхышхыҵәаз аӡыблара дамхәаҽырц азы. Аҳаирпланҵара закәыз, «изцырфоз» шизымдыруазгьы, деигәырӷьаны дақәшаҳаҭхеит.
– Гиви, ухаҵкы сцеит! Уара исзыҟауҵаз абзиара ду исхашҭраны сыҟаӡам. Мышкы-ахамышк аҵыхәа саргьы бзиа аҵыхәала Анцәа сухьигӡааит. Абзиара аӡыҩры иоуҭаргьы иагаӡом, арахь иҿықәнажьлоит рҳәоит! – иҳәан, Леуарса аполковник инапы ааимихын дындәылҵит.
Абри аҽны, акы еиԥшымкәа ишыуадаҩызгьы, сара слахьынҵа ӡбахеит. Схы иҭамкәа, сгәы иҭамкәа, аԥырра аучилишьче ашҟа сахырԥхьаӡалеит.
Сара исыздырам иҟарҵаз, ируз, аинститут адиректор иарҳәаз, иҵаргалаз, дызладыргәыбзыӷыз, дызладыршәыкьыз, ирҭаз, имырхыз. Аха иара Хурциӡе ҳәа узҿугьы, иҵҩақәа рацәак иҽеимзар акәхарын, уигьы хшыла дкәабамзар акәхарын. Адиректор иԥсхакыз зегьы, авоенком ҽеишәа идыруазар акәхарын. «Ала ажьы ала иафом!» шырҳәо еиԥш, дара-дара ааибагеит, Убри адагьы ауаа хатәрақәа аднагалеит. Леуарса иҩызцәа-иԥызцәа ихаӡгылеит. Хәрциӡе зыҟны аус имоу аахшәахқәак шракәым агәра идыргеит. Иумырмжьыжькын, дад, рҳәеит...
Убри ашьҭахь, убри аус асаҟала ажәак џьара иаацәырымҵӡакәа, гәрыӡ-шашәаӡ иныбжьахәаша ицеит.
Мчыбжьык ахи-аҵыхәеи рыла, слахьынҵа ӡбаны, уаҵәашьҭахь амҩа сықәлон. Сани, саби, сабдуи абри ахҭыс, ҳаӷеимышхара, «ашәӡанӡ» рышәнаҵеит. «Иҟалаз арыцҳара акәын иҳазхымгоз. Уажәы «иубаз еицәа убеит» ҳәа, зыбзада зыхәлам ахәыҷы дабадәықәырҵои? Иан дыҟам, иаб дыҟам, дганы иарбан ԥскәароу дызҭадыршәуа? Ԥсыхәа-ӡыхәак амамкәа, Умар ахы импыҵҟьазар, иҳамоу, иҳахӡу ҳахҵаны иаҳҭирын. Ауа ҳҳәарын, аҭынха ҳҳәарын, дҿаҳхрын. Мамоу! Умар аҳаирпланқәа рахь дымцар ԥсыхәажәла амаӡам, иоупыжә ихьырымгӡо, абыржәыҵәҟьа ҿааҳәыра ирҭом рҳәеит. «Ас ҟасҵар, уан дысшьуеит, арахь сааҳәыр, уаб дысшьуеит» зҳәаз иеиԥш, ажьа ԥшқа зкыз ҳаиҩызахеит рҳәеит. Ала кыдырҟьеит, аҳәа кыдырҟьеит сҭынхацәа, аха ада ԥсыхәа шамамыз анеилыркаа, уқәшәира иҽширҭынчша, рыҽдырҭынчит.
Оумашәа иубаша, сара исымпыҵҟьаз азыҳәан, ажәлар хыла-гәыла ишеиланаҵазгьы, сара иҟасҵаз зынӡакгьы сахьхәӡамызт. Аиаша уасҳәап, «ҳаи абри аҷкәын, абри аҩыза ахаз аамҭазы, абасҵәҟьа ҟаимҵандаз» ҳәа иаасџьызымшьаз аӡәгьы дҟамлаӡеит.
«Аиашаҵәҟьа ҟаиҵеит, «аҽада алымҳа ԥырҟон, изакәызеи ҳәа иҵаауан» ҳәа ҳаӷоу ихәы еиҩшаны иҿарҵааит», рҳәеит. Ахаҵа аиқәа зишьоу, дхаҵоуп азоуп. Аҳаирпланқәа рахь дрышьҭуазар, убригьы хаҵароуп!
– рҳәеит. Аҳаирплан уардыным, уахь зегьы рмышьҭуазар акәхап, игәырӷьаӡ ҳаҳааит! – рҳәеит. Ԥшӡала иабду иҩны ичамҩахә ҟалааит, рҳәан, сыуара-сҭынхара зегьы неиқәыӷызны, аныҳәаԥхьыӡқәа сышьҭарҵеит.
Сара ушьҭа ацәгьара иҟасҵазгьы, сахьхәӡамызт. Аҳаирпланқәа рахь сахьдәықәырҵазгьы убригьы хьаазымгаӡеит. Амала, аҳаирпланқәа Тур ихәы аҟынтәи заҵәык акәын снаԥшны иахьызбахьаз. Ахы амазма, агәы амазма, аҵыхәа амазма, мамзаргьы, излаԥыруаз амҵәыжәҩа, зны-зынла аԥхын иаҳхыԥрааны ицоз нанҳәа уарбажәқәа реиԥш амҵәыжәҩақәа аҟьозма, излеибаркыз, излеибыҭаз, излаԥыруаз ҳәа, абри абри ауп ҳәа акымзарак сзеилкаауамызт. Уимоу аҳаирпланқәа рыбжьы џьасшьон. Аҳаирплан аԥсы ҭоума? Абри аҟара абжь ду иахоу абаанагеи ҳәа схәыцуан. Уахынла аҳаирплан абжьы ангалак, ашырҳәа сындәылҟьон. Аҳаирплан аеҵәақәа ирылсны иахьнеиуаз, хәылԥы еҵәак аҟара ишәпаз лашарак ааҟәымҵӡакәа, иакуа-ицәо аҳаирплан иацын. Уигьы џьасшьон, илакәысшьон. Ажәакала, аҳаирплан закәыз, иаԥсхакыз ҳәа егьсыздырамызт. Абас акәын аҳаирплани сареи ҳаизыҟазаашьа шыҟаз. Убри ареактивтә-истребительтә училишьче ҳәа изышьҭаз ахь акәын, аԥырра аҵара сахьырышьҭуазгьы.
Сани саби рылымкаа, абри иҟалаз ахҭыс сабду акы еиԥшымкәа ихьааигеит. Сабду аханатә аахысгьы, аҳаирпланқәа рцәырҵра ҩысҭаа мысхәуп ҳәа иԥхьаӡон. «Ашьашәы абыжь-ныха дҭарцаԥхааит уара узхәыцыз!» ҳәа ашәиԥхьыӡқәа нашьҭеиҵон сабду, аҳаирпланқәа аур-ур рхырга ианааихалалак.
«Ианаџьалбеит, абни аихатә уарбажә иақәтәоугьы, гәаҟрас имоузеи, иԥсацара ажәҩан иалакнаҳаны!» – даагәырҟәҟәон, сабду ажәҩан днаҵаԥшны. – Убри шысҳәоз, аҳаирплан иақәтәаз шсызхымгоз, сшырныӡбоз, сара смаҭагьы убри дақәтәарц лахьынҵас имазаарын. Иҟоуҵарызеи, иумчузеи, Анцәа ду иузааиго зегьы бзиоуп,
ихьышьаргәыҵа сакәыхшоуп!» – ҳәа, ихала ацәажәара далагон. Умар ихы данааҭалаӡалак.
Сани саби анааизынхалак, зегьы зхараз саб иакәызшәа, саб диабашьуан.
– Аҟәанӡа иацоуп данымҩахыҵыз. Ашьыжь аклассахь ацәа исзалымхуаз, зыбзада зыхәлам аԥшқа, аа, уажәы аҳаирпланқәа рахь ддәықәырҵоит. Хара-ԥсыра Анцәа иузааигааит,абри зегьы зхароу, уара уакәзар! Шәанаџьалбеит, акәтыҵәҟьа рыцҳашьаны исызиршьуамызт, ашышкамс рыцҳашьаны, иаӷрамԥалаӡакәа иахчнысуаз ахәыҷы, ӡибнаҟа иҿы дырҳәит. Иаҳәшьа дикәыхшоуп, Леуарсагьы акада егьиздырӡом. Абас ауп анырҳәа, иаргьы акәҵәҟьоуп иҳәеит.
Сан, Умар аҳаирпланқәа рахь дымцар ада ԥсыхәа-ӡыхәа амамкәа данаахықәдыргыла, уажәраанӡа гәыӷрақәак илымазгьы, анлыҵабараха, даруалыуашеит.
– Быҷкәын ацәгьара иҟаиҵаз азы иоупыжә ихьырмыгӡо, ҿааҳәыра имоуа, дҭаркуан, деиқәдырхеит. Ҭабуп ҳәа мҳәаӡакәа, аҵәы ԥыҵәҵәаны икабыԥсоит. Уи акы, иҩбахаз, аиашаҵәҟьа ҳҳәозар, иара Леуарса ихаҭа иҳәан еиԥш, аҳаирпланҵарахь ус изабалакгьы рышьҭӡом. Аԥырра зегьы насыԥхәырас Анцәа ириҭаӡом. Анцәа илыԥха роуааит, Леуарса иҩызцәеи иареи, Умар иԥсы ҳазҿырхит. Нас ишԥа, «ҳауа дааин ҳаӷа дигеит!» Ус акәымкәа, ара Бериа иламуаа аҟаҿыҳәа ицҳауа, амҩаду иахьантәалоу, маҵуҩыс, фатәгатәыс дрымазар еиӷьызма? Ибмуӡозар, Кәыкәыр иҳәысҭа икамбашь шьацәа жәцәеимаақәа ишьаҵаны, аҭлаҩа цҟьо, Шьагә игәарабжьара дыбжьазар еиҳа еиӷьызма? Аҵеи дызиз иԥсадгьыл азоуп, иуаажәлар рзоуп. «Хьӡы игарц азыноуп ахаҵа дзиуа!» – имҳәеи апоет. Ахьӡи-ахьмыӡӷи есымша рышьхәа еивҵан, еивҵоуп иахьагьы. Ибуазеи, быҷкәын дмагәымкәа-дшьагәымкәа, алаԥш цәгьа иблақәа ицәиӡартә, ауаа аныршоз дыршан, Анцәа дбаҭәеишьеит. Нас, уи аҵкыс еиҳау жәымҭа шкәакәара ыҟоума џьаракыр? Абри зегьы Анцәа ҳазшаз иџьшьатәуп.
Аҷкәын Анцәа иџьшьаны, еибашьра ыҟам, еибакра ыҟам, акы ибап, ак иаҳап. Ихьӡгьы сбырҳәеит, сабду Џьакь рыцҳа зныкыр дԥырхьазма? Аԥырра акәым, аҳаирплан наԥшыхақәа ибахьазма? Иуардын ҵкьыҿы хыԥшаала дшақәтәаз, дшынцәыҵасуаз идунеи иԥсахит. «Аԥҳәыс лыхшыҩ кьаҿуп!» зырҳәазгьы абри азоуп. Анцәа дыбмырҵәуан. Абри нахысгьы Анцәа игәамԥхо ҳазшаз ибимырҳәааит. – Иажәа неиқәиҳәалеит саб.
Афра акәыбры иазыҵҟьоз сан, саб иажәақәа дыржәагәан, аҭак мҳәаӡакәа лҽаанылкылеит.
Сентиабртәи аҵх каииқәа руаказы, абри аҩыза аицәажәара рыман сани саби. Анцәа иџьшьаны, сус уаҳа ирыххатәымхакәа, аҩаша шьыжьымҭанк, сеикәаҳәаеикәаԥса, мышьҭа бзиала амҩа снықәырҵеит!
Сара аԥсра сақәгәыӷуан акәымзар, аҳирпланҵара аҭаларазы уаҳа даҽа уадаҩрак сԥылоит, ак сԥырхагахоит ҳәа сыҟамызт.Хароума,ааигәоума,џьаргьыҳаакыдымгылаӡакәа, ҳахьнеиша ҳнеиуеит ҳәа сгәы сырҭынчхьан.
– Мамоу, уара гаӡа! Аҳаирпланқәа ручилишьче аҿы анеира аҟынӡа макьана акыр угуп! – иҳәеит Леуарса, сара сгәаанагарақәа шыҟаз аниасҳәа.
– Уаҳа исԥырхагахарызеи, сеидроу! Сусқәа шәмырманшәалахьеи? – сҳәеит, сыбжьгьы ааӷары-ӷаҭәахан.
–Умар, уара макьана иумбац иумаҳац, иузымдыруа уԥсҭазаараҿы егьа руахкы уԥылап. Ус уара ишуҳәо аиԥш, есымша уаамкәараҵаӡакәа узыԥырӡом. Ишысҳәахьоу еиԥш, уара узнылаз умҩаҿы, зны абга уԥылап, зны аԥшӡа уԥылап. Ус ауп аԥсҭазаара азакәанқәа реиҿыхырҭақәа шыҟоу. Ауадаҩра зцым аԥсҭазаара гьамдоуп, ихаарадоуп. Интересс иамоузеи! Убри аҟынтә, ушьҭа уара ухәыҷым, ахәагьы уашьцылароуп, аҿашагьы џьоумшьароуп. Иахьанатә ауадаҩрақәа иуԥыло уҽырзыҟоуҵалароуп. Убысҟан, хымԥада,
иахьа узқәылаз умҩа маншәалахоит, игәҩарамкәа угәыхәтәы уахьнагӡоит.
Абри зегьы зхысҳәааз: «Уаҳа исԥырхагахарызеи, сусқәа шәмырманшәалахьеи!» – ахьуҳәаз ауп. Иашоуп, раԥхьатәи иуԥылаз ауадаҩра, Анцәа имч ала ихнудеит, уманшәаланы уалҵит. Аха уԥсҭазаара арҟыра мҩа уаныларц азы, аучилишьче ашҟа унеиаанӡа, ухы инаркны ушьапы аҟынӡа угәазҭо акомисииа уахысроуп. Аҳақьымцәа ухәаԥшыроуп. Аҳаирплан ақәтәара, аныҟәцара улшоу, иулымшоу, аҳақьымцәа угәарҭароуп.
Убарҭ зегьы ахьгәарҭо, арратә-аԥырратә комиссиа ахьтәоу Қарҭ ауп. Убри аҟынтә, уҩызцәа, аучилишьче ахь ицо, уара удагьы, ирацәаҩымзарыгьы аԥсуаа рыҷкәынцәа ыҟоуп. Убырҭгьы уаргьы, акурсантцәа мҩаԥызго, алеитенант аиҳабы-аԥырҩы Владимир Қәлаа шәиманы Қарҭҟа амҩа дықәлоит.
Умар, ухәыҷы аахыс уҟазшьақәа ҽеила издыруеит. Угәымшәареи, уласреи, угәыжәлеи, уеиҿамсреи срықәгәыӷуеит. Цәала-жьыла агәра ганы сыҟоуп, уара уаныхәыҷыз уабду иузыҟаиҵаз Тур ихәытәи агьаргьаласа узлашьцылахьоу ала, ублахаҵ шымгьыжьуа. Абри мҩамш уқәызҵо уаншьагьы сымышьҭа шыбзиоу удыруазааит. Уаха ахәылбыҽха асааҭ фба рзы, Аҟәатәи адәыӷба аангыларҭа авокзал аҟынӡа унаскьазгоит...
Агәбылра уҳәеит ҳәа, ишызбоз, Леуарса егьа иҽеиқәиҳәалазаргьы, илабжышқәа иблақәа инархыҵәалеит.
...Адәыӷба санҭала ауп, ҳаирпланҵара сышцаҵәҟьоз агәра анызгаз. Еиҭаҳәашьа змамыз хьаак соуразоуроу сааилнашьааит. Уанӡа, егьоумҳәан, сани саби, сабдуи, ргәадура сыман. Уажә урҭ зегьы, иахьакәым, уаҵәакәым, акыраамҭа Тур ихәы Ашацәа ртәарҭа ишынсыжьуаз саназхәыц, сгәисылаӷырӡи неилаҵәеит.
– Дхәыҷыми, уара, егьаумҳәан! – иҳәан, Леуарса даагәыԥшаа-хыԥшааит, иара ишиҟазшьаз еиԥш, инимырԥшырц, агәыр-гәыр ихырга мчыла дааччеит.
– Дқәыԥшцәоуп, аха ааҷа даҩызоуп, цәгьаки-бзиаки рзы иаагыло аӡә иакәӡам! – иҳәеит, Леуарса ицымҩахыҵыз, Ҷкадуа Володиа.
Абрахьынтәи Шьоҭа Ҷкадуа заҵәык иакәын аучилишьче аҭаларазы исыцыз. Иара усгьы арра иԥхьон. Баша солдаҭра сцар аиҳа иҳәан, аҳаирпланҵарахь ицоз дрыцаарц иӡбеит. «Уеизгьы-уеизгьы аеҵәа сызкыдымхыргьы, ма дԥырҩуп, аԥырра аучилишьче далгеит, дафицаруп рҳәап!» – уигьы иара итәала абас дазхәыцуан.
Ҳҩыџьагьы аӷьара ихыԥсалоу аҟәарасақәа реиԥш, ҳаҟәба-ҟәшәо, макьана адәықәлара згәы иҭамыз адәыӷба ашә ҳалагылан. Абри сымҳәацкәа Сергеи Кәлаа аԥырцәа рчын ихәда иқәыз еилаарцыруа даацәырҵит. Сергеи даԥсуан, насгьы, Леуарсагьы Володиагьы ибзианы дырдыруан. Иааџьеибамшьаӡакәа, ргәалаҟа, рхалаҟа аԥсшәа ааибырҳәеит.
– Хынтәуп аԥсацәа рыҷкәынцәа, аԥырцәа ҿарацәа аучилишьчеқәа рахь инаскьазгоижьҭеи. Анцәа ду иџьшьарала, иаанаскьазгаз зегьы каҳада-ԥҽыда иманшәаланы рҵарақәа ирылгеит. Мышьҭабзиала, иахьа уажәраанӡагьы машәыр рықәымкәа, иҵәи-ҵәиуа ажәҩан иалоуп, ажәҩан алыԥха Анцәа ириҭааит.
Ҳара ҳаибабахьеит арҭ аҷкәынцәеи сареи. Ҽеилагьы ҳаибадырхьеит азоуп, ҽеишәа сызрыдымҳәаҵалаз. Аха имшаӡо уахатәи аҵх ага дуӡӡа, Қарҭ ҳнеиаанӡа егьарааны ҳаицәажәап, ԥшӡала аамҭа ҳамоуп! – иҳәеит, аԥырҩы алеитенант аиҳабы, ичынқәа дрыҵаҽырбо. – Шәара шәыдагьы, даҽа ҩыџьа Гәдоуҭантәи иҳахьӡараны иҟоуп. Урҭ рыхьӡи рыжәлақәеи схамышҭӡакәа ҽеила игәныскылеит. Аӡәы Рауф ихьӡуп, д-Аҩӡбоуп. Егьыгьы Миша ихьӡуп д-Ладариоуп! – иҳәеит, Сергеи, хгәарԥха ҳәа ахаацәа ихьыкәкәа.
Сара иаҳа-иаҳа сгәы иҵало иалагеит, абыржәыҵәҟьа сызԥырҵыз Ашацәа ртәарҭа. Аиаша уасҳәап, аӡә ицәгьа иӡап, ҳанаскьагаҩ алеитенант аиҳабы, абри аҟара дацраланы, агәаҳәареи, агәалаҟара дуи аҵаҵаны иааҳаиҳәоз зегьы, акымзарак саҳаӡомызт, слымҳақәа ҷыҩны Ашацәа ртәарҭеи, Адаужреи рыкәа сҭаршәын. Абри аҵыхәтәантәи схәыцрақәа хышхыҵәо сышрылаз, Рауфгьы Мишагьы ахьышәҭ-сышәҭҳәа адәыӷба авагон амардуан инаҿаххит.
– Аа, иааит, иааит! – иҳәан Кәулаа ибжьы нҭицеит. Уаҳа ацәажәаха имҭакәа, адәыӷба арҵәаа ааҭнаргеит. Аамҭацқәак иаҳзынхаз иалагӡаны, Леуарса снеиҿаԥшит. Иҩнапыкгьы аҟьара даҿын... Ҳаихьыс-еиԥысуа ҳалаԥшқәа шеиқәшаҟьоз, адәыӷба нахьхьитәи архәара инавалеит!..
Адырҩаҽны ашьжьымҭан, Вакье ҳәа изышьҭоу астудентцәа рзеиԥш нхарҭаҿы ҳнаргеит. Саб ихаан исымбацгьы, Қырҭтәыла араионқәа рҟынтәи еизыргаз, аҳаирпланқәа рахь ирышьҭуаз ақырҭуа ҷкәынцәа «ҳарало!» Моитаце, Ҭамар қали Аԥхазеҭшьи диелода!» – ҳәа, ҳара ҳакәҵәҟьоуп ҳәа рыҽҭыхны рыбжьы ахьынӡацоз ирхацаланы ашәаҳәара иаҿын.
Ҿымҭӡакәа срыхәаԥшуан. Абарҭ ицәгьаны изшаз, аԥаҵа кәыжьқәа зҿамыз аӡәгьы сылаԥш дааҵамшәеит. Зегь неибеиԥшны, ашәиаҟ ԥсыӡ аԥаҵақәа реиԥш икыдышьшь-кыдышьшь рлаԥықәшәақәа ирыҵаԥсан. Аха зегьы еиԥшымызт. Шьоук рԥаҵақәа хәымаа-жьымааны, иӷарԥшарӡа рқьышәқәа рхырҷарақәа ирықәыԥсан. Шьоукых, рԥаҵақәа самсалха иҟан. Шьоукы, макьана аԥаҵақәа цқьа «аҟалара» иахьымӡацыз, ихыш-хышӡа рԥаҵа хәыҵласақәа ирыҵаҽырбо итәан.
– Арҭ рԥаҵақәа аҭахызаргьы ихышыз, аҭахызаргьы иҟаԥшьыз, еиқәаҵәаз, изардагьыз, рмышәхәқәа рӡамҩа ианаақәышәшәлак, хәгабзк наҵаркаанӡа, раԥхьа иоурышьҭуа, абарҭ иубо рԥаҵа гәымжьаҵә ҟамлақәа роуп! – иҳәеит, сгәы иҭаз еиликаазшәа, урысбызшәала, абансшәа итәаны иҳахәаԥшуаз. – Арҭ усгьы дара роуп аҩгьы-акәаргьы зку. Рхы аркыга науркыргьы, рбызшәа ӷары-ӷаҭәа ада даҽа бызшәак, иҩашьангьы рыԥсы иахдырӡаауам. Аха ажәа хырҟәҟәа-ҿырҟәҟәақәак рдыруазаргьы, ирҳәаӡом. Абас Анцәа дырқәшәихьеит абарҭ! – иҳәеит, ҩаԥхьа аурыс ҷкәын. Рыӡбахә, изакәыҵәҟьаз, игәҩарамкәа излеиҳәоз ала, Қарҭ ақалақь аҿы инхоз аӡә иакәымкәа дыҟамызт. Иаргьы аучилишьче ахь дцозар ҟаларын.
– Уара, ҿымҭӡакәа, ауасақәа реиԥш шәышԥатәоу? – иҳәеит, қырҭ бызшәала, аӡә даалҟьан.
Иацакәын, абарҭ зыжәла ақәны жәла ақәдырҳәҳәыша, рҟыба-ӡыба аарла саналҵыз. Ҩаԥхьа абри ақырҭуа ҷкәын ҩанҭхьшәа иҟаз схы илазгаларц сҭахымхеит. Аха сҩызцәа рҟынтәи аӡәгьы анҿимҭ, сычҳара сналҵын:
– Ҳара ақырҭ бызшәа ҳаздырӡом! – сҳәеит, зегьы рҭакԥхықәра схы инықәҵаны.
– Шәабаҭнагеи, уара, шәқырҭцәамкәа? – иҳәеит, гәаарак ацәаара ихы-иҿы аареицаҟьан.
Ари ҳшибаӡарыз ҳаибеит убооу, сҳәан:
– Ҳабаанагеи, умбои, Аҟәантәи ҳааит! – сҳәеит, снеицралан.
– Ишԥа, уара, Сухуми қырҭқәаӡами инхо? – иҳәан, аҟыр-ҟырҳәа аччара далагеит. Даасҿаԥшыцыԥхьаӡа, зынӡа иркьыкьӡаны дшыччоз иӷәаӷә ҷалеит.
– Мамоу, Сухәым Ԥсынтәылоуп! Ҳара ҳҿы ақырҭуа дҟьалангьы дсымбац, аԥсацәа роуп инхо, абри шәара шәҿы ақырҭқәа шынхо еиԥш! – инамыцхәынгьы исҳәацәеит, сшахнаԥаауаз шыздыруазгьы снацралан.
Ақырҭуа ҷкәын исаса ианахан, иҿы ахьынеихихыз, днеихаԥсы-еиҵаԥсит, ҳамҭак ҿымҭӡакәан дсыхәаԥшуан.
– Нас, уара ақырҭ бызшәа узымдырӡои?– иҳәеит, иеиқәаҵәара, аиқәаҵәара нацҵаны.
– Уара, абри аурыс бызшәеи аԥсшәеи шузымдыруа аиԥш, саргьы ақырҭ бызшәа сыздырӡом! – сҳәеит, сышгылазгьы сызгәамҭаӡакәа, ашырҳәа сҩагылан.
– Биҷо, ес гьижьи ҟоԥила! – иҳәан, иҩызцәа днарҿаԥшит. Аха иҩызцәагьы иаразнак сшынеицрашәаз гәазҭаз, ирамхацәгьахан, аӡәгьы ажәак ицимҳәеит. Агәҭахьшәа итәаз аӡәы ибызшәала, иныҵакны: – Уара узацәажәо, иубахьоу дреиуаӡам, даԥсуоуп! – иҳәеит, згәаҭара уадаҩыз гәаӷк итәарҭа днықәнарыӷәӷәан. Убри акәхеит. Афархь мцеиԥш инеицралаз ҳаицәажәара, афархь мца еиԥш инеиқәычхьыпит. «Хәмар, џьаным, хәмар!» – иҳәан, егьҟамалаӡазшәа рҽааиқәыркит.
– Арҭ шәаргәындақәоуп, уара! Алакҭаҵәҟьа ианааҭаԥш, зегьы иаразнак ишышәаҟьаз убома! – иҳәеит, аҳ иаршьын еиԥш дкахәхәа, ичҳара дналҵын инхықәгылахьаз Шьоҭа.
«Уажәыкгьы рыцҳарак сақәымшәакәа сахьеиқәхаз, Анцәа иҳамҭоуп!» – аасгәахәын, уаҳа сыҽмырџьаџьакәан, ашьшьыҳәа, сҭыԥ аҿы сҟәардә сыҽнықәсыгӡеит.
...Ашьыбжьышьҭахь Рауфгьы Мишагьы, Шьоҭагьы саргьы, Қәулаа ҳаигеит аполиклиника ашҟа. Уаҟа аучилишьче ахь ицоз зегьы акомиссиа иахысуан. Сиала ҳара ҳаамҭа анааи, Қәулаа ҳшыхәҩыкыз зегьы, аҳақьымцәа ртәарҭа ауада ҳныҩнеигалеит.
– Ушьҭа, аҳақьым, ахлахаҵ гәаҭаҩ хьыӡҳәала дшәыԥхьаанӡа, абра шәтәазаауеит. Шәгәаран анааилак, аҳақьым дшәыԥхьоит. Шәаргьы шәымшәа-шәмырҳа, шәшызбац еиԥш, шәҽырхаҵаны шәыҩналоит! – Қәулаа ишилшоз дҳалабжьаны, иаргьы ҳааигәа днатәеит.
Абрии-абрии рыбжьара, шәымҭақәакгьы мцацкәа: Ҷкадуа Шоҭа ҳәа ибжьы аагеит аҳақьым. Ахлахаҵ гәаҭага «акрутильник» ҳәа изышьҭаз «агьаргьаласа» иақәтәаз данаақәҵ, Шьоҭа днақәиртәеит.
Шьоҭа даасҿаԥшын, ччаԥшьк ацәаара ихы-иҿы инықәыршашәа иуит, аха уқәшәира-исықәшәира дшыччаша. Ус, хаҵа цәымҟыр кылҳәа дук дааҳхагылеит.
– Абри ахлахаҵ гәаҭага, «акрутильник» ҩ-шәымҭак исыргьыжьуеит. Ишааныскылалак, ухы угәы иқәмыжькәа,
иаразнак ухы уҩаханы сара сахьыухагылоу усҿаԥшыроуп. Еиҭасҳәахуеит, ухы угәы иқәмыжькәа. Еилукаама иуасҳәаз? – иҳәеит аҳақьым дҵаашәшәалаӡа.
– Еилкаауп! – иҳәагәышьеит Шьоҭа. Нас ани «акрутильник» мыжда иҽнақәирӷәӷәан, иара итәала иҽырхаҵаны днақәтәеит.
– Ухиоума, Ҷкадуа? – ибжьы нҭицеит аҳақьым.
– Сыхиоуп, аҩыза аҳақьым!, имҳәацкәа, «акрутильник» афымца инаҿеикит. Уи акәхеит. Шьоҭа «акрутильник» даамҵанарсын, аффаҳәа адырдхеиԥш агьыжьра иалагеит. Шьоҭа шәымҭак аҟара иҽымԥсаҟьакәа, дымԥаҟь-чаҟькәа, деихаӷәӷәа-еиҵаӷәӷәа дақәтәан, аха ихлахаҵ иазымчҳакәа, ихахәдаџьал игәы инықәҳаит. Уаҳагьы иҽизаамгеиаӡакәа, аамҭа анааи, дзықәтәаз «агьаргьаласа» ахьышәҭҳәа иааникылеит аҳақьым.
Аҳақьым ҿымҭӡакәа, «ауауеи!» аанарго, даара игәы иалырсны ихы ааирҵысит. Абри «агьаргьаласа» иблыша атәы акәын зегьы ҳәатәыс, гәырҩас, хаҳәраҳатәыс ирымаз. Раԥхьатәи агәырҩа Шьоҭа илахьынҵахәырахеит.
– Уара, абри даҽазнык дақәыртәаны, еиҭа ургьежьыр ҟамлаӡои? – сҳәеит, акы еиԥшымкәа сгәы шыснархьыз сцәажәара ианыԥшуа. Фырт-чырт дырган, шьоукгьы нцәыҵаччақәеит. Сҳәашьа акалашәа иҟалазар акәхап.
– Даҽазнык дургьыжьыр, иблахаҵ аҽаԥсахуа џьушьома? Еиҳагьы игәы ахынҳәра иалагар ҟалоит! – иҳәеит, аҳақьым, «агьаргьаласа» амаа аанкыланы дахьгылаз. Ажәакала, зегьы ргәы иалсит Шьоҭа иблахаҵгьыжьра.
– Иҟамлар бзиан, аха ас ианыҟалахгьы, зынӡа игәырҩагатәым. Аҳаирпланқәа рыдагьы иҟоуп, заҟа уҭаху егьырҭ аучилишьчеқәагьы. Даҽакы дҭалап, уи рацәак ихьаагатәым. Сара стәала, Шьоҭа иҭеиҭԥши, иоуреи иҭбаареи злаҟоу ала, «Тигр» ҳәа изышьҭоу атанк дамбар иԥсуеит. Иара иақәнаго агәабзиареи агәамчи Анцәа ду иаҭәеишьааит, абжьарак, «ахы ыҟазар, ахылԥа ахалоит!» – иҳәеит Қәулаа, абансшәа, ҿымҭӡакәа дахьтәаз.
«Агьаргьаласа» ақәтәара ақәҵра даҽа сааҭ наҟьак иадхалеит. Сара исыздырам иахьатәи амш зымышьҭа ҳақәшәаз дақырҭуоу, дагыруоу, аха ҳманшәаламхеит. Шьоҭагьы Мишагьы аԥырра аучилишьче иаднамкылеит. Адырҩаҽны сара шәҟәыла быӷьшәыла сеиқәыршәаны, Челиабинскҟа ицоз адәыӷба сарҭеит. Қарҭ ихынҳәит Шьоҭагьы Мишагьы. Рауф Харковтәи аԥырратә училишьче дақәшәеит. Иареи сареи ҳаицрыҵит Қарҭ.
«Алахьынҵа уҳәеит ҳәа!. . – Ауаҩы дирманшәаларц иақәикыр, акы шԥахимырҵуеи, ихьышьаргәыҵа сакәыхшоуп!» – схәыцуан, ҩызада-ԥызада, схала заҵәык адәыӷба сҭаланы сахьцоз. Ушьҭа али-бли срылҵны, ахәыцха ансаӡа, раԥхьа исгәалашәаз «агьаргьаласа» сшақәдыртәаз ауп. Ус изыҟалаз сыздырам, аха сара уи «акрутильник» ақәтәара зегьы рҵыхәтәаны ауп иансықәшәаз. Адоумыжьха иаҩызаз ҷкәынцәа гәарҭак еилзырхааз, реиҳараҩык рхы иаамырхәаӡакәа рыблахац зыргьежьыз, аиаша уасҳәап, саргьы сцәа сааҭанарӡыӡеит. Аха, «иҟалаша ҟалаанӡа ахәац ала шԥаҭысхуеи!» – сҳәан, иахьынӡасылшоз исыԥшнымҵаӡакәа сыштәаз:
– Мканба! – иҳәан, иланарԥшыгақәа днарыҵыԥшын, ихы нсықәикит аҳақьым. Аҳәа гыла ахы иаҵҟьаз еиԥш, афырҳәа сҩаҵҟьеит. Уаҳагьы аҳақьым сааизымԥшӡакәа, сышиашаз снеин «агьаргьаласа» снақәтәеит. Аҳақьым аблахаҵ гәаҭаҩ уаҳагьы дааиламхаӡакәа, даамбжьажьаӡакәа, «агьаргьаласа» афымца ианынаҿеик, иаразнак, аҽаагеиха сымҭаӡакәа саамҵанарсит. Насыԥу, маншәалароу сыздырам, аха азныказы схы-сгәы неиласзаргьы, сыблахаҵ мгьыжьӡакәа, «акрутильник» сгәы сҽанӡамкәа иаалырҟьаны ианааникыла, ҩаԥхьа сгәы неиласит, аха сыблахаҵ мгьыжьыкәа, схы самкапанкәа, сҽааныскылеит, афырҳәагьы аҳақьым снеиҿаԥшит.
Ажәак анаҿыҵшәара аԥсра ацәа ахызкаауаз, исхагылаз аҳақьым: – Ҟочаӷ, Миқаӡе, ҭу, Миқанба? – иҳәеит, иҽыргызмал-ҽырраз-ҽырҟәышны.
– Мап, мап, сара Смиқаӡеӡам, Мқанбоуп! – сҳәеит, аҵанӡа снеицрашәан.
– Слиушьаи, какои разница! Миқанба все рауно, тожье Миқаӡе? – иҳәеит, еиҭа абга рхәы ишьҭатата, дааԥышәырччан.
– Зегьы акоуп, иаҳәац аҳәоит, уҳәа-убыз кылсааит! – сҳәеит саргьы аԥсышәала сыбжьы снаҵаҟьан.
– Жьелаиу удача, Миқаӡе! – еиҭеиҳәан, сыжәҩахыр днас-насын, сааиргылеит.
Сара Шьоҭа илымкаа сыхлахаҵ ахьымгьыжьыз, арратәреактивтә истребительтә училишьче ахь сахьцоз схы ахызбаауан...
...Адәыӷба цон урыстәылатәи акаршәрақәа ргәы аахәаны. Афра абнаршәырақәа ирышьцылаз, ара уажәы аԥенџьыр салԥшны сахьыԥшуаз, ус, имашәырнгьы ҵлақәак акаршәрақәа ирықәызбаауамызт. Нахьхьи, џьара, адгьылиажәҩани ргалуанқәа рышьхәа еивҵалон. Мшаҽны еиԥш, Тур ихәы, Адаужреи, Ашацәа ртәарҭа ҳәа изышьҭоу ҳныҳәарҭа ахәы ԥшӡеи, аныцә реиԥш еилагылаз Ҷаҷал абна тоуреи, иааицамкӡакәа, сыблақәа ирыхгылан. Сара схаҭа заҵәык сакәын адәыӷба имҵарсны иагоз, абжьарак, сыхгьы сыгәгьы, схәыҷрагьы, сдурагьы, схәыцрақәагьы гәыԥшаа-хыԥшаауа, нырцә-аарцә Ашацәа ртәарҭа хаҳәқәа ирықәын, ҳӡиасқәа ирҭан...
«Уаала, дад, аҩныҟа, уаб акамбашьқәа ихьааит, ахарҵәы уҿасҵоит!» ҳәа, иаалырҟьаны, ахәыҷра ашықәсқәа инаргәылԥхан, игәыцхә-гәышьуа слымҳа ааҭнашьааит Басариа Шьагә ибжьы разы!
Усҟан акаҿы стәан. Саб сиҽхынҵаны Кәыкәыр иҳәысҭа аҭлаҩа сылганы, Шьагә игәарабжьара ҳахьаабжьагылаз, аԥеимбарцәа рсахьа нылкааны, иоупцәа хылԥа барбал
шкәакәа ду ихаҵаны, ҿыц иӡрыжәны, Абаа-иԥа Ҿаԥала ижьира иҵигаз иеигәышә аӷәынкь цыр-цыруа, ахәы ахаҳә зыхьшьыз иҩыҵрышьны дшааиуаз ауп Шьагәгьы дшаҳԥылаз.
Абыржәыгьы сыбла дыхгылан, зхажәҩабжь хыӡак ҭашәоз, деихых-еиҵых, зыда ушьҭа уаҳа дмиуа аԥсуа хаҵа лыԥшаах!. .
Арҵәааҳәа адәыӷба абжьы гәырмаҷгаха, акаршәра гәасакара ианаақәкьаса, схәыцрақәеи слаԥшҵашәарақәеи зегьы, гәырыӡ-шашәаӡ иныбжьаӡ ицеит.
«Атыԥ-тыԥ, атыԥ-тыԥ!» – иааихмырсыӷьӡакәа, адәыӷба агьыжьқәа аихамҩа иахьықәыкшоз, ахызаҵәқәа реиԥш, иԥыххаа аҵых агәы иҭаԥсон. Уи иугәаланаршәон акыр шықәсақәа рышьҭахь, уахеиԥш, алаӷырӡ ахьшы, иӷызыӷызуа аҵх еиқәаҵәа иагәылхәраауаз, ҳабацәа афронт ахь иназгоз адәыӷба абжьы.
Усҟан жәашықәса ракәын исхыҵуаз, аха ҽеила исгәалашәоит, саб Очамчыра адәыӷба днаҭаны, сылаӷырӡ сыкәааша, сан санлыдгылаз. Исгәалашәоит, саб аҵыхәтәантәи иччаԥшь ҳазныжьны, аҵыхәтәантәи инапы анааиҟьоз, адәыӷба арҵәаа ааҭнарган, авагонқәа неидыкшаланы, аҿынанахеит. Деихьыс-еиԥыс, саб иҵыхәтәажәа ииҳәазгьы аԥша ҵәыҵәы иналаӡҩеит. Убырҭ ахҭыс сахьақәа зегьы, абыржәы аԥхыӡ ҿаасҭеиԥш сыблақәа аахыркит.
Аа, уажәы еибашьра ыҟам еибакра ыҟам. Адгьыл ҭынчуп, ажәҩан ҭынчуп. Аха иҿыцҳҳараӡа иахьа саргьы, саб дызнысыз илахьынҵа арҟыра мҩа снанылеит.
Акы ахьырҳәо, акы ыҟоуп... «Саб илахьынҵа саргьы Анцәа ислахьынҵеитәааит!» – сҳәеит гәаныла. Нас, аамҭацк, ииасхьаз ицахьаз амшқәа аҵхқәа сҽынарҟәысхын, аԥенџьыр сналԥшны жәҩангәашәԥхьара сынкыдыԥшылеит. Ишап-шапуа мрагылара аҩхашәаларҭа инацәхыкны, ԥшьеҵәак аеҵәа џьарсахьа еихык-еиҵыкны, ажәҩан хымаа икыдлашалон.
«О, шәара схәыҷрагьы сдурагьы сымҩа зырлашо, слахьынҵа амаӡа шаҳаҭс иамоу, ныхахәыс исыцу, уаҵәтәи сԥеиԥш сыҵазҳәо, схәыҷра аеҵәақәа! Сшәыҳәоит сҵыхәтәы мшы еицашәымкын, шәысхылаԥш, срыцҳашәшьа!» – исызгәамҭаӡакәа, снапқәа авагон аҭуан инаҵаскын, хынтә сылахьи сыџьымшьи џьарны, ҳазшаз сиаматанеиит. Аҵыхәтәантәи сныҳәаԥхьыӡ насҿыҵымшәацкәа, мраҭашәарахь еҵәак жәҩангәаҵа инкыдԥраан, дгьылижәҩани ахьы шәахәа нарыбжьданы, ажәҩан ӡымшын иналаццышәит.
«Сиеҵәахә кыдуп, исҭаху сызҭаху риеҵәахә кыдуп!» – хынтә инеиқәырццак-неиқәырццакны абас сгәаҵа инҭысҳәааит!
Нҵәара зқәым схәыҷра аԥхыӡ ссир сҭанагалацәеит!..
Адырҩаҽны амра жәхьан еиԥш ианыҩхашәалоз, Челиабинск ақалақь ҳналагылеит.
«Ҳааины ҳаҟоуп Челиабинсктәи адәыӷба станциаҿы!» – ҳәа анааҳаларҳәа, издырхьазгьы, исзымдыруазгьы, аучилишьче ахь ицоз сҩызцәа рхылԥақәа рхыхны аршәра иалагеит. Ргәырӷьабжь авагон ахышәара-ҵышәара зегьы амҽханакит.
Абыржәада здырха смаӡацыз фицар еихых-еиҵыхк дааҳалагылан: – Ҳааит, ԥшӡала! Ушьҭа, аучилишьче ахь ицо зегьы абра шәақәҵуеит! – иҳәеит, уаҵәтәи аԥырцәа, акурсантцәа мҩаԥызгоз акапитан. Уи, ашьҭахь дызлеилыскааз ала, уи Лапатин ижәлан, Владимир ихьӡын, иахьа ушьҭа, сымҩашьозар. Адәыӷба шаагылара ианаангыла, аучилишьче ахь иаауаз аҷкәынцәа зегьы, еиқәибаҵа ҵаҟа илбааит. Ҳкапитангьы днаҳаԥызан, ҳара ҳзыҳәан ихианы игылаз, аучилишьче ахь ҳазгоз амашьына ҳнақәтәеит.
Аԥсуас, еизаз алашәага ирылаз сара аӡә заҵәык сакәын. Амшын агәы ихшәалаз акәыбры еиԥш, зжьы ужәыр зтәан
еиламгылоз рыцәқәырԥа саларшәын. Аҳаирплан ҵарахь иаауаз реиҳараҩык, заа аԥырратә клуб иалгахьаз ракәын. Дара рзыҳәан акгьы ҿыцӡамызт, акгьы џьашьатәӡамызт. Жәҩык ақырҭқәеи сареи ҳакәын аҳаирплан «зцырфоз» ззымдыруаз. Уажәраанӡа «аҳәа вырвыр» ҟазҵоз ақырҭқәа, иҟәырны, ицәылагаӡаха, ҿымҭӡакәа акәындхә икҿатәан.
– Ҳабааргеи, уара, зышьаҭарах нҵәаша? – иҳәеит руаӡәк ихәыԥсы хаххала, дыхцәышааӡа дахьтәаз.
Сара еилыскааит ақырҭуа ҷкәын ибызшәала ииҳәаз. Аҳаҷаҳәагьы иаасгәалашәеит уахык сабду исеиҳәаз ажәабжь хәыҷык:
...Аашьышьк аӡыжәымгәа шьҭарссы, абна мҩахәасҭа ианыланы ишнеиуаз, абгахәыҷы аҟаабжь аҳаит.
«Иахьзеи, изыниазеи абри абгахәыҷы?» – аҳәан, аашьышь абгахәыҷы ахы кыдҟьо, агәы кыдҟьо, иԥаҟь-ԥаҟьуа ашьацҳәа иахьаҿаз инеит.
– Узырҳәҳәозеи, уара, узықәшәазеи рыцҳарас? – аҳәан, аашьышь абӷаӡарақәа кны абгахәыҷы иаахагылт.
– Аа, абааԥс, аума зырҳәоз, ахырзаман, аиҭахырзаман ззырҳәоз сақәшәеит. Абри иубо сакын, егьазундазгьы соунашьҭуам! – аҳәеит, абгахәыҷы.
– О, убаашәт, макьана иубаргәызеи, аҳ Ҳазгери иеиԥш уҟоуп. Аума, ахырзаман уақәшәараны уаныҟоу, ани узкыз ашьацҳәа зыргылаз данааилак ауп! – аҳәеит, аашьышь аҩысҭаацәа ақәырпапаны ицәыҵаччо иахьгылаз!
Абри сабду исеиҳәаз, абгахәыҷи аашьышьи ражәабжь сгәалаиршәеит, ақырҭуа ҷкәынгьы. Уи издырӡомызт акәымзар, ҳамҭак ашьҭахь, итәарҭа ахәзаҵә ҭаржәраны иҟамзи. Аха уи уаҵәы иԥеиԥшыз акәын.
Шьыбжьы агәы анааиҩнахуаз, ҳкапитан ҳиманы, аучилишьче ашҭа ҳанҭалеит. Раԥхьа ҳназыдгылаз аҭаларҭаҿы, ҩ-реактивтә истребительк ахаргылан «Арратә-реактивтә истребительтә училишьче!» ҳәа, ихьӡыркыз нбан дула иҩны икыдын. Схәы-сжьы қақаӡа иҩеибаргылеит. Аха дасу
ҳцәаныррақәа мырзакәа, зегьы ҳгәаҵақәа рҿы иҭаҵәахны иҳаман.
...Ауыха «аплашьч палатка» ҳәа изҿыз, амшьамба қьала ҳныҵаргылан, қьала-цыԥхьаӡа ԥшьҩык-ԥшьҩык ҳааныжьуа, еицыз, ҿыц еизыргаз акурсантцәа зегьы ҳаршеит.
Убри ауыха, ахәылбыҽха, астрои ҳнықәдыргылан, ҳахьӡқәеи ҳажәлақәеи нҭкааны асиа даԥхьо, зегьы ауасақәа реиԥш ҳиԥхьаӡеит. Асиа иаԥхьоз, Иван Долич ҳәа изышьҭаз асҭаршын иакәын. Аха Анцәа сахьыҟаиҵаз сыздырам, абри ҳасҭаршын еилаҩашәа иҟаз, дызбар аиҳа дзымбар еиӷьысшьон. Абри дыцәгьаны дызшаз, имашәырынгьы ччаԥшьк ацәаара неиҿықәиҵомызт. Егьарааны дубаргьы деихаԥсы-еиҵаԥсы, аларҳәаса акәаха иҿдыршазшәа, дӡыхь-ԥсыхьха, аҵаа кәыба дааҭыргазшәа акәын дҵаашәшәалаӡа дшыҟаз.
Ҩажәак еихысҳәаалоит, ишысҳәахьоу еиԥш, ҳшәаныҳзаны, зегь ҳаршәшәа-ҳарқаца ҳанаақәдыргыла, аескадрилиа аҩналарҭаҿы икыдыз асааҭ цәҩабжьа ду ахыц жәеиза рҿы ианаақәгыла, уажәраанӡа зсаса аарла еихыԥхьоз Иван Долич иаалырҟьаны: «Отбоой!» ҳәа итәарҭа неимакны дыҳәҳәеит.
Сара уи «отбой» ҳәа ииҳәаз иаанагоз сзымдырӡеит. Аха сҩызцәа зегьы еибарыҩны, ажәжәаҳәа аҽеилыхра ианалага, заа исдырбахьаз скаруаҭ снахаххын, саргьы аҽеилыхра салагеит.
«Мчыла аӡә дышьҭарҵо убахьоума уара аҳаиуан!» – ҳәа, Иван Долич изыҳәан сыгәрыҟәҟәо, ажәжәаҳәа аҽеилыхра салагеит. Х-шәымҭак ирылагӡаны, зегьы ҵыԥх ианар азы ҳаԥсызшәа, ҳҟыт-ԥсыт ыҟамкәа ҳаихшьыхлаа ҳнышьҭалеит.
Аескадрилиа аҩналарҭаҿы игылаз аднивальни, аарла, икәииӡа аҭӡамц икыдыԥхалоз алашареи раамҷыдахаз зехьынџьара ҿаҳа-ҿымҭрахеит.
...Зегьы рхы шнықәырҵаз еиԥшҵәҟьа, рыхәдақәа ԥырыҟҟозшәа, ахыр-сыр, ахыр-сыр рыхга, илҭаҳәахаа
ицәеит. Сара абриаҟара скара-ԥсараха, сымаха-шьаха схымхәыцуа, сшышьҭазгьы, иҟьаланы ацәа захьӡыз сааигәа иааиуамызт.
Исшәиуан, икнысҵон, икнысхуан, абрахь амҩа санықәлозтәи амш. Смаҟа нкаршәны, снықәгыланы сыбӷон, исхарамкәа-исбарамкәа, зҵыхәала мҩа мыжда санызҵаз Хурциӡе ихьӡала. Гәаныла ацәашьы кыдҵаны избылуан, абри ауаҩ, аҩа икыргьы импыҵаԥҵәарц, аӡа икыргьы импыҵаԥҵәарц. Иԥсы ахәага ҭанаҵы ӷьауы-ӷьаца Анцәа дықәимҵарц. Аҽнышьыбжьон абгыӡ идҟааларц, аҽнышьыбжьон аԥшӡа иԥыларц, акьу мышьҭацәгьа иқәҿнаҭларц есыхәылбыҽха. Абарҭ схәыцрақәа анааиқәысҳәалоз: «Цәгьа дыччаҩуп!» – иаалырҟьаны, сыбжьы насаԥцаны, аҟыр-ҟырҳәа саамхаччеит. Сыбжьы ацәа иалнахыз аӡәыкҩыџьак ҟалазаргьы, «дцәырбыжәуеит!» – рҳәазар акәхап, аӡәгьы ишьҭабжь имыргеит.
«Цәгьамзар бзиа уаҩ дахыччом!» ҳәа, дабасхаҭаҳәхеи ашьашәы абыжьныха дҭарҽҽааит. Убри ахы шсымамызгьы, иаалырҟьаны иаасгәалашәеит, амҿтәы циркуль ду ала, адиректор ихәдапара санас, мчыбжьык ҟырҟылбаах ҟазымҵацыз аҟәарҭ хәда цәҳәы еиԥш, ихы цыр-цыруа астол данахаҳазтәи амш.
«Иуасиаҭ, иҵыхәтәа ажәаҵәҟьа аҳәаха имаӡаӡеит!» – ҳәа, сгәы ианааҭысҳәаа, ҩаԥхьа аҩысҭаацәа зықәтәоу ччаԥшьк сқьышә инықәыххит, аха сыбжьы ҭымгакәа, мчыла сҽааиқәыскит.
«Сҭаркуа, сҭаркуа, сагьынахыргандаз, абрахь сымҩахымҵыкәа. Арагьы ҭакык узлаиеиӷьузеи, иануҭаху узымтәозар, иануҭаху узымгылозар. Аднивальни ҭынч ацәаха уимҭозар! Аҵх ишалоу удырҿыхозар. Уимоу аҽеилаҳәахаҵәҟьа урымҭозар. Астрои уқәыргыланы крыфара ургозар, астрои уқәыргыланы акрыфарҭа аҟынтәи уааргозар. Ушәақь аԥса ахарсны, асыҭәҳәа ахьасуа асакараҿ, ԥшьба-хәба сааҭ аурҭ уцәгылазар, ҭакык узлаиеиӷьузеи?» – абас сыгәҩара-ҿҩараха, имшаӡоз Сибратәи аҵх сшалагәӡасуаз, лацәааихьшь ҟамҵаӡакәа, ашареи сыԥсыи неихьысмыгӡацкәа, абаҩԥсы еиԥш, сыхәда иҭагылаз аҷаԥшьаҩ, аҳәа ахы зықәшәаз еиԥш, иҳәҳәабжь ҳаискадрилиа иныҩныкьасеит.
«Оос, инаухаҳәҳәо уқәырҵааит, уара амхәыц-чашәа иҟоу! Уара иухарагәышьоузеи, аха!» ... уигьы нацысҵон, сгәыԥжәара неихызгеит.
Уи акәхеит, аескадрилиа хыла-гәыла инеилалеит. Аӡәы аҩбатәи аихагыла акаруаҭ аҟынтәи, дцәамхьаны дшыҟаз, аднивальни даниқәҟаа, дцәырҳан, дшыҳәар-ԥсаруаз, далыҩрны ҵаҟа дкаҳаит. Даагылазар акаруаҭ дзышьцылахьаз акәыз џьишьазар акәхагәышьап. Аҵла ахыцәқәа икаруаҭ ықәыргыланы дшышьҭаз ихашҭит. Ажәакала аӡәи-аӡәи еихҟьашо, х-шәымҭак ирылагӡаны, ҳҽеилаҳәаҽеилаца, зегьы хырҭәагак ҳаицҭыргазшәа, иаразнак ацәаҳәа ҳнықәгылеит.
Ашьжьымҭан Иван Долич «иқьҭаԥ» ааиртын, асиа аԥхьара далагеит. Убри Иван Долич убриаҟара Анцәа цәгьара иқәиҵахьан, акурсантцәа рыхьӡ иҳәацыԥхьаӡа, аӡәаӡәала зегьы дырҿаԥшуан. Ус зыҟаиҵоз ихазлынҵәара, иара идагьы аӡәгьы издырӡомызт.
Зегьы аескадрилиаҿы ҳшыҟаз, аӡәгьы ҳшыбнамлаз, ҳгәалаҟара гәалаҟарак ишеиԥшымыз, зегьы рыгәра анига, сааҭбжак ҳхы ҳақәиҭитәит. Ҳамаҭәа-ҳҩыҭәа, курсант ԥырҩык ишихәҭоу ҳҽеибаҳҭарц. Сара гәаҟрас исымаз сыблуз ахәда ацаха шкәакәа ахьысзаҵамӡахуаз акәын. Зны агәыр снапы иаласҵаларын, зны сшьамхы иаласҵаларын. Агәыр ахаангьы изымкыцыз ауаҩы, Иван Долич аамҭацк иалагӡаны уҭеразхароуп иҳәеит. Ухаҵоуп уҭеразымхан! Ажәакала, ишуҭаху, уҭахызар удаӷьха, уҭахызар умаҭха, убри асҭаршын узқәиҭитәыз ашәымҭақәа уҽырҭоугӡар акәын. «Аума иақәшәаз, аума иӡбыроуп!» – шырҳәо еиԥш, сыблуаз сыхәда ацаха ҿыц аҵазӡахырц, «аҽада рхәара ԥынҵа
рҟьара!» ҳәа иаарласӡаны, скаруаҭ аҵыхәа сыҽнықәсыгӡан, сыблуз ахәда ацаха шкәакәа сацклаԥшӡаны аҵаӡахра сшаҿыз:
– Встать! – иҳәан, схы асбжьы слымҳа иаҳартә аӡәы днасықәҳәҳәеит. Аҳәа ахы зықәшәаз еиԥш, исыхьыз сзымдыруа, сылақәа акакаҷқәа нарыҵаԥсан, иаразнак сҩаҵҟьеит. Снеиҿаԥшызар, абар, Иван Долич. Уаҳагьы аҽаагеиахагьы сымҭакәа:
– Садись! – иҳәеит еиҭа, ибжьы ихацаланы.
Снатәеит, аха атәаха сымҭакәа:
– Встать! – иҳәеит ҩаԥхьа, ажәак аҳәаха сымҭакәа. Ашырҳәа сеиҭаҩагылт.
– Садись! – иҳәеит ҩаԥхьа, ибжьы днаҵаҳәҳәан.
– Ииуазеи, уара, ари, дсылахәмаруама? – сҳәан, акы
еиԥшымкәа ихьмыӡӷысшьеит, аха «амшә иакыз, дад, иҳәароуп!» – сеиҭаҩагылагәышьеит.
– Курсант, Мқанба, уара иухоумыршҭын аԥырратә училишьче ушҭоу! Уара иухоумыршҭын, аԥырратә училишьче аҿы ар рзакәан шыҟоу. Аиҳабы дшеиҳабу шдыртәу. Уара иудыруазароуп, акурсант ихымҩаԥгашьа, афицар иаҳаҭырқәҵашьа, иххәыцшьа, иԥылашьа, иԥырҵшьа, ихаӡгылашьа, арапорт иҭашьа!
Макьана уҿыцуп, агаӡара иҟоуҵаз, иахьазы иуанасыжьуеит. Ҟәардә гәарҭак, акәашацәа реиԥш ишеилагылоу, уара тәарҭа умоузшәа, аарла иурҽеиз укаруаҭ улатәаны «уподворотничок» ублуз ахәда иаҵоуӡахуеит. Аескадрилиа асҭаршын ихаӡгылашьа, арапорт иҭашьа уздырӡом. Даҽазны, абри азыҳәан иудыруазааит, акурсант, Мқанба ушахьырхәхо. Еилукаама исҳәаз?
– Еилкаауп, аҩыза асҭаршын! – сҳәан, сарӷьа маҿа неидырӷәӷәаланы, саргәҵысҭа инадыскылеит. Убри акәхеит. Иван Долич днасԥырӡаан, дынҭахәаша дцеит. Саргьы сыԥсы инасхаҳаз, аарла исырхынҳәын, сыблуз ахәда ацаха шкәакәа аҵаӡахра салагеит.
Дыҟазар акәхап убас аӡәы, ахәыҷгьы зхымԥо, адугьы зхымԥо. Уара, егьырҭ сҩызцәа, сара иҟасҵаз еицәоугьы ҟарҵон, аха иранахон. Сара сакәын акы занеимыжьуаз ҳасҭаршын. Цасҳәа, дкылԥш-кылӡырҩуа, акы абаидызбалари ҳәа дсышьҭазшәа акәын, ианысхаразгьы ианысхарамызгьы сышкылибаауаз. Ишакәхалакгьы, акы снахырҟьаны абгыӡ еиԥш дышсықәҟаауаз. Изакәыхи, ма еиқәтәаеиқәгыла хаҵа бжьык ихандаз, аанда икылахазшәа, ибжьы ӷарыӷаҭәаӡа, аҟьым-ҟьымра далагон. Зынӡа сыԥсы сарцҳауа санкылеикӡалак: «Ҳаи, абри симҭахәхозаргьы, симҭахәхааит, сыԥсы дасҭап!» – ҳәа, снеикәанарԥханеикәанарԥхон, аха Аҟәа иамуа, ара иамуа, зынӡа сымхарацәахоит, ажәла нҵәеит ҳәа саахәыцны, сгәы аабжьажьаны, сҽынеиқәысҳәалон.
«Ар, руп, аибашьра еибашьроуп, аԥырра ԥырроуп. Урҭ зегьы рхатә закәанқәа дара ирымоуп. Сара уиаҟара схысгәаҿы изаазгарызеи, оумашәагьы изызбарызеи, аха иутәым-иумаам аԥсҭазаара ҿыц уаналанагалалак, ашьцылара уадаҩхозар акәхап. Макьаназы сара избахьаз, исаҳахьаз ҳәа егьызбомызт. Аучилишьче уҳәеит ҳәа, рутәи рҳәатәи, рҵатәи ҵыхәаԥҵәарак шԥамам, Анцәа ду сукәыхшоуп!
Анцәа иџьшьоуп, иахьатәи амшгьы Иван Долич сгәалаҟара бжьихзаргьы, ма иахьатәи амш абжа, ҭыӡшәадагәарашәада сара сақәиҭхар ҟалап ҳәа схы ргәыӷ-ҿыргәыӷуа сыштәаз, ҩаԥхьа аԥсыгага еиԥш дхыԥшаало Иван Долич дааҩналеит.
Афырҳәа сҩагылан: – Аҩыза, асҭаршын, сыблуз ахәда, ишақәнагаз аподворотничок аҵазӡахит. Арапорт ҟазҵаз, акурсант Мқанба! – сҳәан, сымаҿа схы инадырӷәӷәаланы, сҽыриашаны саагылеит.
– Уара, акурсант, Мқанба, шәара шәҟны амаркатыл ныҟәрымгаӡои? – иҳәан, иҽыргаӡа-ҽырҩысҭааны днасазҵааит.
«Ҳаи, ашьа шԥоуҿыҵуеи, ашьа уҿыҵааит! Аҵәы сыламҵакәа, исылымхыкәа, ауаа реиԥш усацәажәар,
уҵларкырақәа неимыҵны, унеихаткачыр ҳәа ушәома, уеихаткачны, уеиқәшәы-еиқәыԥаласа уахьықәу Анцәа усирбааитеи!» – абри сгәаҵа инҭысҳәаан, шәиԥхьыӡ «шьыҵәрак» неигәыдыԥсаланы, сҽаасыриашан:
– Амаркатыл шԥаҳамам, иҳамоуп, аҩыза асҭаршын! – сҳәан, ҩаԥхьа сымаҿа схы инадыскылеит.
– Нас уара упапуасума, уара? – иҳәан, деилага-еилаҳәҳәа деиҭаасазҵааит.
– Мап, аҩыза, асҭаршын, сара спапуасӡам, саԥсуоуп!– сҳәеит, сылақәа ашьа нархыҵәалан.
– Уаԥсуазар, упапуасымзар, ухахәы мырҟәыдӡакәа, ухцәы ухәда иҭассы, амаца сабалаацәа реиԥш, аԥырратә училишьче сҭалоит, сԥырҩхоит ҳәа ушԥааи? – иҳәан, абыржәыҵәҟьа сибазшәа, спилотка аасхихын, схахәы инапы налишьит.
– Абыржәыҵәҟьа ахырҟәыдҩы дааираны дыҟоуп Иахьатәи амш иалагӡаны, ухахәы наҟ иамухыроуп, ауаҩы исахьагьы ааумхәари! – иҳәан иӡхьаз-иԥсхьаз ччаԥшьк неиҿиршеит.
«Аиаша уҳәар, аԥсы дгылоит!» – рҳәоит. Егьарааны исҳәахьазаргьы... – сҳәан, сыблахаҵгьы неилагьыжьит! Аха: «Акыр зычҳаз, ашәбӷьы тлазны ибеит!» – ичҳа, иуеиҳәаз уцәа иҭагӡа!» – ҳәа бжьык слымҳа инҭагәыбзыӷит. Сҽааиқәысҳәалан:
– Сара схахәы сырҟәыдӡом! – сҳәеит, иаахжәаны.
Иван Долич ари аҩыза аҭак дазыԥшӡамызт. Иоура-зоуроу, маҿа-маҿа днеилшәаа-неилшәааит. Ииҳәара иҿамшәо, дааҳәалахеит. Нас, деихала-еихыҵуа, сышҟа шьаҿак ааҟаиҵан:
– Ааи, аха избан изумырҟәыдуа? Аучилишьче уҭаларц умааӡеи? – иҽаахиршәааит Долич.
– Аучилишьче ахь ҳандәықәырҵоз: «Ҳхы дырҟәыдуама?» ҳәа авоенком сизҵааит.
– Мап, арратә реактивтә училишьче иҭало акурсантцәа рхы дырҟәыдӡом. Зхы дырҟәыдуа, асолдаҭцәа роуп ҳәа
сеиҳәеит. Уи дполковникуп, амц иҳәаӡом! – сҳәеит. Арратә комиссариат аиҳабы, иацымҵакәа иагмырхакәа ишаасеиҳәаз зегьы иасҳәеит, сымаҿагьы схы иадымкылаӡакәа.
Иван Долич, изаҟаразаалак ажәак мҳәаӡакәа, днахынҳәны дцеит. Сара уи дысԥырҵны дахьцаз самеигәырӷьаӡеит, еиҳагьы сацәшәеит. Афра, амаҷ азы арацәа ҟәаҟәа зҿартәаны, афархь мцеиԥш еицралоз ауаҩы, ажәак алаҿымҭӡакәа икалҭ насҿаҟьаны дахьцаз, аучилишьче сҭырцазшәа сгәы ааӡеит. Аха исҳәооз, исҳәаша сҳәахьан. Ажәа ҭҟьара хыҭҟьарахахьан.
Ушьҭа шьыбжьы нхыҳәҳәарц егьагмызт. Акурсантцәа шьыбжьонтәи акрыфара рҽазыҟарҵон. Иаха аҷаԥшьаҩ ашә илагылаз иакәӡамызт уажәы игылаз, даҽаӡәын. Сара аӡәзаҵәык сакәын, ашәы «хмырҷаӡакәа» изышәҵаны, игәырҩацәгьаха акаруаҭ ахаҿы итәаз. Иван Доличи сареи ҳаицәажәара шқәырых-қәырасҵоз:
«Зегь шәҽыриашаны шәгыл!» – иаалырҟьаны ибжьы нҭицеит аҷаԥшьаҩы ҿыц. Аескадрилиа зхагыланы, аџьџьаҳәа еилаз акурсантцәа, амҵ ԥыруазар амҵәыжәҩа ашьҭыбжь уаҳартә рыԥсы рӡеит. Зехьынџьара ӡҭынчра иҭынчрахеит.
Дааҩналеит аескадрилиа акомандир аподполковник Алеқсандр Курдубов. Уаҳагьы даанымгылаӡакәа, асҭаршын Иван Долич иуада дныҩналеит. Абас, жәабаҟа шәымҭа ааҵуаныеиԥш,аҷаԥшьаҩ:«КурсантМқанбаУмаракомандир ескадрилиа дуԥхьоит!» – ҿааиҭит ибжьы неиҵымхцәакәа.
Сара знык ԥсыра сыԥсит сахьтәаз. Насыԥла, сымаҭәасҩыҭәа сҽырхианы стәан. Ахьышәҭҳәа сҩагылан, сышиашаз асҭаршын иуада сныҩналеит. Иван Долич дыҟаӡамызт. Сшыныҩналазҵәҟьа, сымаҿа саргәҵысҭа инадкыланы: – «Аҩыза, акомандир ескадрилиа, уааԥхьарала сааин сыҟоуп. Акурсант Мқанба! – сҳәан, сҽеидыԥсаланы иаԥхьа саагылеит.
– Утәа, акурсант, Мқанба! – иҳәан, иҭацәны игылаз аҟәардә ахь инапы наирххеит. Сара оумашәа избеит, аескадрилиа акомандир Курдубов ихымҩаԥгашьа. Иуаҩреи, иламыси, ихаареи зегьы ихы-иҿы иахьанылаз џьасшьеит. Еиҭаҳәашьа змамыз ԥхаррак соура-зоуроу аҽаасыкәнаршеит. Сыҽшсырҭынчша сыҽсырҭынчаанӡа, шәымҭак аҟара ҿымҭӡакәа дтәан. Нас, иаалырҟьаны:
– Иҟоузеи Сухум бзиарас, акурсант Мқанба? Акыр ҵуама уаҳзааижьҭеи? – иҳәеит санаа-санцаз ҽеила ишидыруазгьы.
Афырҳәа сҩагылан: – Бзиароуп Сухум иҟоу, аҩыза аподполковник! Саргьы схатәгәаԥхарала ааигәоуп, санааз, иҭабуп! – сҳәеит, саламлацәакәа, ҳаҭыр иқәҵаны.
– Сара Сухум, Аԥсны изныкымкәа снеихьеит. Аҩызцәа бзиақәагьы сымоуп. Аргәын Виктори сареи Харковтәи аԥырратә училишьче ҳаицҭан. Иԥсаҭа бзиахааит, идунеи иԥсаххьеит, – иҳәеит, илахь неиқәиҵан. – Шәыҟазшьагьы здыруеит, шәыуаҩрагьы здыруеит, шәгәыжәлагьы здыруеит. Сара аескадрилиа асҭаршын исеиҳәеит, иареи-уареи шәеицәажәара атәы. Иҟалап уи ишахәҭаз дзумацәажәазар, ацәажәашьа дақәымшәазар, ихижәацәазар. Егьаурым, уи ихылаԥшуагьы, дзыриашогьы шьоукы ыҟоуп. Уи адунеи даҷапаным. Уара игәнумган ухцәы рҟәыдтәуп ҳәа ахьуеиҳәаз. Агәра згоит, шәара аҭыԥантәи ареспубликатә военкомат аҿы, авоенком «Акурсантцәа рхахәы амырхӡом!» ҳәа агәра ахьышәиргаз. Аха уи пропагандан. Аҷкәынреи ақәыԥшреи, аԥшӡареи рыԥсихологиа, ргьама, зеиԥшраз идыруан. Идыруан рыхьӡи, рыхьмыӡӷи ахьынӡаҳаракыз. Уи аҩыза аҟазшьа, шәара шәҟны амҽхак шыҭбаау здыруеит. Шәажәагьы пату ақәуп шәашәагьы пату ақәуп! Сара убарҭқәа зегьы, шәмилаҭ рқьабзи рҟазшьеи ҽеишәа исзымдыруазҭгьы, иахьа абранӡагьы сааӡомызт. Аха убри инаваргыланы, иҟоуп ԥсахшьа змам ар рзакәан. Уи азакәан мап узацәкуам, акурсант Мқанба. Иацәыскуеит ҳәа уалагаргьы уарԥхашьоит. Сара издыруеит шәара шәмилаҭ пату рықәызҵо, ҳаҭыр шиқәырҵо, ишихаӡгыло. Убри аҟнытә,
ԥшӡала, ухахәы иахьа идырҟәыдыргьы, ҳамҭак ашьҭахь, ишыҟац еиҭаҟалоит. Убри аҟынтә, уи ахьмыӡӷшьара аҭахым. Цқьа уазхәыцыр сҭахуп! – иҳәеит, Курдубов, ахаареи аразреи ихьыкәкәа!
Сара убри акомандир ескадрилиа Курдубов дсыԥхьаны, абас ԥсыуа ҟазшьала, ԥсыуа ламысла дысмацәажәазҭгьы, ажәа хаала сԥимҽызҭгьы симырԥхашьазҭгьы, ажәа хаала сҿеимҳәазҭгьы, схы дырҟәыдыр зуӡомызт.
Иҵӡозеи убри аахыс, аха убри ауаҩ иабжьгарақәеи иаамсҭашәареи игьамеи, ицәажәашьеи сышлара агәашә иҭазгалеит.
Убри ашьҭахь уаҳа Иван Доличи сареи, схахәы аҵыхәала ацәажәатә ҳмоуӡеит. Иареи-сареи ҳаизыҟазаашьагьы аҽаԥсахит. Ауаҩытәыҩса иоуп ауаҩы ӷасгьы ҭынхасгьы имоу. Абыз уагьашьуеит, уагьааӡоит.
Ашьыбжьышьҭахь, ахырҟәыдҩы дааит рҳәан, сара сҩызцәагьы ыҟамзи, иааилаҩҩит. Ахырҟәыдҩы еихаҷамаҷақәа астол инықәиҵан, иԥыраҳәа шкәакәа наишәҵаны, аҿыгә-ҿыгәҳәа имаркатыл аҿы неихакшо, иҽырхианы даагылеит. Амаркатыл сымбацкәа абри саҟарахама, аха абри аҩызаҵәҟьа сымбацызт. Ахәи-аҿи иахьынеимаз, ҳуасақәа рыбҭәа зларықәырхуаз аԥсард иаҟаран. Иааџьасшьеит.
– Раԥхьа зхахәы касыԥсарц зҭаху, смыркатыл цагәаанӡа, уааины абраҵәҟьа утәа! – иҳәан, десҟәардәк, аҿҿа ахга, еилыҩры-еилҵәыруа иааиган, абансшәа, еиҳа иманшәалахап ахьигәахәуаз, аҟыгәҳәа инықәыкшаны инаиргылеит.
– Акурсант, Мқанба Умар, ухахәы иасахьахәыроу ала, смаркатыл цагәаанӡа, уара ула салагар шԥоубари? – иҳәан иҽаармысҭашәаӡаны, ихы насықәикит.
Ариаҟара иҭыӡшәа-гәарашәахахьаз схахәы аӡбахә имаҳацкәа ҟаларымызт, уи ауп иаргьы абриаҟара дзыҟәатаԥсатоз. Саргьы уеизгьы-уеизгьы, схы арҟәыдра сақәшаҳаҭуп ҳәаҵәҟьа ҿа сымҳәацызт. Аха Курдубов иаҳаҭыр азы
сыҽмырџьаџьакәа, уаҳа ацәгьагьы-абзиагьы мҳәаӡакәа, ахырҟәыдҩы идесҟәардә кьыбжаам снықәтәеит.
Акурсантцәа сгәалаҟара зеиԥшраз рымдыруази, «ԥыфчыф» дырган, инцәыҵачча-аацәыҵаччақәеит. Аха сара исымбаӡозшәа, сҽырҭынчӡаны стәан. Иара ахырҟәыдҩыгьы, самарҟәыл гаӡ-ҳәыӡқәак сҳәоит ҳәа даламгакәа, иԥсард аҿақ-аҿақ аҿыҵго, ихы иқәыршәны схахәы акаԥсара даҿын...
Зехьынџьара ҿаҳа-ҿымҭрахеит. Абриаҟара еикәшаны игылаз акурсантцәа аӡәы ажәак ихәылшәомызт. Зегьы, аҵыхәтәы зеиԥшарахарызеишь ҳәа иԥшуан. Ахырҟәыдҩы имаркатыл ацламҳәа ашьҭыбжь заҵәык акәын аҭынчра еилазгоз.
– Аҳаҳ, ахахәқәа рынцәахәы «ажә иҭаны аҿа имаҳхит». Уашьҭа ухы уақәиҭуп. Урхәа-урыцқьа уаақәҳаргылеит, Мқанба! – иҳәан, Гамзаҭ захьӡыз ахырҟәыдҩы сыхәда иқәыршәыз ашуқьаҭ цәҩабжа аақәихын, сыжәҩахырқәа инрақәишь-аарықәишьит. Нас, саԥхьа астол иқәгылаз асаркьа хыжәжәара даахан, саԥхьа иаақәиргылеит. Снаныԥшылеит, аха ус ҳаӷахәы исахьахәыра даҿаԥшааит. Раԥхьаҵәҟьа, сара сакәмыз џьысшьеит. Схагәҭа амзаҿа еиԥш, ашәахсҭа ианыз ауп раԥхьаӡа сыблақәа иаарыхгылаз. Слымҳақәа усгьы идун, уажә зынӡа, амца иақәҳаз акәалаа еиԥш, наҟ-ааҟ сыхәдапара иаҿаԥсан. Сԥынҵа избахьаз акәӡамкәа, ақәыԥшыга кахәхәа слакыҵақәа ирыбжьагылан. Схы амалагьы иҟәазын, уажә зынӡа аҟара ацлазшәа збеит. Есышьыжь, есыхәылбыҽха сызҵаҽырбоз, мацқьа-шьацқьа, ашыц хҳәала исҳәоз схахәы, уажәы Гамзаҭ «иԥсард» ашьҭақәа анпыҟҟала, гәыцхәымзар, тәымк игәаӷьны дызсыхәамԥшуа, схы аасхаиргылеит.
– Схашәа уаргьы ухы хыфа-ҿыфаны ишухагылоу убааит, уара Алезгин хабжьшәа иҟоу! – сҳәеит, сыбжьы ҭамҵәахыкәа, снаҵҟьан.
– Узхаҭабуазеи, Олан, ари ҳара ҳус ауп! – иҳәеит, даара ихы-игәы ақәыбзиахан.
– Аилымга, деилымгоуп дахьугалакгьы! – абри сгәы инҭысҳәаан, даҽазныкгьы Гамзаҭ исаркьа ҿаҟәара снахәаԥшын, сҩагылеит.
Абарҭ зегьы рышьҭахь, схахәы дырҟәыдижьҭеи ҳкомандир ескадрилиа Курдубови сареи ҳаибамбацызт. Уаҵә аашар, аучилишьче аҭаларазы аԥышәарақәа рыҭира ҳалагон.
Сара схы сшақәгәыӷуазгьы, аԥышәарақәа рыҭира сацәшәон, еиҳарак аҳасабра. Аха, зыԥсаҭа иаԥшуа аӡә дышԥасыцымхраари ҳәа сгәыӷуан. Амра аныҩхашылоз, аучилишьче ашҭаҿы, аҵаа-ҵла шкәакәақәа рышәшьыра кашьшьы иахьыҟаз, астолқәа еиҿаԥшьны, рқәыршә ҟаԥшьқәа рықәыршәны игылан. Жәохәҩык акурсантцәа астолқәа ирыкәшаны инатәеит. Аԥышәарақәа здызкылоз афицарцәа ааҳадтәалеит. Ашәҟәы абӷьшәы ухы иаурхәар шыҟамлозгьы, атетрадқәа, аҩыга акаламқәа, зегьы рыцыԥхьаӡа ихианы астолқәа ирықәын.
Аԥышәарақәа рыҭира ҳалагаанӡа, дсызгәамҭаӡакәа Курдубов дааҳхагылт. Ҳалаԥшқәа анааиқәшәа, иныҵакны дааԥышәырччан:
– Так держать! – иҳәан, инапы дааҩахан, иҭаҷкәым ааираҵәеит. Уи сара Анцәа дысҭааз аҟара сеигәырӷьеит, амчи агәыӷра ҷыдеи сыланаҵеит, аха исыԥшнымҵакәа сҽааиқәыскит.
Сҩызцәа, ақырҭуа ҷкәынцәа, астол иахамтәаӡеит. Ахҩыкгьы зымҩа еидгыланы акы еимаркуан.
– Лымкаала ааԥхьара ҟаҵатәума шәара шәзыҳәан? – иҳәан, ихы нарықәкны ҿааиҭит аԥышәарақәа здызкылоз реиҳабы Казаков.
– Ми неможьем, поруски незнаи, ми грузин! – иҳәеит, Васо захьӡыз. Егьырҭ аҩыџьа рыхәда рыкәаҽны игылан иӡырҩуан.
– Ишԥа, уара, ара қырҭ бызшәала аԥышәарақәа рҭиуеит ҳәа шәарҳәама шәанаауаз? – иҳәеит, амаиор.
Еицыз, Васогьы, Важьагьы, Какогьы, ҿымҭӡакәа, рҽыргаӡа-ҽырраз-ҽырҟәышны, рыҽрыцҳатәны, аҟәарҭ зхырхыз акәҷарақәа реиԥш, еиба-кәеибаха игылан.
– Абанҭ ишԥарыԥсыхәо аурыс бызшәа рзымдыруазар? – иҳәеит, аԥышәарақәа здызкылоз рхантәаҩы иџьашьоилакәшьо дахьтәаз.
– Сыздырам, ари аҩыза макьана сақәымшәац. Урыс бызшәала рҿы рзеихымхуазар, ҳара макьана аԥырратә училишьче аҿы ақырҭуа сектор ҳамаӡам, иҳаурангьы ҳаҟаӡам. Аха урҭ рлахьынҵа ҳара иаҳзыӡбом. Аучилишьче аначальник агенерал леитенант Белов иҟынӡа ари азҵаара нагатәхоит – иҳәеит амаиор. Абарҭ ирҳәоз зегьы иаҳауан аескадрилиа аначальник, Курдубов, аха иҽаламгалакәа, дхәыц-бӷьыцуа ганкахьы дтәан.
– Арҭ «аԥырцәа» сара излазбо ала, макьанатә ас аҽхырцәажәара иалагаз, аучилишьче иҭалаӡаргьы, акгьы рылымҵрашәа збоит. Иахьхәызар, рыԥсадгьыл ахь ацара гәхьааргазар, ицааит. Ҳара мчыла аӡәгьы днаҳкылаӡом! – иҳәеит, аԥышәарақәа здызкылоз иреиуаз фицарк.
– Ус уҳәа, егьыс уҳәа, урҭ аҷкәынцәа, милаҭк ирхаҭарнакцәоуп, ирыцхраатәуп. Иҟами аԥырцәа рҭоурых аҿы, аучилишьче ианҭалоз, урыс бызшәала енчи-бенчи ззымдыруаз, аԥырраҿы ипрофессионалцәаханы, зыхьӡ аҭоурых аҿы инхаз ақырҭқәа рыҷкәынцәа? Ааи, иҟан ус еиԥш иҟаз афактқәагьы. Ус анакәха сара стәала, аццакра аҭахымзар ҟалап. Аҩныҟа рдәықәҵара, зегь реиҳа имариоу усуп. Аԥхьан ишырҳәаз еиԥш, урҭ рызҵаара агенерал иҟынӡа инагатәуп! – иҳәеит, аескадрилиа акомандир Курдубов.
– Уара иҟоу шәасҳәап, товаришьчраа! Шәара зыӡбахә шәымоу урҭ ахҩык аҷкәынцәа, ус, шәара ишышәҳәо игаӡақәаӡам. Урҭ аҩнынтәи иандәықәлозгьы зеиԥшҭам ала ирдыруан, ара иахьааиуаз аучилишьче аҿы, қырҭ бызшәала
аҵара шырымҵоз, мамзаргьы аԥышәарақәа шырымҭиуаз. Урҭ агәыр алаҵаны аиха алызхуа, ишысабицәаз ихҳәаз шьоук роуп, сара излазбо ала! – иҳәеит, даҽаӡәгьы.
Иауазар, аԥышәарақәа дҳарҭип. Аҵыхәтәан, раанхара, раанымхара, амандаттә комиссиа иаӡбып! – иҳәеит даҽаӡәгьы. Зегьы неиқәыӷызны аҵыхәтәантәи ажәалагала иазааит аԥышәарақәа здызкылоз арҵаҩцәа зегьы.
...Аԥышәарақәа ҭины ҳаналга, мчыбжьык мҵыцкәан, иаалырҟьаны:
«Адунеи зегьы апролетариатцәа рвожд, Иосиф Висарион-иԥа Сталин иахьа ашьжьымҭан, асааҭ жәаба рахь хәминуҭк аус анауаз идунеи иԥсахит!» – ҳәа ашәаџьҳәацәа еимданы арадиоқәа рҭаҳәҳәара иалагеит...
Акыр ҵуан ари «жәлар рныхахә аԥсеизгара даҿуп ҳәа, рыԥси-рыԥси еихьымӡо арадиоқәа рҭаҵәыуара иаҿызижьҭеи, аха дымԥсуа-дыбзамхо, акыраамҭа иԥсы ықәханы дыҟан.
Раԥхьаӡа акәны, убри аҽны аучилишьче иҭалаз акурсантцәа ҿымҭ-ԥсымшьа, рыхәдақәа рыкәаҽны, акласс аҿы рстолқәа ишырхатәаз, ҳкомандир ескадрилиа Курдубов, «Аԥырра атеориа» ҳазҭоз арҵаҩы Волков дицны иааҩналеит.
Сара уи аҽынтәи амш схашҭны анышә сафом.Аб иӷраҭша анышә данамеидо, аҽныҵәҟьагьы илаӷырӡ ааишьҭӡом. Ахаҵа игәырҩа, гәырҩак ишеиԥшымгьы, ҩныҵҟала дбылуеит, аха игәырҩа адәахьы ицәыригаӡом, иҽеиқәиҳәалоит. «Ахаҵа ицәа иҭамӡо егьыҟаӡам!» – рҳәоит. Аха абарҭ ҩыџьа ахацәа иааҩналаз, ирсахьахәыраз, ҿыки-бзыки ирзеиҭаҳәомызт. Еихаӡ ԥштәалаха, урысыр шьа кәарак рылымҵуа, ҩныҵҟалагьы дәныҟалагьы ашәы еиқәаҵәа рыҽҭалаҳаны астол иаахагалеит.
– Аҩызцәа, акурсантцәа! – иҳәеит, Волков ибжьы қыџьқыџьуа. – Ишшәаҳаз еиԥш, адунеи аеҵәахә кыдшәеит, ҳаанижьит Иосиф Сталин! – иҳәан ибжьы ҭганы ауеимада ҳәа инеимеиҭәеит. Инаицирӷызит ҳкомандир ескадрилиа Курдубовгьы.
Ааит, ари заҳаз ҳара ҳаума рҳәан, акурсантцәа зегьы неилақьызқьызит. Иара Сталин ихаҭа дааганы, деиҵыхәхәа, абра ҳастол днықәырҵазшәа, зегьы ашәӡанӡ нарыхьдыркәкәан, еиҵақьны аҵәыуара иалагеит.
Сара уи аҽынгьы, адырҩаҽынгьы, дкурсантума, дфицарума, дгенералума, ҿи-лаӷырӡи ааиқәызхуаз ҳәа, машәырынгьы аӡәгьы дысԥымлеит. Абар-абар адунеи зегьы нархыӷәасаа ицарашәа акәын ишыԥшуаз. Важьагьы, Какогьы, Васогьы аучилишьче ахь ирыдыркылеит.
«Урҭ баша рыҽдырдагәон акәымзар, ишырҳәаҵәҟьоз иҿаҳа-дагәамызт. Егьырҭ аурыс бызшәа аӡы кылымкәо издыруаз, иаагылазаргьы зхатәы бызшәала аҵара зҵоз ҳаурыс ҷкәынцәа иреицәамкәа аҳасабра амаҭәар рҭиит!» – рҳәеит, аԥышәарақәа здызкылоз арҵаҩцәа, афицарцәа. Наҟнаҟгьы, ҳрыцхраар, акаҿы ишԥаҳазкылымгари! – рҳәеит, зегь неицҿакны. Иара аучилишьче аначальник Беловгьы дақәшаҳаҭхеит. Убри ашьҭахь, иара амандаттә комиссиагьы азыразхеит. Анцәа ду иџьшьоуп, џьушьҭ, хаԥыц хьааны иаҳзыҟалаз абарҭ ақырҭуа ҷкәынцәагьы ҿа дҳарҳәеит!» – рҳәон, ҳкомандир ескадрилиа аԥхьа днаргыланы, арҵаҩцәа, афицарцәа зегьы еидарак дук инаҵыҵызшәа, оҳ, гәышьа, рҳәеит.
Еиҳарак аучилишьче аначальник Белов инаидкыланы, егьырҭ афицарцәа хаҳәраҳатәны ироуз, Васораа рбунтреи, Сталин иԥсреи ахьеиқәшәаз ауп. Авожд ихьыз алымгазҩа, адунеи зегьы аҿы иқәырых-қәырарҵеит. Ари заҳаз ақырҭқәа рыҷкәынцәа рмахәарқәа ашәы аиқәаҵәа акәдыршеит. Рԥаҵақәа аурышьҭит.
– Ус ҟашәымҵан, баба, арыцҳара ду ҳақәшәагәышьеит, шәара шәгәырҩа, ҳаргьы иаҳгәырҩоуп, аха аԥаҵа аушьҭра маншәалам. Аԥырратә училишьче иҭоу акурсантцәа ари ртәышьҭрам. Ҳара иаҳҟазшьахәырам, аԥырцәа рзакәан азин ҳнаҭом! – рҳәеит, аучилишьче аиҳабыра ақырҭуа ҷкәынцәа пату рықәҵаны.
– Сосо иԥсра ашьҭахь, аучилишьче аҿы ҳаангылара рыцҳароуп ҳәа иҳаԥхьаӡоит. Сосо дыҟамкәа, иаҳҵогьы иаҳԥыруагьы акымзарак аанагом. Сосо ишьҭахь, ҳара ҳаиба-кәеибоуп. Еиҳа еиӷьуп, Сосо иԥсадгьыл ахь ҳхынҳәыр. Уаҟа ҳара ҳԥаҵа ауҳашьҭыр ҟалоит, ҳҵәыуар-ҳхьыр ҟалоит. Ҳҩызцәа ҳрыцгәырҩар ҟалоит. Ианаамҭоу Сосо ихьӡала ацәашьы аҳаркуеит, иҳарцәоит. Анарцә ҳаԥсқәа еиқәшәарц азы Анцәа ҳиашьапкуеит. Сосо ишьҭахь ҳара Анцәа заҵәык иоуп гәыӷырҭа хлаҳәас иҳамоу. Ақырҭқәа рынцәахәы, ақырҭқәа рҿоуп дахьыҟоу, ара дыҟаӡам. Сосо иԥсаҭа аныҳәара азин ахьҳамоу, Сосо иԥсадгьыл аҿоуп. Ҳныҳәаԥхьыӡ Сосо изы иахьыԥсаԥахогьы ҳара ҳҿоуп. Убри аҟнытә, ҳара ҳаԥсадгьыл ахь ҳхынҳәуеит! Ҳара еицу ҳахҩык абас ҳаӡбит. Уи хырԥашьагьы амаӡам! – иҳәеит, еицыз ахҩык иреиҳабшәа иҟаз, Важьа Сургәулаӡе.
Сара ацәгьагьы сҳәомызт, абзиагьы сҳәомызт, ус стәаны сырзыӡырҩуан. Сԥышәарақәа хар сымамкәа иахьысҭиз, сеигәырӷьон...
– Уара уԥаҵа зоуумышьҭи, уқырҭуаӡами? – иҳәеит, Како иаалырҟьаны.
Аиаша уасҳәап, апҟаҩҳәа дысҿасыз аҟара иаахьмыӡӷысшьеит. Амцеиԥш снеицрашәан:
– Уара, сара сақырҭуоу, саԥсуоу, узеилымкааӡаци уажәыгьы? – сҳәеит.
– Узусҭада, Аԥхазеҭинтәи умааӡеи?
– Аԥхазеҭынтәи иааз зегьы қырҭқәоуп ҳәа аума ишудыруа? – сҳәан, сыхлахаҵ неилагьыжьит. – Нахьхьигьы-аахьигьы сара сызлажәбаз шәбаблақәа шәхыҵны, шәнапыршьышьуа адунеи шәықәхааит, – сҳәеит гәаныла.
– Аԥхазеҭигьы Сақарҭвелогьы аҩбагьы акоуп, урҭгьы қырҭқәоуп! – инеицырҳәеит ахҩыкгьы.
«Арҭ аханатә аахысгьы ичмазцәоуп! «Изоуҳәо змаҳауа, изҭоуҭәо зкылсуа» роуп. Дара ироуҳәаргьы, ахәхәаҳәа аӡыҩры уҭахысыргьы зегьы акоуп!» – абас иныҵакӡан сқьышә инықәысҳәацәан, сгәы аасыршәыкьит.
«Аԥхьа иухәыцуа уара иумаз, ашьҭахь иухәыцуа сара исымаз!» – рҳәоит. Агәырҩа иацҵҟьаз агәаанагара аныхьшәашәалак, даҽакала абри ахҭыс, шәазхәыцыр ҟалоит, аҩызцәа акурсантцәа! Шәгәы шәҭахәыц. Аццакра, аҵыхәтәан шәахьнархәыр ҟалоит! – иҳәеит, ҳаескадрилиа аначальник Курдубов.
«Сталин дахьқырҭуоуи, ихыԥшеи рзоуп акәымзар, урҭ ахкәачрараа, ахду дубеиабацәа, уиаҟара рхы ршьышьуазар убара уҟан, аха... – иныҵакӡаны ииҳәаз иажәа иҽаламгалакәа,иҽааникылеит,абансшәа астол иахатәаз,деирманызу, ҭаҭарзу, иеилкаара уадаҩны, маиор хиқәаҵәаак.
Ишакәхалакгьы Васораа аԥышәарақәа ддырҭиит. Аха урҭ иахьа ирҳәоз, уаҵәы ирҳәомызт. Зегь акоуп, Сосо иԥсадгьыл ахь ҳцоит уеизгьы-уеизгьы рҳәеит, аха уаҵәы «еиҭашәар» ҟалон. Аучилишьче аначальник дназлаз, макьаназы зегьы ажьа ԥшқа зкыз иҩызан...
Адырхаҽны Сталин анышә дарҭон. Васораа иоурышьҭыз рԥаҵақәа дмыржьыжькит...
Ҩымыз нҭакәкәа иаанҵәеит аучилишьче сҭалеижьҭеи. Иахьа уажәраанӡа уаран-саранеи, али-блиреи сызлаз зегьы еиҳа-еиҳа аԥхыӡ цәгьеиԥш исхашҭуан. Ожәраанӡа оумашәа избоз акурсантцәа рзакәан сашьцылон. Тур ихәы, шьашәарас исыԥхьаӡоз шьыжь агылара, уажәы ашара иамакны агылара салагеит. Уимоу, аԥсра ацәа зхыскаауаз аҟарулра ацарагьы, ҩба-хԥа сааҭ асыҭәҳәа ацәгыларагьы, раԥхьақәа реиԥш акәымкәа игәнызымго исхызго салагеит.
Абра аучилишьче аҿы сааижьҭеи, ҳескадрилиа сшьапы ныҩнасыргылеижьҭеи, иахьаҟара сгәалаҟара бзианы схы сымбацызт. Лассы-лассы измыҩлоз асалам шәҟәгьы, снатәаны изҩит. Уажәраанӡа, сгәы кажь, схы кажь ишызыҩлоз еиԥш акәымкәа, сҽырхаҵаӡаны, акәтаӷь ԥымҽӡакәа исывагьыжьны ишбылгьоз, аиҳабацәа рнапы сықәыргыланы сышрымоу, насгьы, аԥырцәа рыҩныҵҟа сара сеиԥш иԥыруа иԥшаара шыуадаҩу уҳәа, смыццакӡакәа,
есымша зыӡбахә сҳәалоз, апасилка аӡбахә зынӡагьы исҿамыршәкәа, иҩны, сысалам шәҟәы еицарса назган, аҵаа-ҵла амахә иахьынҳалаз ҳџьаз ԥошьҭа инахәларшәны, саахынҳәит. Ҳескадрилиа сшьапы ҩнасмыргылацкәа:
– Аескадрилиа ацәаҳәа шәықәгыл! – адежурни имахәар ацаха ҟаԥшь аҭаны, ашә даалагылан, ибжьы ахьынӡацоз инҭицеит. Акурсантцәа зегьы ааизыҩҩын, алеи-аԥси рыбжьара, алар нархыршьылазшәа, ииашахәҵәаӡа ацәаҳәа инықәгылеит. Абри аамҭазы, ҳара ҳзыҩназ ауада, аҵыхәтәантәи ашә аатын, ҳескадрилиа акомандир Курдубов дааҩналеит.
– Аескадрилиа, шәыҽшәыриаш! – адежурни ҩаԥхьа акаҩ ааҭиргеит.
Зегьы амба шьаҟақәа реиԥш ҳнышьхныԥсылеит. Амаиори, апапка ҟаԥшь зкыз ҳасҭаршин Иван Доличи ааин, ҳаԥхьа иаагылеит.
– Акурсант, Мқанба, ҩ-шьаҿак ԥхьаҟа! – акоманда ҟаиҵеит Иван Долич, илакыҵақәа ччаԥшьк ацәаара рыҵумбаауа деихаԥсы-еиҵаԥсы дахьгылаз.
Азныказы, схы инаркны сшьапы аҟынӡа снеилыԥсааит. Аҽны иҟасҵаз, изуз зегьы неидысхәыцлеит, аха ус, сзыцәшәашаз егьсымамызт. Сышьҭахь игылаз сшыҳәар-ԥсаруаз гәеиҭазар акәхап, инапы нцәыҵырҳәҳәаны, уззыԥшузеи, уара аанарго, днасыгәҭасит.
Иҟалалакгьы, сҳәан, аҟьаԥ-аҟьаԥҳәа, ҩ-номерк рыла еиҳаз смагәқәа нышьҭакша-нышьҭакшаны, ҩ-шьаҿак неихганы, сааҳәын, снапқәа сываԥсаны саагылт.
Иван Долич сара дгәаҭаны дсыман. Ацәаҳәа уалганы, зегьы ирбо-ираҳауа џьшьарак ануиҭозгьы, ма лахь ануиҭозгьы, иаб дышьны ихәда дахшьушәа, дҵаашәшәалаӡа акәын дшыҟаз. Ажәакала, зхәы укыр, зҿы узымкуаз амыргьы цқьа ззырҳәоз иакәын.
Ипапка ҟаԥшь ааиртын, аԥхьара далагеит:
«Иацы маршруткала аԥырраҿы, зеиԥшыҟам аҟыбаҩи агәеилгареи аарԥшны ибзиаӡаны идҵа ахьынеигӡаз
азы, акурсант Мқанба, аескадрилиа акомандир иҟынтәи аџьшьара иҭоуп. Аринахысгьы изеиӷьаҳшьоит, аԥырра аус аҿы ақәҿиара ҿыцқәа! Убри анаҩс, иахьа асааҭ ԥшьба инаркны жәеиза рҟынӡа ақалақь ахь ацара азин имоуп! – иҳәан, асҭаршын апапка неикәеиԥсеит.
– Асовет Еидгыла амаҵ азура сазыхиоуп! – сҳәан, уажәраанӡа аарла адашьма иаҟәысҭхоз сшьапқәа, уажәы сгәаҵаӷара аҟынӡа ихагаланы, ишсылшоз икыдҟьо, сҭыԥаҿы сааин, сҩызцәа саарылагылеит.
Иахьа шьыжьаахыс схылԥа аҵыс зҭаҳәуаз, иацы аескадрилиа акомандир ицәгьамкәа уԥрит, аферым ҳәа сахьирҽхәаз азы акәын акәымзар, ас ауаа сыдгыланы, сыԥырра аҵыхәала, сыбзарӡы аӡәы инеихеиҳап ҳәа сыҟамызт. Сгәы иҭамыз, схы иҭамыз абри еиԥш анасыԥ ссир ансзылыԥха, адунеи хаара-бзаарас иамаз зегьы сыхҭырԥажә еиԥш сақәиҭны исырҭазшәа, мҵәыжәҩада сзыԥыруамызт, уаҳа ак сыгмызт.
Ақалақь ахь цароуп анырҳәа, аамҭацкгьы баша исышьҭуа сыҟазма, иаразнак снеикәҟьашан, напы мыӡәӡәа исымкуаз скьерз магәқәа счамадан мгәлыҿ цәхаԥшь ду иааҭызган, сыкрем «лиукс» иахьыртатаны, ицыр-цыруа исрыцқьеит. Смаҟа аԥыџь, сыблуз иаҿаԥсаз сџьаз ҳәынҵәра ҩежьқәа инадыркны, рцәа иҭыхны, ухы-уҿы рнубаало иааҟасҵеит. Иахьа знык сԥаҵа шыссахьазгьы, снатәан, ҩаԥхьа сыхәгабз нықәысшьит. Иазуухуазеи, сыҽкылыршәаӡаны сҽеиласҳәеит. Асаркьа снаныԥшылт... Аԥсра дақәгәыӷуеит акәымзар, Гәында иахьа снеиуеит ҳәа дыҟаӡам. Сыблуз ҿыци, иахьа аарла асҭаршин исзиԥшааз спилоткеи схаҵаны снеир, егьа деигәырӷьап анаасгәахә, абыржәыҵәҟьа сыхәда лҽанахалыршәызшәа ишызбоз, сгәеисра инацнаҵеит.
Асҭаршын иахьанӡа изымԥшаацызт исзыбзиахашаз апилотка.
– Ус уахәаԥшыр, абри ухы мыжда, хык шыҟоу иҟоуп, арахь, шә-пилоткак ахаҳҵахьеит, аха акы ахакьакьом.
Ушьҭа, хазы ҷыдала, иҿаҵаны иузаҳамӡахуазар, егьсыздыргәышьом! – днасыдышшылон. – Ҳаи, акы азыбзиамхаӡо, иҳарамхама, џьушьҭ! – саагәамҵ-хамҵуан саргьы. Аа, уажәы, Анцәа ииныҳәаша, абри апилотка зынӡа машәыршәа импыҵашәеит.
– Акры узыбзиахозар, абри узыбзиахозар ауп, мап, анакәха, наҟ ихҵәаны икаршәтәуп! – иҳәан, усгьы схы аҟынӡа дзынаӡомызт, ҳәаҟьа хәыҷык иакәын аҟынтә, асҭаршын иҩ-шьапыкгьы нҵаиркьакьан, апилотка ҿыц схы инахеиҵеит. Иаргьы-саргьы рыхәҭиаак ҳарҭазшәа, аҟара ҳаигәырӷьеит. Убри апилотка акәын уажәы сызҵаҽырбо исхаз.
Иахьа асааҭ ԥшьба инаркны, уаха асааҭ жәеиза рҟынӡа, ари ақалақь ахи-аҵыхәеи сахьцалакгьы азин шсымаз, ашәҟәы аҿҿаҳәа ицәажәо, асҭаршын иааимсхын, сџьыба инҭасҵеит. Схылԥа аҵыс ҭаҳәуа сындәылҵит.
Аҽны амра каҵәо иԥхон. Сахьынаԥш-ааԥшуаз зегьы рыблуз шкәакәақәа рышәҵаны, рыгәқәа ҭырхьахьа иныҟәон. Сара сыблуз ахәда аҳәынҵәрақәа ыҵарбаҟа еибаркын. Сыҟәбас маҟа сӡара еихнаҵәарашәа, иалапаӡаны исымӷан. Спилотка уи усгьы џьыкала иаасхәаз акәын, џьеи исхысхрын. Схы иахьынахасҵаз, аманкуртцәа реиԥш, исхаӷьаны исхан.
Автобус аҩныҵҟа шоуран. Сызқәа иалҵыз аԥхӡы, цәыкәбарк аҽазнымкылазар акәхап, сҟәаҟәа инаваҵан инкыдыхәхәа аҿанынаха, сарчыхә-чыхәит. Сыхәда аҳәынҵәрақәа ааԥсыртлар, ԥша шәышәык сыкәа-смаӷра инҭасыр, сыԥсы снамыргози, аха иҟалом, ссолдаҭуп. Ссолдаҭуп сҳәахт! Уԥши, сзакәу, сызусҭаҵәҟьоугьы ааҳәаны, схы шсызӡырымго! Ссолдаҭым, аха скурсантуп, аха акурсантгьы егаруала курсантроуп. Аԥырҩцәа ручилишьче иҭоу курсантуп!
Уигьы егьаурымызт, сҳәынҵәрақәа ԥсыртларын, аха сгәы сҽанӡамкәа автобус фицар ԥырҩык дааҭаланы, сыхәда
аҳәынҵәрақәа ӷьытаӡа ишԥыртлоу ибар? Усҟан, ани сџьыба иҭоугьы аасымыхны, иаарҳәны, скомандир ихьӡала ажәа «бзиақәак» иҩыр, нас уаҳа ақалақь ахь сҿы дырҳәуамызт. Мап, мап сшыҟоу сыҟаз, сыԥсы шԥамаҷхари!..
Автобус аангылеит. Гәында дахьынхозгьы уаҵәҟьа акәын. «Агәарԥ аҿы алацәгьа ыҟоуп!» ҳәа агәашә иадчаԥалаз аӷәыцәмаҟьагьы сылаԥш нахызгеит, аха хырҩа асымҭеит. Барбоси сареи ҳаибаршәақәахьан, аха акыр ҵуан, ҳхаҵкы кеибамыршәуа ҳаишьцылахьазиижьҭеи...
Агәашә алыкә нылсыршәан, сынҭалт. Борбос «аақ» аҳәан, иҩаҵҟьеит, аха санадыр: «хәмар, џьаным, хәмар!» аҳәарашәа, аҵыхәа рышәшәо, адунеи азна исеигәырӷьаны иаасԥылеит. Ахы снапы нықәысшьит. Инасыдԥалааасыдԥалан: «Уаала, Гәында дахьыҟоу усырбап!» аҳәарашәа, саԥхьа инагылан, ахәда иахаз адаҷ еихаԥса ырхьар-хьаруа аҿынанахеит.
Гәында аҵлаш амҵа амшьамба каруаҭ еикәаԥса даниаланы дыцәан. Сара саԥхьа Борбос налхагылан, иналыфҩыаалыфҩит, аха ҽырҵыс лымамшәа анаба: «егьсзеилкаауам, уара угәы иаанагозеи!» аҳәарашәа, иаасыхәаԥшит. Саргьы снеины слыхәаԥшуан.
Ахцә дура уажәы имодаӡам, аха Гәында дахьыԥшӡаз адагьы, лыхцәқәа ҩбаны иԥаны, икахәхәа-кахәхәа лгәы иқәын. Уи дзымҵаиаз аҵла сыжәҩахыр надысҵан, акыраамҭа слыхәаԥшуан. Гәында уажәы еиҳагьы дыԥшӡан. Еиҳагьы дысгәаԥхон. Иааԥшуан лыхәда ҵәыцеи, лгәы аҟәашреи.
Барбос аҩ-шьапык ирықәтәаны, аблақәа ааихмырсыӷьӡакәа исыхәаԥшуан. Ҩаԥхьа ахы снапы нықәысшьын, ҳаскьын қыцәк аахысҵәеит. Ашьшьыҳәа Гәында ллымҳаҿы иназган, ианынҭасырхәмаруаз, лнапы зҿаалырхаз, схы самырхәаӡакәа, искыз сҳаскьынгьы снапгьы неимлагәа илкит.
Ахьышәҭҳәа даақәтәеит.
– Умар, сылашара! – лҳәеит, лара! – Уаазгазеи, егьаншамегьаныхәлам?
– Сааит! – сҳәеит.
– Ааи, аха ари амчыбжь соурышьҭӡом умҳәаз? Аха урҭ зегьы абасҭаху, ишакәхалакгьы уааит, ԥшӡала! Уаҵәгьы уаа, уаҵәашьҭахьгьы уаа, есымша, есымша уаала! – снапы аамҵарсны, слыманы аҩныҟа лҿыналхеит.
Гәында, азал агәҭа астол гьежь игылаз снадлыртәалан, егьи ауада дныҩнамшылац шысҳәоз, ҩ-ҵкык наҟ-ааҟ лмахәарқәа ирхаршәны дааҩагылеит.
– Абарҭ иреиӷьушьозеи, Умар! – лҳәан, сыхәда лҽаахалыршәит.
– Аҩбагьы бзиахәқәоуп! – сҳәеит.
– Мап, мап, иреиӷьушьо алых, уара еиҳа иугәаԥхо сшәысҵар сҭахуп!
Сеиҭаналыхәаԥшит!
–Ус анакәха,абри бышәҵа!–сҳәан,лыҵкы каҳуа ԥштәала снапы нахьысшьит. Днасыдҟьан луада деиҭаныҩнашылеит.
Сара саԥхьа иқәыз, апатреҭқәа згәылаз альбом саахан инасымҵасҵеит. Раԥхьатәи адаҟьаҿы сылаԥш нақәшәеит, Гәында жәаф шықәса анылхыҵуазтәи лпатреҭ. Аҳаҷаҳәа иаасгәалашәеит хышықәса рышьҭахь Гәындеи сареи ҳанеибадырызтәи аҵх...
...Аҽны акурсант маҭәа ҿыцқәа ҳшәырҵеит. Зегьы ргәырӷьара ҳәаадан. Уажәы-уажәы еилыбзаауа, аԥшӡара икны иаго, акурсантцәа рыжәҩахырқәа ирықәыз рпагонқәа ргәазхара ирызбомызт.
Зегьы, даҽазны еиԥшымкәа, рхылԥақәа аҵыс ҭаҳәуан. Аучилишьче аҭалара иааз акурсантцәа аӡәгьы ихы-игәы дахьымхәит. Уи моу, Сосо изы аеҵәа зырҵәуоз «иашьцәа» гәакьақәа ршәы ршәырхит. Рԥаҵақәагьы рсеит. Уажәраанӡа, Сосо иԥсадгьыл ахь ихнымҳәыр аҽаԥсра азҭоз ақырҭуа ҷкәынцәа, ргәырҩа хьшәашәеит. Рыҩныҟақәа рахь ахынҳәра иахьхәит. Иаразнак, ихырҟәҟәа-ҿырҟәҟәаны акәзаргьы урыс бызшәала ацәажәара иалагеит.
Исыздырам иззакәу, аха убри аҽны сгәалаҟарақәа ҽеимкәа, слахы смаабуа сескадрилиаҿы сыштәаз, анахь иҟамкәа, арахь иҟамкәа, Васо дгәырӷьаҵәа даасыдыххылан:
– Уааи, уаха, цасҳәагьы, кәашара ҳцап! – иҳәеит дгәырӷьаҵәа.
– Аиеи, кәашара умцакәа, акәашаҩ исахьагьы умоуп, аԥсцәеирымга! – сҳәеит, снаиқәгәамҵын.
– Изуазеи, уара ссахьа бжьысны! – иҳәан, ипилотка ааихыхны, аҭӡымц иадҟаиҵалаз ҳсаркьа ҩаза цәҩабжьа днахәаԥшит. Саргьы саахьаҳәын, асаркьа снаныԥшылеит.
Васо ихы акәмаҷиараҵәҟьа, ракәадак иаҟараны, икәымпылӡа аҭагә иақәгылаз азмырхакәа, амзаҿа асахьа аҭаны, убри аҭагә авараҿыҵәҟьа ашәахсҭа ҿаҿаӡа ианын. Саалҟьан, ахагацәа реиԥш, скьатеиах ԥҵәо, сӷәаӷә ҷалартә аҟынӡа аччара салагеит.
Васо ажәак мҳәаӡакәа, дааин, ашьшьыҳәа сывараҿыҵәҟьа даатәеит.
– Егьаурым, Васо, афенди, «хы ыҟазар, ахылԥа ахалап!» Ишԥоуури, ҳзықәшәаз ауп. Ибзиоуп нас, ус уара иануҭахха, кәашарагьы ҳцап! – сҳәеит, игәы сырхашарц.
– Иудыруама акәашашьа? – Васо даасҿаԥшит.
– Мамоу! – сҳәеит.
– Саргьы исыздырӡом, аха зегьы акоуп, ҳцап! – иҳәеит. – Ҳцап! – сҳәеит саргьы.
Ахәылбыҽха, Аџыни-Кәаџыни реиԥш, ҳҿынаҳхан, уа
ҳааигәаҵәҟьа иҟаз аклуб ҳныҩналеит.Амузыка абжьы аҭуан ҵнахуан. Сынтәа аԥырратә училишьче иалгаз акурсантцәа, рыхқәа ԥхьаҳәаны, аӡӷабцәа кахәхәа-кахәхәа, адырдхеиԥш иқәгьыжьааны ирыцкәашон!..
Ҳаиси-еисиуа, ҳнеин, рацәак иахьырҿырхасҭамыз кәакьк ҳҽынкыдаҳкылан, ҳнатәеит.
– Ани дигәыдыҳәҳәаланы дшикыу убооу! – Васо днасыцәхасын, курсантк игәы лхы адҵаны икәашоз аԥҳәызба ҭыԥшӡаак сналыхәаирԥшит.
Амузыка еихыжьжьеит. Хәбаҟа шәымҭа, азал еихҳәаеиҵҳәа иакәшаны итәан зегьы. Ус, аӡә даақәгылан: «Аҳәса хәыҷқәа рыкәашара!» – иҳәан, ҩаԥхьа ипипи неиҿеикын, аоркестр иааҭнарҟьеит!
Ииҳәаз иаанагоз ҳәа акгьы ҳзеилымкааит, аха уи агәхьаа зкыдаз, иубаз еицәа убеит ҳәа уажәраанӡа, аҷкәынцәа аӡӷабцәа кәашара ишықәыргалоз, уажәы аӡӷабцәа аҷкәынцәа кны кәашара иқәыргало иалагеит. Изқәысҵара, изакә рыцҳароузеи ҳәа иџьашьаны сшыԥшуаз:
– Иҟалома? – лҳәан, ӡӷаб ҵәрышкәак дааины даасхагылеит.
– Сара соума бызҿу! – схы сҩахан сналҿаԥшит.
– Ааи, ааи, иҟалозар!. . – лҳәеит еиҭа.
– Изакәызеи иҟало? – сҳәеит.
– Суцкәашар сҭахуп, иҟалозар! – даахәантеи – сантеит,
аԥҳәызба.
– Аа, бсыцкәашар бҭахуп, аа? – сҳәеит, сҿы акуа-иашьҭуа,
сҩагылан.
– Ааи! – лҳәеит, лцәа дынҭаӡыҭны.
– Сара ари акәашашьа сыздырӡом, Анцәа иџьшьаны! –
сҳәеит.
– Иуҵарцгьы уҭахӡами? – деиҭанасҿагәыбзыӷит.
– Ишԥасҭахым! Сагьбыцкәашагәышьон, аха ашьапы
еихгашьаҵәҟьа сыздырӡом...
– Ашьапы еихгашьа дырны, ара уеизгьы-уеизгьы аконкурс азыҳәан ҳауцәырҵхуа!... – Ауп, аха...
Акәашара ҳналагеит. Аха иазууазеи, сшьапы ааихызган, иамуит, иамуҵәҟьеит. Смагә дуқәа рыла, уажәы-уажәы лшьапы саӷрагылон. Аха лара егьҟамлаӡазшәа, ацәажәара даҿын.
– Ухьӡ соуҳәар ҟамлари? – лҳәеит, зныкыршәа.
– Изыҟамлозеи, Умар сыхьӡуп! – сҳәеит.
– Саргьы Нина сыхьӡуп! – лҳәеит, лыбжьы ныҵакшәа. Амузыка ианалга, смахәар аанкыланы, сҭыԥаҿы ҳанааи,
Васо дыҟаӡамызт. Нина лҩыза кәашара дылгазаап. Ихы «аԥсард» ашьҭақәа анпыҟҟала, аџьар днарылызбааит. Иара иаҵкыс раки ӡаки еиҳаз ԥҳәызбак длыҵапаӷәны дааиуан...
... Акәашара аанҵәаанӡа Нинеи сареи ҳаицыкәашон.
Абас ауп Нинеи сареи уи ауыха ҳаибадыршьа шыҟалаз. Убри аахыс акыр ҵхьан. Лассы-лассы ҳаиԥылон, ҳаибамбаргьы ҳзычҳауамызт...
...Нина лыхцәы акны иԥаны, лӡара амацәаз ахы икылуршәо, дышәшәа-шәшәо дааҩналеит. Саргьы сальбом неикәасыԥсеит.
– Сышԥоубо? – лҳәан, асадаԥ ҳәынҵәра еиԥш лыблақәа ҭыԥхо, дааин саԥхьаҵәҟьа даагылеит.
– Бара ибыцназго Нарҭаа раҳәшьа заҵәы Гәында ԥшӡа лыда, аԥсабара иагәаԥханы иашахьоу аӡәгьы дыҟам! – сҳәеит, лнацәкьара кахәхәақәа аанкыланы.
– Гәында уҳәама? – дсазҵааит.
– Ааи.
– Уи дызусҭада зуҳәа?
– Уи Нарҭаа ашәҩык раҳәшьа заҵәы лакәын. Баҩлашала
мацара ддырчон. Адунеи иқәу зегь реиҳа дыԥшӡан. Аханқаруаса дахьықәтәаз, лнацәа кыллырҳәҳәар, аҵх каххаа илырлашон.
– Ус дшыҟаз уара иалудыраауазеи, дубахьазма зныкыр? – акыр-кырҳәа дааччеит.
– Сара дсымбацызт, аха адунеи зегьы аҿы, жәлар репос дуӡӡақәа ирывагылоу, нарҭаа ашәҩык ирызкыу аԥсуа жәлар рҳәамҭа сымдыруеи, самыԥхьахьеи! – сҳәеит.
– Нарҭаа аԥсацәазма? – дҵааит.
– Ааи, аԥсацәан... Аԥсны инхон. Хьӡи-ԥшеи, хаҵареи згымыз, шәара зқәымыз, шьхаруаан.
– Нас лара Гәындагьы...
– Бгәы иацәымӷымзар, сара иахьарнахыс Гәында ҳәа басҳәалоит! – сҳәеит.
– Уара иуҭахыу зегьы бзиоуп!..
Убри аахыс Гәында ҳәа слышьҭан Нина...
...Адгьыл сықәымкьысӡошәа акәын ишызбоз, Гәында
аеҵәыш еиԥш саԥхьа дгыланы дахьнеиуаз!
Гәындеи сареи агәашә аҟынӡа ҳааскьанагеит Барбос. Сан ақалақь аҟынтәи даанӡа! – лҳәан, лнапы ахы инықәылшьын, ҳҿынаҳхеит.
...Аклуб аҿы ҳаннеи, ауаа еизахьан. Ауыха акыраамҭа акәашара ҳаҿын.
Убри икәашоз зегьы, Гәындеи сареи иҳахәаԥшуазшәа збон.
Асааҭ жәаба рзы ҳандәылҵит.
– Уаха сара унаскьазгоит! – лҳәеит, Гәында.
– Ҟоҳ, ус иԥшаҟало! – сҳәеит, аха ларгьы илмуӡеит. Нас
сара рацәак лыцымҳәакәа, ҳҩыџьагьы аучилишьче ашҟа ҳхы рханы, ашьшьыҳәа ҳҿынаҳхеит.
– Умар, уаҵәы ҳаиқәымшәаӡои? – иаалырҟьаны дҵааит Гәында.
– Уаҵәы ҳзеиқәшәаӡом! – сҳәеит, ҳаззеиқәымшәо ҳәа рацәак саламлакәа.
Гәында илдыруан ҳара ҳаучилишьче аҿы ҳазҿу атәы аҳәара азин шҳамамыз, убри аҟынтә, ларгьы ҵангьымцынгьы дсазҵааӡомызт. Аха илгәазырԥхаз уара идыр:
– Уаҵәы шәԥыруама? – деиҭаҵааит.
– Уаҵәы маршрутла ҳшыԥыруаз игәҩарамкәа издыруан. Изаҳарыда, уажәы ара уеизгьы-уеизгьы, маӡа дусгьы иҟоузеи сгәахәын, схы аалымасырҽхәар цәгьа исымбеит:
– Уаҵәы ҳԥыруеит, аха ҳаԥрыҵәҟьоит! – сҳәеит.
– Ихараны шәԥыруама? – сҳәашьа лгәамԥхазар акәхап, дагьааҭгылеит.
–Мамоу,хараны ҳԥырӡом.Хҩык машрутла ҳаицыԥыруеит ауп! – сҳәеит.
– Шьыри, уара узықәтәоу аҳаирплан руа иарбану здыруазар, шәаныҵԥраауа сшәыхәамԥшуази! «Амҩа алԥха уоуааит!» «Аԥша заҵәы умҩанызахааит, сыхаара, Умар!» – наушьҭасымҳәози! – смахәар лыҩ-напык рыла иаанкыланы, лхы сыжәҩахыр инықәылҵеит. Гәында илҳәаз сгәы аарԥшаашәа сааҟалан:
– Саныԥыруа, сызлаԥыруа аҳаирплан наԥшыхақә иббар бҭахыҵәҟьома, Гәында? – слазҵааит.
– Сыԥсы аҟара исҭахуп, уара умсааит! – днасылаҳәаҵеит.
... Гәындараа ҳаеродром ахьыҟаз ақалақь аҵыхәаҿыҵәҟьа инхон. Лыҩны даадәылҵны, шьаҿақәак ныҟалҵар, адәы даақәгылон. Убрантәи дыԥшыр илбарҭан, ҳҳаирпланқәа ахьыҵԥраауаз астартгьы. Уимоу, ҳашныҵԥраалак, рыҩны ҳнахыууааны, ажәҩан ҳналалон.
Саахәыц-хәыцын:
– Ус акәзар, уаҵәы, иагымкәа-иацымкәа, асааҭ быжьба рзы, ани шәывараҿы аҵаа-ҵла ахьгылоу амҵаҿы бнеины быԥшыз. Х-ҳаирпланк ҩыҵԥрааны, абас, шә-метрак раҟара ҳаныҩхашыло, сара «бочка» ҟаҵаны, сҳаирплан аасырҳәуеит. «бочка» захьӡыз Гәында ибзианы илдыруан. Убасҟан бара бацәымҩашьо, игәҩарамкәа еилыбкаауеит «бочка» ҟазҵаз сара шсакәу! – сҳәан, саҵасӡаны схы снахыҽхәеит.
– Быжь-сааҭк рзы акәым, уи аҵаа-ҵла амҵаҿы, асааҭ фба рзгьы снеины сузыԥшлоит! – даагәырӷьан ахәыҷқәа реиԥш, атрым-атрымҳәа дҩышьҭыԥа-ҩышьҭыԥеит.
... Адырҩаҽны аарла ианааимыггоз, абыкь абжьы зегьы хыла-гәыла ҳааиланаҵеит...
Шәымҭақәак рышьҭахь, зегьы радла ҳнеишьҭагыланы, акрыфарҭахь ҳцаны какалк кны ҳхынҳәит.
Иаразнак, аԥырцәа рымаҭәа наҳшәаҳҵан, ихианы игылаз аидара шьҭыхга амашьына ҳнақәтәан, ишшара ианаашоз, ҳеродром аҿы ҳанкылсит.
Амшын агәы казказра улаԥш ахьӡараҳа,улаԥш ахьӡомызт ҳара ҳҳаирпланқәа ахьыԥыруаз акаршәра. Изаҟаразаалак ԥша шәышәырак џьара иқәацомызт. Шәымҭак аҟара сыблақәа кыдхаланы сыԥшуан.Абри ҳәаа змаӡам акаршәра ӡы-мшын дуӡӡа анаҩыс дунеик, даҽа ԥсҭазаарак ыҟоуп ҳәа уаҩы игәы иаанагарымызт. Сыԥшын, аха абри ами ҳәа, сара сышьха дгьыл маҷӡак иадамзаргьы исгәаладыршәаша
егьызбомызт. Сара саныхәыҷыз, саныхәыҷыз моу, абрахь санаауазынӡагьы, сқыҭан «Аныхамҵа» ҳәа изышьҭоу адәыхәхәаҿы, мҽышала арԥарцәа аимҵакьача иахьасуаз, аҽқәа ахьдырыҩуаз аҟара идуз даҽа каршәрак уаҳа џьаргьы иҟаӡам ҳәа агәра ганы сыҟан. Ах, заҟа сгаӡааз, заҟа сыцқьааз, заҟагьы схы ласӡа, аӡы аҩада ицоит рҳәар агәра зго сышԥаҟаз...
«Аныхамҵа» ҳәа сзышьҭоу, усҟантәи сқәыԥшра сгәаланаршәеит, исгәаланаршәеит, зны Нури сареи еимаҳкыз. Аимакра аҿгьы ҳнымхакәа, хәыҷык ҳаицәнархьшәашәеит. Уи шыҟалазгьы абас ауп:
Шьыбжьышьҭахьк, арасра ҳалатәаны, аҭырас еимҿаԥа шыҟаҳҵоз, ҳшыхәмаруаз, исгәалазыршәаз уара идыр:
– Аҳы, Аԥсны дуӡӡеи, Адунеи дуӡӡеи иреиҳау удыруазар? – иҳәан, иҿашыз аԥхӡы имахәар неиҿҳәаны иааирыцқьан даасҿаԥшит.
– Закәызеи ииҳәо, мшәан! Аԥсны дуӡӡа еиҳами, уара! – сҳәеит.
– Мамоу, адунеи дуӡӡа еиҳа еиҳауп, иузымдырит! – иҳәеит.
– Ҳа, ҳа, ҳа! Уанаџьалбеит, заҟа угаӡоузеи! Баба есымша, Аԥсынра дуӡӡа Анцәа иныҳәааит ҳәа асасцәа анизааилак, дышныҳәогьы умаҳаӡаци? – сҳәеит, Нури уеизгьы-уеизгьы дышиашам агәра исыргарц.
– Мамоу, адунеи еиҳауп! – иҳәеит, еиҭа.
– Уаала баба иахь, умшәозар! – сҭырас еимҿаԥақәагьы арасра иналаԥсаны, сҩагылеит.
– Сзыршәахуеи, уаала уҭахызар! – ҳаиманы Баба иҿы ҳааит. Еимаҳкыз зегьы иаҳҳәеит.
– Мамоу, дад, Аԥсынра дуӡӡа зырҳәо, зегьы иреиҳауп ҳәа акәӡам. Шәара Аԥсны адгьыл Анцәа ду шәахимбааит! – иҳәеит Баба.
Сара схы аасыбӷы-аасыбӷит...
– Мқанба, аинструктор дуԥхьоит! – сҩыза даасыдгылт.
Ҳаинструктор астарт аҿы акурсантцәа дахьрацәажәоз сааидыххылан, сымаҿа саргәҵысҭа ианаадыскылоз, арапорт аҟаҵаха сымҭакәа;
– Маршрутла аԥырразы ухиоума? – дсазҵааит.
– Ҳәарас иаҭахузеи, сыхиоуп, аҩыза алеитенант аиҳабы! – сҳәеит, сҽынеидыԥсаланы.
Ҳаинструктор илеишәа цәгьан абжьааԥны, аха маршрутла, ма азонахь, мамзаргьы, раԥхьа акәны, ҿыц ҳхала ҳандырԥыруаз амшқәа раан, цәгьала иҟазшьа ирыбзион, уимоу, дагьҳахәмаруан, дагьҳасамарҟәылуан.
– Аԥырра аан ишусырбахьоу еиԥш, ахсаалеи, узхыԥраауа аҭыԥи неихшьало, умыццакӡакәа...– иҳәан, иахьынӡазалшоз дсабжьеит. Сышлемафон алымҳақәа иара инапала исзеибеиркит. Нас сҩызагьы саргьы ҳмахәарқәа ааикын, ҳҳаирпланқәа рахь ҳиманы иҿынеихеит.
Аныҵԥраара ада ус ҳамамкәа, ҳҳаирпланқәа ҳархиеит. Сара сгәы аҭра иҭагыломызт. Издыруан уажәы Гәында аҵааҵла амҵа дгыланы дышсзыԥшыз.
«Баангыл, иаачҳа, уажәыҵәҟьа иббап, арҭ ҳах-ҳаирпланк иныҵԥраауа рҟынтә, сара сзықәтәоу аҳаирплан!» – сгәы сынҭацәажәеит. Абри аамҭазы аҽнытәи аԥырцәа напхгара рзызуаз аподполковник, нахьхьы дахьтәаз, имикрафон неиҿеикын:
– Актәи, аҩбатәи, ахԥатәи аԥырра азин шәымоуп! – ибжьы гәаҩаӡа, слымҳа инҭаҩит. Нахьхьи, абираҟ шкәакәа хәыҷ зкыз афинишиоргьы, ҳазлаԥырран иҟаз амҩахь инаирххеит. Уи иаанагоз аԥырцәа реиҳабы ииҳәаз насыгӡоит, шәымҩа хиоуп ҳәа акәын.
Аҳаирпланқәа ахԥагьы неицыҵԥраан, адгьыл ааныжьны, иҩхашлеит! Закәанла, аҳаирплан 50 метра ихалаанӡа, аԥырҩы икабина днавԥшны, адгьыл ахь дыԥшлароуп, аха сара адгьыл сыҽшынаҟәысҭхазҵәҟьа, ҵаҟа сымԥшӡакәа, сҳаирплан шаҟа аҽаҳаранакуаз узырбоз априбор ахыц сахәаԥшуан.
Еиҳа-еиҳа сҳаирплан ажәҩан ахь ахалара иаҿын. Априбор сылаԥш ааҟәысхын, аҳаирплан ахы снықәыԥшны, саԥхьаҟа иԥырны инеиуаз синструктор иҳаирплан снахәаԥшит. Сҩызагьы сарӷьарахь ала дсаҟараны дҩеиуан.
Ҩаԥхьа сҳаирплан априбор снахәаԥшит. Сҳаирплан шә-метрак аҽышьҭнаххьан. Абыржәоуп сара сзықәтәоу аҳаирплан иарбан руоу, Гәында ианылсырдырша сҳәан, аццакра иҵегь инацысҵан, ашьшьыҳәа сарма шьапы сҳаирплан апедаль инақәсырӷәӷәан, сыштурвал аариашашәа, сармарахь саннаха, сҳаирплан мацәыс еимҟьарак аиҳа ахмырҵкәа, иаарҳәны, егьҟамлаӡазшәа, ҩаԥхьа раԥхьатәи аԥрышьаҿы ишьақәсыргылан, сҿынасхеит. Ари уажәы, хымԥада, Гәында илбеит, егьа деигәырӷьеит аасгәахәуаны:
– Актәи, аҩбатәи, ахԥатәи! Аԥырра шәаҟәыҵны,аеродром ахь шәгьыжьы! – иҳәан, ҵаҟа итәаз, аԥырцәа реиҳабы ибжьы аагеит...
«Аҳауа гәаҭацәа амш цәгьа ҟалоит ҳәа адырра ҟарҵазар, акәхап! Уи еиҳагьы исзеиӷьуп. Уаха Гәында лахьгьы сцап, ҳаинструктор дысзылыԥхар!» – сгәы инҭысҳәааит. Иаахагьыжьны аеродром ахь зхы рханы идәықәлаз ҳаинструктор, сҩызагьы саргьы ҳнаишьҭалеит.
Шәымҭақәак рыла аеродром аҿы ҳҽынкаҳаԥсеит. Ҳҳаирпланқәа ырҵәины, рҭыԥқәа рҿы иааҳаргылан, ҳҭыҵны астарт аҿы ҳмааицкәа;
– Аекскадрилиа, ацәаҳәа шәықәгыл! – фицер ԥырҩык ибжьы нҭицеит. Зегьы аттаҳәа инеивагылт. Иҟалаз закәу сзымдыруа сшыԥшыз, аԥырҩцәа реиҳабы дтәаа-маауа дааин, ацәаҳәа иқәгылаз акурсантцәа раԥхьа даагылт.
– Акурсант, Мқанба, ацәаҳәа уалҵ! – иҳәан, иҽыриашаны даагылт. Егьырҭ афицарцәагьы ааивагылт.
– Сӡырҩуеит, аҩыза аподполковник! – саԥхьа игылаз акурсант еихасыҟәшәа иҟаз ижәҩахыр апҟаҩ аахсыргеит. Иӷәӷәаны самхасцәазар акәхап, амалагьы, ихьыҩршәа иҟаз ижәҩа зынӡа инеихьыԥсааит. Нас деиҵакы-еиҵакуа,
днеиҭаҵны, амҩа ансиҭа, бзиак ишазҳәамыз сцәа иалашәан, сшьанӡаақәа еидыкшало, саалҵын, ацәаҳәа аԥхьа саагылт.
– Иахьатәи маршрутла аԥырраҿы, аԥырра азакәан ишаҵанамкуаз ала, ажәҩан аҿы хаԥышәала «Бочка» ахьыҟоуҵаз азы, жәамыш аԥырра уаҟәыхуп. Убри анаҩыс, ҩымыз ақалақь ахь ушьҭра аҵыхәа ԥҵәазааит. Аҩыза, алеитенант аиҳабы, абыржәыҵәҟьа аԥырра даҟәыхны, уаҵәыҵәҟьа ашьҭаҵарҭа ахьчаразы ҟарулс ддәықәҵа! – иҳәан, аподполковник иблақәа ҵырҟәыҿны даасыхәаԥшит.
– Аҩыза, аподполковник, ажәак сҳәар ҟалома?
– Мап, иҟалаӡом! – сааҿахиҵәеит.
«Ҩымыз дуӡӡа Гәында лыбла сынҭамԥшӡакәа!» –
сынкагәырҩеит сеиҵаӷәӷәа сахьгылаз!..
Угәалашәарақәа уара иуцуп, ауаҩытәыҩса! Агәалашәарақәа, ацәқәырԥа еиԥш есқьынагьы ихыш-хыҵәоит. Уара, адгьыл уақәлахоз џьызшьоз, иузгәамҭаӡакәа ушлацқәа неилаҩҩуеит. Иузгәамҭаӡакәа, ажәра хьшәашәа шуҭаауа адырра узҭо, цәаҳәа еиқәаҵәак, имҳәа-имырза, раԥхьатәи ашәахсҭа еиԥш, уӡамҩа аҽалнадоит. Уажәра уҭаанӡа игәоумҭацыз уарма благьы аԥыр-ԥырра иалагоит. Уажәраанӡа игәоумҭацыз улаԥықәшәагьы дыррак унаҭоит, аха уара иуздырӡом, уи адоуҳа иузаанашьҭуа ацәанырра гәырҩоу, гәырӷьаҿҳәашоу! Уара иуыздырӡом, избанзар, есымша иуцуп угәыӷра еижьага. Агәыӷра еижьага, гәырҩеигәаҟреиурылганы,ажәҩанахьуханагалоит,угәалашәарақәа ҿыцҳҳараӡа рыԥсы рханаҭәҳәоит!
Агәалашәарақәа, агәалашәарақәа! Агәалашәарақәа, ахҭыс сахьақәа рыԥсы рхазҵо, даҽазныхгьы ахәыцрақәа ирыԥсахацу, гәырҩа-гәырчы иаҵабзаҳәо. Агәыӷреи агәалашәареи ахьтәы цҳа рыбжьазҵо, амши-аҵхи абырфын хац еиԥызшьуа...
...Стәоуп ажәра шкәакәа исҿанарҳәҳәыз асы-шәыб сҿалаҳәуа. Абыржәыҵәҟьа акәушәа ашацәа ртәарҭа иҭыҩуеит, Сибраҟа асыҭәҳәеи афырҭыни иргәылыхәхәа иааҩуа аҳаирпланқәа рыбжьы.
Саргьы сқәыԥшӡахуп! Абыржәы акәхуп аԥсҭазаара арҟыра мҩа сананылаз. Алакә еиԥш сажәра ныҵабеит. Акыр-кырҳәа, иаалырҟьаны, инасҿаччеит сҿара анасыԥ. Сгәалашәара, исыциз, исыцыԥсуа амҵәыжәҩа сныҵакны ҳаеродром ашҭа инҭаԥрит!..
Аӡын аҟарулра еицәасшьо акгьы ыҟамызт. Зыԥсӡы ааҩуаз аԥҳәыс леиԥш, уахатәи аҵх, аурҭ шыҵәаа-ҵәаауаз, асыҭәҳәа шеиланарҩынтуаз, иҟьаҟьаӡа иаашон. Аха дгьыли-жәҩани неимаҵәозаргьы, уҭыԥ аҿы угылазар акәын. Усоуп ар рзакәан шыҟоу.
Уаха ҟарулра ицоз срылан саргьы. Уцгәы ԥсы адәахьы икауршәрымызт. Еимаҩны илеиуаз асырҳәы, икаԥсаанӡа, афырҭын аҵасны еиланаргьежьуан. Аҩны ахыбрақәа ирхьынҳалаз ашьашьалқәа еилаарцыруа, ахьӡы рхьыхәхәа, икахәхәа-кахәхәа икнаҳан.
Ҳшәақьқәа «ашьхәа» иарганы, ицыр-цыруа иахькыдгылаз, иаакыдхны ҳандәылҵны, зегьы ацәаҳәа ҳнықәгылеит. Аҟарулцәа еиҳабыс иҳамаз алеитенант Сидорови, уи ауыха ҳаучилишьче аҿы ҷаԥшьаҩыс иҟаз амаиор Курбатови, рмахәарқәа адима ҟаԥшьқәа рыҭаны, иааин, ҳаԥхьаҵәҟьа иаагылеит. Иззакәу сыздырам, абри Иван Долич иеиԥш, аханатә аахысгьы, лахә-лахәы дсыхәаԥшуан, аха сара ҵангьы-мцынгьы сҽиҿасыжьуамызт. Ԥсыхәа ахьынӡамаз, сивсуан. Мшәан, убриаҟара дуаҩымызт, акәымзар, митә ҟалама данаасывала, сымаҿа саргәҵысҭа ианаамҭаз...
Ажәа ахы мҳәакәа, аҵыхәа узҳәом. Аҽны ақалақь ахь ацара азин сырҭан, сыццакы-ццакуа сышнеиуаз, Курбатов даасҿаҳаит. Данаасывысуаз, сымаҿа схы инадыскылеит. Иаргьы имаҿа ихы инадикылан, дааҭгылеит.
– Ақалақь ахь ацара узлақәиҭу ашәҟәы сырба! – иҳәеит, иԥынҵа ахәыдыра хыҟаԥшьааӡа.
Иаацәырган, инеисыркит.
– Ушьҭа ухынҳәны уахьааз уца. Ушнеилак, укомандир иаҳәа, ақалақь аҿы афицар дануԥыло, ухымҩаԥгашьа ахьузымдыруа азыҳәан ушсырхынҳәыз.
– Аҩыза, амаиор!
– Ҿыумҭын! Иудысҵаз нагӡа! – сыга-сҿы амырҳәаӡакәа, сҿы ҩеихеикит...
Иҟасҵагәышьооз, усгьы ныҟәашәа бзиак ылызкаауаз сакәӡамызт, зынӡа сгәы нкыдҳан, сваа-ваауа сышьҭахьҟа саахынҳәит.
Ашьҭахь, скомандир диԥхьан днеиган, укурсант санивс ауп имаҿа ихы ианадикылаз иҳәазаап. Ишьапқәа шьҭыхны икыдымҟьаӡакәа дсывсит иҳәазаап. Ажәакала, скомандир ари заҳаз соума, иҳәан сааӡаб сыла иаирбеит... Урҭ зегьы уажәы амаиор Курбатов иблақәа ирхызбаалон.
– Згәы рахәым аӡәыр уҟоума? – дҵааит Курбатов.
– Мап, зегьы ҳагәқәа Анцәа ишиҳәара иҟоуп! – акурсантцәа рыбжьқәа неиларыԥсеит. Сара ҿымҭӡакәа, аҵыхәахьшәа сахьгылаз даасҿаԥшын:
– Уара зҿумҭуазеи, исҳәаз умаҳаӡеи? Узлазбо ала, угәқәа еиҟарам ҳәа сыҟоуп? – илаԥш насылаирҟацеит.
– Иашагәышьоуп, аҩыза амаиор, рацәак схы еиқәшәамшәа збоит! – сҳәеит, гызмалрак аҵамҵакәа.
– Ухы еиқәшәам, ыы? Алеитенант Новиков, акәрсант схы еиқәшәам иҳәеит. Дганы, аилагацәа рҳақьым дирбатәуп, абыржәыҵәҟьа! – иҳәеит, иԥшынҵаӡаны.
– Сара схы сыхьуеит ҳәа ауп исҳәаз, аҩыза амаиор! – сҳәеит, сыбжьы ныҵакны.
– Унапы ухы иадымкылаӡакәа, афицарцәа урывыҩрны ақалақь ахь уанцо, ухы еиқәшәоуп, асааҭ еиԥш аус ауеит! Уажәы ҟарулра ацара амҩа уанықәгыла, иаразнак ухы абру алҟьеит, ыы? Акымзарак, ари асыҭәҳәа ҳамҭак уныцәгылар, ухы аҭыԥаҟны ашәымҭак инаганы иҭанартәоит! – иҳәан, Курбатов Новиков илымҳа дынҭахәыҭхәыҭын, днаҳадҵны дцеит.
...– Сара ҟарулра ацара ахԥатәи агәаран аҟны исықәшәеит. Аҵх агәы анааиҩнашоз, аџьаԥҳаны зыҩназ склад дук снадыргыланы, уаанӡа иқәгылазгьы, сназгазгьы хынҳәны, аҟарулцәа ҳҭыԥ ахь ицеит. Уажә адагьы ҟарулра сымцацкәа сыҟазма, аха уахеиԥшҵәҟьа ауеиа бааԥсы сымбацызт. Асырҳәы илеиуаз, еилаҩынтны, нахьхьи, џьара еиқәыжәахәа, еиқәырчаҟәа ишьҭанаҵон. Иҵәаа-ҵәаауаз афарҭын улымҳа ҵнахуан. Сара уи ауыха иӷәӷәаҵәҟьаны сеилаҳәан. Сбамба еиқәеи, сбамба кьаҿи сшәын. Убри ахыхь сышнел, сышнел ахыхь асысцәа зыҵҟьаз акәалӡ иаҩызаз схам ду сшәын.
Ауыха, афырҭын, асыҭәҳәа шауазгьы, убри аҟара иӷәӷәаны иҵаауан, схамы аҵыхәа иадшәылаз ашьашьал, сахьынеиҩеиуаз, асы иахьыласуаз, ихәхәа-хәхәаӡа аҵәаӷәасҭақәа аннаҵон. Аҩнынтәи пасилкала исзынарышьҭыз аласатә напҭырԥақәа хԥа еихарԥаны исымӷан. Убри ахыхь, аучилишьче аҿы ҳасҭаршын исиҭаз абаикатә напҭырԥақәа, аҽыҩрадаӷь еиԥш, еиԥхьчаа-еиԥхьчааӡа хыхь ирхарԥан. Ашәақь аҵӷа сыжәҩахыри, смахәари ирхаломызт, аҟынтә, ус, наҟ-ааҟ смахәарқәа ирынҵаны слеи-ҩеиуан. Анцәа имчала, еибашьра-еибакра ыҟамызт, зехьынџьара ҭынчран. Ус акәымкәа, ҳаи, ҳәа сгәы сҽанӡамкәа, аӡәы саԥхьаҟа даацәырҟьар, мамзаргьы, иудыруазеи, Анцәа иишәихьоу егьаџьара егьаҩ ыҟоуп, цәгьахәыцҩык цәгьарак игәы иҭакны, маӡала дшаауа, деиқәаҵәаӡа аурҭ дналызбаар, ишԥазуаз. «Уаангыл, узымцеит» ҳәа алеи-аԥси рыбжьара, сшәақь хыршаны, аҵхарҭа снацәа наҵаскып ҳәа уҟазу. Сыхә-нацәкьаракгьы зҭаз снапҭырԥақәа, сшәақь аҵхарҭаҿы изнеиуамызт. Абжьарак, урҭ сых-напҭырԥакгьы сымӷысхуеит ҳәа салагаргьы, акәкәҳәа сшацрыхоз, ма сыкны, сшәақь схы ианҟьаны исымихуан, мамзаргьы, снапгьы сшьапгьы ҿаҳәаны, ссаса кьынтыжәк нҭаџьгәаны асы снылаижьуан. Иара иааиҭахыз ҟаҵаны, иԥаҵа далаччо дцон. Иамуӡар, закәыхи, схы аҟыгә нықәиргар, амалагьы ахьҭа сареиџьхьан, сыԥсы хәыҷы насхырҟьыҵәааны сныԥсхеишьуан. Аха ус уаҩ дшысԥырхагамхо здыруан. Уи аганахь ала сгәы каршәны, аӡахәаш рқьақьа быжьԥаны иҟаҵоу аԥсуа шәаҩақәа реиԥш, соупцәатә магәқәа асы ҩамгылах инылажьуа, сахьылеи-ҩеиуаз, ихааӡа хәыцрак сынҭанагалон.
Сылаԥш иаахгылон ҳхәышҭаара ахчныза ықәырҭәааны, ҳаҽҳәаҿы еи-ҿашуаз акәасҭхарамца. Арасаҵәы иахаҵаны, аҽҳәа иҽҳәарҵәиуа, ашша алхәаҭо сан илӡуаз ажьҵаа. Акәац иахьыӡсаны ахәышҭаара акәицқәа ирықәҭәоз ашша ацәыкәбарқәа, абыржәыҵәҟьа рыфҩы хааӡа исаҳауазшәа збон.
Ацәарҭәеиԥш, абысҭа ҩеижьӡа, сан ҳашәтә еишәахьча инықәылҵеит. Акәацгьы ҟаԥшьӡа иӡны арасаҵәы иаахылхын, схәы инақәылҵеит. Акалам џьам ала ахарҵәы пашәӡа, амсатә мҳаҵә шкәакәа, ахәы раки мацәхарҟәарки инаӡо схарҵәы инхлыршәлеит. Саргьы снапы ӡәӡәаны сҿаасхеит схәы снахатәарц...
...Сызхаԥало снеиуаз сышьҭақәа анаанҵәа, саангылан, ҩаԥхьа сышьеи-сышьеи неиқәҵо, сышьҭахьҟа саахынҳәит. Нахьхьи, аарла шьоук рышьҭыбжь саҳаит.
– Уарбан уа иааиуа? – сыбжьы снақәыӷәӷәеит.
Ашьапышьҭыбжьқәа ахәырд-хәырдҳәа асы рыҵарапо, иахьааиуаз саҳауан. Ашьапышьҭыбжь ахьсаҳауаз ахь, инкылкааны алашьцара сналаԥшит. Аӡәы ихәынгасҭа снахьыԥшит.
– Уарбану иааиуа, ирласны уҭыԥ аҿы уаангыл! – сыбжьы ӷарыӷаҭәа насхасцалеит. Аха зцәаара збоз ауаҩы, сыгәхьаа мкӡакәа, дышиашаз ихы сықәкны иҿааихеит.
– Уаагыл акәымзар суеихысуеит! – Снапҭырԥа ду саԥхьатәи схаԥыцқәа инарыбжьаркны, икны саахан, иаасымӷысхит. Снацәа дуи, схысга нацәеи рхы ианақәиҭха, ашәақь ахаршалага надсыркит. Сара стәала сыҽсырхиеит. Сыхьҭакрагьы схашҭит... Сшьамхқәа сыҵамгыло аҵысра иалагеит.
– Уаангыл, схысуеит! – сҳәеит ҩаԥхьа. Аха мап, даанҿасуамызт. Ҩажәеи жәаба ҽышьахәар ада набжьамкәа, данысзааигәаха, сшәақь аԥынҵа аҩада ирханы, аҵықь ааҭсыргеит.
Иааиуаз даангылеит.
– Архәҭа адежурни соуп! – ибжьы насықәырмчны, даҽа шьаҿақәак неихигоны:
– Апороль! – сҳәеит сара, аҟарулцәа рзакәан инҭаршәны.
– Иууазеи, уара, уеиҳаб иоума узхымхәыцуа? – ибжьы нҭицан, ҩаԥхьа иҿааихеит.
Уаҳа ажәак мҳәаӡакәа, инеихыкны, ҩаԥхьа аҵықь ааҭсыргеит.
– Абыржәыҵәҟьа ухәхәаӡа ҵаҟа уанышьҭамла, укылкааны суеихысуеит ҳәа сыбжьы ахьынӡацоз сиқәыҳәҳәеит. Сара азин сыман, ахынтә раан дысхымхәыцкәа иҿааихар, иҳәҵәыҵәҟьа нкылкааны еихысра. Сшәақь азатуар абжьы рганы инаҿасыргьыжьын:
– Шьаҿак уаҳа инеихымгакәа, абыржәыҵәҟьа уанышьҭамла... – сымҳәацкәа, иааиуаз ԥшьынаԥха асы днылаиеит.
Схыс бжьқәа заҳаз, ҳҟарулцәа реиҳабы дрыцны, хәҩык акурсантцәа еиқәных иаакылсит. Сара урҭ шракәыз шыздыруазгьы:
– Шәарбанқәоу иааиуа? Уа шәаагыл! – сыбжьы насыргеит.
Аҟарул, аначальник, апороль аниҳәа, саргьы сҽааиқәыскит.
Зегь шеицыз асы илажьыз ианааихагыла, иаргьы дҩагылан, еиманы сахьгылаз иааит. Асы илажьыз Курбатов ихаҭа-ԥсаҭа иакәын...
Сҭыԥ аҿы аҟарул ҿыц днадыргылан, изаҟаразаалак ак ҟамлаӡазшәа, иандәықәла, саргьы сшәақь сазқәынҵа, сышьшьылаҳауа снарышьҭалеит.
... Уи ауыха уаҳа ҟарулра сырмышьҭӡеит.
Абри иҟасҵаз дкурсантыз, дфицарыз, иреицәа-иреиҳа аӡәы ажәак ахимҳәааит. Амала, «акаамеҭ шԥаҟоуҵеи
уара рыцҳа!» ҳәа аанарго, ҳкурсантцәа срыцҳашьаны исыхәаԥшуан. Аха акгьы ахьахырымҳәаауаз сгәы ԥнажәон, схы схәыцырҭахон.
Ҳамҭак ашьҭахь, схьагәгәа сзыԥсу рахь сдәықәырҵозар акәхап! – гәырҩала сгәы сҭацәажәон. Аха Шәача шыҟоу снықәлар, арҭ ссалдаҭ чынқәа аақәыхны, егьырҭ счамадан иҭоу, сыхәда иқәырхыз скурсант чынқәа нықәысҵап. Сқыҭаҿ сынкылсып. «Уахьца уаалеит!» – рҳәап, шьоукы сбара еигәырӷьаны, даҽа шьоукыхгьы, ҳзашьҭоузеи ҳәа дәыԥсшәак сарҳәап.
– Кыраамҭа уаанхома?
– Уанбахынҳәуеи?
– Уԥши уара, дшыҟалаз! Убасауп, баба, ар рцәа ухалар
ушыҟало!
– Абри бӷарҵахьы дшықәԥози, аимҵакьача дшасуази рыла, дшыԥырҩхоз ҩашьомызт! – ирцәагоузеи, аӷьара иаҩызоу аԥсшәа, ахы ахьуам, агәы ахьуам! – ԥсышәа ҵҩызаақәак рҳәап. «Мамоу, сара сшаара сааӡеит, уаҳа схынҳәӡом, соурышьҭит!» – сҳәар, рҿы иадмырҳәаргьы: «Ани иакәызма аԥырра зҵоз, наҟ дыҭцаны даарышьҭит!» – рҳәап, аҟыр-ҟырҳәа исхыччап... – Акакала иааидысымхәыцлаз ҳәа акгьы ыҟам. Аха сгәы злазбаашаз егьсызхәыцуамызт. Аучилишьче сыҭцаны, аҟарулцәа рротахь сшиаргоз, анс-арс акәымкәа, агәра ганы сыҟан.
Адырҩаҽны ахәылбыҽха ҟарулра иҟаз хынҳәны рҭыԥахь иааит.
– Ауаҩы дызқәымшәо акгьы ыҟаӡам, ишԥоуури, узықәшәаз ухы анурнаалароуп.
– Иашоуп, иаша, ихьааугеит ҳәа, риашашьа змам аус иабахәагәышьо.
– Егьаурым, аучилишьче аанужьыргьы, сынтәа унхаргьы ҳаԥхьа аинститут уҭалар, ухы-угәы ухоуршҭып. Ауаҩытәыҩса ицәа иҭамӡо егьыҟаӡам! – иааимырҟьа-еимырсны, сҩызцәа гәыжьжьага ажәақәак насарҳәеит.
Сара схы аасырҵысит, иахьатәи сгәырҩа ахьсыцеиҩышәшаз, ҭабуп ҳәа шәасҳәоит аанарго.
– Аескадрилиа аклуб ахь шәыҩнал ирласны! – аӡәы ибжьы иргеит абри аамҭазы. Аизара зызкыз сара шсакәыз иаразнак издырын, снеилууа сцеит.
Акурсантцәа еибарҵысны аклуб иҩналеит, саргьы аҵыхәтәаншәа.
Амҵ ԥыруазар амҵәыжәҩа шьҭыбжь уаҳауан.
Ҳучилишьче аначальник, аԥырразы ихаҭарнак аполковник Степанови, иара Курбатов ихаҭеи, ҳескадрилиа акомандир дрыцны иааҩналеит.
Зегьы адруҳәа иҩеибаргылан, рнапқәа рываԥсаны иаагылт. Рышьҭахьшәа иааҩналаз, ҳҟарулцәа еиҳабыс ирымаз алеитенант, «шәтәа!» ҳәа акоманда аныҟаиҵа, зегь рҭыԥқәа ааныркылан, иҟаларызеишь ҳәа рыԥсы ӡаны аӡырҩра иалагеит.
Схы ларҟәны сахьтәаз, сынцәыҵыԥшны, астол агәҭаҵәҟьа иахатәаз Курбатов снеиҿаԥшит. Иџьымшьқәа амалагьы еимассын, зынӡа ихьыдышьшьын иблақәа рҵәахуан. Измааноу уара идыр, Степанов даасыхәаԥшын, иқьышә ачча нықәыххит!
Уи сара знык дсыцԥырхьан. Аҽны, знык аеродром ҳнахыԥырны ҵаҟа ҳантәа, аҳаирплан дааҭыҵын, абри нап идкылатәуп, абаҩхатәра злоу курсантуп, ҳәа аескадрилиа акомандир иҿы сирҽхәахьан. «Аӡы иаго аҭәыц дахьынҳалоит!» ҳәа шырҳәо еиԥш, уажәы уи иччаԥшьи, зны сыширҽхәахьази анааидысхәыцла, гәыӷрак ацәаара сгәаҵа инҭаԥхеит. Аха Курбатов асы дшыласыриақәаз анаасгәалашәа, сцәа-сжьы ҩасхибаҳәан, сгәы аӡыӡара нҭалеит.
Зехьынџьара ҭынчран.
Курбатов ихы ҳкомандир аескадрилиа инаидкылан, илымҳа дынҭахәыҭхәыҭит. Уи акәхеит. Ҳкомандир дҩагылан, акурсантцәа еиқәырԥшьыхаа итәаз днарылаԥшын, абас дналагеит:
«Ҳара ҳучилишьче иалгаз рахьтә ирацәаҩуп Аџьынџьтәылатә еибашьра аан, фырхаҵала жәҩангәыла аибашьраҿ, аӷа иҳаирпланқәа ԥыххаа илазышьҭыз афицарцәа аԥырцәа. Урҭ шәара зқәымыз ахьшьыцбақәа ртрадициа лыԥшаахқәа шьҭыркаауеит, хьӡи-ԥшеи змоу ҳучилишьче иҭоу аԥырцәа ҿарацәагьы. Ҳара ҳкурсантцәа ахьургылалакгьы, руалԥшьа хьаҳәа-ԥаҳәада инарыгӡоит. Ус еиԥш иҟоу аԥырҩцәа рдисциплина ааиламхәаӡакәа, аҵарагьы бзианы изҵо, аԥырраҿгьы ихәыдам, аҟарулраҿгьы узықәгәыӷша акурсантцәа ҳамоуп».
Аха, «аирак рҿы хәахәак дрылҵуеит» ҳәа, абригьабригь акурсант иҟаиҵаз ҳәа, уажәымзар-уажәы, сыхьӡ неиҿаиршәуеит ҳәа сшьамхқәа сыҵаҟәало сыԥшуан.
– Даагап, иаха аҟарулраҿы ахаҵара ҟазҵаз ҳкурсант Мқанба! Ари акурсант раԥхьаӡа ҳучилишьче данҭала инаркны, иубартә иҟан ҳаискадрилиа ахьӡ шҭигоз. Аԥырраҿы акәзааит, аспорт аҿы акәзааит, зегь рыла дҿырԥшыган. Аха иахьатәи аҟарулраҿы, акы еиԥшымкәа афырхаҵара ааирԥшит. Дфицаруп, ҳаучилишьче зегьы аҿы ддежурниуп ҳәа акәымкәа, аҟарулра азакәан еилаганы, дԥишәарц, иара аҭакԥхықәра ззиуаз апост аҿы инеирц иақәызкыз ауаҩы, ишиқәнагоз дизныҟәеит. Акурсант Мқанба иҟаиҵаз ахаҵареи, агәымшәареи, агәеилгареи рзыҳәан ҳескадрилиа ахьӡ ала аџьшьара иҭоуп. Убри анаҩс, жәамш ԥсшьара иԥсадгьыл ахь ацара дақәиҭуп! – иҳәан, днеины астол днахагылеит ҳкомандир.
Сара сҽеидыԥсаланы саагылт, сгәырӷьара хышхыҵәаны ицон.
Аклуб иҩнатәаз акурсантцәа рнапеинҟьабжь аҭуан ҵнахуан. Аҵанӡа саақәыԥсычҳаит. Схы-сҿы насхаччан, скомандирцәа снарзыԥшит...
Счамадан цәхаԥшь кны, сышнел смахәар иахаршәны, Тур ихәы сықәланы снеиуазшәа збон!..
Схы здыруа саныҟала инаркны, ес-уажәааны Ашацәа ртәарҭа ахәы ԥшӡа иқәгылоу ҳныҳәарҭа ахьаца амҵа снатәалон. Ес-мра аԥсымҭазы, абра сааины снатәацыԥхьаӡа исгәалашәоит, сабду ицәашьы хха-ххо иаркны, иҿи-инапи ӡ-хьамԥшла иӡәӡәаны, ишуқьаҭ харԥ рышҳа иеихадақәа инархысуа, ихарԥ ахәда ҵрыԥхаа иаҿаԥсаз асадаԥ ҳәынҵәрақәа ыҵарбаҟа еибаркны, ҿыц ихәгабз зқәашьыз ихәы карфаҷа, шьыжь шәаԥшь днаҵагыланы ииҳәоз иажәа ԥшьақәеи иныҳәаԥхьыӡқәеи:
«Дад, абри ахьаца сабдуцәа гәышьақәа ирықәлоуп. Абра иааины, згәы каршәны, зыԥсы каршәны Анцәа ду иашьапкыз иҿаҳәатәы ҟалоит. Абри ахьаца мышьҭабзиа, ҳабдуцәа цәашьы зқьы кыдырблылахьеит. Аҩсҭаа даԥырхагамхаӡац. Егьа мшы цәгьеи, уеи бааԥси ҟалозаргьы, аҩысҭаа хәымҵыхәымз ашьашәы абыжь-ныха данҭарбылуагьы ахьаца ф-асӡом, Анцәа иан д-Хьац-ԥҳауп, Дад!» – Абарҭ сабду иажәақәа, абыржәыҵәҟьа акәушәа, иҿыцҳҳараӡа слымҳа иҭаҩуеит. Стәоуп сымала аԥсымра акаԥхамҭазы ҳныҳәарҭа ахьаца ашәшьыраҿы. Схәыцрақәеи сгәалашәарақәеи еихьыс-еиԥысуеит...
Мышкы заҵәык ада мҵуазшәа ауп ишызбо, жәамш аучилишьче аиҳабацәа ахақәиҭра исырҭаз иалагӡаны, Тур ихәыҟа, аҩныҟа схынҳәиижьҭеи. Зегь ҿыцбарах избоит...
Аа, уажәы иаасыкәыршаны аҵәраса реиԥш игылоу аҵлақәа, мшаҽнеиԥш, хәылԥазтәи аԥшалас рыкәа-рмаӷра инҭагәыбзыӷуеит. Зехьынџьара ӡ-ҭынчра иҭынчроуп. Сара сыҟамижьҭеи, иара усгьы, машәырынгьы махәык ахы ықәнамҵеит, зегьы бзары-бзаруа игылоуп. Абар, абна хырҩаԥшьаа илагылоу аҵәаҷҷақәеи аҳаҷҷақәеи, рышәҭқәа рсы-шәыб ирҿанаҳәҳәаз, рымахәқәа амцабз шкәакәа рхибаҳәоит. Ашацәа ртәарҭаҿ, изаҟаразаалак акгьы аҽамԥсахӡеит. Ес-уажәааны ааԥынра агәрӷьаҿҳәаша аҟармаҵыс ашәабжь неихнаҳәаалоит...
Адәҳәыԥш аҵыхәаҿ игылоу, ҵыԥхцәа ааԥынразы еихасҳаз аԥсуа ӡынҵәа гәаҩагьы, арыдш еиԥш иҟәашкакараӡа, раԥхьаӡа акәны, раԥхьатәи ашәҭыцқәа «рыччабжь» нархалашоит.Абжьарак,ес-уажәааны,ари ахәы ԥшӡа амаалықьцәа шаҭаац-иаҭаауеит. Ахьаца ианпыҟҟалоуп, аханатә аахыс амшра зцу, аҵхра зцу сабдуцәа рцәашьы ашьҭақәа.
Ҭынчроуп, ҭынчраӡоуп! Агәы рҭынч, аԥсы рҭынч, аԥсҭазаара ҿыц иалагоит, зыԥсы зхасҭәҳәаз, амшразы еихасҳаз сабду иӡынҵәа гәаҩа амахәҭа.
Агәбылреи абзиабареи зцу аԥшьа ҭыԥ згәакьоу, дахьыҟазаалакгьы, иԥсы тәарҭас гыларҭас иоуеит. Аа, абыржәыҵәҟьа рыбжьы аҭынчра рҿыхо иааҩуеит аимҵакьача иасуа ҳаҷкәынцәа рыбжьы. Аџьар ршыкь бжьы неиҩыхны, игоит аркьылқәа реиҿасбжьы. Адгьыл дырҵысуеит аупцәа рҳәы мпыл шьҭызԥааз ишьҭалаз арԥарцәа. Шәыԥсы ахьы ахьыршо инеиааит, аибашьра ду зыҩны зчамҩахә ҟанамҵаз ҳаҷкәынцәа насыԥ шкәакәақәа. Абыржәы, абыржәыҵәҟьа, мшаҽны еиԥш сыблақәа иаарыхгылоит, Анцәа ишаны, Анцәа иигаз Нарҭаа рдаракәац аҵеицәа.
Урҭ, абан, нахьхьитәи адәы хәхәа ԥшӡаҿы акәын, рҽеиҩҿаны ампыл иахьасуаз. Ашацәа ртәарҭаҿ акәын урҭ есымша иахьеиԥылоз, рҿара амшқәа ахькаҵәоз.
Ҩын-ҩықәра еихала-еихыҵыргьы исхашҭӡом, Мшаҽнеиԥш иааиламсӡакәа сыбла ихгылоуп, адгьыл қәзыршәшәоз, аҽа шьамхы зырҵысуаз, зхажәҩабжь хыӡак ҭашәоз «адауы ԥшқақәа» илыркаауаз рсахьахәырақәа.
Ааи, есымшаԥшара, абри адәыхәхәаҿ рынасыԥ хыхәхәон, ари ахәы ԥшӡа амаалықьцәа. Абри адәыхәхәаҿ аҽыҩқәа дырыҩуан, аҳәа рҟьон, аҵәы еигәыдырҵон, аҽқәа дырыҩуан, ҽыҳәҵәыла еижәылон, аҭарчеи ныҟәыргон, акьиан еихысуан, аҳәыҳәха еихсны икнырԥаауан. Бӷарҵахьы аиқәԥара ҭарҵон, ацәыргыла иахыԥон, қәсыԥа иԥон, ҽадаԥа иԥон, ахаҳә дырԥон, еиԥхныҩлон...
Акыр-кырҳәа рыччаԥшь рхыҵәо, сыбла иаахгылоит, мышкызны адгьыл зырҵысуаз, аԥсҭазаара ес-иша ихәлацыԥхьаӡа аԥсы ахазҵоз, иахьа атәым жәҩан аҵаҟа зыбаҩ-зышаҩ ҵыҭәахахьоу Ашацәа ртәарҭа амаалықьцәа. Рыбжьы гаӡом, есы-шьыжь, есы-хәылбыҽха еиқәҿызҭуаз, зашәабжь ԥсҭаҵагаха ахәқәа ирықәыҩуаз. Тур ихәаа – Ашацәа ртәарҭа ашаеҵәақәа. Урҭ ушьҭа уаҳа рԥыжәҩақәа неидҵаны, анкьеиԥш инеидыслаӡом, наҟ-ааҟ бӷарҵахьы еибакуаз арԥарцәа. Урҭ аҩыџьагьы абыржәыҵәҟьа сырҿаԥшуеит. Аӡәы – Иуака Бжьаниа иоуп, егьи Шьоҭа Касланӡиа иоуп. Анцәа ҳазшаз игәарԥханы иишаз, реиԥшзеиԥшу ушьҭа уаҳа дмиуа аҷкәынцәа..
Сара усҟан жәашықәса ракәын исхыҵуаз. Абарҭ адоумбеиқәа адгьыл анҭадырҽылоз, ее, нахьхьи, ахәадаҿы, уажә икәашханы, абаҩԥсы еиԥш игылоу ахьа-ҵла амахә сықәтәаны срыхәаԥшуан. Ажәлар, аԥхьахәы злахьынҵахарыдашь ҳәа рҵа рыҵыԥсаауа игылан.
Ашәымҭақәа наскьон, арԥарцәа аҩыџьа рԥыжәҩақәа ахьеидыкшалоз, ашьа ҩалыжжит, аха аӡәгьы дкаҳауамызт. Иҟаларызеишь ҳәа иԥшын. Адгьыл зқәарышәшәон... Еибаҟьон ҩыџьа Анцәа имаалықьцәа! Аха, мап, аӡәгьы иара усгьы шьамхылагьы дамысит. Убри аамҭазы, илабашьа еилыблаа аҽыҩҳәа инаирсын:
– Иазхоуп, дад, шәгәашьамх Анцәа еицоумкын! Напхаԥса шәеибамыргеит, шәеиҭахеит! Иахьарнахыс шәеишьцәоуп. Шәиашьареи, шәеиуареи, шәеиҩызареи, шәеиҭынхареи Анцәа иаԥумкын. Абринахыс аԥыжәҩа еидҵара азин шәымам! – иҳәан, Иуан Сеидыҟ днарыдгылан, наҟ-ааҟ иааиҟәихит...
...Иуакагьы Шьоҭагьы аибашьра аҟынтәи рыҩныҟа рчамҩахә зыҟамлаӡеит. Ихнымҳәӡеит урҭ рҩызцәагьы, раԥхьа акәны, аҿареи, абзиабареи, аԥсҭазаареи рышәхымс инылагылахьаз, Анцәа ду иҿааӡагақәа: Кәаӷәаниа Дур, Касланӡиа Шьаликәа, Касланӡиа Пиа, Мқаииа Алиоша,
Гарманиа Ҷуҷул, Бжьаниа Иуака, арҭ изжәыша аӡыхь ахы ыҵнамхыцыз амаалықьцәа, џьанаҭ тәарҭас, гыларҭас изоухьоу зегьы, иахьа уажәраанӡагьы, рыԥсы лаша мшаҽнеиԥш, Ашацәа ртәарҭа ахәы ԥшӡа аҿы иқәуп. Урҭ рыԥсы ахаара ес-уажәааны абри ахәы ԥшӡа аҿы цәашьы иаҵәаны иныҵхахоит. Уара иумбо, сара исымбо, Анцәа ихшара рсахьахәырақәа иахьагьы ԥшаласшәа Ашацәа ртәарҭа инақәԥыраауеит. Абиԥарақәа жәҩахырла еимырдалоит, ӡра-ԥсра зықәӡам Ашацәа ртәарҭа рыԥшӡареи, рыцқьареи, рхацламҳәеи, рыламыси рыӡбахә.
Стәоуп, исыциз, исыцԥсуа схәыҷра аныхахә ашҭаҿы.
«О, алахьынҵа, алахьынҵа, ауаҩытәыҩса насыԥда, рыцҳа, дышԥа лаша-ҩашоутәуеи!» – сгәы сынҭаӷызын, сынкахәыцуа, ашьшьыҳәа сҿынасхеит!..
... Адгьыл сыгәон. Уаҵә иаашар, амҩа сықәлон...
Анцәа ду илԥха-игәыԥха сыманы, каҳада-ԥҽыда, ҩымш рышьҭахь аԥырцәа ручилишьче аҿы сааит. Афра аԥхарра иарчачатхьаз, заа зхы цәырызгахьаз Сибратәи ахьҭагьы, аргама ахы снардыруа иалагеит. Аха уажә еиҳарак хьаас исымаз, аҩныҟа агәхьаагара акәын. Иахьеиԥшҵәҟьа сыбла ихгылан Тур ихәы, Адаужра, Ашацәа ртәарҭа, уи ахәы иаақәнакаауаз, баагьы-ԥсгьы, зегьы. Аха ауаҩытәыҩса дызмышьцыло, ицәа иҭамӡо, егьыҟаӡам. Хәыҷы-хәыҷла сыгәхьаагарагьы схыжьжьеит. Акызаҵәык, Лаӷреи Лаԥшьи рыбжьы, лымкаала, уахатәи аҵх лашә иналҩны, уажәыгьы, имҩашьахуа слымҳа инҭаҩуан.
Ажәакала, саҳаи-диқәа бзианы, сгәалаҟа-схалаҟа сшыҟаз, ҽнак ашьыбжьышьҭахь, аҵара ҳаналга, ҳучилишьче ҳаадәылҵын, акаҩҳәа ашәа ҳәо, ҳзыҩназ аескадрилиаҿы ҳааит. Ҳхы ҳанақәиҭха, зегьы ҳаибарҩны ҳаискадрилиа
ҳааҩналазар, абжьааԥны ишызбахьаз акәымкәа, акурсантцәа зегьы рыбжьы рдуны, рпилоткақәа рхыхны иршәуа, ссирк раҳазшәа, ргәырӷьара ҵыхәаԥҵәарак амамызт. Сҩызцәа еибарыҩны згәырӷьара зхыҵәоз акурсантцәа рахь рҿынархеит, аха имнаӡац сҳәоны, урҭгьы рпилоткақәа нархырԥаан, аттаҳәа аҭуан аҵаԥсара иалагеит. Сара уик зынӡаск оумашәа избеит. Згәырӷьара еихымсыӷьуаз акурсантцәа снарыдгылан, рҵыхәтәаны игылаз даахьасырԥшит.
– Абарҭ акурсантцәа абриаҟара изыргәырӷьо ҳәа, уара џьаракыр лымҳаҭас умоума? – сҳәан, сакуа-сашьҭуа снаиазҵааит.
– Ыы, уара, актәи аекскадрилиа аҟны акәӡами уахьыҟоу? – иџьашьашәа дсазҵааит иаргьы.
– Аиеи, актәи аескадрилиа аҿы ами! – сҳәеит.
– Нас, арҭ зыргәырӷьо шԥаузымдыруеи? – иҳәеит ҩаԥхьа. – Уара, сара ашкол аҟынтәи абыржәоуп санааҩналаз, издыруандаз...
– Аа, ус акәзар, иашоуп, иузымдыруазар ԥхашьараӡам. Ус
саргьы сақәшәахьеит...
– Аҩыза, акурсант, рацәак аамҭа сымам, иҟалозар, абарҭ
зыргәырӷьо... сажәа анагӡаха сымҭакәа:
– Иуасҳәоит, аха исуҭозеи гәырӷьаҿҳәашас?
– Иусҭарызеи, уанаџьалбеит!..
– Аа, ус акәзар, даҽаӡәы уиазҵаа, сара сҟынтәи ажәакгьы
уаҳараны уҟаӡам! – иҳәан, инаҿаиршәит.
Саргьы иара сиҩызан, акәымзар, сааиҟәаҵны, даҽаӡәы
сизҵаар амуаз, аха умбои...
Нас саахәыц-хәыцын, абри деилаҩаӡа дызлаҟоу ала,
«ани» бзиа избо аӡәы шԥаиакәымхари ҟасҵан:
– Шә-грамк ажьаӷь уатка усыржәуеит! – сҳәеит,
иаалырҟьаны.
– О, убаашәт, уажәраанӡа абас умҳәоз! Уаха ахәылбыҽха парашутла ҳаԥоит! Убри ауп анҭ акурсантцәагьы зыргәырӷьо!
«Сара парашутла сыԥаанӡа, «уыу-уыу» ҳәа ҳаидымтәалааит! Иабадихәа, дара абанҭ акурсантцәагьы гаӡақәоуп, аҳәра рфоит, акәымзар, «аӡы иаго дыччоит» ҳәа, ас убахьоума!» – сеиқәшәы-еиқәыԥаласа сахьгылаз, сгәаҵа сынҭаӷызын, саанаԥшы-ааԥшит, аха акыр зоуҳәода!..
Сарҭмаҟ аасыҟәныхны, стумбочка ахы инықәсыжьын, аҟәардә аашьҭыхны, скаруаҭ ахаҿы снатәан, адунеи азна неидысхәыцлеит...
«Ҳаи, абааԥсы, уҩызцәа рҿаԥхьа ухы ахьымӡӷ аургома! Зегьы иҟарҵо ицәгьа-ибзиа уаргьы Анцәа уалхәдеимтәааит. Иууазеи, уҩызцәа рылымкаа, умагәымкәа-ушьагәымкәа, уара ахәча улоума, ухаҵами абааԥс!» – абас сгәы исыҵанаҳәоз, зназы сыԥсы насылаҵаны, сааиқәнаҳәалон. Аха уи рацәак нарха амоуӡакәа, ӡшәахаҵас иныҵаба ицон. Абри аҭыԥ аҿы, хәыцра цәыршәагақәас иҟаз зегьы схы инҭапапон. Аҵыхәтәан, парашутла аԥара ҳзырҵоз аподполковник снаидгылан, аԥхашьара егьи ҳәа акәымкәа, ес-иҟалалакгьы, ицәымӡакәа иасҳәарц сыӡбеит. Уаҳагьы саамбжьажьаӡакәа, сгәы иҭаскыз насыгӡарц сындәылҵын, аподполковник дахьыҩназ ауада ашҟа сҿынасхеит. Исҳәаша, ишысҳәаша ҳәа сынкахәыцуа, сҽырхаҵаӡаны сышнеиуаз, иара аподполковник ихаҭа иуада даадәылҵын, дшааиуаз гәасҭеит. Данаасывала, сҽаариашаны, сымаҿа саргәҵысҭа инадыскылан:
– Иҟалозар, сшәазҵаар сҭахын, аҩыза аподполковник! – сҳәеит, сҽынеидыԥсаланы.
– Сузыӡырҩуеит, аҩыза акурсант! – иҳәеит, аподполковник даасызҿлымҳахан.
– Иахьа ахәылбыҽха парашутла ҳаԥошәа егьиуашәа акы рҳәақәоит, абри аҵареи амцреи еилыскаарц сҭахын! – сҳәеит.
– Иуаҳаз, иашоуп! – ахы насгәыдиҵеит.
– Ианба, аҩыза, аподполковник?
– Иахьа асааҭ быжьба рыбжазы. Иаачҳа, уи аамҭагьы
рацәак агым ушьҭа!
«Мап, мап, сыкноуҳауазаргьы, сара ԥшышьа сымаӡам. Гәаҟрас исымоузеи, кьынтыжә цахак сыԥсы ахьнырҳаланы, џьара, ажәҩан аҵантәи сыԥоит аха!» – абарҭ ажәақәа сқьышә инықәыхх-нықәыххит, аха алеи-алеи еицәыԥхашьоит, аҿаԥа насҿалан:
– Ҳаԥара рацәак агым, ыы? – сҳәеит, аҵыхәтәаншәа саакәаны-заны...
– Усысыр, шьа кәарак сылымшәо, сеиҵакы-еиҵакуа, сахьа цәыршәагақәак схы ишҭагьыжьуаз, саахынҳәит...
– Уабадәықәу, уара, аҟиар уахошәа уеихас-еихасуа? – асҭаршын ибжьы слымҳа инҭасит. Аӡыршы насҿарҟьазшәа, схәыцрақәа саарылҵит. – Ари акоманда иҟалаз уара узы изакәанӡами? Ирласны уҽеилаҳәаны, уааины, абра уҩызцәа урылагыл? – амҿышьха еиԥш, иџьымшь хышқәа иблақәа ирҭассы, ишилшоз днасықәыцәҟьеит, сшааиуаз данаасывала.
Сара уи асҭаршын иаҟара аԥсцәаҳагьы сицәшәомызт. Зыҽны абра санааиз аҽны инаркны, даазбар аҩ сыҵалон. Уи иареи сареи раԥхьа ҳабӷьыц ԥызжәаз анаасгәалашәалак, еиҳагьы сизгәаауеит, аха сагьамхаччоит. Иара убриаҟара дхәыжәлацәгьан, акәымзар, иабеиԥырхагаз, сара сԥаҵа кәаԥӡа иныжьны исымазар! Сааибар: «Уԥаҵа кәыжьқәа наҟ иамых акәымзар, укны мчыла акакала иҵысхуеит», ҳәа сикуан.
Избан, уара иабоуԥырхагоу ҳәа саниазҵаалак:
– Неположено! – заҵәык акәын иҿы нҭырчааны ииҳәоз, Саргьы сԥаҵа кәыжь сеинасызма, аха цасҳәа, ихьымӡӷшьаны иамысхуамызт. Убри иахырҟьаны, сҩызцәа ес-сабша, ԥшьбахәба сааҭ ақалақь ахь ианишьҭуаз, сара авогонқәа рахь рацәақәхра ицоз срылеиҵон. Аа, абыржәыгьы, иааиҳәоз зегьы амаӷ алыҳәҳәо акәын ишиҳәоз.
Алеи-аԥси рыбжьара, скомбинзони сышлеми, сҽеибыҭаны ацәаҳәа снықәгылеит. Ани ҳасҭаршын дназлаз, ҳаиҳабацәа жәаҩа-жәаҩаҩыла ҳаарган, амашьынақәа
ҳрықәыртәаны, ҳпарашутқәагьы ҳаргьы ҳрыманы рҿынархеит. Амра шьыбжьышьҭахьра инхыҳәҳәан, инҭагьалахьан.
Сара абрахь сшьапы анеихызгоз, ауаа шыԥсуаз сзымԥсызеи! Исықәнамго, аӡәыр мчыла сааигама? Џьым, иуҭахымзар, макьанагьы ихьшәаӡам, рҳәеит угәы уҭахәыц рҳәеит, аԥырра баша-маша усым ҳәа ансарҳәа! Ааит, ишԥыкәу сымч шақәымхо, насгьы, исҭахым захьӡузеи! – исырԥхашьон. Аа, уажәшьҭа, иукуа ыҟам, иушьҭуа ыҟам, ажәҩан ахыцәкәантәи «аҳаргь» ухаргыланы уԥала! Аԥсы ахам, аблақәа ахам, абни аихаӡа уақәтәаны уԥырла, изхарада?
– Мқанба! Аидара иаҵоу аҽеиԥш, ушгылаз уцәама, уара? – ҳподполковник ибжьы ҿацаӡа слымҳа ианааҭас, аҭҳарцәҳәа, улаԥш зхьымӡоз адәы сакара снықәыԥшит. Иныҵакны саақәыԥсычҳан, амба шьаҟа еиԥш сзынгылаз амашьына сналбааит.
– Урыхьӡа, уҩызцәа урыхьӡа! – иҳәан, рацәак имырымжьыжьккәа, ҿааиҭит аподполковник. Снеиҿаԥшгәышьеит, аха исурҳәооз, санаахьаԥш, сҩызцәа аҳаирплан аҭалара иаҿын. Спарашут сыгәчамақәа инарыдҳало, сеимҿаԥаеимҿаԥо снарышьҭалеит. Саргьы аҳаирплан амардуан сшьапқәа наҿасыргылеит, аха сара истәӡамкәа, ус арагәаԥшь иалхыз протезқәаны исыҵагылазшәа, иаасыҵаҟәарҟәарит. Изулак, амардуан амаақәа сыцырхырааны, напышьашәала, сыԥсы ахаара сқьышә инықәкны сынхалеит.
Сҩызцәа зегьы аҳаирплан иадҟаҵалаз атәарҭақәа рҿы итәаны, еибарччо, игәырӷьаҵәа алафҳәара иаҿын. Саргьы снеин, кәакьк сҽаакҿаскит.
– Уара укапан заҟа ыҟоузеи, – иҳәан, аподполковник даасхагылт!
– Ԥшьынҩажәеи ԥшьба! – сҳәеит. – Нас ара узтәозеи?
– Сабацои нас уаҳа?
– Хымыз дуӡӡак иаҳҵоз ноухашҭыкәкәа... – Уаҳа ацымҳәакәа иҽааникылан:
– Уара уаҵкыс зыкапан еиҵоу дахьтәоу иаԥхьа утәароуп, мамзар... еилукаама?
– Аа, аиеиҵәҟьа, аиеиҵәҟьа! – сҳәахын, изхиҳәааз зегьы еилыскаазшәа, сҩагылан, ани сара саҵкыс зыкапан еиҵаз, ажәҩангьы, абри аҳаиплангьы ҳамҭас ирҭазшәа, зсаса ааихамкӡо иччоз ивараҿы снатәеит. Аподполковникгьы аҳаирплан акабина азааигәара, иналкааны зхала икыдҟаҵалаз аҟәардә тата днықәтәеит. Аҳаирплан амотор иахьынӡазалшоз, аԥырҩы аусура ианалаирга, иаақыџьқыџьын, аҵыхәа ргыланы аҿынанахеит. Абри сҳәонаҵы, аҳаирплан адгьыл аҽынаҟәыҭханы, аҳауа иналалеит! Сара схәыцрақәа сырӡан, сшәаҟьаны сыштәаз, аҳаирплан аҽанҩышьҭнахӡа, згәы зҽанӡамкәа аӡыжь иалаҳаз иеиԥш, сыԥсы сыхәцә иҩыҵагылан, сгәы нкыдшәаны сшьамхы инаншәалазшәа, сызҭоу сзымдыруа сыблахаҵ неилагьежьит...
Абригьы уажәы иабасгәалашәеи, убри ахы сымазма, аха аҳаҷаҳәа иаасгәалашәеит, зны-зынла ԥхыӡла избалоз: Амҵәыжәҩақәа сымахушәа, нас шьха дук ахыцәқәантәи саныԥалак, ее, иаша схыхәхәала, «ижәбома сшыԥыруа!» Ас шәара шәзыԥыруоу?» – сҳәахуеит. Сыбжьы ахьынӡацо еиҵыхны, ҵаҟа игылоу сҩызцәа ирызҿысҭыхуеит! Нас, ашьшьыҳәа, ашьац кашьшьы иахьыҟоу каршәрак аҿы стәахәуеит. Убри сыԥхыӡ, адырҩаҽны саназхәыцлак, шьыри, аԥырра заҟа ибзиоузеи, сыԥрыҵәҟьошәа сыҟандаз аасгәахәуан. Аа, уажәы сыԥрыҵәҟьоит, аха сшәоит. Ԥхыӡла сызгәырӷьоз, амҵәыжәҩақәа сара иахьыстәыз, рыгәра ахьызгоз, сара схала иахьысҭахыз сахьыргоз азыҳәан акәхап. Уажәы еихатәы ԥсаатәк сақәтәоуп. Сара ԥхыӡла избоз амҵәыжәҩақәа реиԥш, амҵәыжәҩақәа аҟьаӡом. Абжьы мацара заҵәык ауп слымҳа ҵызхуа. Уажәы-уажәы
иааҭагә-ҭасуеит, иаахынаауеит, аҽазнымкылакәа, иааҳәыр? – сылацәа нхызҩоит. Аҳаиплан амотор ахәаԥшь ҳәа, наҟааҟгьы «алагара» иаҿуп. Абри аамҭазы «пип-пип-пип» ҳәа, исмаҳаӡацыз бжьык еиқәырццак-еиқәырццакны слымҳа инҭаҩит. Аподполковник дҩагылт. Уажәраанӡа инеиҿахәыҭхәыҭуаз акурсантцәа рыԥсы ӡаны инатәеит. Ус, аҳаиплан аҵыхәаҿы, аҵа намыҩрны ицазшәа, «аҟыгә» арган, иҟьаҟьаӡа ашә аатит.
– Акурсантцәа, шәгыл! Аԥаразы шәыҽшәырхиа! – ибжьы аагеит аподполковник. Зегьы адруҳәа иҩеибаргылеит.
Аҳаирплан, «т» асахьа аҭаны, ҵаҟа анарма шкәакәа ду еихҳәа-еиҵҳәа иахьышьҭаз, аҳаирплан анаахала, уи иаанагоз, аԥарҭаҿы ҳнеит акәын. Аподполковник акурсантцәа рыжәлақәа аҳәаха иамраӡакәа, рпарашут аартыга, аҵәаҳә иаҩызаз афалақәа, аҳаирплан ахи-аҵыхәеи ирыбжьындаз аихатәы лаба илаҿаԥсаны, хабжь ихы аԥҽра аҟара адагьы ахмырҵкәа, зегьы аҳаирплан рыҽналдыршәшәан, иԥеит.
Аподполковник аҳаирплан ашә днылагылан, днарышьҭаԥшит. Ԥсҭбарада зегь рпарашутқәа шаадыртыз агәра анига, ихы-иҿы ччаԥшьк нықәыххын, ашыҩ-шыҩҳәа имаҿақәа неихьшьны, дааиасын, наҟтәирахь днатәеит. Сара сымгылаӡакәа сҳашҳаҭәарахазшәа стәан.
– Ухы шԥоубо, Мқанба? – иабасҭахыз, сыхгьы акәара иҭабаандаз, аха аподполковник иажәа насылеиҵеит.
– Мым, мым!. . – сҳәан, цәаблаҟы сылкызшәа, сыбыз былгьо сҿы иааҭахеит. Зынӡа еиқәкы-еиҵакны сшыҟаз аподполковник агәра анига!
– Аԥырра бзиоуп, ус ами? – деиҭааҵаахт.
Акы зҳәоз усгьы сабаҟаз,ашәеиқәара-ӡиқәара сыҿхысны сыштәазгьы, схаԥыц ԥаҟьақәа аахсырџьаџьан, сыччашәа зуит. Нас сыхәда аасырҵәин, аҳаирплан аҵыхәахь снаԥшит. Анҭ акурсантцәа ҭыԥаны излацаз ашә шаартыц иаартын.
– Акурсант, Мқанба! – аподполковник дааин, даасхагылт. – Ыы? – сҳәан, аарла схы сҩахан сааиҿаԥшит.
– Уара макьана аԥсабара аԥшӡараҵәҟьа умбаӡац. Уи алакә лабҿаба ссир убарц уҭахызар, уааи арахь, иусырбар сылшоит, хәыда-ԥсада! – ашә аартны иахьыҟаз ахь иҿынеихеит.
«Аа, уан лхы аҟәақҳәа дааст, уԥсабарагьы сҭахым, улакәгьы сҭахым. Усҭыҳә, Анцәа даахәан суҳәоит!» – сгәахәит, аха иҳәа ухаҵазар! Сымч зегьы ааизганы, спарашут сеихада ианыҳало сҿынасхеит. Аҳәыс ҿыц ныҟәа еиԥш, сгыр-гыруа, иара ашә дылагыланы дахьыԥшуаз ахьҵәҟьа сымнеикәа, ишьҭахь саагылт.
– Егьа дсахьа ҭыхҩы дузаргьы изҭыхрым, ишԥаԥшӡоу злыԥха ҳаура! Уԥши, уԥши, удинаныс, анҭ амҩахәасҭақәа, сԥычкак-сԥычкак иаҟароу аҩны еихагылақәа, рахәыцк иаҟараны адгьыл ианысны инеиуа аӡиасқәа, ҽыҭ-ҽыҭ, иеҵәҟаҟараӡа агьыл қәызҵо ашәаԥыџьаԥ уҳәа, закә ланарԥшыроу убап! – иҳәан смахәар ааикит.
Аподполковник иҭахын хыхьынтәи аԥшра саиршьцыларц...
– «Усҟәаҵ Анцәа уишазар, изымуа усуп усгьы, сара схала сыԥагәышьоит!» – ҳәа аанарго, снапы ааимысхит. Снаивсны, саахьаԥшны снаихәаԥшит.
Снеин, ашә снылагылан, наҟ-ааҟ ашә аганқәа рҿы амаҟақәа иадҳәалаз снарылаԥсны иааскит. Иӷәӷәаны искыу-искыму гәасҭарц снаха-ҩахеит. Убри аамҭазы:
– Ааит, уаргьы сышьха уаҩуп ҳәа уԥаҵа кәыжьқәа урыҵаҽырбо, шьхауаҩрас иулоу аҳа... Наҟ иоушьҭ иуку! Унеины уҭыԥаҿы уҽкажь! Уара аԥырра акәым, акартош цәырԥссарагьы улшом! – аподполковник ала иамҳәара сеиҳәан, ишьҭахьҟа днаскьашәа даагылт.
«Ҳаит, сшыбзаз сыԥсызаап сара анасыԥ еиқәҳәала!» – сҳәан, анҭ искқәаз смаакыга аақәагьы ааусышьҭын, исыхьлакгьы сыхьааит ҟасҵан, сгәы неиқәҳәаланы, спарашут афала, абжьында инаҿаршәны, ашә аартны иахьыҟаз схы ныласкит. Ҳаӷеимышхара, џьаҳаным аҵа сынҭаԥшит... Аха сылацәа мчыла инеиқәысыԥсан, сыԥеит.
Акы заҵәык сназхьыԥшыз, инасхыԥраахьаз сҳаирплан аҵыхәа ауп, аха иааг, ицахьан. Абри абриами ҳәа, ицәгьаны ибзианы, суасиаҭҵәҟьа аасзымҳәаӡакәа, сыкәкәаӡа сышнеиуаз, «аџьма имԥсыша, амаҵә азылаҟәуеит!» ҳәа, «адық» арган, сызқәа икыдыз спарашут аатны инасхаҳаит. «Аа, санаџьалбеит, иҟалап уажәшьҭа счамҩахә адгьыл аҿы иҟалар!» – абри анаасхәыц гәыӷрак ашәахәац сгәаҵа инҭаԥхеит. Ажәакала, спарашут ахала иаатит. Аарлагьы схы аҭыԥаҿы иааиуа иалагеит.
Иаатит спарашут, аха изхәарҭоузеи, скәал-кәало ажәҩан скынхалеит. «Ахьча насыԥда хьачан еимаа имоуит!» ҳәа абри апарашут мыжда еимакы-еиҿакны ианысҟәнырҵоз, сара сыкапан иақәнагоз акәымкәа, сара саҵкыс акырӡа еиҳаны изкапануаз ипарашут акәзаап иҩашьаны сызҵарҵаз. Сара иара азыҳәан гәларшәысгьы самкит. Сырԥеи-ԥеиуа саманы ажәҩан иалалеит. Аиаша уасҳәап, аҩысҭаа дызкыз сиҩызахеит. Спарашут саманы алеишьа злазбаз ала, иахьакәым, уаҵә шьыбжьонынӡагьы адгьыл аҿы сызтәомызт. Стәаӡаргьы, сганахь ала, рацәак иаӷьымкәа иасуаз аԥша, ӡибнаҟа, џьара сганы, ҵлак саланажьуан. Мамзаргьы, хәба-фба километр ахьыбжьаз, сӡы ахьымааҩуаз, тибнарак ахь сагон. Уи ус шакәыз, сгәы аҟәышра сымамзи, издыруан. Уи моу, иара уажәгьы спарашут аԥша ахьасуаз иаццон. Саанапҟьа-шьапҟьеит. Сыхгьы ҩасраҳан, снаҵаԥшит. Аха уаҵаԥшла уҭахызар, иахьаатыҵәҟьаз иаангылан, аҳауа иалиааз акәыкәбаа шкәакәа ду еиԥш ажәҩан иалакнаҳан.
Игәҩарамкәа игәасҭеит, спарашут млаҟәӡакәа, ганха аԥша иаманы ишцоз. Ани аподполковник мышьҭацәгьа иҳаиҳәазгьы аушәарҭахмыз, аха «аума уақәшәар, аума уӡбыроуп!» Саалаган, спарашут иацыргаз абырфын шаха пақәа, азганкахь ала, хәба-фба хац ааидыскылан, сарӷьа напала, ашьшьыҳәа саарыхеит. Ус иахьыҟасҵаз, акыр исыхәазшәа збеит. Уажәраанӡа аԥша иаццоз спарашут аангылеит. Ҩбагьы, аарла игәоуҭартә адгьыл ахь алаҟәра иалагеит. Уи ус шакәыз агәра згеит, избанзар, слаҟәы-цыԥхьаӡа аԥша иаҳа-иаҳа иаӷьхон...
«Адунеи сшаны сықәызҵаз, насыԥк сымҭаӡакәаҵәҟьа сишарымызт!» – схы аасыргәыӷит. Апарашиут абырфын хац пақәа снацәкьарақәа ахьынарыласырԥсыз искын, џьеи иоусышьҭрын. Спарашутгьы хышәҭ-ҵышәҭуа ишыгәагәоз збон. Сгәы шсырҭынчра исырҭынчит. Ушьҭа хәыҷӡак сыԥсгьы сылалеит.
Ажәакала, спарашут хәыҷы-хәыҷла алаҟәра иаҿын. Ҵаҟа адгьыл ахь анаԥшра аԥсра ацәа шахыскаауазгьы, ани иаатыз апарашут хада маатыр ҳәа, зегьы ирыҟәнырҵоз аҩбатәи апарашут, ауаа ируа ҳәа, саԥхьаҟа исыцраҳәамзи, аарла убри апарашут снахыԥшны, зны-зынла адгьыл сылаԥш нахызгон. Уажәраанӡа сԥычкак иаҟараны избоз аҩнқәа, уашьҭа чамаданк иаҟараны избо салагеит. Ани «Т» асахьа зманы, ҭакыра дук аҟара еиҵыхны ҵаҟа адгьыл аҿы ишьҭазгьы снахьыԥшит, уигьы уажәшьҭа жәохә ҩажәа ҽышьахәар рыда бжьамкәа, адгьыл сазааигәахеит. Ушьҭа исуҭахуааз, сгәы аадухан искыз апарашут иацраҳәаз ахацқәагьы ааусышьҭит.
Сшьапы адгьыл инықәкьысын, спарашиутгьы нхынааит. Ганла аԥша иасуаз спарашут инҭачын, схы саамырхәаӡакәа, иааи, абри спарашут сықәшьуа, саманы аҿынанахеит, аха избахьада!. .
Сеибга-еизҩыда адгьыл аҿы стәазшәа анырба, сҩызцәа зегьы раԥхьа ҳподполковник дгыланы, ишзахәоз иҩны рҿаархеит, аха изхьугӡода. Апарашут сымҵарсны саманы ицон. Аҵыхәтәан, сыбла ахьҭоу умбо, асаба саганы, сынцәыҵарсуа сахьарҳәазоз акәхап, сԥынҵа цәӷәыхаа, такәы снанагахьан еиԥш, аподполковник днасыхьӡан, снышьҭагәа сикит. Спарашутгьы аҽааикәанаԥсан, адәысакара инықәҳаит. Ҳучилишьче аначальник агенерал леитенат Белов инаиркны, аҳақьымцәа рмашьынақәа ирықәтәаны
иаакылсит. Ԥсҭбара шыҟамыз анырба, аҳақьымцәа «рнаԥар» шкәакәақәа рышәҵаны иааилагылт.
Агенерал имашьына ласы дааҭыҵын, сышҟа иҿааихеит. Издыруада уажәы раԥхьаӡа акәны знык сшыԥаз, зегьы шыманшәалахаз, иԥаз абригь-абригь акурсант шсакәу, еигьиу уҳәа, ахәымпал еиԥш сҽыриашаны, сымаҿа саргәҵысҭа инадкыланы, агенерал арапорт шиҭатәу, аха уигьы-уигьы акы схахьы имааиуа, аҳәынаԥкыга зхы иасыз ардәына еиԥш, сшьапқәа сыҵхны, схырқәақәо стәан.
– Иҟалазеи, узымгылаӡои, ушьапқәа ԥҵәама? – агенерал ибжьы сгәы инықәҩит.
Схы сааҩахашәа зун:
– Аиеи, аҩыза, агенерал, рацәак сҽеимкәа сыҟоуп, – схы-сҿы цәыԥԥы иахьыҟаз смацәа нақәыскит, срыцҳаишьап ҟасҵан.
– Аҩыза, аподполковник!
– Сузыӡырҩуеит! – иҽеидыԥсаланы агенерал иаԥхьа даагылеит аподполковник.
– Парашутла аԥашьа андурҵоз, абри акурсант дыҟаӡамзи! – иҳәан, ҿааиҭит агенерал.
– Дыҟан. Апрограмма зегьы дахысит, аҩыза, агенерал! –Дырхысма?
– Апарашут аԥыртлашьагьы, аиқәыршәашьагьы, аԥашьагьы – зегьы дырхысит, аҩыза, агенерал!
– Ари аԥырра иҵаанӡа, амаамын шәынтә аԥрышьа
аурҵап! – иҳәан, агенерал ишьҭахьҟа днагьыжьит. Аподполковник илақәа ырцәгьаны даасыхәаԥшит.
Сара сҩызцәа сеимакы-еиҿакны саашьҭырхын, аԥырцәа
ахьгылаз аҭыԥахь рҿынархеит.
Амашьына аҭалара иаҿыз агенерал сара сышҟа даахьаԥшын, дааԥышәарччеит. Уи иаанагоз, ус, уара уеиԥш егьаҩы ирыхьхьеит ҳәа акәын.
Асааҭ хәба рзы сааԥшит. Аҵәылашьца илашьцан. Сывараҿыҵәҟьа, есуажәааны зыхәда абжьы сарҿыхалоз акурсант иҟыт-ԥсыт ыҟамызт. Аекскадрилиаҿы иналаршәҩаларшәны еибарҿыхалоз акурсантцәа ркаруаҭқәагьы, уажә рышьҭыбжь гаӡомызт. Аднивальни дахьгылаз, инаимариашаны, хыхь аҭуан иаҵакнаҳаз афымца лампа алашара еишьылӡа иаркызгьы, ырцәан.
Зехьынџьара ҭынчран. Сара аӡәзаҵәык сакәын алашьцара иаларшәыз. Раԥхьаҵәҟьа, сахьыҟаз сзымдырызт, сгәы аҵанӡа инҭыԥсааит. Аха нас, сылацәа еиҭанеиқәысыԥсеит.
Уаха заҵәык акәын абри ауадаҿы схала санышьҭалахьаз. Иацынӡа, хышықәса дуӡӡа акурсантцәа срылан, срыцтәан, срыцгылан, еишәак ҳаицықәчон, хыбрак ҳаицаҵаиан. Раԥхьа сылацәа анаахыст, сцәамхьашәа сахьыҟаз акәхап, ҳескадрилиаҿы сҩызцәа акурсантцәагьы саргьы абжьааԥны еиԥш ҳашьҭаз џьысшьон.
Сгәы аасырҭынчын, сааҳәны сызқәа снықәиан, сахьааԥшуаз, алашьцара иналԥхаз ацәашь еиԥш, иҟалаз зегьы аасгәалашәеит:
... Аԥырра аучилишьче ҳалгеижьҭеи хымш ракәын иҵуаз. Ҳфицар маҭәақәа ҿыцӡа, анашәҵара ада ус амамкәа иӡахны, еиқәырҩазҵәаа, ауанҭа аҿы иарганы икнаҳан, аха макьана ҳажәҩа икылҳамдацызт. Афицар ихьӡ ахҵара ҳазыԥшын.
Адырҩаҽны ашьыжь зегьы ҳҭаххаа ҳшыцәаз, ҳгылара аамҭа анааи, ҳескадрилиа адежурни арҵәааҳәа днаҳалаҳәҳәеит. Зегьы ахьышәҭ-сышәҭҳәа ҳҩаҵеибарҟьан, алеи-аԥси рыбжьара ҳҿи-ҳнапи ӡәӡәаны ҳҽааҳархиеит.
Абри-абри рыбжьара, ҳасҭаршын длеи-ҩеиуа, ҳкаруатқәа шҳарҽеиз гәеиҭеит. Ҳтумбочкақәа рышәқәа аартны дырҭаԥшит. Ҳахьӡи ҳажәлеи рынҵаны, ҳкаруатқәа ршьапқәа ирыдҳәалаз аӷәыцәмаҟьа хәыҷқәа дрыхәаԥшит. Зныкыршәа:
– Аекскадрилиа ацәаҳәа шәықәгыл! – иҳәан, адежурни ҩаԥхьа аӷьеҩ ааҳхиргеит. Абри имҳәацкәа, зегьы аҵәы ҳнахаԥсазшәа, ҳиашахәҵәаӡа ацәаҳәа ҳнықәгылеит.
Дук мырҵыкәа ҳасҭаршын ацәаҳәа даақәгылт, аха уажә иаабахьаз иакәӡамкәан акәын дшыҟаз. Ахаан ччаԥшьк ибла ихылахьеит ҳәа сгәы иззаанамгоз, ауаҩы, уажәы иҟазшьа ааирбзиаӡан, ихы-иҿы абжагьы ааччеит.
Ҳара, аӡәи-аӡәи иныҵакшәа ҳнеиҿаԥшы-ааиҿаԥшит. Анаџьалбеит, оумак ҳԥеиԥшуп, акәымзар, ари дыччо збахьадаз, аха аӡәгьы ҿаҳамҭӡеит, ҳагьицмыччеит. Ус, ҳҽеиқәырԥсаса ҳгылан ҳихәаԥшуан.
– Ыы, шәгәалаҟарақәа зеиԥшроузеи?– иҳәеит, аҵыхәтәан.
– Иабаргәызеи, Анцәа ишиҳәара иҟоуп! – рҳәеит аӡәыкҩыџьак.
– Егьырҭ зҿышәымҭуазеи? – иҳәеит, ҩаԥхьа.
– Ҳгәалаҟоуп, ҳхалаҟоуп, абыржәы ҳаиӷьым, аҩыза асҭаршын! – зегьы аӷыу ааилдыргеит.
Абри ҳасҭаршын абас, иҽырраз-ҽырбзамыҟә-ҽыргызмалшәааҵаа-ԥшаараданалагалак,мааҟарулрахьҳишьҭуеит, мамзаргьы, авогонқәа рахь рацәақәыхра ҳдәықәиҵон.
«Оп, уажәы уеизгьы-уеизгьы џьара ҳишьҭуеит, аха иахьакәу, иара ида аҩысҭаагьы издыруам!» – аасгәахәит, сара сахьгылаз.
– Ус анакәха зегьы шәеиқәшәоуп ыы? – иҳәеит ҩаԥхьа, дканҵло.
–!
– Абыржәы, какалк аакны, жәа минуҭк рыла...
«Ааҟ, абар сгәы иҭашәаз ахьыҟалаз! Иахьа, хымԥада,
рацәақәыхра ҳдәықәиҵоит ари!» – сҳәан, исывагылаз илымҳа сынҭахәыҭ-хәыҭит.
– Уара, ҳара сааҭк ашьҭахь ҳфицарцәахоит. Нас, уажәы уеизгьы-уеизгьы рацәақәыхра ҳашԥеишьҭри, ажәла нҵәеит!. .
– Аҩыза, акурсант, ус аинтересра злоу ҽеик уҳәозар, сузыӡырҩыр сҭахуп, убжьы неиҵых! – иҳәеит, асҭаршын, иҽаартатаӡаны.
– Мамоу, ус...
– Нас афицар данцәажәо, иԥаҵа уахьнымҳалан, ахынкылара умаз! – иҳәан, алаҵырҟәыҿы сааҵигеит. Саргьы уаҳа ак сҳәо сыҟазма, иара уаҵәҟьа сҿы неихаскит.
– Ак сҳәар ҟалома, аҩыза, асҭаршын? – иҳәан, курсант шьаҭаӷьиа хәыҷык ацәаҳәа ихы налирҳәҳәеит.
– Иҟалоит! – иҳәеит асҭаршын.
– Акранаҳфалак ҳабацои? – иҳәеит, уахьгьы иҟамкәа, арахьгьы иҟамкәа.
– Уҟәышхар ҳәа умшәозар, уааӡырҩыр иуаҳап уахьцо! Жәа минуҭк рышьҭахь, шәԥаҵа саны, шәмагәқәа, шәҳәынҵәрақәа зегьы рцәа иҭыхны, ицыр-цыруа ирыцқьаны шәыҽшәырхиа. Нас, ҵаҟа ашҭаҿы иноугоит, Буквоедов! – иҳәеит асҭаршын.
– Аҩыза, асҭаршын, ҳабоуго усҟангьы, иаадырыр ҟамлари? – иҳәеит курсантк.
– Абыржәыҵәҟьа иааилышәымкаар ада ԥсыхәа амамкәа иҟоума?
– Мамоу, аха... иҳәеит, акурсант днаҿаӷызаан.
– Иахьарнахыс шәфицарцәахоит! Асааҭ жәеиза рзы дааиуеит аучилишьче аначальник Белов. Агенерал инапала афицар ичынқәа шәнапы иаиркуеит. Амузыка хиоуп. Ажәакала, иахьа шәара шәзы зегьы ршьапы иқәгылараны иҟоуп! – иҳәеит, асҭаршын, ихы-иҿы абжа еиҭаирччан.
Аӡәы изымҵаа-изымԥшаа акурсантцәа «ура»! – рҳәан, аӡхыҵреиԥш ҳасҭаршын дааргәҭыларкын, даашьҭԥааны, ихы-ишьапы неиларсуа, дыршәуа рҿаархеит... Аескадрилиа акомандир абри аамҭазы, ашә дааламгылар, иҟаларын акурсантцәа гәырӷьацәаны, ираҳаз агәырӷьаҿҳәашазы ирызгәамҭаӡакәа, ҳасҭаршын дрымпыҵагәыӷьыргьы.
– Шәҽыриашаны шәгыл! – аднивальни даныҳәҳәа, рҽааиқәыркын, ианынаԥш, аескадрилиа акомандир дааҩналахьан.
– Акурсантцәа рҽеиваԥсаны иаагылт. Асҭаршын дхәылажәжәа, игәы аҟьараҳәа еисуа, имаҟеи ипилоткеи ааирҽеин, ишьапқәа хагаланы икыдҟьо амаиор арапорт ииҭарц иҿынеихеит, аха аескадрилиа акомандир, иаҭахым аниҳәа, иҽааникылеит.
– Ихиоума, акурсантцәа? – амаиор асҭаршын днаиазҵааит.
– Даҽа минуҭқәак рышьҭахь, зегьы ацәаҳәа иқәгылартә ихиахоит, аҩыза амаиор! – иҳәан, иҽынеидыԥсаланы, имаҿа иаргәҵысҭа инадикылан, диашахәҵәаӡа даагылт. Уаҳа аӡәгьы дҳаламцәажәаӡакәа, амаиоргьы асҭаршынгьы ндәылҵны ицеит. Акурсантцәа зегьы аууҳәа инеилаҩҩын, досу ркаруаҭқәа рхаҿы инатәаны, рыблуз ахәдақәа анарма ԥшқа ҟәашкакараӡа инарыҵарӡахит. Рыблузқәа ирҿаԥсаз рџьаз ҳәынҵәра ҩеижьқәа, атрафарет ҳәа изышьҭоу иныбжьарыԥхны, рышьчоткақәа рыла, иуҿаԥхо идрыцқьеит. Рмагәқәа, рмаҟа аԥыџьқәа зегьы, абызҩыц еиԥш, ицқьашәқьаӡа, рыҽкылыршәаӡаны рҽааиларҳәан, игәырӷьаҵәа индәылибаҳәан ани «ашҭа» ҳәа иахьаҿыз ашҟа рҿынархеит.
Рацәак мырҵыкәа, афицарцәа рпарад маҭәақәа рышәҵаны иаакылсит. Аоркестр иалагылаз асалдаҭцәа, рнапҭырԥа шкәакәақәа рымӷаҵаны, рҽырхианы игылан. Ҳара ҳескадрилиа назлаз, егьырҭ аескадрилиақәагьы иаразнак ацәаҳәа инықәгылеит. Афицарцәагьы акурсантцәагьы аучилишьче аначальник агенерал иааира иазыԥшын. Ус, агенерал Белов аштаб даадәылҵын, аштаб аначальникгьы иаргьы рҿаархеит. Шә-метрак реиҳа бжьамкәа данаҳзааигәаха:
– Аполк, шәҽыриашаны шәгыл! – иҳәан, аполк акомандир аполковник ибжьы агәыр ашҵа иҩкылирҟьеит. Зегьы ҳҽааҳариашан, амба шьаҟақәа реиԥш ҳнеилагылеит. Ахыуҳәа аоркестыргьы иааҭнарҟьеит!
Агенерал ацәаҳәа агәҭаҵәҟьа даагылан, аԥсшәа ҳаҳәаны, ҳара ҳзы иалкаау иахьатәи амш ҳадиныҳәалеит. Убри ашьҭахь, ҩ-радкны игылаз ацәаҳәа ахаҿы иҽааникылан,
ахәаԥшь ҳәа аоркестр ишаҳәоз, агенерал, зчамадан рхианы идгылаз асҭаршын, акакала афицар ичынқәа ааҭганы, агенерал инаиркуа, агенерал акурсантцәа инадыркны, ирыдныҳәаланы, рнапқәа аарымхуа, дшааиуаз, сара даасыдгылан, даасҿаԥшит.
– Ари акурсант уажә ааигәа аҳаирплан мҵарсны, Аԥсныҟа ибналаны ицарц згәы иҭаз Амқанба иоума? – иҳәан, ҳасҭаршын днаиазҵааит.
Асҭаршын, раԥхьашәа, агенерал ииҳәаз изеилымкааит. Ашьҭахь, ажәҩан аҿы сышҟьалаз анааигәалашәа:
– Усоуп, Мқанба, иоуп, аҩыза, агенерал! – иҳәеит асҭаршын.
Агенерал даасыхәаԥшын, дааԥышәарччеит, нас еилыбзаа-еилыбзаауа иикыз аԥырцәа афицарцәа рчын аасиркын, исыдныҳәаланы, снапы аасымихит.
Абас мацара, агенерал Белов, акурсантцәа зегьы инарыдныҳәаланы, рчынқәа рнапы инаркуа, даарылсит.
«Аҳаирплан мҵарсны Аԥсныҟа ибналаны ицарц згәы иҭаз иоума абри» – уажәы иҿыцҳаҳараӡа агенерал ибжьы разы слымҳа инҭаҩит. Уи ахҭыс шыҟалақәаз зегьы хәыцхәыц, акаанмыжькәа иаасгәалашәеит.
... Аучилишьче ҳалгарц азы аԥышәарақәа ҳҭиуан. Сара ԥышәара заҵәык сзаанханы иҟан. Егьырҭ амаҭәарқәа ицәгьамкәан иасҭахьан. Уаҵәы иаашар аҵыхәтәантәи аԥышәара сҭиуан. Нас скурсант маҭәақәа нышьҭаҵаны, аԥырцәа-афицарцәа рымаҭәа аасшәысҵон.
Шьжьымҭанӡак, абжьааԥны ишыҟаҳҵалацыз еиԥш, ҳҩагылан, ҳҽааилаҳҳәеит. Акрыфа-акрыжә ҳескадрилиа акурсантцәа зегьы амашьына ҳнақәтәан, алеи-аԥси рыбжьара, аеродром аҿы ҳнеит.
Ҳара ҳгәыԥ аҟынтәи раԥхьа аԥышәара аҭира сара исықәшәеит.
Сҳаирплан «Миг-17» акәата еиԥш, амҵәыжәҩақәа адыԥсаланы, еилаарцыруа, игылан. Снахәаԥшит! «Аа,
уанаџьалбеит, иахьоуп аԥсрагьы абзарагьы, иааулшалак акы сыгумырхан, ухаҵазар!» – аасгәахәит, сахьгылаз.
– Иахьа ухы шԥоубо, аҩыза, Мқанба? – иҳәан, схәыцбӷьыцуа сышгылаз даасыдгылт ҳескодрилиа акомандир!
– Иахьа сеиӷьым, аҩыза амаиор! – сҳәан, сҽааидыԥсаланы саагылт.
– Иахьа угәы еиҟарамзар, иҟамлои угәы хырлымкәа уҟазар, иумӡан, уи акы иаԥырхагаӡам, иахьатәи уԥышәара аҭира уаҵәахьы ииаагоит.
– Мап, мап, хар сымаӡамкәа сыҟоуп! – сҳәеит.
– Ус угәалаҟа-ухалаҟа уҟазар, уи ами абзиа! Ара ункахәыцуашәа анызба...
– Мамоу, мамоу, аҩыза амаиор, иахьеиԥш сгәы бзианы сҟамлац! – сҳәан, иахьатәи аԥышәара сшазыхиаз агәра исыргеит.
– Ус акәзар, уҽырхиа, жәа-минуҭк рыла уԥыруеит! – иҳәан, сызқәа днас-насын «саарбызтәны» днасԥырҵит.
Сара изаҟаразаалак шәарҭак сымамызт. Раԥхьақәа акурсантцәа ишҳахьлоз еиԥш, уажәы сшьамхқәа сыҵаҟәарҟәаруамызт. Амҩа бзиаҿы, амашьына ныҟәцаҩы акы дацәшәараҳа, саргьы акы хьаас исымамызт, сгәы раҳаҭын.
Скомбинзон аҳәынҵәрақәа еибасыркит. Сышлемофон схасҵеит. Сларингофон сыхәда инасҭеит. Апарашиут аасыҟәнысҵан, зегь рыла сҽеиқәсыршәеит.
Сара ажәҩан аҿы аԥышәара ахьысҭиуаз, уеизгьы-уеизгьы агенерал ихаҭа аҳаирплан дсыцҭатәоит, дсыцԥыруеит, мамзаргьы ҳескадрилиа акомандир дсыцԥыруеит ҳәа сыԥшын. Аха азвено акомандир исиҭаз аамҭа анааи, ахьышәҭҳәа деиҭаасыдгылт.
– Унасыԥ иакит, аӡәгьы дуцԥырӡом. Ухала уоуп иԥыруа, амала, иудыруазааит иара ҳгенерал ихаҭа инеиркны, афицарцәа зегьы ҵаҟантәи ишухәаԥшуа. Адҵа иумоу иашамкәа ианынаугӡа, уи уара ухы иавба. Иуқәнаго ахәшьара ҵаҟа иузыԥшуп. Аха сара уахьынӡаздыруа, сгәы
иаанагоит, зегьы маншәалахап ҳәа. Амала, умыццакын. Иҟоуҵаша, ишыҟоуҵаша зегьы аинструктор иуирбахьеит, иуирҵахьеит! – иҳәан, сгәы азыҟаҵа, схы азыҟаҵа симаны аҳаирплан ахь иҿынеихеит.
Аҳаирплан аҿы, амеханик иҽеидыԥсаланы, аҳаирплан аԥырразы ишыхиаз, иара амеханик ижәла ааиҳәан, инапы неиҟьеит.
Амеханик инапы ааимсхын, аҳаирплан ахы-аҵыхәа, амҵәыжәҩа, аелеронқәа, априборқәа, абензин, амасла уҳәа зегьы напыла игәасҭеит. Сҳаирплан, иашаҵәҟьаны аԥырразы ихианы, ухы-уҿы анубаало, ицыр-цыруа игылан.
Аҳаирплан иаҿагылаз амардуан сынхалан, акабина сынҭалт. Амотори априборқәеи русушьа гәасҭеит. Ажәакала, ушьҭа аншьҭыԥраара ада ус сымамызт. Ҳазвено акомандир, амардуан дынкыдгылан: «Ажәҩан алыԥха уоуааит!» – иҳәан, ҩаԥхьа снапы аасымхны дналбааит.
Сара дҵас исымаз сацәымҩашьо издыруан. Ҩынтә ҵәҩанҵәыҟа схаланы, «петлиа» ҳәа изышьҭоу ааҟаҵаны, нас, иаарҳәны, ҵәҩанҵәыҟа еиҭанхаҵәрылар акәын. Убарҭ афигәрақәа рышьҭахь, ҳақәырҵәиа хланҵы сынҭаланы, сҳаирплан хынтә агьаргьаласа еиԥш иргьыжьтәын. Убас абыжь-фигәракгьы ааҟаҵаны, исымаз аамҭа сыҽҭагӡаны, схаҵәины аеродром аҿы, каҳада-ԥҽыда стәар акәын.
Сҳаирплан аус асырун, рацәак имырццакыкәан, «аӷәра наҿакны» исыманы астарт аҿы саакылсит. Ушьҭа, аҳаирпланқәа зырԥыруаз, изыртәоз, аҽынтәи аԥырцәа реиҳабы, нахьхьи, амикрофон иадтәалаз иҟынтәи, аԥырра азин имхны сышьҭыԥраар акәын. Сывараҿыҵәҟьа иамаз акнопка ҟаԥшь снақәыӷәӷәан.
– «Бакал!» «Бакал!», сара «Иастреб» соуп! Ашьҭыԥраараз сыхиоуп! – сҳәан, акнопка снапы аақәысхит.
– «Иастреб!» «Иастреб!» Ашьҭыԥраара азин умоуп! – исаҳаит аҭак.
Нахьхьи игылаз афинишиор снеизыԥшит. Уигьы абираҟ шкәакәа хәыҷ дҩахан сызлаԥыруаз амҩахь инаирххеит. Уигьы иаанагоз аԥырра азин умоуп ҳәа акәын.
Сҳаирплан ишалшоз аусура ианаласырга, иаақыџьқыџьын, аҵыхәа ҩышьҭыхны аҿынанахеит. Аамҭақәак рыла, сҳаирплан аҽҩышьҭыхны иҩхалахьан. Сара есымшагьы, сҳаирплан адгьыл аҽаҟәыҭханы аҳауа иналалаанӡа акәын санацәшәоз, знык адгьыл аҽаҟәыҭханы, аҽанааҳаранаклак, гәата-бӷата сыҩны, скәасҭхарамца сыҽҳәатәазшәа сгәы сырҭынчуан.
Шә-ҽышьахәарк раҟара сҳаирплан аҽанаашьҭнах, саԥхьаҵәҟьа акабина иамаз аҩбатәи акнопка снақәыӷәӷәан, макьанагьы иоушьҭны иҟаз сҳаирплан агьыжьқәа ирҩахан, ашьшьыҳәа агәы иныҵанаҵеит. Уажәы-уажәы аҳаирплан шәага априбор ахыц сахәаԥшуан. Сҳаирплан аҩада аҽыҳаранакыцԥхьаӡа, аҳаракыра шәага ахыц еиҳа-еиҳа ахалара иалагон.
Сара сыԥрырц иахьсыдыз аганахь сҳаирплан ахы нарханы, иаашьақәсыргылан, сыштурвал уаҳа имырҵысӡакәа иаанкыланы ахалара саҿын...
Скабина зларкыз, ахы злымҟьоз асаркьа жәпа сналԥшын, адәахьы снаԥшит. Сҳаирплан сааҭк ала хәышә километр шыҟанаҵозгьы, иҟәазгаӡа, имҵысӡо, ажәҩан иалакнаҳазшәа акәын ишызбоз. Асар реиԥш еилашьшьы, сыҵаҟа иааигәаӡаны иааҳәаза-мазоз аԥҭа црыш ԥыжәжәахақәа санаарылаԥшлак, акәын сҳаирплан аарла-аарла ишықәацоз ангәасҭоз. Нахьхьиӡа дгьыли-жәҩани ахьеивҵаз избоз алаԥшҳәаагьы, сҳаирплан иацхалозшәа, амҵәыжәҩа иамариашаны, аҟаитан рахәыц еиԥш, дгьыли-жәҩани рҳәаа қәнакаауан. Аҭәа рамбақәа реиԥш иҟәашкакараӡа, ажәҩан иалагылаз аԥҭа еиқәыжәахәақәа реимҟьарақәа рҿы ибжьыскаауан, дәҳәыԥшк-дәҳәыԥшк, иаҟараз, аӡыжь ҵауылақәа реиԥш ана-ара аԥҭақәа иргәылсуаз ажәҩан ҽыҭ иаҵәа ҵамҵамрақәа. Аԥҭақәа ирылаԥшуаз урҭ «аӡыжьқәа», абыржәымзар-абыржәы инхьыкьасаны, аԥҭақәа инарылакьысып угәахәрын.
Аҳаракыра ашәага сылаԥш иааҵызгеит. Уажәраанӡа ихараны избоз аԥҭа рагәа еилач дуқәа, уажә иаҳа-иаҳа
иааигәахо, ашьшьыҳәа, саарыгәҭыларкит. Ушьҭа сызҭатәаз акабинеи, акабина иҭарыԥхааны иҭагылаз, еиуеиԥшымыз априборқәеи раамҷыдахаз, сҳаирплан ахабар ҳәа ак сымбо аԥҭа еилауаҭырқәа инарылаӡит.
Абас еиԥш егьарааны сақәшәахьан, аха абыржәы сгәы нҭӡыӡааит. Сҳаирплан акапотгьы, амҵәыжәҩагьы, аҵыхәа назлаз, ахәамцгьы, афарҭын инамнаҟьан, сара сызҭатәаз акабина мацара ӡсо аԥҭақәа иаарылахазшәа, ашәымҭак сгәы иааснаҭеит. Аха уи нарха амамызт, ус иаахәыҵҟьаз цәалашәаран аҟынтә, инасхыҵны ицеит.
Сҳаирплан иаҳа-иаҳа ихалон. Уи аҽшыҳаранакуаз, аҳаракыра шәага акәын исзырдыруаз. Убри априбор ахыци, сҳаирплан аццакыра ашәага ахыци ракәын, уажәы гәыӷырҭасиԥсуаҭласиисымаз.Убарҭсанаарыхәаԥшлак,сгәы аасыԥсахуан. Избанзар, убарҭ заҵәык ракәын, сҳаирплан аԥсы шҭаз, ажәҩан ахь ахалара ишаҿыз сзырдыруаз. Априборқәа рхыцқәа срыхәамԥшыкәа, шәымҭак аҟара санаанхалак, иара убри акабина мацара сынҭартәаны, џьара, қәацарак сымаӡамкәа аҳауа салакнаҳазшәа акәын ишызбоз.
Сҳаирплан ҭаӡны измаз аԥҭақәа зегьы насҟәыҩрны, еицрыжәжәа ҵаҟа рҿынархеит. Аԥҭақәа кылҵәаны хыхьӡа саныҩхала, даҽа дунеик снықәлазшәа збеит. Сагьаагәырӷәеит, аха сыгәгьы маҷк иааҭрысит. Зегь акоуп, сгәырӷьара еиҳа ииааит, сгәыҭҟьара хәыҷы иаасцәыласыз нҵра амоуӡакәа, инасхыԥрааны ицеит.
Ажәҩан кеи-кеиуа ԥҭацк хыршәламызт.Амра ашәахәақәа сҳаирплан асаркьеи, амҵәыжәҩақәеи иахьрыдыҷҷалоз, еилаарцыруан.
Асаркьа сналԥшит ҵаҟа инсыжьыз аԥҭақәа еиҟәыҩрыеиҟәыҩрны, шеи-шықәсеи анаҟә еиқәшәы изқәыжьу ахра ҵәцашқәа реиԥш срылаԥшуан. Дгьыли-жәҩани еиҩызшоз нахьхьитәи алаԥшҳәаагьы, аԥҭақәа ирылҵны исыцхалоз сҳаирплан амҵыжәҩа иамариашаны ажәҩан акалҭ ҵнархаауан.
Аҳаракыра ашәага ахыц снахәаԥшит. Сахьхалаша схалахьан. Сара ҵаҟа ус дҵаны изласымаз ала, уаҳа аҳаракыра ацҵара азин сымамызт. Сыштурвал издырыртә саԥхьа саннаха, сҳаирплан ахы ааланарҟәит. Аццакырагьы иагсырхеит. Скабина злахҩаз асаркьа сналԥшын, ҵаҟа сеиҭанаԥшит. Уажәраанӡа ҵыхәаԥҵәара рымаӡамкәа сыҵаҟа еилагылаз «ахрақәа» реиуа-зеиуоу акы ыҟамкәа зегьы аԥша иҵӷәыхаа иагахьан.
Адҵа исымаз нап аркрада, уажәшьҭа уаҳа ус сымамызт. Аха аеродром аҿы итәаз аԥырцәа реиҳабы имеида сымамкәа, сыдҵа анагӡара азин сымамызт. Убри аҟынтә, сывараҿы иамаз акнопка ҟаԥшь хәыҷы схысга мацәа иақәсырӷәӷәан:
– «Бакал!» Бакал!» Аҳаракыра иахьынӡахәҭаз схалеит. Сҳаирплан априборқәа зегьы ибзианы аус руеит. Адҵа исышәҭаз анагӡара сақәиҭышәтә – «Иастреб!» – сҳәан, аҽынтәи аԥырцәа реиҳабы аполковник адырра исҭеит.
– Адҵа анагӡара уақәиҭуп. Амала, аеродром уацәыхарамхан, аеродром уацәыхарамхан! «Бакал!» – иҳәан, сыдҵа анагӡара азин сиҭеит.
«Аеродром уацәыхарамхан!» – абри абжьы, ҩаԥхьа ирҿыцны сгәы иаақәҩит...
Сҳаирплан амҵәыжәҩақәа ныхсырнаа-аахсырнаан, асаркьа сналыԥшны ҵаҟа сеиҭанаԥшит. Аҳаирпланқәа ахьыҵԥраауаз асаба иқәдырчыз, рахәыцк аҟара ипаны, ихәхәаӡа, нахьхьи, аеродром иқәызбаауан. Ҵәаҟьакҵәаҟьак иаҟараны, ҳҳаирпланқәа адгьыл иқәҳәазааны иахьыҵԥраауазгьы гәасҭеит. Егьырахь, зехьынџьара, алакә аҿы ишузымҳәара, адгьыл ссиршәа ирхиан. Кәалаԥккәалаԥк иаҟараны, аҩнқәа ԥсаҟьаны адгьыл иқәыԥсан. Адгьыл иагәылсны инеиуаз аӡиасқәагьы рахәыц-ӡак аҟара ипаны, илакьы-лакьуа ишнеиуаз, нахьхьи, џьара, жәкы атәарҭа еиҳамкәа, игьежьӡа иҭатәаз ӡы-гьежь хәыҷык ахы наланакуан. Еиуеиԥшым ԥштәы хкыла еилшәаа-еилшәаа,
адгьыл маҿа-маҿа еилан. Ииаҵәҟаҟараӡа абна цәаҳәақәа ана-ара ҽыҭ-ҽыҭ ҵаҟа икаԥсан.
Сылаԥш ахьынӡанаӡааӡоз, икылгьежь-кылиаҵәааӡа, адгьыл иқәыԥсаз аӡы гьежьқәа снарылаԥшын, еиҳа уаҩы илаԥш иҵашәартә, инеихых-еиҵыхны, инарылкьшәа иҟаз ӡиа иаҵәак аарылсхит. Сҳаирплан насырҳәы-аасырҳәыцыԥхьаӡа, сҭыԥ акыр сахнагон аҟынтә, абри сазиашаны сҳаирплан шьақәсыргыларц, хара сацәымцарц сыӡбеит.
Дҵаны изласымаз ала, хынтә сҳаирплан зқәала иаасырҳәыр акәын.
Сҳаирплан аццакыра иаагырхаӡаны, сыштурвал саԥхьаҟа хәыҷык саннаха, абжьы аамҵәаӡан, хаҳәырҵәиа икәкәаӡа хланҵы инҭалеит. Сара аццакра ашәага ахыц снахәаԥшит. Заҟа аҭахыз аҟара сҳаирплан аццакра анышьҭнах, сыштурвал мырҭрыскәа, ашьшьыҳәа саԥхьаҟа саахан, аццакра иахьынӡазалшоз ианацысҵа, сҳаирплан «арҵәаа» ааҭнарган, ҵәҩанҵәыҟа ахы рханы, ахҿеиԥш идәықәлеит. Хаҳәырҵәиа, сахьылбааз аҟара, хыхь ианыҩхаҵәрыла, ҩаԥхьа сыштурвал саԥхьаҟа саахеит. Сҳаирплан ааҳәын, азқәа инықәиеит. Аха уаҟа аҽааннамкылакәа, икакәкәа хланҵы ианҭала, ҩаԥхьа сыштурвал саахеит. Сҳаирплан аҽааԥсахны, абжьы агәыр ашҵа икылҟьо, еиҭах иҭҟьаны ажәҩан ахь аҿынанахеит. Абас мацара иааихмырсыӷьӡакәа, хынтә сҳаирплан ажәҩан аҿы иаасырҳәын, уаанӡатәи ацашьаҿы иаашьақәсыргылеит. Даҽа шәымҭақәак рышьҭахь, егьырҭ еиуеиԥшымыз арҵәира-архынҳәрақәа исыдыз, смыццакӡакәа инагӡаны саалгеит. Ссааҭ снахәаԥшит. Аамҭа исымаз иацымҵакәа, иагмырхакәа сыҽҭасыгӡеит. Ус ахьсылшаз, сахьыманшәалахаз акыр сгәы ҟанаҵеит.
Сара стәала агәра ганы сыҟан, зланарԥшыгақәа зыблақәа ирыҭаны ҵаҟантәи исыхәаԥшуаз, сыԥырра ахәшьацәа ркомиссиа, сыдҵа инасыгӡаз азы ицәгьамыз ахәшьара шсырҭоз. Убригьы акыр сгәы архаҵеит.
Абарҭ сыдҵақәа зегьы саарылган, сгәырӷьаҵәа, ушьҭа аеродром ахь ацара ианақәыск ауп, сымҟьаларц, аеродром
хара сацәымцарц, сылаԥш иҵсмыршәарц иалсхыз сыӡиа ӡыгьыжь анаасгәалашәа. Сгәырӷьаргьы насхыҵын, сгәаҵа ааҭыԥсааит. Иаразнак сҳаирплан аахсырнаан, акабина асаркьа сналԥшны ҵаҟа сынкаԥшит, аха уаҳа умԥсит. Абри аҟара адгьыл иқәызбаауаз аӡы гьежьқәа, рыуа-ршәаџь, имашәырынгьы акы сылаԥш иааҵамшәеит. Сылаԥш џьаргьы иааҵамшәеит, раԥхьаӡа хыхьынтәи избаз абна цәаҳәа иаҵәа хәхәақәагьы. Наԥшыхақәгьы избомызт, илакьы-лакьуа адгьыл иагәылсны инеиуаз аӡиасқәагьы.
Саахагьыжьын, аҳаирплан асаба ахьықәдырчуаз аеродром ахь снаԥшит. Аха баша акы ахәынгасҭагьы сылаԥш иҵашәомызт.
Изура-исҳәара сзымдыруа ажәҩан агәы сакара сааҵахеит. Сгәы иамузт, сҳаирплан арӷьарахьтәи амҵәыжәҩа ааласырҟәын, ҵаҟа адгьыл ахь сеиҭанкаԥшит. Абар ассир! Сԥычкак-сԥычкак иаҟараны, ҵҩа змам аҩнқәа ҟәашҟәашӡа радла еиваԥсаз, схаан сылаԥш иҵамшәацыз қалақь дук снахаԥрит. «Ааит, еиқәыскааит, аргамаду сҟьалазаап!» – сҳәан, амца ҩасыхҟьеит.
«Ала ишәаз ауахәа еишит!» – ҳәа, ацәа саалхны усазҵаар зҭак ҟасҵоз, аеродром ахь ҳазгоз иарбан курсызгьы насхашҭыкәкәеит. Саԥхьа иҿамбасӡа икыдыз акомпасгьы снахәаԥшит, аха уи уажәазы акгьы исыхәомызт. Амала, аеродром ахь сызго акурс сгәалашәозҭгьы, сҳаирплан нхаргьыжьны, скомпас ахыц нықәыргыланы, ашьшьыҳәа аеродром аҿы снанагагәышьон, аха иааг...
Сара исыдыз афигурақәа шыҟасҵоз, ани сыӡиа иалысхыз аасхашҭын, урҭ зегьы снархыԥрааны, хараӡа, џьара, сшагаз здырит, аха иахьакәыз сара сакәым, аҩысҭаагьы издырамызт.
Саамҭа хә-шәымҭак иахылеит, сыԥшаауа ажәҩан сшалаз. Сангәашаха, сыпланшет иҭаз ахсаала снахәаԥшит. Аха ари сыҵаҟа избоз ақалақь аҩыза, сара смаршрут аҟны зынӡакгьы ианӡамызт. Иқәысҵеит-иқәысхит, аха сахьыҟазсахьаныз ҳәа акы аасзеилымкааӡакәа, ажәҩан сышхагьыжьылоз:
– «Иастреб!», «Иастреб!» сара «Бакал» соуп изҳәо! Иарбан курсу уҳаирплан ахы ахьхоу – иҳәан, аԥырцәа реиҳабы ҵаҟантәи ибжьы слымҳа инҭаҩит.
Сара сеиԥш акурсантцәа ажәҩан аҿы егьаҩ ҟьалахьан. Уи дара рзы иџьшьатәӡамызт. Иаразнак идырит исыхьыз. Сара акы еиԥшымкәа ихьмыӡӷысшьеит, аха исылуршооз. Акомпас снахәаԥшын:
– «Бакал!», «Бакал!» сызлаԥыруа акурс ԥшьынҩеижәа, сызлаԥыруа акурс ԥшьынҩеижәа!» изҳәо «Иастреб!» – сҳәан, ани сывараҿы иамаз акнопка ҟаԥшь снақәыӷәӷәаны ҿаасҭит.
– «Иастреб!», «Иастреб!» – уҵаҟа, адгьыл аҿы, еиҳа улаԥш иҵашәаша ариентирк алхны убри уахагьыжьла, убри уахагьыжьла! Изҳәо, «Бакал!» – иҳәан, ибжьы аҳауа иналаӡҩеит.
Иҟасҵагәышьооз, сҳаирплан амҵәыжәҩа аахсырнаан, иеиҵәҟаҟараӡа, џьарсахьаны еихдаз ҩ-бнацәаҳәак аалысхын, убарҭ сырцәыхарамкәа ахагьыжьра салагеит. Аԥырцәа реиҳабы дсацәажәеижьҭеи ҩбаҟа шәымҭа мҵыцкәа:
–«Иастреб!»,«Иастреб!»,–ҳара уҳашьҭал,ҳара уҳашьҭал! Уҳаирплан арма мҵәыжәҩа унықәыԥшыр, ҳаубоит! Изҳәо «Бакал» соуп! – иҳәан, исаҳахьаз абжьы ҩаԥхьа слымҳа инҭасит. Еразнак акабина асаркьа сналԥшны, сҳаирплан арма мҵәыжәҩа снықәыԥшны, санынаԥш, еихык-еиҵык ҩ-истребительк исымариашаны ишнеиуаз гәасҭеит.
– «Бакал!», «Бакал!», еилыскааит, еилыскааит! – сҳәан, сҳаирплан аахсыргьыжьаан снарышьҭалеит. Сҳаирплан аццакыра инацысҵан, ҳаԥырцәа реиҳабы дзықәтәаз, аԥхьа инеиуаз аҳаирплан, арыӷьарахьтәи амҵәыжәҩа аганахь ала, ҩынҩеижәеи жәаба метр еиҳамкәа сизааигәахеит.
Аеродром ҳаназааигәаха, ҳаԥхьа игыланы инеиуаз аҳаирплан аҽыларҟәра иалагеит. Саргьы снашьҭалан, дук
мырҵыкәа, аԥырцәа реиҳабгьы, азвено акомандиргьы, саргьы аеродром аҿы ҳнатәеит.
Ҳҳаирпланқәа ааҳаргьыжьын, инаганы рҭыԥқәа рҿы инаргыланы, аҩыџьагьы нҭыҵын аԥырцәа рҭыԥ «аквадрат» ашҟа рҿынархеит. Саргьы сҳаирплан инаҿадыргылаз амардуан сналбаан, снарышьҭалеит.
«Аквадрат» аҿы санааи, спарашиут аасыҟәнысхын, аҭыԥ аҿы инышьҭасҵон еиԥш, аинструктор даасыдгылан:
– Акомандир ескадрилиа дуԥхьоит, абан иаргьы дахьгылоу! – иҳәеит.
– Исаҳаит, аҩыза алеитенант аиҳабы! – сҿынасхеит саргьы.
Ҳаԥырцәа реиҳабы аподполковники, ҳучилишьче аначальник агенерал Белови еидгыланы, акы аҳәара иаҿын.
«Оп, агенералгьы дыҟоуп, анаџьалбеит, сара стәы акәхап излацәажәо!» – сгәы нҭыԥсааит, аха исыԥшнымҵакәа, рааигәа саннеи, сунт хә-бабақәа нкажьуа, снарыдгылан:
– Аҩыза агенерал, шәааԥхьарала, акурсант Мқанба сааины сыҟоуп! – сҳәан сҽаариашаӡаны раԥхьа саагылеит.
– Акурсант, Мқанба! Абрантәи Аԥснынӡа заҟа километр бжьахарызеи? – иҳәан, сгәы иҭамыз, схы иҭамыз абри аҩыза азҵаара сиҭеит агенерал.
Раԥхьаҵәҟьа исҳәара сзымдыруа, саалаҟә-лаџьеит, ашьҭахь:
– Ибжьахарызеи, сеидроу, зықьҟа километр ракәхап, аҩыза агенерал! – сҳәеит.
– Уара, зқьы километр ахьыбжьоу, аштурман дуцмырхыраакәа уи амаршрут ахсаала ианымҵакәа, егьикәа, ус иааихҵәаны, инаумҩатәны Аԥснынӡа сынкыдгыланы, амшын Еиқәа сынхыԥшыланы саахынҳәып ҳәа изақәукызеи? – иҳәеит, агенерал илақәа аарцәгьаны.
– Мамоу, џьушьҭ, Аԥсныҟа ацара зынӡаскгьы сгәы ишԥаҭаскуаз!. . .
– Уи азы сара лахь усҭарц сгәы иҭаӡам, уҭаацәа гәхьааугазар ауеит. Аха егьырҭ зегьы ҳарҟәаҵып, абензин узхара шумамыз, ишузымхо, амҩабжара ушынхоз шԥоузымдыри?
– Аԥсныҟа ацара сгәы ишԥаҭаскрыз, сеидроу!..
– Нас, ага ушыҟаз ашьха указцазеи, уара, уҟьалама?
–?
– Сара сузҵаауеит, акурсант Мқанба? – дысҟәаҵуамызт
агенерал.
– Сҟьалеит, иашоуп, аха сара исхараӡам! – сҳәеит, сыхәда
насыкәаршәны.
– Изхарада, нас, сара соума изхароу?
– Мамоу, ажәҩан аԥшӡара иахароуп, аҩыза агенерал! Сара иахьада ажәҩан схамлацкәа сыҟазма, аха иахьеиԥшҵәҟьа ажәҩан ссирны изымбаӡацызт, сыхнахит, аҩыза агенерал. Убри аԥшӡара сырҭаслымны сшамаз ауп, сыдҵақәагьы шынасыгӡоз. Иахьакәым саҿеит. Ажәҩани, аԥҭақәеи, адгьыли убри аҟара иԥшӡан!...
– Иазхоуп, Мқанба! Зегьы-зегьы еилкаауп. Даҽазны имҳәа-имырза аҳаирплан мҵарсны убналаны умцалан. Ухы уақәиҭуп! – иҳәеит агенерал!
– Еилыскааит, аҩыза агенерал! – сҳәан, саақәгьыжьаан, сҩызцәа рахь сҿынасхеит...
...Аучилишьче ҳалган, аԥырцәа рымаҭәа ҿыцқәа ҳашәҵаны, хьача сырмала иқәҵаз ҳчынқәа ҳрыҵаҽырбо, ҳахәда инықәаҳҵан, ахәылбыҽха ҳара ҳзы еиҿкааз ахәылԥаз ахь ҳцеит!
Убранӡа сгәы иалан, егьыхьмӡӷысшьон исыхьыз. Убри ауыха агенерал иаҵәца аашьҭыхны, аучилишьче ҳахьалгаз ҳадиныҳәалеит. Усҟангьы уи агенерал игәалаҟара бзиан!..
Анцәа ҳазшаз уирманшәаларц иақәикыр, угага ушԥахирԥо зылԥха ҳаура! Сара саагылазаргьы Анцәа дхасҵон, иахьагьы дхасҵоит. Шәымҭак схы дҭамкәа сгәы дҭамкәа, иаалырҟьаны, цәалашәарала, ҳазшаз ихьӡ сыци-сышәи ианаарықәыххлак, сгәырӷьареи сгәалаҟареи ирхылҵыз цәеицәыԥсрак насхыҵәаны, иаразнак сылахьи-сыџьымшьи
аасӡатәуеит. Усоуп сара схы здыруа саныҟала инаркны, ҟазшьахәырас иалкааны исымоу.Убри инаваргыланы,акыр ааҵуеит, аԥхыӡи, алаԥықәшәеи, ацәанырреи, ацәалашәареи ацәеицәыԥсреи ала ԥыр-ԥырреи, алаԥшҵашәареи исырҭо адыррақәа рыгәра згоижьҭеи.
Ааи, Анцәа ду уирманшәаларц иақәикыр, угәалаҟара абыжь-шьхак, абжь-жәҩанк ржәҩангәашәԥхьара ахьтәы цаԥха наҿаршәны, аҷараҳәа ахьтәы гәашә узааиртуеит. Убригьы игәҩарамкәа ихасҵоит, убригьы агәра згоит.
Абри зегьы сзырҳәаз, исызцәырнагаз, гәбылрала Анцәа иашҭа сҭазырԥшыз, аа, абыржәыҵәҟьа, сгәы иҭамкәа схы иҭамкәа, ҳазшаз аргама сыкәа инҭаиршәыз агәырӷьаҿҳәаша ауп.
«Гәык ԥсыр, гәык аауам!» – рҳәоит. Сара сымԥсуа, смажәуа, алаҳәа шкәакәа еиԥш, хышә шықәса сыԥсы ҭазаргьы, сазыԥшӡамызт, иахьа Анцәа илыԥха схьыршаны, исаҭәеишьаз, ӡра-ԥсра зқәым агәырӷьаҿҳәаша. Сара уи азыҳәан, ҳаӷахәы игәы шкаиршәша, сгәы касыршәхьан. Анцәа зыԥсы зхаҭәҳәаны, сыкәа-смаӷра инҭеиҳәаз агәырӷьаҿҳәаша, сара акыр ҵуан исшәижьҭеи – изџьабеижьҭеи. Иахьа уажәраанӡагьы аԥхыӡ цәгьеиԥш исышьҭазиижьҭеи... Иҟаларын уи агәырҩа лымгазҩа шсыцыз сынарцә гәашә снылагыларгьы. Аха «уара иушьуаз Анцәа димшьит!» Ари шыҟалазгьы абас ауп:
Ашьыбжьышьҭахь аԥырра аҟынтәи ҳааит. Ес-уажәааны ишаԥыз еиԥш, шьыбжьхьа ааҳфан, ҩ-сааҭки бжаки ахақәиҭра иҳамаз схы налагӡаны, суада хәыҷы аҿы снеин, санкурсантыз сзықәиалоз сеихатәы каруаҭ ахаҭа, уналакьысыр, арҵәааҳәа иҳәҳәоз, ахаҿы игылаз адесҟәардә сыҽнықәсыгӡан, сҽааилысхит.
Рацәак сыҳаи-деик ыҟамкәа снықәтәеит. Ес-уажәааны схәыцрақәеи, сгәалашәарақәеи рымҵәыжәҩа сныҵакны сыргон, Ашацәа ртәарҭа ҳәа изышьҭоу Тур ихәыҟа. Абыржәыгьы раԥхьа сыбла иаахгылаз ҳахьатә кәасқьа иавагылаз ҳган ҩны ду ауп. Ахәыблы иахьынҳалоуп Абаа-иԥа Ҿаԥала, дныҳәа-ныԥхьаны ижьира иҵигаз ҩ-рхышьнак. Ахәышҭаара ахаҿы икнаҳау ахац рыԥхны ажьҵаа ахаԥсоуп. Акәасҭхара амца еиҿашуеит! Амцабз иаҿыхәашо ацыԥхьқәа, архышьнақәа ирхьыӡсаны ахәыблы иаҵаԥсоит! Сан авара ахышра еицырҭәо, арасатә ҵәы иахаҵаны, аҽҳәа иҽҳәалырҵәиуеит. Ахәышԥырӷы илаҭәо ашша афҩы хааӡа игоит. Убри аамҭазы амца иақәыз амҿаӡа ацәа ааԥжәан, «ҟәиит» арган, ашәах налыжжит.
Сабду абжьааԥны еиԥш, аҽыхәа иҿабылгьазшәа, иԥаҵа еиқәышлақәа хыҽҽаны игәы иқәҭәо, аҽҳәаҿы игылаз, арагәаԥшь рымӡ ду дахьықәтәаз, дҩагылан: «Ҵәымш, дад, ҵәымш!» – иҳәан, зцәа зхаӡыҭны, «ҟиит!» ҳәа зыбжьы газ акәасҭха, маҵәык аамихын амца инақәиршәит...
Сабду алакәҳәаразы иааираны иҟоу ҳгәылацәа дырзыԥшны дтәоуп. Уаха «Ахәԥҳаи Абзыцәашьеи» рлакә шырҳәо здыруеит. Алакәҳәара «аҵәы» сабду иқәшәандаз, шьыри! – абас сгәы ианааҭысҳәаауаз:
– Аҩыза, аԥырҩы, Умар Мқанба уҟоума, Умар Мқанба! ҳәа шьоукы рыбжьы ааган, инақәырццакны, ашә асра иалагеит.
«Дызусҭа сгәалашәарақәа рҿыхамҭазы, саарымбар ҟамло иаагәыцхә-гәышьыз!» – сҳәан, снаҭрысын, ашә ааимԥааны снарԥылеит. Уаҳагьы аҽаагеиха сымҭакәа, мацәыс еимҟьарак ахмырҵкәа, ирхианы иркыз аконверт сыблақәа инархыркылеит.
–Ҳала ишабо,абыржәыҵәҟьа уқәгьыжьааны укәашароуп, абжьарак, абри, иҭаӡны хықәкыла иузаарышьҭыз асалам шәҟәы, уаҳа ахабаргьы убараны уҟаӡам! – иҳәан, еицыз руаӡәк аконверт ишьҭахь инавеикит.
– Ари, анҭ асалам шәҟәы еицарсақәа иузаарышьҭлоз иреиуаӡам. Амҳәырқәа аарханы, конвертк шыҟам иҟоуп! – иҳәеит ицызгьы.
– Рацәак ажәарҟазара уҽазымкыкәа, ирласны укәаша! – асалам шәҟәы аацәырганы ҩаԥхьа сыла инхыркылеит.
Иҟасҵооз, сыҽмырххакәа, сықәгьыжьаан скәашеит. Сшаақәҵызҵәҟьа; – Узқәымгәыӷуа агәырӷьаӡ зхьыршоу агәырӷьаҿҳәаша узаанагеит! – рҳәан, аконверт снапы инанырҵеит. Ҵабыргыҵәҟьаны, аиԥш-зеиԥшроу асалам шәҟәы, абрахь, аррахь ҳәа сымҩахыҵиижьҭеи исмоуцызт. Аконверт «Заказное» ҳәа ианын. Ҩ-мҳәырк аархан. Иззакәу сыздырам, иаалырҟьаны сцәа сынҭрыхьҭшьааит. Изқәысҵара сзымдыруа, амцеи амырхәагеи рыбжьара саабжьанакит.
«Еиҳа угәы узырхьуа, алаӷырӡ зцу агәырӷьаҿҳәаша акәхааит!» – сабду иныҳәаԥхьыӡ аргама слымҳа аҭаҩара ааҭнашьшьааит. Нас уаҳагьы сгәыҩҿыҩрақәа сыҽрыламырхакәа, снапқәа ҵысуа, сконверт аахсыртлеит.
...«Сыччаԥшьи сҵәуабжьи шаҳаҭс ирымоу, схәыҷра иақәлоу сашьа еиқәаҵәа Умар, мшыбзиа!
«Ақьиа ишьа Анцәа иуит!» Умар! Иудысныҳәалоит, амца иазымблыз, ҵаа иазымгаз, аԥсуа идоуҳаи иҳақи, иламыси еиқәдырхаз аԥсуа нбан ҿыц! Иаҳамҵәуаци, иаҳамџьабаци, иаҳамҳәаци егьсызҳәом. Анцәа иџьшьоуп! Аринахысгьы Анцәа ҳаицоумкын!
Анатоли Аџьынџьал.
1953 шықәса, сентиабр 12 Кәтол – Аҟәа
Абар, «Алаӷырӡ зцу сабду игәырӷьаҿҳәаша!» – сҳәан, уаҳа сзымычҳакәа, снеиҵақьыз-қьызны, ауеимада ҳәа инеимасҭәеит!.. Сҵәуон сара астол схы ықәҵаны...
Ақьаад жәпа шкәакәа иагәылаҵаны, аконверт иҭаз алфавит, алакә бырлаш иагәыларшәу, ҿыц ииз аша еҵәа еиԥш, алакьысра сзыгәаӷьуамызт. Амилаҭ рлахьынҵа зыӡбыз анасыԥ сықәҿнамҭыр ҳәа сшәон. Сара аханатә аахыс зыгәра згоз алаԥш акыр ҳәа сшәон. Анарха амоур ҳәа сшәон. Сшәон, избанзар, сшәахьан, сеиҭашәахьан, аҵыхәтәанӡа сгәыӷра сыҵабарахарц егьсыгӡамызт.
Иара схаҭагьы ишаасыртыз сызгәамҭаӡакәа, аԥсуа нбанқәа згәылаз ақьаад жәпа шкәакәа аасыртит. Анбанқәа хкьыԥхьлаан, акьыԥхьга машьынкала. Сыблақәа рыгәра згомызт. Анбан ҿыцқәа ҭыҿҿа-ҭыҿҿа сыбла ишыхгылазгьы ихасҵомызт.
«Аџьма имԥсыша, дад, амаҵә азылаҟәуеит!» «Ақәасаб еиқәхаша, атәыҩа цаҟьаш иаҿанаршәуеит!» Абарҭ иԥсҭаҵагоу ҳабдуцәа ражәаԥҟақәа рыԥсы ҭаланы рҽаасыкәдыршеит!. .
«Изакәызеи, уара, анасыԥда, ацагьы уамбылуа, ахьшәашәагьы уамбылуа! Аханатә аахыс Анцәа ҳазшаз узиашьапкуаз, уԥхыӡ иалаз, улабҿаба иацгылоз, уҿаҳәатәы ҳазшаз иузыҟаиҵеит, ихьышьаргәыҵа уакәыхша! Уҽырҭынч, уара, Анцәа имаалықь!» – ҳәа ибжьыдаз, ишьҭадаз абжьы слымҳа инҭаҩит!...
...Хәыҷы-хәыҷла зҿыцәаара иаҿыз споезиа амца, ҿыцҳҳараӡа, мшаҽны еиԥш еиҭанеицралеит. Схаҭагьы сеиҭеиит, сгәашьамхгьы ҽа-шьамххеит. Анатоли Аџьынџьал сыкәа-смаӷра инҭеиҳәаз Аԥснытәи агәырӷьаӡ иснаҭеит, еиҭаҳәашьа-еиҭаԥсашьа змамыз, уаҵәтәи сымш зырлашоз, агәыӷра. Адунеи насыԥ ссирс иҟаз иреиӷьыз, снапсыргәыҵа иқәкәашон. Уажә сара зегь реиҳа сыӷәӷәан, зегь реиҳа сласын, зегь реиҳа сыԥшӡан, сразын, шарԥазтәи аԥшалас сацԥыруан. Лассы-лассы аҵәуафҩы злышәшәоз сгәалаҟарагьы аҽаԥсахит. Аԥсҭазаареи абзиабареи еиҳагьы сгәаҳәо, срыхӡыӡо, зынӡа иҳәаадахазшәа избо салагеит, сҿа ӷәӷәахеит, сыбӷа ӷәӷәахеит. Убри сгәы иҭамкәа, схы иҭамкәа, сыԥхыӡ иалашәар ихасымҵоз, иаалырҟьаны сзырҭаслымыз Анатоли игәырӷьаҿҳәаша, адырҩаҽны иснырит «Салам усҭоит, Аԥсны!» захьӡу ажәеинраала. Мшаҽны ишызҩыз иаамԥсахӡакәа абра ианысҵоит!..
Салам усҭоит Аԥсны!
Уара ухьӡала иахьызыҩуа ари ажәеинраала, Ухәы ԥшӡа сықәтәаны акәӡам Аԥсны!
Ара аҵаа иарӷьеиҩуеит аҟазшьала, Сибратәи афарҭын асуеит иаапкны.
Иасуеит анаатә, аха иасуаз аҭахызар, Асыҭәҳәа ҩынтуаз акаршәра еибаркны. Аԥырҩы имаҭәа шаҳә-шаҳәуа исшәызар, Ухәызқәа сықәтәоушәоуп сшыҟоу сыԥханы.
Суԥырҵижьҭеи акырӡа ҵуеит ҳәа,
Усгәаламшәо ҟамлац мышк цаны.
Ушьхақәеи умшыни схашҭырцу? – иаҳҳәеитҳәа, Мап, сыԥсҭазаара, сыԥсадгьыл, Аԥсны!
Ашьха еиҩыцәрақәа ҳабжьаз аҭахызар, Аԥҭақәа иргәылҟьоз амацәыс лакьны. Сҩын-ҩықәреиԥш сара усҭахызар, Есымша ушҟа снеиуеит гәыла сԥырны!
1953 шықәса, Новосибирск
... Иӡхьаз, иԥсхьаз, изныкымкәа зыӡбахә шәасҳәахьаз, аԥсуа алфавит ҿыц аԥсуа жәлар ироуит. Абар, иара аԥсуа нбангьы ахьыҟоу! – абри, сҩыза исзааишьҭыз агәырӷьаҿҳәаша ауп сылаӷырӡқәагьы хзыжьыз, – сҳәан, аӡәаӡәала, агәырӷьаҿҳәаша сзаазгаз сҩызцәа гәыдыскылтихыдыскылт!
Ушьҭа, ԥшӡала, уаҵә аашар, сгәы сыҵԥраауа, ҩаԥхьа
аԥыррахь сцон!
Аҵх агәы еиҩнашахьан, аха ацәа сагомызт. Иухарамкәа-иубарамкәа, знык угәы ҭаршьыр, «Гәык ԥсыр, гәык аауам!» – шырҳәо еиԥш, угәы шҭашьу мацара иажәроугоит. Абри сазхәыцуан сгәы ҩарханы сахьышьҭаз.
Ирымкәаз алу еиԥш, иҵҩызаахахьеит, ирҳәац шынеиҭарҳәоз. Аха аума уақәшәар, аума уӡбыроуп. «Ауардын иахьақәыӷәӷәо ауп иахьҿыжуа!»
Аа, абыржәы аҳаҷаҳәа иаасгәалашәеит, схәыҷрагьы сдурагьы исхамышҭуа хҭыск. Схәыҷын усҟан. Кәтол ақыҭа школ аҿы хԥа рҿы стәан. Саб афронт ахь дыҟан. Ишәҟәгьы ҳмоуижьҭеи акрааҵуан. Ашколи ҳареи хә-километрак ҳабжьан. Ашара снаҵаргыланы сан слырҿыхон. Сара ашкол ахь ацара аԥсра ацәа ахыскаауан. Ашкол аҿы ҳаннеи инаркны аԥсышәала ҳцәажәар ҟалаӡомызт. Иааҳҵоз амаҭәарқәа зегьы қырҭ бызшәала акәын ишаҳҵоз. Аԥсышәала аҵара ҳаҟәырххьан ҳбызшәала ашкол аҩнуҵҟагьы, ашкол ашҭаҿгьы ицәажәаз аҵаҩы, адиректор итәарҭаҿы днаганы, ажьыӷьырҩага дкылырхуан. Адиректор Напо Хупориа, ала маӡала ицҳауа еиԥш, дымцәажәаӡакәа акәын, иҟәбас маҟа наимӷԥааны дышусуаз. Иабиԥс днага-ааганы... Уара, ашьра зықәҵаны акнаҳарҭахь инаргогьы, иус рыӡбоит. Дзыхдырҟьаз закәу, измааноу ажәлар ирыларҳәоит. Ари Напо изаҟаразаалак, иҿы неихмырԥхьаӡакәа, ихы-иҿы зегьы ацәырԥшӡа ҭыԥ иарганы: «Уу шье тутуцо!» – заҵәык ааҳәаны, акәын дышусуаз. Уи аҟынгьы уаанижьӡомызт. Уҿамбасха, хәылбыҽханӡа унаганы уҭеикуан.
Ажәа ахы мҳәакәа, аҵыхәа узҳәом. Абри зегьы зхысҳәаауа, аҽынтәи амш ашкол аҿы иҟалаз ахҭыс ауп. «Аиаша уҳәар, аԥсы дгылоит!» рҳәоит. Аӡәы ицәгьа иӡап. Сара ақырҭ бызшәа ансаҳалак, схы аисыбжьы слымҳа иаҳауан, убри аҟара исцәымӷын. Аурокқәа иҳарҭозгьы сҵаӡомызт. Исҵоит ҳәа салагаӡаргьы исызҵаӡомызт. Аҽынтәи аурокгьы мҵаӡакәа ашкол ахь сцеит. Са исыздырам сзыхирҟьоз, аха ҳдиректор сара сааибар, илақәа акакаҷ рыҵашәон, убри аҟара сицәымӷын. Иара Напо Хупориа ихаҭа иакәын ақырҭуа бызшәа ҳазҭоз. Ажәакала, са сцәымӷрагьы, аурок амҵарагьы еиқәшәеит. Уи сҳәеитҳәа, иԥыскаауааз усгьы
«ҩба» сзықәгылан. Даасазҵаацыԥхьаӡа: «ори» Миқанба иҳәон, иҿы нҭырчааны.
Иахьагьы! – «Аба, Миқанба! Гаквиҭели!» – иҳәан, ила ӷьарӷьалашқәа аацәырҟәыншьаны даасыхәаԥшит. Урокс иҳамаз ажәеинраала «мипатижьеба сасҵавлебельшьи» ахьӡын.
Сҩагылан, ажәак мҳәаӡакәа ҳамҭак сыԥшын. Нас, сҽааизызган, сажәеинраала ҿарҳәала аҳәара сналагеит абас:
Ҵамодеқиҭ ҟмаҵвилебо, Уаха тәин-тәин
Ар еиқәаҵәа иааизаз, Зыхәы-зыхәы зымфара, Танц чаицва сачқарозе, Маамоу заҳамҳәара, Хама шьапы хаҩаӡара, Ԥенӡараҳ цәҳарх хәыҷы, Ани-кәыни ҳдыршәан...
– Рас лапаракос, шьен убедуро! – иҳәан, дыҳәҳәеит Напо, аха сааҟәымҵӡакәа саԥхьон:
– Аа-маа анҵысыз, Аҟә-маҟә анҽыжәлаз, Кәыркә ԥшӡа ӡагә-ӡагә, Ԥҳәыс данааигоз,
Кыкы заҵәык змаз
Аџьма закьыч аныршьыз Здыруа аӡәыр шәыҟоума?..
– Сумасечни штьоли? Уауа, џьымаӷәурель, да уасаӷәурель! – иҳәан, игыршәеи иқырҭшәеи неиԥшьны, аҳәа ахы зықәшәаз еиԥш днықәгылан дыҳәҳәеит. Иара дыҳәҳәон, сара аԥсуа жәлар рпоезиа саҵакьыр-кьырны саԥхьон. Иҳәҳәара акгьы анамыхәа, санизаанымкыла, дагьыҳәҳәон:
«Уауа, џьима, уауа џьима, баӷана диханг, баӷана диханг! Мубӡир, бошь, мубӡир бошь! иҳәан, ахәылрҵә еиԥш иҟьашӡа, аҩ ирфазшәа, ицәаҳаҳа ихагылаз ихы былдыз, аҟьаԥ-аҟьаԥҳәа асра далагеит. Ихгьы дасуан, ишьҭахь еимакны дагьыҳәҳәон..
Сара сыҩ-жәеинраала хәыҷқәак срыԥхьан санаалгоз: ҳаи, саи, ҳәа аҳәҳәабжь назаҳаз арҵаҩцәа ҳакласс ашәхымс иаалеибаҳәеит.
– Иҟалазеи, уара, амҟалатә шәзыҟалааит? – иҳәеит, аҳасабра ҳазҭоз арҵаҩы дшааҩналазҵәҟьа.
– Миқанба Умари сумасечнии чтоли, чесное слова! – Напо, гыршәала, қырҭшәала, урысбызшәа хыфа-ҿыфаӷарыӷаҭәала, иҟалаз шыҟалаз, акы аанмыжькәа зегь реиҳәеит.
– Арҵаҩцәагьы аӡәык-ҩыџьак ракәымзар, рыгага иацәшәон. Напо дзакәыз, иԥсхакыз рзымдыруа иҟамызт. Ирушагьы рдыруан, ирҳәашагьы рдыруан, аха усҟан аамҭа зеиԥшраз ала, «амшә иакыз, дад, имҳәар ауамызт». Аха иҟами аӡыршгьы иацәымшәо, аӡыхшьахгьы иацәымшәо, аҵаарыҷҷагьы иацәымшәо шьоукы. Иахьеиԥш исгәалашәоит, иҟалаз ҽеила еилызкааз рҵаҩык ичҳара дналҵын, – «Уқәақәра згааит, Умар! Аиашаҵәҟьа изууит, уи агыруа уаҭанӡарашәа иҟоу. Ацгәы аԥа аҳәынаԥ амкуеи! Уаб абзиа уиԥами, егьаумҳәан. Урҭ сырҿаӡыҭуеит ҳәа уалагар, зынӡа акьахь уқәаҳҵоит ҳәа иалагоит. «Агыруа ашьа ибар, аҵәыуара далагоит» ҳәа шырҳәаҵәҟьо иҟоуп. Уажәраанӡа аҳәа выр-выр ҟазҵоз, иаартны урҿагылар, иаразнак абажә мцаеиԥшиҿыцәааны,инеихәлакьаҭоит.Усоупурҭаханатәаахысгьы ҟазшьас ишрымоу!» – иҳәеит, амцеиԥш днеицралан. Уа даанымгылакәа, деиҭанхәыҵҟьахын, – «Аҽгәара ҟамчы оуп урҭ ирнаало!» – иҳәеит аԥсышәала, еиҭа нхәыҵакшәа.
Ус уҳәа, егьыс уҳәа, амчра дара ирыман, иуҭахы-иуҭахым, ирҳәоз ҟалар акәын. Ԥсыуа школк аҟны иҟамлацыз ҟалеит рҳәан, инарҭбааны, иара убас «ахы ахьысҿыҵҟьаз», ҳакласс
ауада аҿыҵәҟьа, аҵаҩцәа рҭаацәарақәа зегьы алархәны, аизара ду ҟарҵеит.
Ԥсраҽнынӡа, иара итәала, ахьмыӡӷ еиқәаҵәа зсыргаз Напо Хупориа изы заа астол ԥшьыркца ду иааганы акласс ауада агәҭаҵәҟьа идыргылахьан. Ифес хылԥа неихыхны, ихы апашра аԥхӡы ықәыжж, қьаад бӷьыц гәарҭак игәыҵаҳәҳәа, ажурнал иҩыҵракны, маҿа-маҿа деилшәаа-еилшәаа, деихаӡԥштәалаха, дааин, астол днахагылеит. Афронт ахь иргахьаз ахәыҷқәа рабацәа усгьы иргахьан, иаанхаз анацәеи, андуцәеи, абдуцәеи иааз, ишәеиқәара-ӡиқәараха еикәшаны инатәеит.
Абни, аԥсышәала, иззымычҳакәа, инеицраланы гәоугәоу ицәажәаз арҵаҩы Ӡаӡ ихьӡын, Санӡаан. Убригьы дара ҳарҵаҩцәа рылымкаа дааин, Напо иаԥхьа игылаз апарта днахатәеит.
Саргьы жәларык нзырҵәаз абрагь иеиԥш, зегьы сахьырбарҭаз, баандаҩҵас абансшәа снадыртәеит. Ашьамҭлаҳәқәа сышьамызт, акәымзар сызлабаандаҩымыз ҳәа акгьы салаҟамызт. Ибзиангьы исгәалашәоит, абриаҟара, ашьауӷа сықәырҵарц қырҭуеи гыруеи, наа имнеиуаз зегьы рыҽҭҳәаны рҽахьазыҟарҵоз, сара сеигәырӷьон. Сшәаӡомызт. Уи моу, аеҵәа кыдызԥааз, ҿык-бзык иамҳәацыз хаҵарак ҟазҵаз аӡә иеиԥш, схы-сгәы азҭан!
– Сара суаҩыбжара снахысхьеит. Ацәгьагьы збахьеит, абзиагьы збахьеит. Аха абри аҩызаҵәҟьа асаашьа сыԥхыӡгьы иаламшәацызт, – ацәажәара дналагеит Напо. – Схы иҭамкәа, сгәы иҭамкәа, аҽнышьыбжьон схы схыӷәасаа ишысхагылаз сирбеит, абни алаҳәа еиқәаҵәа, абна итәоу амри! – инацәа насықәикит. – Ари дҩеидамсроуп, акәымзар, дҩеидасыр, амилаҭ рзы ишәарҭахо қәыџьмахоит. Сара сышьҭрақәланы исҳәоит ҳәа салагом, абри аамӡара згәаҵәахы ҿнакааша, иацтәи амш инҭиҳәацәаз, инасықәиҳәацәаз зегьы, акаанмыжькәа ишәаҳахьеит, ижәдыруеит.
Ажәакала, иныҵак-ааҵакны акәымкәа, имашәырынгьы акәымкәа, аргама иаартны, адунеи аҿы еицырдыруа Шьоҭа Русҭавели ипоема «Абжьасцәа зшәу» злаҩу ақырҭуа бызшәа еицеикит, дахыччеит. Ақырҭуа жәлар аҿа ахаан инеиҭарҳәо ахьмыӡӷ хамышҭыхә иҭеиҵеит. Ара қырҭуара ҳәа егьшыҟам, зехьынџьара шаԥсуароу апропаганда ҟаиҵоит. Ари иаанаго амилаҭ реиҿаргылара ауп. Ари иаанаго, қырҭтәылантәи акоммунисттә партиа имҩаԥнаго амилаҭ политика аҿагылара ауп. Умар Мқанба, иаартны ақырҭ бызшәа аҵара мап ацәикит. Уи иаанаго, сҩызцәагьы сышьҭра ихылааит ауп. Еиҭасҳәахуеит, ақырҭқәа имҩаԥырго амилаҭ политика, даҿагылоит ауп. Амаҭ ахы анахьуа ауп ар рымҩа иананиало. Ауаатәыҩсагьы ахы дырҷаҷоит. Макьана, цқьа ицәа дҭыҵаанӡа, абри амаҭаԥшьгьы иҭыԥ дықәҵатәуп, ихьшәашәахаанӡа. Абра итәоу анацәеи, андуцәеи, абдуцәеи раҳаҭыр азы абри иҟалаз аҵыхәала, ҳхы абзиара аҟынтә, ашшԥхьыӡ алаҳҵом иахьахәҭоу. Зынӡа имжьыжьымкырц азыҳәан. Амала, абри аҟалаа аҵыхәала, арҵаҩцәа рсовет иаалырҟьаны иҟарҵаз ала, аҵаҩы Миқанба Умар ашкол дыҭцоуп. Ашкол аҿтәи арҵаҩцәа зегьы неиқәышаҳаҭны ирыӡбаз аус, иахьарнахыс хьаҳәа-ԥаҳәа амамзааит. Ашкол адиректор, Напо Хәупориа.
Абри изласықәыӡбаз «ашьауӷа» даԥхьаны даналга, аамҭазы, аҟыр-ҟырҳәа сааччеит.
– Шәанаџьалбеит, «акы ахьырҳәо, акы ыҟоуп!» «Цәгьа ахьыҟам, бзиагьы ҟалаӡом!» «Сыуа даан, саӷа дигеит!» Сҭынчымхеи, уара, ари аџьныш ибызшәа аҵара саҟәымҵи! – сҳәеит, сыбжьы ныҵамкыкәа.
– Уԥши, уԥши, ииҳәац шиҳәо убома, ани акаркаламышә. Абз хыуҵәаргьы, зегьы акоуп, арахь иааҭухаанӡа иаҳәац аҳәоит! – иҳәеит, Напо «иҽышькылкҩы» дахьтәаз.
– Зегь еилзырго, зегь зыриашо аамҭа ауп. Ҳаԥшлап, иаабап уаҵәтәи амш иаҳзаанаго. Напо Олеԥанте-иԥа, акы сузҵаарц сҭахын, урацәамзар! – иҳәан, Ӡаӡ Самсон-иԥа иҟәардә иҽынаҟәиҭхеит.
– Иуҭахыу ҳәа, иҳахәарҭоу акыр узҳәозар ара уҟоуп! – иҳәеит, Напо, Ӡаӡ Санӡаа ицәажәашьа ааигәамԥхаӡакәа.
– «Хык уаԥшны, шә-хык шаҭа!» – рҳәоит Напо Олеԥантеиԥа! Уара ҽеила иудыруама Умар иаб Ирод адгьыл аҵан џьара, аӷа диҿагыланы дшеибашьуа? Уара иудыруама Ирод Мқанба иԥсӡгьы мааҩижьҭеи акырӡа шҵуа. Иууазеи, абааԥс, Умар дабиԥазаҵәуп, нас абри макьана иижәша аӡыхь ахы ыҵнамхыц асаби уеизгьы-уеизгьы, уан димшьызар, уаб димшьызар, абасҵәҟьа иаармарианы уҵәы цәгьа иқәумыршәар замузеи? – иҳәан, Ӡаӡ Самсон-иԥа иаарџьаџьаны даацәажәеит.
Итәаз зегьы Ӡаӡ Самсон-иԥа ииҳәаз аӡәгьы иимырҳаӡакәан, рлымҳацәқәа нарықәрԥсеит.
– Иагьџьашәымшьан, оумашәагьы ишәымбан, аԥсы мыжда ҵаагәышьоуп, дад! Зегьы рцәа иацәшәагәышьоит! – иҳәеит, иныҵакны, зықәрахь инеихьаз, агәҭахьшәа итәаз ҭаҳмадак.
– Ӡаӡ Самсон-иԥа уара урҵаҩуп. Хәыҷык уҿы уаԥшны уцәажәаларц ухәҭоуп. Иахьа ҽеишәа уазымхәыцкәа иааҭурҟьаз уажәақәа, даҽаџьара икшар ҟалоит. Ажәлар рҿы узкуам. «Абна алымҳа амоуп!» – рҳәоит. Иҳәатәуҳәагьы акы ыҟоуп, иҳәатәым ҳәагьы акы ыҟоуп. Ара итәоу раҵкыс уара еиҳа уҟәышымзар, зегь реиҳа упатриотымзар, убыз ухаԥыц нақәурӷәӷәар, «зхы зҵәахыз ашьынка зегь раԥхьа ишәит!» убригьы уацәымҩашьо иудыруазааит, уара макьана уҷкәыноуп...
... Абри ахҭыс схашҭӡом сышлеи-сықәи шеиҟарахахьоугьы. Ӡаӡ Санӡаа Кәтол изқәаҭыԥ ахьылхыу санаавалалак, аҳаҷаҳәа иаасгәалашәоит, ашкол санҭырцазтәи амш хьанҭа. Сааҭгылоит Ӡаӡ Санӡаа Самсон-иԥа изқәаҭыԥ ахьамадоу. Зегьы иахьырҿырхасырҭоу амҩа ахықәаҿ снымҩахыҵуеит! «Уԥсаҭа ахьы ахьыршо инеиааит, Ӡаӡ Самсон-иԥа!» – сҳәоит, сыбжьы нҭганы. – «Ҽеи ԥсышьа зауз, ҽеи тәарҭагьы иоуеит!» уҟанаҵ, уҟан, угага уацәшәомызт! «Аарцәы ирҭахыу
иоуп анарцәгьы ирҭахыу!» – абас ааҳәаны, игәы снапы нықәшьны, изқәаҭыԥ снаԥырҵуеит.
Уԥсы ҭанаҵы егьа бзиара узыҟаҵондаз! Уи адунеи ахьгьы, ахраҭ ахьгьы ӡра-ԥсра ақәлаӡом. Есымша, ацәашьы иаҵәа еиԥш уԥсы ахаара адгьыл иныҵхахоит...
...Напо Олеԥанте-иԥа Хупориа дыҟанаҵ ашкол ааигәарагьы снарышьҭӡомызт. Аҵыхәтәан, «ақьиа ишьа Анцәа иуит!» «Напо Хупориа, Картозиа Мырзаҟан илаҳа далыҩрын, ихәда наикәаҵәиит!» ҳәа аарылаҩит хәылбыҽхак.
Убри ашьҭахь, зышәҟәы блы ҳаухьаз, зыԥсхәы-зыбзахәы, змарҭхә ҟаҳҵахьаз, зышықәс цәымза аҳаркхьаз сабгьы дхынҳәит, иаалырҟьаны иҩны ичамҩахә ҟалеит. Убри инаркны, саргьы даҽакала исыхәаԥшуа иалагеит. Ашколи сареи ҳаиӷара ԥшак ныбжьасит. Уи аахыс шәынтә иқәасит, шәынтә иӡысит. Ақырҭуа рҵаҩцәагьы, «лымшара-кәашарахан,» лахә-лахәы сыхәаԥшра иаҟәыҵит. Ашкол сҭыҵижьҭеи шықәсык инареиҳаны иҵызаргьы, зегь акоуп, ашкол ахь схынҳәит!. . .
Агәалашәарақәа, агәалашәарақәа! Игәырмаҷгазаргьы, игәыҟаҵагазаргьы, зхәыҷра инаркны, зыҿҳәарамш ашәхымс аҟынӡа, зыхҭыс мшқәа ргәыбылреи, ргәырӷьаӡи згәалашәо насыԥ имоуп! Убри аԥсҭазаара аҟәыҵәа аганахьала, сыхҭыс мшқәа рцәылашараҿ, акәтаӷь ԥымҽӡакәа, адырдхеиԥш, исывагьежьуазаргьы, хыхь ишысҳәаз еиԥш, аԥсҭазаара саргәырӷьа, сарҵәуа, зегь акоуп, ишыҟаҵәҟьаз, мшаҽнеиԥш исгәалашәоит. Иҟоуп убас хҭыск, иагьа ихәыҷызаргьы, егьа ашықәсқәа рӡеибафара, аӡыблара агәыҵанаххьазаргьы, мшаҽнеиԥш иҿыцҳҳараӡа, ухәыҷра иҭугаз угәалашәарақәа рҿы иаанхо. Аха иҟахуп даҽа хҭысқәак, шәымҭақәак реиҳа нарха змауа.
Уахатәи аҵх имшаӡо, сымала заҵәык аҵәылашьца сахьаларшәу, Напо Олеԥанте-иԥа Хупориа идагьы, исгәалашәаз даҽа хҭыск, аԥхьаҩ улымҳа аҟынӡа иназгар сҭахуп. Абри сымҳәацкәа, аргама, ҽык акьыр-кьыр бжьы ҵхабжьы агәы неиҩнахит. Убри инақәырццакны, иӡыӡымкуа, ахьтәы ҵәҵәа еиԥш, ҩаԥхьа акьыр-кьыр бжьы ԥыххаа аҵх ҵәцашра иналаԥсеит!. .
Схәы-сжьы қақаӡа иҩеилагылеит. «Абыржәыҵәҟьа уӡбахә сҳәарц сгәы ишҭакыз еилукаама, Хьышьаш?» – сҳәан, ахьшәҭҳәа аиарҭа снықәтәеит. Ишап-шапуа сԥеинџьыр ахышә икылыԥхоз ашаеҵәа заҵәык акәын. Абжьарак, зехьынџьара хаҳә-ҭынчра-иҭынчран. Уаҳагьы Хьышьаш ауазыр бжьы смаҳаӡеит.
Анцәа улыԥха ҳаҭ! Анцәа ҳрыцҳашьа! Анцәа ида знапы намӡо, зшьапы намӡо, еиҭаҳәашьа змам мчык, доуҳак ыҟоуп. Хымԥада, доуҳак ыҟоуп, Хьышьаш абжьы гәыкыҵәыкуа абранӡа исзаазгаз! Схы-сыԥсы аҵх ҵәца иналакны сеиҭаӡырҩит. Аха ҭынчран, ҭынчраӡан. Хьышьаш абжьы уаҳа исмаҳаӡеит. Аха есымша еиԥш, иԥашашо, аҽԥырха агәыҵҳәаны, иҽырԥа-ҽырԥо саԥхьа иаагылеит.
Хьышаш аҽҵысра инаркны, иҽыҩхаанӡагьы ҟазшьахәырас иамоу зегьы ашьапхыц инаркны, раԥхьатәи аԥырцә ахәыҵласа аҟынӡа, зегьы-зегьы здыруеит. Знык ианықәырқәырлак, иаҭахыу иаразнак еилсыргоит. Каҳада-ԥҽыда иааӡыӡымкны, ашьацәқәысра ианалагалак, иаҭаху зегьы здыруеит. Адгьыл аҿы аҽынкаршәны абылгьара ианалагалак, уажәы ҳкәараҿы аӡыжь иаларгыланы, иӡәӡәа-иҳәҳәа акәабара гәхьаанагеит. Иааӡыӡымкны, иаазқәаршәшәаны ашьацәқәысра ианалагалак, аҩра шыгәхьаанагаз здыруан. Уажә уи анысҳәа, аҳаҷаҳәа иаасгәалашәеит, ҵхы ссирк ауыха, саншьа ду Чмыт иҟынтәи шьапыла саауан. Аиҩхаа сынҭысын, макьана алаԥш-ҿаԥшы шсымаз, ҳара ҳахьынхоз ахәы ԥшӡа сынхалеит.
Амзаҭәымҭан. Аҽынтәи амш ԥхьацаны, амза шылашара илашахьан. Ашацәа ртәарҭа адәыхәхәаҿы саннеи, сааҭгылеит. Аухатәи аҵх убриаҟара ихаан, убриаҟара иԥшӡан,
ҿыки-бзыки ирзеиҭаҳәомызт. Зқьыбла хьыбла еибарлацәҟәуа, аҳәҳәыҳәа, жәҩан ҵауыла аӡыжь ҵамҵамра ахыԥсалара иаҿын. Амза еилаарцыруа, ацәарҭәа еиԥш, бҩа лагьанҵас икыдыз, жәлары зегьы рхьарахә зҭархьоз иныга ду кны, амза агәҭаҵәҟьа данԥхалон адауы.
«Нан, иубома ани Анцәа имза! Дунеи иқәыршаз ауаатәыҩса зегьы рхьарахә зҭархьо, ишыц ныга ду кны, амза агәҭаҵәҟьа адауы дахьангылоу?» – лҳәеит, уахык, сан уаха еиԥшҵәҟьа аҵх каииы, ҳахьатә кәасқьа абарҵаҿы ҳахьтәаз. Убригьы абыржәы иахьеиԥш иаасгәалашәеит.
Зыда уаҳа иҟамлацыз аухатәи алакә ҵхы сарҭаслымын, даҽа шьаҿак сзыҟамҵакәа, Анцәа исԥигалаз аҵх ссир сналагылеит. Ашырԥазтәи ацәылашара ашәахәа ахьнаршазшәа, Ашацәа рдәыхәхәа мза-мырхәагала ихыхәхәон...
Аеҵәа рбызшәа здыруазҭгьы,иҟаларын рцәажәашьҭыбжь саҳаргьы! Иҟалаларын, адунеи ахаан аахысгьы, аӡәгьы иимбац, аӡәгьы имаҳац аеҵәа рымаӡа еилыскааргьы. Убас иҭынчран, убас иҿаҳа-ҿымҭран, абыржәымзар-абыржәы Анцәа имаалықь ажәҩан дналԥраап угәахәрын. Убри аамҭазы, апыҟҟа-апыҟҟаҳәа аҽышьҭыбжь ԥыххаа аҵх агәы инҭаԥсеит. Цәалашәарак снаруалыуашеит. Изқәысҵара сзымдыруа, аҽышьҭыбжь ахьгоз ашҟа сынхьаԥшит. Ашәахәа шкәакәа еиԥш, аҵх иалаӡсо инеиуан Хьышьаш. Исызгәамҭаӡакәа, сгәырӷьара ихнахыз сылабжышқәа нхаддылан, снеиҭаҟьан, сывараҿы игылаз аҭәаҵла сыҽнавасыршәаҟьеит. Аурҭ еиԥш инеиуан аҽыхәа иаҵәа хиаало! Адәыхәхәа иакәшон Хьышьаш ахала!..
Зҳарҭа-сырҭа узгәамҭоз аҵх ҭынч сыԥсы алаӡаны сыԥшуан. Аҽкаршәны адәыхәхәа иакәшон аҽыхәа. Сыԥсы ӡаны аҭәаҵла савагылан, сгәанаҭар ҳәа сшәон. Саԥырхагахар ҳәа сшәон. Хьышьаш анасыԥ, уахатәи агәырӷьаҿҳәаша! Уаха иара заҵәык акәын аҵх нцәахәыс, ныхахәыс иамаз. Аԥхыӡ еиԥш ишьҭыԥрааны ишааиуаз, сывараҿы ианааи, Хьышьаш аақәыр-қәырын, абырлаш ԥырцәқәа нақәыԥсаны,
иџыџӡа иаангылт. Инымҩахыҵын, сахьгылаз иаасыдгылан, ҩаԥхьа иаақәыр-қәырын, ахы насыднашьылеит.
Ахәда снапы накәсыршан, алахь аасшьышьит. Анаџьалбеит, «Аҽы ауаҩытәыҩса ишьа алоуп!» ҳәа ҳабдуцәа, урҭ рабдуцәа ирҳәоз, аиԥш иаша ҩыцаҵәҟьоу. Ауаҩытәыҩса иеиԥш игәыкы-ҵәыкуа исыдгылан Хьышьаш. «Ацәанырра цқьа, ауаҩытәыҩса еиҳагьы, аҳаиуан еиҳа иамоуп!» ҳәа сабду зны иҩызцәеи иареи, ашҭаҿы амжәарбаӷь ашәшьыраҿы итәаны иахьеицәажәоз ииҳәаз ажәаԥҟа, абыржәыҵәҟьа акәушәа слымҳа инҭнашьшьааит. Изхысҳәааз, сара иџьасшьон, иахьа иаҳагьы иџьасшьоит, ишеилашәшәра ааилашәшәымҭаз, Хьышьаш сара самбеит, самаҳаит, сацәыхараны аҭәаҵла сҽаваӡаны сахьгылаз сызлагәанаҭаз, сара шсакәыз злаздырыз. Уи амаӡа иахьагьы, уаҵәгьы, уаҵәашьҭахьгьы, быжь-кәалаԥк, быжь-цаԥхак рҿоуп. Уи адоуҳаи, ацәанырреи рымаӡа сара сзы ахаангьы быжь-хьы кәалаԥк ирҭацаԥхоуп.
Ацәаныррагьы шьцыларазар акәхап. Изхысҳәааз, Хьышьаши сареи ҳаиҩызара иит, иазҳаит, ианыҽҵысыз инаркны. Убасҟантәи ҳаишьцылара акәхап, Хьышьаш ацәалашәара шанагьы зхылҵыз. Уи ибзианы иадыруан, ес-хәылбыҽха, ҳаҵаҟа, лаӷәашь аӡыжь иаларгыланы ишыскәабоз. Знык, шьыбжьышьҭахьрахь амра анынҭагьалалак, ахкаара ааныжьны, ҳгәашә илагыланы иныҵакны акьыр-кьырра иалагон. Хыхь ишысҳәахьоу еиԥш, акәабара аамҭа анааилак, адырра снаҭон. Хьышьаш кәабара изгаанӡа, аԥш абҩа лагьан ианыԥсаланы инамҵасыргылон.
«Есы-шьыжь, есы-хәылбыҽха, ӡаҩак-ӡаҩак аԥш ҿырпы аҽыҩ уеизгьы-уеизгьы иаҿаҵалатәуп, ашьамхы арҵаруеит!» – иҳәон, Хьышьаш азыҟазҵоз Есыф Бжьаниа.
Хьышьаш аӷәра наҿаҵаны, исыманы акәарахь сылбаанӡа, агәашә иаԥырҵӡомызт, шьапхыцла адгьыл аҩуан, иқәырқәыруан.
Хьышьаш иара иахьынӡаҭахыз аӡыжь иаларгыланы, икәаба-ишьышьы ианаақәсыргылалак, аҽарҳа еиԥш,
еиҩаҳаҳа, иаазқәаршәшәаны, абжьы нҭганы еиҭа иаақәырқәыруан. Нас, агәы каршәны аҽанаарҭынчлак, снақәтәаны, иара аԥсы злаз Ашацәартәарҭа адәыхәхәа ашҟа аҿынанахон. Уажәы адәыхәхәа ҳазааигәахо ҳаналага, сгәалаҟара аабжьысит. Избанзар, Хьышьаш наҵҟьан, икахәхәа адәыхәхәа аҽықәыршә ианыҩлак, исызгәаҭаӡомызт. Убас, амацәаз аҽкыларшәаны ицон, абӷа ҵысӡомызт. Ауанҭа еиԥш иҭынчын, аҽы сақәтәазу, сақәтәамзу сызгәаҭомызт. Адәыхәхәа аҵыхәаҿы аӷәра анааҿасырххлак, иаангыларц ианаахыс-хыслак, Хьышьаш абӷа сыҽсзахамккәа, снахыҩрны скаҳауан. Абас сыхьуан есымша. Уи ауп уажәы адәыхәхәа ҳазааигәахо ҳаналага, сгәалаҟара зыбжьысызгьы. Аха сгәы аасырхаҵан, сҽааизганы, адәыхәхәаҿы ҳанаакылшәа, «чоу!» сҳәан, Хьышьаш аӷәра наҿасыкшеит. «Аат, ари заҳаз сара соума!» – аҳәан, Хьышьашь насыҵԥрааит. Ицон уи ԥша ласшәа акаршәра аҽықәҵаны. Саргьы шәымҭақәак аԥша сацԥыруазшәа, слымҳақәа ҵызхуаз аԥшазаҵә абжьы акәын.
Адәыхәхәа аҵыхәа ҳанналагыла, ашьшьыҳәа аӷәра наҿаскит. Хьышьаш абжьааԥны еиԥш «сҳәатәы» иахымԥакәа, аҽааиқәнаҳәалан, иаангыларц иаахыԥ-хыԥит. Уи акәхеит! Сҽыбӷа сҽысзахамккәа, егьа смадаӷь-мадашәазаргьы, Хьышьаш снахьыҩрын, абжьааԥны еиԥш, ахәда сныҵаҳаит. Хьышьаш иадсымбалацыз, иааӡыӡымкын «ахырр» арган ашақә иасит, аха уаҳа иаасхымԥаӡакәа ашьшьыҳәа иаасхагылт.
Ари знык акәымхеит, ҩынтә акәымхеит. Хьышьашь аҽеиҵыхны ианыҩуаз, сҽыбӷа сҽахаскуан. Ихыс-хысны ианаангылоз акәын, сыҽсзахамкыкәа снахьыҩрны санкаҳауаз.
«Аҽгьы ауаҩытәыҩса ишьа алоуп, дад!» – сабду иажәаԥҟа ҩаԥхьа аҽаасыкәнаршеит. Хьышьаш џьаргьы инеиҭамҵӡакәа исхагылан.
Аҩнынӡа ҳнаӡарц шә-ҽышьахәарк аиҳа бжьамызт. Алахь аасшьшьын, уаҳа сақәымтәакәа, аӷәра аҿы ианкны, аԥхьа снагылан, сҿынасхеит...
Есыф иазыҟаиҵахьаз ҳҽыҩ, адәыхәхәа гәхьаанагон. Уаҵәы мшаԥын. Ашацәа ртәарҭа адәыхәхәаҿы аҽырҩра ду ыҟан. Есыф раԥхьа днаргыланы, зегьы агәра ганы ҳаҟан уаҵәы Хьышьаш аԥхьахә шагоз!..
Аҵх агәы шеиҩнашахьазгьы, егьшаеҵәамкәа, егьхәылԥы еҵәамкәа, санышьҭалоз сԥенџьыр ахышә инылатәаз аеҵәа, уаҳа иааиҭамҵӡакәа жәҩангәаҵа ишкыдлашалац икыдлашалон. Убри аеҵәа, аԥенџьыр сналԥшны сылаԥш иныҵызгоз ажәҩан икыдбыӷӷала икыдыз егьырҭ аеҵәақәа зегьы реиҳа иҟәазын. Аеҵәақәа зегьы раҵкыс илашон. Убри аеҵәа инацәхыкны икыдыз ԥшь-еҵәак, аеҵәа џьарсахьа ҩынтә еиҭаҵхьан. Егьырҭ аеҵәақәагьы уажәыуажәы инкыдԥрааны, ршәахәақәа жәҩангәы иныҵганы, акаԥсара иаҿын. Аха абни сԥенџьыр илатәаз аеҵәа амзаҿы иаццәырҵи-уажәи рыбжьара, иааиҭамҵӡакәа, сԥенџьыр ахышәҵәҟьа илатәан, еиҳа-еиҳа еицраланы илашон.
«Уеиҵәахә уара иузгәаҭом акәымзар, есымша иуцуп. Унарцәи-уаарцәи ирыбжьоу улахьынҵа амҩа арлашоит. Уара уҟанаҵ уеиҵәахәгьы кыдуп, иухылаԥшуеит. Уиеҵәахә анкыдшәо, дад, уԥсгьы ацҭашәоит. Убранӡа уеиҵәахә, уахьцалакгьы улахьынҵа иацуп. Иаауԥырымшәаӡакәа умши уҵхи арлашоит!» – сабду уахык, ишәшьу иҵәцоу еиликаарц дахьындәылҵыз, ажәҩан днаҵаԥшны ииҳәаз иажәақәа абыржәыгьы аккаҳәа слымҳа ааҭнашьшьааит.
Иҟалап, уахантәарак, иааиҭамҵӡакәа сԥенџьыр ахышә илаԥхо аеҵәыш, слахьынҵа ашәахәац акәзаргьы. Иҟалап уи аеҵәыш акы иаргәаҭеиуазар, исыхӡыӡаауазар, уаҵәтәи сԥеиԥш сыҵанаҳәозар. Мамзаргьы, гәырӷьаҿҳәашак сзаанацҳауазар, аха издыруада!..
Анаџьалбеит, абыржәы аӡы шыцәоу избар: – «Шәымҭак иадамзаргьы сиеҵәахә абызшәа здыруа Анцәа сҟаҵа ҳәа Анцәа сиҳәоит!» – абри сымҳәацкәа:
«Умыццакын, сымаалықь! Аеҵәа абызшәа анудыруа, акаамеҭ аныҟало аҽны ауп!» – бжьык аацәеицәыԥсит...
Схәы-сжьы қақаӡа иҩеибаргылеит. Саахьаԥшит. Сиеҵәахә ыҟамызт. Ажәҩан ӡы-мшын иналабахьан...
Абас, абыржәраанӡа сԥенџьыр ахышә илԥхоз сеиҵәахә адунеи сшықәсыз исызгәамҭаӡакәа, сынҭаҳәахаа сыцәеит!
«Ауаҩытәыҩса сзықәшәарызеи имҳәароуп. Еиҳа ихыигәы алаҟаны даныҟоу ауп игәы аниҽаниҵаша!» – сабду иҳәамҭа аасыкәҟьашеит. Ҵабыргыҵәҟьаны, ашьыжь сгылеит, сгәалаҟара гәалаҟарак еиԥшымкәан. Еиҭаҳәашьа змамыз цәаныррак саагәыҵанаҳәҳәеит. Сабду иҟәыш ажәақәа анаасгәалашәа, сгәы нҭӡыӡааит. Аха иаасызцәырҟьаз сцәалашәара нарха амоукәа инасԥырҵит...
Ааи, ауаҩытәыҩса исыхьрызеи имҳәароуп!.. Аха сара ус еиԥш иҟаз ахәыцрақәа сырцәыхаран, ҿыц аԥырра аучилишьче иалгаз, зырԥыс цәыцәымҭа иҭагылаз аҷкәын, сакәҵәҟьоуп ҳәа акәын сшыҟаз. Иахьеиԥш исгәалашәоит, аԥырцәа рфицар маҭәақәа ҳашәҵаны, ҳчынқәа еилаарцыруа, ҳажәҩахырқәа ирықәҵаны ҳанаақәдыргыла, ҳескадрилиа аҿы сааин, ҳашәара иҟаз асаркьа ахькыдыз снаныԥшылеит.
«Анцәа иџьшьоуп! Аӡәыр насыԥ ссир имазар, сара исымоуп! Ԥшралагьы сахьалагьы, баҩ ҷыдеи, баҩхатәреи рыла еиқәшәоу, исыцназго даҽа ԥырҩык дҟаларушь?» – ҳәа схәыцуан асаркьа сахьадгылаз. Усҟан машәырк сақәшәап, џьара снышьацәхыслап, слахьынҵа сеижьап ҳәа имашәырынгьы сазымхәыццызт. Аха сара иабаздыруаз, алахьынҵа шлахьынҵаз,сыгага сышзахымԥоз...
Аҽынтәи амшгьы сгәалаҟара еиԥш икахха иҟан. Аеродром аҿы ҳаннеи, «аквадрат» ҳәа изышьҭоу аԥырцәа
рҭыԥгьы, аҳаирпланқәа ахьыҵԥраауаз астартгьы дырхиахьан. Аҳаирпланқәа рышьҭԥраара азин рызҭоз, абираҟ шкәакәа хәыҷы кны аҳаирпланқәа рыҵԥраарҭа афиниш аҿы дгылахьан. «Аквадрат» аҿы ҳаннеи, раԥхьа ҳкомандир ескадрилиа дысԥылеит!
– Еиҭа удысныҳәалоит упагон ҿыцқәа! Амала, суҳәоит, иахьагьы азонахь уахьыԥруа, уажә ааигәа ишыҟоуҵаз еиԥш, Аԥсныҟа сцоит ҳәа уаламган! – иҳәан, даасзыгәдуны дааччеит. Курдубов аҽны, есымша еиԥш игәалаҟара бзиан. Агәыр-гәырҳәа даныччалак, иразра зегьы иччаԥшь иалыхәхәон.
Даҽа сааҭыбжак ашьҭахь сара сакәын иԥыруаз. Сԥыруан «еиҳаӡоу апилотаж» ҳәа изышьҭаз хә-фигәрак ахьыҟарҵоз азонахь. Аҽны актәи азонахь исықәшәеит, урҭ афигурақәа рыҟаҵара. Санкурсантыз еиԥш, аԥрышьа сзырҵоз ҳаинструктор уаҳа аҳаирплан дсыцҭатәаӡомызт. Ушьҭа саргьы сԥышәан аҟынтә сыгәраган. Амала, егьаумҳәан, аинструкторгьы акомандир ескадрилиагьы ишахәҭаз инасылабжьеит.
Сышьҭыԥраара аамҭа анааи, даҽазныкгьы инасылабжьан, аинструктор астарт аҟынӡа снаскьеиган: «Папутный ветер!» – иҳәан, снапы аасымхны, аҳаирплан снақәиртәеит. Сҳаирплан акәата еиԥш ахәда ҭыхәхәа, аҽыҩ еиԥш иӡыӡымкуа, санбаҵԥраари ҳәа иԥшын.
Аԥырра сҽазыҟасҵаанӡа, ишахәҭаз еиԥш, ажәҩан иалаз аҳаирпланқәа зегьы, досу иарбан зоназ иахьыԥыруаз еилыскааит. Ашьҭыԥраара сыҽшазыҟасҵара, сҽаназыҟасҵа, аҽынтәи аԥырра мҩаԥызгоз амаиор Нестеренко: «Аԥырра азин умоуп «иастреб» – иҳәан, астарт аҟынтәи ибжьы слымҳа инҭаҩит. Астарт аҿы збираҟ хәыҷы кны игылаз афинишиоргьы, иаразнак аҳаирплан злаԥыруаз амҩахь ибираҟ наирххеит. Уи иаанагоз, ашьҭыԥраара азин умоуп ҳәа акәын. Аҳаирплан агаз нацҵаны сҿынасхеит. Аамҭацқәак ирылагӡаны, аҳаирплан наҵԥраан аҳауа иналалеит.
Иахәҭаз аҳаракыра аҟынӡа санхала, «аквадрат» аҿы итәаны, ажәҩан иалаз аҳаирпланқәа ирхылаԥшуаз амаиор Нестеренко адырра исҭеит, аҳаирплан иахәҭаз аҳаракыра аҟынӡа сышхалаз. Сиҳәеит адҵақәа исымаз рынагӡаразы азин сиҭарц. Адҵа исыдыз, афигурақәа рынагӡара санақәиҭитә, раԥхьа «спираль» ҳәа изышьҭоу аҳаирплан ахаргьыжьра насыгӡеит. Убри ашьҭахь, «петлиа» ҳәа изышьҭоу афигурагьы ааҟасҵан, аҳаирплан зқәала аарҳәра саламгацкәа, сҳаирплан алҩа ҩахылбыбит. Убри инақәырццакны амоторгьы аицәкьысра иалагеит. Аццакырагьы иагхаӡеит. Сзықәшәаз арыцҳаразы, аԥырцәа реиҳабы Нестеренко адырра исҭеит.
« – Адҵа иумоу анагӡара уаҟәыҵны, аеродром ахь ухынҳәы, аеродром ахь ухынҳәы!» – иаразнак адырра сиҭеит.
Аҳаирплан аццакыра еиҳагьы иагхо иалагеит. Ишнеиуаз, амотор зынӡа аусура иаҟәыҵит. Ушьҭа аҳаирплан казмыжьуаз, амҵәыжәҩа иамаз аелеронқәеи, «хвостовое оперение» ҳәа изышьҭоуи заҵәык ракәын. Хә-градуск еиҳаны аҳаирплан хурнаар ҟалаӡомызт, аҳаирплан ааҳәуан. Иҟасҵараны иҟааз, аа-километрак ажәҩан салакнаҳан. Аамҭагьы абылтәгьы анҵәара иалагеит.
Сывараҿы «апирапатрон» ҳәа изышьҭаз акнопка снацәа нақәыскит. Уи акнопка, абас еиԥш аҭагылазаашьа аныҟало, ада ԥсыхәа анамоулак,акәын уи «апиропотрон» ҳәа изышьҭоу рхы ианадырхәоз. Убри акнопка ҟаԥшь уанақәыӷәӷәалак, иҭҟьон. Аҳаирплан акабинагьы аатуан, аԥырҩгьы акабина дыҭҟьаны ҵәҩанҵәыҟа, аҩада даршәуан. Аҳаирплан ганха ицон. Аԥырҩы ипарашиут ааиртуан. Аха сара уи акнопка ҟаԥшь схы иасмырхәеит. Аҳаракыра сызхомызт. Убри аҟынтә, сҳаирплан ахы ларҟәны аҽыларҟәра салагеит. Анцәа иџьшьаны, сҳаирплан ахы снақәыӷәӷәан ахь ихан, анарҳә-аарҳәра сықәшәомызт. Сҳаирплан аҳаракыреи, аеродроми сареи иҳабжьази еизибархомызт.
Аҳаирплан иаҳа-иаҳа аҽыларҟәуа, аеродром аҟынӡа иназгартә аҭагылазаашьа сыман. Убас иагьыҟасҵеит.
«Еиҳа угәы аналаҟоу, убасҟан угәуҽаныз, дад!» – дгьылижәҩани ргәыҵыхны, сабду иажәақәа мшаҽнеиԥш, слымҳа нҭнашьааит... Гәаныла сылахьи-сыџьымшьи аасџьарит!...
...Сҳаирплан амҵәыжәҩақәа мырҵысӡакәа, ашьшьыҳәа аларҟәра саҿын. Еиҳа-еиҳа адгьыл ааигәахон. Слахьынҵа, ахаци-ахәыци ирыбжьагылан, ашәеиқәа иалан. Аха сара ушьҭа алахьынҵеи анасыԥи рызхәыцха сымаӡамызт. Адгьыли аҳаирплани, аҳаирплан иҭагылаз априборқәеи ракәын сылаԥш зыкәшаҟьоз. Абри аамҭазы:
«Даара иманшәаланы улбааит, «иастреб!» убыс икыз уштурвал!» – Нестеренко ибжьы насхагьежьит. Иахьагьы исгәалашәоит, аӡәы ицәгьа иӡап. Сҳаирплан приборла, адгьыл аҟынӡа ҩынҩажәеи жәаба метра аиҳа бжьамкәа, адгьыл сазааигәахеит. Убри инаркны, еиҭасҳәартә еиԥш акгьы сгәалашәом. Амала, Нестеренко исыҵеиҳәоз иажәақәа зегьы каххаа исаҳауан, иара исыҵеиҳәоз ала сыштурвал аус асыруан...
Сааԥшит ашьжьымҭан. Акымзарак збом, акымзарак сгәалашәом. Аарла сыблақәа ирыхгылоуп, аҵыхәтәантәи сҳаирплан аҳаракыра ашәага априбор. Мацәыс еимҟьарак еиԥш, иаасгәалашәеит сҳаирплан атәара ҩеижәеижәаба метра реиҳа шнымхаз. Убри нахыс, акымзарак сгәалашәом. Сыблақәа шаарту здыруеит, аха алашара рбаӡом. Аарла сарма блаҿы лашарак ацәаара снахьыԥшит. Санааргаз, сшааргаз, саазгаз, сахьыҟоу сахьану ҳәа акымзарак сзеилкаауам. Схы сыҩ-уаҩак ирымпыҵамӡо, бинтла иҿаҳәан. Сааигәа-сигәа аӡәыр дыҟазар сҳәан, сыбжьы сыргарц саахәыц-мыцит. Иаразнак амедицинатә еиҳәшьа даасхаххит. Убасҟан издырит арратә медицинатә хәшәтәырҭаҿы сшышьҭаз. Абас сгәеилагара анааихыккоз аамҭазы.
– Черномазый, ты жив, слава Богу! – иҳәан, абни сызлак ицәыҵыԥшуаз даахгылеит ҳкомандир ескадрилиа Курдубов. – Иҟалаз уи ауп, – ацәажәара далагеит ҳкомандир. – Уҳаирплан ҟазарала аеродром ахь ахы урхеит. Иашангьы, ианаамҭаз, аамҭа уцәымцакәа, аҳаирплан хыриааланы аларҟәра иалоургеит. Алҩа иахылҵыз, амцабз ахь имиасырц азы иаҭахыз зегьы ҟауҵеит. Аҳаирплан аҽыларҟәышьа аамԥсахӡакәа иуртәарц егьугӡамызт. Ихиааланы илеиуаз аҳаирплан ианаамҭаз иуыриашеит. Аҳа, уашьҭа агьыжьқәа адгьыл инықәсуеит анаҳҳәоз аамҭазы, учҳара уцәхыҵын, иаалырҟьаны уштурвал ырҭрысны уаахеит. Аҳаирплан аҩада хәбаҟа метра иуцәхалеит, атәара иахьымӡеит. Амотор усгьы аус ауӡомызт. Аццакра енерциа иамаз анынҵәа, аҳаирплан армарахь ихыԥшаалеит.Уаҳагьы аҽаазмыриашакәа, армарахьтәи амҵәыжәҩа иқәҳаит. Убригьы Анцәа иџьшьоуп. Амашәыр ду ҟаларгьы ҟалон. Аха аханатә инаркны, змотор ыцәахьаз аҳаирплан амҩаԥгашьа уақәшәеит. Иааркьаҿны иуҳәозар, аҳаирплангьы уаргьы шәеиқәхара, уара угәымшәареи, уҟыбаҩи, иҟалаз арыцҳара заа азнеишьа уахьақәшәази ирыбзоуроуп. Иудысныҳәалоит, ԥсҭбарада џьалк уахьахыԥаз! –иҳәан, дҩагылан, бинтла иҭалаҳаз схы днагәӡит.
Сара ажәакгьы сзымҳәаӡеит. Иԥхаӡа сӡамҩа инықәкәрааит сылабжышқәа...
– Сара ари аҩыза арыцҳара амалахазгьы сазыԥшӡамызт. Сзыцәшәоз, уажә ааигәа еиԥш, Аԥсныҟа уаҳцәыԥрыр ҳәа акәын! – иҳәан, даахысамарҟәылын, игәарԥханы дааччеит!
...Ааи, ааи, ауаҩытәыҩса исыхьрызеи имҳәароуп! – абри сгәаҵа инҭысҳәааит.
Хәылбыҽханӡа сҩызцәа цон, иаауан. Оумашәа иубаша, иара «Батиа» ҳәа ҳзышьҭаз агенерал леитенант Беловгьы, иразра ихыҵәо: «Ну, что черномазый? Все же неуспел в Сухум полететь да? – агәыр-гәыр ихырга, дааччан, инапы схы инақәиҵеит.–«Ничего,досвадьбызаживеткакположено»» – иҳәан, уаҳа рацәак иҽнмырхакәа дындәылҵны дцеит.
Ишеилашәшәра еилашәшәит. Сҳаирплан артәара аламҭалазы, сзынҟьаз сзынԥаз, сҳаирплан иартәашьахаз, зегьы ҳкомандир ескадрилиа исеиҳәеит. Сгәы шсырҭынчра исырҭынчит, аҳаирплан артәаразы аара сара иахьсыдрымҵаз. Уи моу, ԥшӡала сангылалак, жәамш аҩныҟа ацара сақәдыргәыӷит.
«Абас еиԥш иҟаз аҭагылазаашьаҿы, ԥсҭбарада алҵра зегьы насыԥс ироуамызт, даара ашәарҭа ӷәӷәа сҭагылан, аха аԥырцәа рынцәахәы духылаԥшит!» – рҳәеит аԥырцәа зегьы неицҿакны. Уи сара амч ҷыда шсыланаҵазгьы, зымҵәыжәҩа ԥҵәаз сҳаирплан анаасгәалашәа, сгәисылаӷырӡи неилаҵәеит. Аиаша уасҳәап, сызмахак ԥҵәаны исыцрахазшәа, убриаҟара ихьаазгеит. Избанзар, уи сара саршәахьан, саргәырҩахьан, саргәырӷьахьан, сарччахьан, сарҵәуахьан, аха зегь акоуп, сҳаирплан ааигәа саныҟамыз, ак сзымхо салагеит, игәхьаазго салагеит. Уимоу, ҵыск адәынцара ақәыршәны избаргьы, имрыцқьакәа иаансыжьуамызт, сахӡыӡаауан.
Ҳамҭак ашьҭахь, ауадаҿы схала сааныжьны, скомандир ескадрилиа Курдубовгьы, аинструктор Карцовгьы, егьырҭ аучилишьче исыцалгаз афицарцәа-аԥырцәа ҿарацәагьы аасхагылан: «Неволнуйсиа, «старик», все будет хорошо!» – рҳәан, снапы аасымхны индәылҵит.
Схала заҵәык саанхеит ахәшәтәырҭа ауадаҿы. Ишылашьцара ианылашьца, ушьҭа усгьы аҳақьымцәагьы уахала уаҳа иааиуамызт аҟынтә, абни ишиашаз сыбла ихыҷҷалоз, икал-кало икнаҳаз ацәашьгьы, сахьышьҭаз снапы нагӡаны исырцәеит. Иаразнак аҵәылашьца иаалашьцеит. Сызлак икылыҳәҳәоз сынцәыҵыԥшын, хԥа-ԥшьба ҽышьахәар еиҳа бжьамкәа, саԥхьа иҿаз аԥенџьыр сналыԥшит. Иара аԥенџьыргьы, иззакәу сыздырам, иӷьӷьа-иӡәӡәа, «аӡы агәыдыршыланы» ԥыраршәк кыдыршәылаӡамкәа «ишыҟьантазыз» иҟан. Саагәырӷьеит. Иахатәи ахәылԥы иаҵәагьы, шарԥы еҵәангьы, ишарԥы еҵәамкәа, сԥенџьыр ахышә
илатәаз, аеҵәа, уахагьы, ҩызара сызнауазар иудыруазеи, сҳәан, сарма бла ҭаӡны излаҿаҳәаз ашьшьыҳәа, снапала саанахан, ҩаԥхьа аԥенџьыр ахышә снылаԥшит.
Анцәа улԥха ҳаҭ, акы ахьырҳәо, хымԥада, акы ыҟазар ҟалап. Иахьатәи сиеҵәышгьы, иҟьаҟьаӡа иаашаанӡа сԥенџьыр ахышә илатәаны саҷаԥшьон. Иҟаларын уи Анцәа ишана, иахьа сзықәшәараны сыҟаз абозаргьы. Иҟаларын, сзықәшәоз амашәыр ԥсҭбарада сшалҵуаз, бжьыда-шьҭада адырра снаҭозаргьы. Аа, уажәы, иара иахьатәи слахьынҵа аеҵәа, ирҩа-ирҵәаҵәа ахаҭа-ԥсаҭа акәзар ҟалап, уахагьы сԥенџьыр ахышә илаԥхо! Иара уахатәи аеҵәыш акәзар ҟалап, агәырӷьаӡи агәырӷьаҿҳәашеи ршәахәақәа каҵәо исзаазышьҭуа!?
Схьаақәа зегьы схашҭны, ицәыҵыԥшуаз сызблак ааихамырсыӷьӡакәа, абни амаалықьцәа исзаарышьҭуаз сиеҵәа ашәахәацқәа сышрыхәаԥшуаз: «Уу, уу, уу!» –ҳәа аҵх ҵәцашра иналаҩны, аты ҩар-ҩар абжьы слымҳа ааҭнашьааит.
«Ҳаи, ашьашәы абжьныха уҭарцаԥхааит! Уабаанагеи, абжь-жәҩанки, абжь-шьхаки угәыҵхны, атәым жәҩан сакараҿы? Сзықәшәаз арыцҳара иаҷыданы, еицәоу уаӷеимышхарахарызеи уаха исԥубаауа? Сгәы иҭамыз, схы иҭамыз, ашәышьханхыҵ, Тур ихәы, Ашацәа ртәарҭа аҵх иазынсыжьыз,уара амышьҭацәгьа абранӡагьы усышьҭаланы уаама?
Иахьа ашьыжь шара исзаанагаз арыцҳара анаҩыс, уаҵәтәи амш азгьы шәиԥхьыӡк шсышьҭоу адырра суҭома, уара акьу мышьҭацәгьа, аты ҩар-ҩар?» – сцәа-сжьы ҩасхибаҳәан, сгәы сынҭаӷызит...
Аҵх ԥшьшьала ацгәы шьаҿа еихго анаскьара иаҿын. Ҩынгьы-бнагьы сахьцалакгьы исыцыз сиеҵәахә, аҵх ишналыггаз, сԥенџьыр ахышә инылатәаз, уаҳагьы иааиҭамҵӡакәа, ақәаршҩы еиԥш, ашәахәақәа агәыҵыршо суада иҩнаԥхон.
«Ушареи уԥхареи ҳзыбзиахааит!» – сҳәан, сылахьисыџьымшьи аасӡатәит. Иаасыкәыршан зехьынџьара, хәыҷыхәыҷла ӡ-ҭынчра иҭынчрахон.
Ахәыцрақәа рыцәқәырԥақәа сышрылаз, исызгәамҭаӡакәа, сыбзиараҿы исыцыз, сыцәгьараҿы исыцыз, сыԥсы ахәага ҭанаҵы исыцгәырҩоз, исыцгәарҵуаз, исыцгәарлоз, саныԥсуагьы исыцыԥсуаз сгәалашәарақәа рӡыхшьах насхыҵәеит...
...Шьыбжьаара шьахәа-шьаҿак агымкәа, ҽуаҩ хаҵак ҳашҭа дааҭалеит. Иааишьа злаҟаз ала, бзиак аҵыхәала дшымҩахыҵыз гәоуҭаратәы иҟан. Аха сабду иԥшнымҵакәа днеиԥылан:
– Бзиала уаабеит, уҽыжәҵ, ҳаԥшәымаз, уххь згеит! – иҳәан, иҽы аӷәрагьы ааникылт сабду.
– Сҽыжәҵуам, сааукәыхшеит, сшәаџьҳәаҩуп. Кәакәаа Џьарма идунеи иԥсахгәышьеит. Иааиуа асабшаҽны изқәаҭыԥ анышә иамардоит! – иҳәеит, ашәаџьҳәаҩ деишәара-еиҵараха. Абри аахыс, абзиаразын ачара ҳәацәа уашҭа иҭалааит! – иҳәан, днеикәҟьашан, ашҭа дынҭыҵны дцеит ашәаџьҳәаҩ.
Ихьзеи, анасыԥда, дызгазеи, даазгазеи, иԥсышьахазеи? Акыр ҵуама аиарҭа дамазижьҭеи егьи ҳәа, сабдугьы дымҵаа-ԥшаакәа, даахынҳәит, аха рацәак ишхьааимгаз гәасҭеит.
«Уԥсаҭа алажәқәа ахаццааит! Уара уахь иуҭыԥижьҭеи акрыҵуан, аха «аарцәы ирҭахым, нарцәгьы дырҭахым!» – иҳәеит ибжьы ныҵакны...
Саргьы усҟан, нырцәи-аарцәи рыбжьара, жәабаҟа нымҩа аԥҳә бжьызгартә сҟалахьан. Ушьҭа ацәгьеи-абзиеи рҿы снеиртә-сааиртә аҟынӡа сҩеидасхьан.
– Уҩызцәа урыцца, дад, уаргьы аԥсрахьы. Ԥшӡала зыҩны зчамҩахә ҟалаша, уабгьы дыҟам аҽакым... Иара зажәымҭа
аӡахәаш ахадырҳәышагьы дуаҩымызт, акәымзар, еиуаракгьы ҳабжьан. Уаргьы ушьҭа ухәыҷым, уҩызцәа уаарылагыл! Иара дҽеимзаргьы, уаб дыҟазар ихәҭаз, уара иҟаҵа! – иҳәеит, сабду, аԥсыжра мышк шыбжьаз.
Сара ацәгьеи абзиеи рҿы сныҵыҵқәахьан, аха ааигәасигәақәак рҿы акәын. Ас, ԥыҭк ахьынабжьаз ацәгьараҿы сымнеицызт. Сан лнапала исзылӡахыз сбырфын блуза шкәакәа, наҟ-ааҟ аџьыбақәа аҳәынҵәра еилаҵа ахаԥақәа аҿаԥсаны, схацламҳәа иааҵагылоз сыблуза ахәда ҵрыԥхааны, аҵәца еиԥш, инасшәысҵеит. Ҿыц асырҭы иаҿылхыз, убригьы сан «Азингер» машьынала иқәкааны илӡахыз ашуқьаҭ иалхыз аԥсуа еиқәа, ақардуаг аҵхны, исыҩ-сыҩуа ауанҭа аҿы иарганы инасышьасҵеит. Жәаҩа хы змаз саԥсуа разны маҟа чаԥа насымӷасҵан, сышәшәашәшәо санаақәгыла:
– Уааскьеи, нан, да цқьа снаухәаԥшыпи! – лҳәеит, сан, лыбжьы сабду иаҳар ҳәа дшәаны. Сара избон сан иҵегь днасылаҳәаҵар шылҭахыз, аха сабду абарҵаҿы дтәаны аткьац ахьиршьоз «дылзышьҭыхуамызт!» Саргьы адунеи азна сеигәырӷьан, сан абри лымҳәацкәа, ахьшьыцба еиԥш сналымҵаԥрит.
– Ибзиоуп, нан, ԥшӡала архаха Анцәа иуаираӡааит, анра-аԥара зшаз! – лҳәан, лнапы аалыргьыжьын, лхы инадылкылеит... Нан, Ҳаҳ иҟынгьы унеины уҽирба, игәы ҟанаҵап, аныҳәаԥхьыӡқәагьы укәа-умаӷра инҭеиҳәап! – ҳәагьы нацылҵеит. Саргьы сан лажәа ҩбамтәкәа, саԥсуа маҭәа саҵаҽырбо, ашьшьыҳәа сабду аткьац ахьиршьоз снаидгылеит. Иаргьы сшаагәеиҭазҵәҟьа, инацәхарҟәара зыбжьакыз ирасатә ҷынгьы, иаҳәызба хәышгьы ивараҿы инышьҭеиҵан:
– Еиӷьу ала иурхааит, дад! Уԥсынҵры лаӷырӡаша Анцәа иахьумыршан. Ҿыц ужәҩахыр зкылудаз укәымжәы ахьӡи анархеи унархахааит. Хьмыӡӷ Анцәа иуқәимҵааит уԥсҭазаараҿ. Мши-ҵхи рымшра удоуҳазааит уахьыҟазаалак. Иҟаимаҭуп, дад, иҟаимаҭуп! Ԥшӡала архаха Анцәа иуеираӡааит. Улахьынҵа Анцәа еицоумкын! – иҳәан, еихадақәа иҽынырнырсланы дҩагылан, схы днагәӡит сабду.
...Сҩызеи сареи аԥсраҿы ҳаннеи, ауаа шеизара еизахьан. Аԥсы дылбааганы ашҭа дықәдыргылахьан. Сахьынаԥшааԥшуаз, згәы иалсны аԥсраҿы инеиз реиҳа, уалбагас ҳәа имҩахыҵыз еиҳан. Иара усгьы, ҵасхәуп ҳәа, гәыцхәык лмыткәмабжь гомызт. Еиқәба-еиқәыԥс, аҳәсақәа итәаз тәан, иаанхаз цәыҵаччо аԥсы ихагылан.
Иара аншьан илагылаз Џьарма ипатреҭгьы, уаҩҵас, еиқәтәа-еиқәгыла иҟаз ҭаҳмадак исахьахәыра ылнакаауамызт. Аҩысҭаацәа рабду Ҭаниҭас иеиԥш, ихырҵәыжә ԥаҵақәа кыдышьшь, илақәа ԥсеи-ԥсеиуа, цәгьа аҳәарҭа, аурҭа абасоуришь иҳәарашәа, даҷла еибаркыз еихатәы каруаҭ хырҟәҟәа-ҿырҟәҟәа жьакцак дыларшәын. Џьарма иаԥсуа маҭәақәа еихык-еиҵыхны, ивагылаз акаруаҭ иқәын. Аџьабацәа ахьгылаз рхаҿыҵәҟьа, Џьарма иҽеиқәа иоупа еиқәаҵәа ақәыршәны, имаҭа еиҳабы аӷәра аҿы ианкны дадгылан. Аҳәсақәа ҩыџьараны рҽеиҩшаны, иԥсҭгагаха, иаҵакьыр-кьырны «ауоу» рҳәон.
Ҳаргьы ушьҭа ҳхәыҷқәамызт. Арԥыс наӡак иоура-ҳауран. Ҳнеины ашҭа иқәгылаз аҵәуацәа рыстол ҳнадгылеит. Хәҩык-фҩык раҟара аҵәуацәа ҳаԥхьа игылан. Ус, иаалырҟьаны, саԥхьаҵәҟьа игылаз, еихажәаахахьаз хаҵа ҵәыркаԥа кылҳәа дук ивагылаз иҩыза ихы наидикылан:
– Уара, Мачагәа, абри Џьарма дҽыбӷаҟазазма? Мамзаргьы, ҭарчеи ныҟәгаҩызма? – иҳәан, иҽыргызмалҽырҟәышшәа, дгәыцхә-гәышьуа Мачагәа диазҵааит, ани ахаҵа кылҳәа ҵәыркаԥашәа иҟаз.
Сара сҩызагьы саргьы Мачагәеи, ахаҵа ҵәыркаԥеи рыжәҩахыр ҳнықәыԥшуа ҳахьгылаз, иаарҳәоз зегьы ҳаҳауан.
– Ҳаи, ҳаи, аҽыбӷаҟаза егьи ҳәа, дыҩны дышнеиуаз, днаҵаххны ихҿа ажәҩан иалаԥиҵәон. Џьармажә иҭарчеи
ныҟәгареи, икьиан аихысреи, изар ҳәареи ҳәа акрыҟазма. Уи иидыруаз, цааи-цышәи реиқәмыртәара заҵәык акәын.
– Аҽы ззықәдыргыло, аҭарчеи зызныҟәырго, мамзаргьы, азар зхырҳәаауа, сара излаздыруала, аҽыбӷа ҟазацәа роуп! – иҳәеит, ахаҵа ҵәыркаԥа.
– Џьарма аҽы акәым, арашь изықәургыларгьы, Џьарма хәаԥса иоуп. «Сажәыргьала, Кәакәаа Џьарма!» зырҳәазгьы убри азоуп. Аҽада ашьха иушьҭыр рашьханы ихынҳәраҳа, Џьармагьы дҽыбӷаҟазамызт.
– Ухы уасуоу, ус, ашҭоԥ еиԥш ушиашоу аԥсы уихагылоу? – иаалырҟьаны даалацәҟәыс-шьацәҟәысит, ани ахаҵа ҵәыркаԥа кылҳәа.
– Ухы зыдԥуҽылашагьы аӡәы иӡбахә уҳәеит, сара иԥсыша... Исхасырҭазаргьы, иахьа ахасра иаҟәыҵхьеит. Ус, баша, Анцәа сыркьаҭ ҳәа, рнапқәа рышьҭахьҟа иҟаҵаны, арыцҳара иақәшәаз инеиҿахәыҭ-хәыҭны, инеивысуеит. Закәыхи, ихылԥарч, мамзаргьы ихҭырԥа рқьақьа ахыхраахаҵара дадхалап ҳәа уҟоу! Шьоукы, афурҭ сабалаа мацақәа реиԥш, рыхцәы рыхәда иҭассы, даҽа шьоукы, рыхқәа аҩ ирфазшәа ицәаҳаҳа, рхы былдызқәа ахәыл рҵәы еиԥш ицыр-цыруа инаивсны, еес, абнахь, џьара шәшьырак рҽахьыҵаркыша ҵла хахак ашҟа рҿынархоит, – иҳәеит, Мачагәа. Ҳаргьы ҳаԥхьа игылаз анаҳԥырҵгәышьа, ҳашьеиҳашьеи неиқәҵо ҳҿынаҳхеит. Убри аамҭазы:
– Ихәло иалагеит, Џьар-ма! – лҳәан, зегьы ззеиԥшыз ԥҳәыс еилаҩак, ихаамкәа-ишшамкәа, мыткәма ӷарыӷаҭәак аацәырылгеит! Убри аамҭазы инацырӷызны:
«Уаҳ, уауоу, уаау!»
«Уаа, уаау, уаау!» – рҳәан, Џьарма иԥсҭгага «ауоу» аацәырырган, акыраамҭа наҟ-ааҟ рҽеиҩшаны иахьгылаз, еимданы аҳәара иаҿын...
Ҳамҩа анҭацәы, ҳаргьы аԥсы ҳнеихагылан, ҳаақьыпшәыпын, ҳанцәыҵыԥш-аацәыҵыԥшын, ҳаахынҳәын аџьабацәа ҳнарыдышшылеит. Нас, ҳаргьы шәшьырак ҳаҽахьныҵаҳкыша, сҩызагьы саргьы ҳҿынаҳхеит...
– Уара, Умар, абри Џьарма аӡәгьы диҭнымхаӡакәа, ҳаӷеимышхара, иаԥхьагьы ишьҭахьгьы аӡы ықәыршаны дықәҵма? – иҳәан, Џьарма дгәырҩагаӡаны дҵааит Сикәа.
– Дышԥаиҭнымхеи, уара, Быхәыт аблаҩа ду диҭнымхеи! Знык аишәа дахауртәар, ҩ-бысҭа еиқәҵак изхом. Изларҳәо ала, ауаҩы ҽадабаӷьҵәҟьа ззырҳәо иоуп. Уи сара знык ауп данызбахьоу, аха зынӡа сылаҿы дмааиӡеит. Ицәа-ицәоуп, ижьы-ижьуп, дабауҭаху, дабасҭаху! Аҳаиуан, ҳаиуануп иахылҵуа егьаџьара иугаргьы! – сҳәеит, зынӡа дызлаз даарылхны.
– Бахәыт сара хәԥҳас дҟасҵарц сҭаху џьушьома. Ари аҟара Џьарма изы сызҵаа-ԥшааз зынӡа даҽакуп! – иҳәеит Сикәа.
– Иумҳәо нас, абри аҟара Џьарма идамра дызҭоуҵодызҭухуа закәу? – сҳәеит саргьы, сҽынаҿысшьаан.
– Сара излаздыруа ала, рҽеиҩҿаны «ауоу» ззырҳәо, аӡәгьы дызҭнымхаз, зышә-гәашә ныҵарԥаны, ахааназы иазыркыз, зыҩны-згәара қьаԥҭахаз иоуп. Усоуп сабдугьы ишиҳәо! – иҳәеит Сикәа иҽырҟасаӡаны.
– Акраадыруама, Сикәа, дасу дара ртәала рхы ркәачроуп. Ауаа ҿык инеицҭацәажәаны, инеизыразханы еихаӡгылахьеит ҳәа абауаҳахьоу, зегьы цәи мҵи реиԥш еибарххоит. Изхысҳәаауа, «ауоу» атәы сара даҽакала ауп ишыздыруа. Здунеи зыԥсахыз жәаҩ-ԥацәа имазаргьы, аӡәымзар аӡәгьы диҭнымхазаргьы «ауоу» изырҳәоит. Ари ажәлар иацы иаԥырымҵеит, жәацы иаԥырымҵеит. Аханатә аахыс ҳабдуцәа рабдуцәа инадыркны, жәҩахырла иаарго қьабзуп. Аха аамҭа цацыԥхьаӡа, урҭ, ҳабдуцәа рқьабзқәагьы рҽырыԥсахуазар акәхап. Ақьабз сара стәала иахылаԥштәуп, ихьчатәуп. Арма-ӷьырма ишабалак уазныҟәо уалагар, абас, абыржәы уареи-сареи ишеимаҳкуа еиԥш иқәырыхқәыраҵатәха, еимакы-еиҿактәха, ладагьы иузмырхо, ҩадагьы иузмыхо, хьӡы амаӡамкәа, жәла амаӡамкәа, ихыбжа-ҿыбжаны иааумпыҵахоит. Аҳы, ушьҭа
уара унеины еилкаала, еиҳа иарбану ииашоу. Издыруада, изырҵабыргуада, раԥхьа ажәлар ирҳәаз арбану, абас акәу, егьыс акәу? – сҳәеит, саргьы, Кәрыжәаа срықәлоушәа, сҽырзажә-ҽырҟасашәа.
Сикәа исҳәаз ак нациҳәарц иҭахызаргьы, аҳәаха имҭакәа, аилыргаҩ даарылагылан:
– Ажәлар шәхаҵкы сцеит! Аҵәыуара зыхәҭаз агәыцхәцәа, аҵыхәтәантәи рылаӷырӡ карԥсеит. Аԥсымрагьы нхықәгылеит. Ушьҭа, здунеи зыԥсахыз инарцә дықәырҵоит. Аԥсы ихцәажәаразы ашҭахь дааскьаргеит. Шәааскьақәа, саашәыкәыхшоуп! – иҳәеит, аилыргаҩцәа реиҳабы днаргыланы.
Ажәлар аԥсы икәшаны ианаагыла, зықәрахь акыр инаскьахьаз, зышлеи зықәи инеилаҩҩхьаз хаҵа еиҿкаак, илабашьа нарсны даагылеит.
– Ацәгьара аҵыхәала ажәлар еизаз шәыххь згеит. Ушьҭантәи шәымҩахыҵра, абзиара иатәхааит! – иҳәан, иажәа ахы ааирсалеит ацәажәаҩ, – иахьа инарцә мҩа дықәаҳҵоит, зыԥсҭазаараҿы даара аамҭа иаршаҟьшаҟьахьаз ауаҩы. Џьарма цәгьеи-бзиеи ицәа иҭеимыгӡацыз ҳәа егьыҟаӡам. Иимуци иимҳәаци ҿыки-бзыки ирзыҵгом. Ари ауаҩ изыҳәан, иууша, иуҳәаша ҵҩа амаӡам. Аха рацәак сажәа сҽагәыламырхакәа, ҩбаҟа ажәа сҳәар сҭахуп, ақыҭаҿы ҳаҭыр зқәу, ажәлар рзы аџьабаа ду збахьоу, зхы аџьыка ақәызххьоу, унеишь-уааишь ҳәа зарҳәо, абырг хатәра Самԥал Агәыӡба! – иҳәан, ацәажәаҩ Самԥал ихы наиқәикит.
Самԥал ддаӷьхеит-дмаҭхеит, аҵәы дахалеит-дахыҵит. Аха аҵыхәтәан иҽааиқәикын, деиҵакы-еиҵакуа ажәлар даарылҵын:
– Џьарма, дад, ухьӡ ала, схы науқәкны ажәақәак еиқәысҳәалар сҭахуп. Х-ҵхык еихала-еихыҵыргьы, уара иуқәнаго ажәа аҳәара уадаҩуп. Даарак угәы иацәымӷымзар, сыбжьы уаҳартә, схы науқәкны суацәажәар сҭахуп! – иҳәан, Самԥал днаскьаны Џьарма днеихагылан, ихцәажәара дналагеит.
– Џьарма, дад, уара уԥсҭазаараҿы, уцыгәханы аҳәынаԥ узымкыцызт, акәымзар, иҟоумҵацыз, иумҳәацыз, иумуцыз егьыҟаӡамызт. Уара анарцә убаҩқәа уныӡбартә аҟынӡа иныҟәуцахьан. Егьырҭ зегьы ракәым, сара исзуухьаз «абзиарақәа» зегьы, ухраҭахь ԥхыӡ цәгьаны иушьҭазаауеит. Уара акыр шықәсқәа рышьҭахь, иугәаласыршәар сҭахуп, 37 шықәсазы сахьыушьҭыз схынҳәны сааит. Сыҩны счамҩахә ҟалеит. Аха сара иахьа уара уахьысышьҭуа ухынҳәны узаауазар, ухаҵоуп Џьарма! Абри угәаламыршәакәа, ухраҭ мҩа уқәысҵар, уԥсаҭа цәгьахар ҳәа сшәоит! – иҳәан, ихҭырԥа неихаҵаны, Џьарма иԥсаҭазы уаҳа ажәак иԥсы иахмырзааӡакәа, днеихыҵит Самԥал!..
...Ауха дежурнас иҟаз аҳақьым дкылԥш-кылӡырҩуа, ашьшьыҳәа данааҩнала, усгьы сыцәаӡамызт, аҭҳарцәҳәа сааҭрысит.Сгәалашәарақәазегьыаӡшәахеиԥшинасхаӡыҭит. Аилашәшәымҭаз сԥенџьыр ашәахәа инылатәаз ахәылԥы еҵәа, иааицамкӡакәа, сԥенџьыр ашәахәа ишкылыԥхац икылԥхон. Сҟәаҟәарақәа сжьы сцарақәа аныԥшша акәхап, схьаанаго салагеит. Аха иҟьаҟьаӡа ишаны, сиеҵәа, сԥенџьыр инылԥрааны ицаанӡа, сахьахәаԥшуаз, схьаа арсындон, сгәы ажьжьон...
Мызкы наҟьак, алоура уа ахәшәтәырҭа сҭан. Ихьаазгон, игәырҩазгон зҵаарак. Абарҭ исыхьқәаз зегьы рышьҭахь, аԥырцәа рҭаацәараҿы саанрыжьуазу, саанырмыжьуазу. Ахәшәтәырҭа сҭанаҵы, абри хәыцырҭас, гәырҩас исыман. Сара ҽеила издыруан, абри аҩыза, еиуа-еиԥшымыз амашәырқәа ирықәшәоз аԥырҩцәа, аԥырраҿы уаҳа ишнырымкылоз. Абри аҩыза ашьҭахь, закәанла, аԥырҩы, аԥырра азин имам ҳәа иԥхьаӡан. Аха аԥыррахьыҵәҟьа инармышьҭыргьы, аԥырцәа рштаб аҿы иаанрыжьуан. Аԥырра иадҳәалаз даҽа уск рнапы ианырҵон. Аха сара сзықәшәаз амашәыр, рацәак ибыргәымхеит. Снапы ԥымҵәеит, сшьапы ԥымҵәеит. Амашәыр сзықәшәаз ашьҭахь, аԥырразы ҩныҵҟала сшәо-сырҳауа, сгәы цаны сҟамлеит. Ҩныҵҟала, цәаныррала сҽысымԥсахӡеит. Сҳаирплангьы уеизгьы-уеизгьы, уаҳа аԥыррахь иузнамго иҟамлеит. Дара афицарцәа, аԥырцәа еиҳабацәагьы рцәажәараҿы, макьана гәҩара-ҿҩарақәак соуртә еиԥш егьрыдызбаломызт. Аха аԥырцәа рзакәан аханатә аахыс ишыҟаз здыруан аҟынтә, сгәы сзырҭынчуамызт...
Ахәшәтәырҭа сҭыҵиижьҭеи жәамш заҵәык ракәын иҵуаз. Зегь рылымкаа слымҳа кыдҵаны сӡырҩуан. Хәылҟьаҿылҟьала акәзаргьы, аӡәыр сыӡбахә ала акры иҳәарыма ҳәа, аха зехьынџьара ҿаҳа-ҿымҭран. Деиҳабыз, деиҵбыз, исыхьыз аҵыхәала аӡәы ажәак ихәылшәомызт.
«Анцәа иџьшьоуп, амашәыр алыԥха уманы, уеибгаузҩыда ҩаԥхьа аԥырцәа рҭаацәара уаалагылеит!» – абри акәын, сеиҳабацәагьы, сҩызцәагьы гәык-ԥсыкала исыдырныҳәалоз. Саргьы, «ацәгьа аҽаӡом», наҟ-наҟтәи сыԥырра аҵыхәала, ус, џьара, акы нарҳәақәа-аарҳәақәахьазар, иныҵыҩ-ааҵыҩны акәзаргьы исаҳарын, сҳәан, сгәы шкасыршәра-икасыршәхьан.
Анцәа уирманшәаларц иақәикыр, угага ушԥахирԥо, зылԥха ҳаура! Анцәа иуциҵаз угәыӷра уцнаҵы аԥшалас уацԥыруеит. Адунеи ахи-аҵыхәеи унапсыргәыҵа иҵаургьежьуеит, угәалаҟарагьы-ухалаҟарагьы, угәыӷрақәа рхьы мҵәыжәҩаш уныҵанакуеит.
Абас, Анцәа илыԥха сыцны, сахьчон абыржәраанӡа. Ушьҭа рацәак мырҵыкәа ҳазшаз имчала, ҩаԥхьа сҳаирплан амҵәыжәҩа сышнықәгылоз, ҩаԥхьа сыштурвал аԥсҟы сышнадтәалоз, игәҩарамкәан издыруан.
Уаҵәтәи сԥеиԥш, сыцәгьеи-сыбзиеи, заа исыҵазҳәоз, заа исзымдыруаз, еиуеиԥшымыз сцәаныррақәеи, сцәалашәарақәеи зегьы ҭынчын.
Иахьатәи Сибратәи амшгьы, мшык иалаҩашьомызт, амра каҵәон. Ишырҳәо еиԥш: «акәтаӷь ԥымҽӡакәа исывагьежьны ибылгьон!» Сгәалаҟара ахҭаҟынӡа еихаҳа-еиҵаҳан. Убри аҟара схы-сгәы азҭан, убри аҟара сгәырӷьара ҵҩадан. Уаҩытәыҩса иҽызхеимкыцыз, лакә рашь ссирк сақәтәаны, аурҭ еиԥш, Сибрантәи акаршәрақәа срыхҟьаны снеиуан, гәыла сԥырны. Ажәакала, анасыԥгьы, аманшәаларагьы, амашәыр алыԥхагьы – Анцәа исаҭәаишьаз, сызхимбааз зегьы-зегьы сыман!
Сгәы рҭынч, сыԥсы рҭынч, иахьада сызнымиалацыз скаруаҭ ҿыц сҽынеиҵыхны снықәиеит. Иаасыкәыршан убри аҟара ҭынчрахеит, сынасыԥ сықәҿнаҭыр, абжьы саҳартә! Абри сымҳәацкәа, иаалырҟьаны, саԥхьа аҭӡамц инкыдыхәмарлеит, ирҩа-ирҵәаҵәа, Ашацәа ртәарҭа есышьыжь сԥенџьыр икыдыԥсалалоз ааԥынтәи ашәахәақәа. Ибжьыда-шьҭадаз иаасԥыххылаз алакә гәырӷьаҿҳәаша акәа сынҭаршәны, мацәыс еимҟьаран инҭаԥрит схәыҷра агәалашәара ашҭа...
...О, шәарҭ сыҟанаҵ исыцу, сымш еиқәаҵәа иацԥсуа, Ашацәа ртәарҭа, Тур ихәы иқәыскааз, схәыҷра иақәлоу сгәалашәарақәа! Заҟагьы шәысцәыхароузеи, заҟагьы шәысзааигәозеи, мши-ҵхи рхацқәа еиԥызшьуа слахьынҵа ашәахәацқәа!
Абар, абыржәыҵәҟьа сыкәа-смаӷра инҭагәыбзыӷит, схәыҷра иақәлоу, аамҭа иазеицамкыз гәалашәарак.
... Аҽны мҽышан. Сара сабду амҽыша имшшьаран, иԥаҵаҵәҟьа ихәгабз аиркуамызт. Иаҳәызба иныдкыланы, иеихаԥсыхә амақьа иқәишьуамызт. Иҽыкәаба иҽеилаҳәаҽеилаца, икәымжәыхәа иҵаҽырбо, иҽеиқәа сыҩ-сыҩ икәаба-ишьшьы днақәтәаны, уабараҳәа иуацәа рахь дцон. Аҽынтәи амш хәыҷгьы-дугьы аус ааур иуӡомызт. «Амҽыша
Анцәа ду имш ауп! Алԥха-агәыԥха Анцәа ишәиҭааит!» – иҳәон, ҳаргьы ҳашьцылахьан. Ажәакала, амҽыша ҳара иаҳтәын.
Шьыбжьаара ҽышьахәарк аиҳа агымкәа, агәашәахь алақәа еибаршит. «Ааит, сҩызцәа ԥсыӡкра иааит!» – сҳәан, сындәылҟьеит. Аҽны Лаӷәашьҟа лаԥан ҭаҭәара ҳцарц еибаҳҳәахьан. Аха иаалырҟьаны агәырӷьара исоуз нарха амоуит. Алақәа иқәыргьыжьаа, амӡырха иқәцаланы, изеишуаз, сҩызцәа ракәӡамызт. Зырҭыжә ҳәа изышьҭаз ҳабригадир хыԥшаала иакәын.
– Дабаанагеи, акьу мышьҭацәгьа, амҽышала? – лҳәан, сангьы даагәамҵ-хамҵит. Зырҭыжә иааира аалгәамԥхаӡеит. – Умар, уҟоума, Умар! –ашҭа дшааҭалазҵәҟьа, Зырҭыжә
ибжьы иргеит.
Снеиԥылан, Лаӷреи Лаԥшьи неиҟәысцеит.
– Сара агәырӷьаҿҳәаша узаазгеит, Умар, аха уи агәырӷьаҿҳәаша азыҳәан исуҭозеи? – иҳәан, дсыцны аҩныҟа иҿааихеит.
– Исзааугазеи гәырӷьаҿҳәашас, Зырҭыжә? – снеиҿагәыбзыӷит.
– Иуасҳәаӡом!...
– Исоуҳәозар, ухы нкыдҟьо узышьҭаз, абаҳча-ҽага иаҿубаауа, зныкгьы ахаҳә ианырымҟьац аҽага атыҟә усҭоит! – сҳәеит.
– Ҳаи, ус сзууазар, аҽыкәаша суҭазшәа исыԥхьаӡоит, иҭабуп ҳәагьы уасҳәоит, исуҭаз аҳамҭа ду азы! – иахьа, амҽышаха, егьаншам, егьаныхәлам, сыхәҟьа-ԥсҟьаха Тур ихәы схазцалаз абри ауп, – иҳәан, ҩаԥхьа иҽааизигеит Зырҭыжә. – Уаха ахәылбыҽха Аҟәантәи атеатр аауеит. Ахәылбыҽха, Кәаӷәаниа Кәасҭа Ду ихьатә кәасқьа аҿы артистцәа хәмарраны иҟоуп. «Уеизгьы-уеизгьы Ашацәа ртәарҭаа адырра руҭароуп!» ҳәа ақыҭа асҭаршын сааишьҭит, – иҳәан, зҿаҳәатәы ашаеҵәа кыднахыз исахьахәыра нылкааны, даацәажәеит Зырҭыжә.
– Иашаҵәҟьаны, абри аҩыза агәырӷьаҿҳәашазы, сабду иҽагажәгьы усҭоит. Ҵабыргуп, уи аҽагажә атыҟә сабду иԥсы иаҵаҵаны имоуп. Уаҵәы абаҳа ҽага тыҟәс иаиҭарц, Абааиԥа Ҿаԥала ижьирахь игарц игәы иҭоуп. Аха зегьы акоуп, уара уаҿа ианысҵоит! – сҳәеит, сгәырӷьара насхыҵәан. – Ус акәзар, уаха Леуарсагьы даауеит! – сҳәан, снықәгьыжьаан скәашеит.
Зырҭыжә иахьа ҳара ҳахь дгәаразгалаз сан ианеилылкаа, лҩынтәыршыра ажьаӷь уатка аацәырылган, Зырҭыжә иԥсаҭа нкыдҵаны, ибаҳча ҽагақәа ртыҟәқәагьы, аҷапырхәа инахаԥсаны, ихәда инахишьын, ихылԥа аҵыс ҭаҳәуа, агәашә дынҭыҵны дцеит.
... Уаха аԥсуа артистцәа ықәгылараны иахьыҟаз, Кәасҭа ду ихьатә кәасқьа азуадак аа-махҽк акуеит рҳәон. Акәасқьа азганк акәымкәа, иаакәыршаны барҵала иҟаҵан. Акәасқьа еихахаа, абааш шьапқәа ирықәгылан. Бзанқыҭ Ахыуаа рҿы, Кәаӷәаниа Кәасҭа икәаскьа ахышәара-ҵышәара иацназгоз, даҽа кәасқьа еихых-еиҵыхк џьаргьы иуԥыломызт. Адура мацара адагьы, Кәасҭа Кәаӷәаниа дуаҩ наган, унеишь-уааишь ҳәа зарҳәоз, акыр здыруаз, акыр збахьаз, акыр заҳахьаз, ақыҭаҿы моу, анҭыҵгьы еицырдыруаз аԥсуа хаҵа еибага ззырҳәоз иакәын. Ақыҭаҿы абарҭ уаха иаҭааз асасцәа дахьқәа рҩызцәа анымҩахыҵлак, Кәасҭа, мамзаргьы Ҟача Кәаӷәаниа иҩнаҭа имҩахыргон. Убри азоуп, ҵангьы-мцынгьы изҿырхасҭамыз, уахатәи ҳасасцәагьы абрахь изымҩахыргоз.
«Аԥсуа данԥагьаха аџьмацәа амагә иӡахит!» – шырҳәо еиԥш, Кәасҭа ду иҵашьыцқәоз, зыбз иафоз шьоукгьы дыбзызгақәоз, дхьыӡзыртәқәозгьы ыҟан.
«Баашгыд, еишәа кьаҿ Кәаӷәаниа Кәасҭа!» – рҳәеит. Аха урҭ зегьы уажә иабаҳҭаху. Зегьы акакәын, Кәасҭа, ду, Кәасҭа ду шиакәыз даанхон. Аиҵашьыцра насыԥда, ҳара аханатә аахысгьы, аԥхыӡ цәгьа еиԥш, иоуҳашьҭахымыз, иахьагьы иҳацрыҵуам, еиҳагьы имжьыжькит...
... Уаха артистцәа ахьықәгылози, ҳара ҳахьынхоз Ашацәа ртәарҭа Тур ихәи ҳабжьара шьахәа-шьаҿа ҳабжьамызт. Ҳхәы уахьынхшәоз, арха акаршәра агәаҵаӷара аҿыҵәҟьа игылан Кәасҭа ду иҩны.
...Ауаа шеизара еизахьан Нури сареи ҳаннеи. Анаара, «Ажәытәра иагаз» зыхьӡыз, Ӡаӡ Дарсалиа ипиеса зныз афишақәа, нбан ҟаԥшьыла, еихҳәа-еиҵҳәа ашҭа аҵыхәаҿы ара ду игылаз агәаҵаӷара аҿыҵәҟьа икыдын. Амрагьы ҵлакашәара ажәҩан акалҭ иныҵаӷәӷәахьан. Уажә избо џьысшьоит, ацә ҵыхәақәа, ахьы шәахәақәа реиԥш, мраҭашәара агалуан ҵдырхаауан. Нахьхьи, нахьхьиӡа, арха еихҳәа-еиҵҳәақәа ирыхчынгаз, хәылбыҽхатәи ашәаԥшь зҿалашоз, ашьха сыԥса еиҩырҿақәа, абыржәымзарабыржәы, еилацәқәырԥо, еилаарцыруа, асыршҩы мцабз шкәакәа ҩархыҵәап угәахәрын.
Ажәҩан иналшәаз ашаеҵәа еиԥш, амшыни ашьхақәеи рымҵәыжәҩа иҵаршәыз Ахыуаа рҳабла илнакаауаз алакә сахьахәыра, еиҭаҳәашьа-еиҭаԥсашьа амамызт. Усҟан, ҽеишәа исызгәамҭоз абри Ахыуаа рҳабла аԥшӡара, абыржәы сгәалашәараҿы лакә цәымзаҵас иналԥхеит...
Абыржәымзар-абыржәы Кәасҭа ду иашҭа иҭалараны иҟаз ҳартистцәа ирзыԥшны еилаӷәаа, ашҭа ықәырҭәааны, иакәшаны итәан, згәаҳәареи згәырӷьареи хышхыҵәоз хәыҷи дуи Ахыуаа.
– Урҭ, уаха абра ҳахьтәоу шәцәажәара исгәаланаршәаз, сабду Шәлиман ԥсаҭа-шкәакәа иажәабжьк, шәлымҳа аҟынӡа иназгар сҭахуп, срацәамхозар! – иҳәан, иҽеизигеит атеатраа ирзыԥшыз, ҵангьы-мцынгьы ацәажәара зыцизышәи ирықәзмырххуаз, аганахьшәа итәаз, зуаҩыбжара инахахьаз Мураҭ.
– Уқәақәра згааит, Мураҭ бзиа! Ҳасасцәа рааирагьы ушьҭа рацәак бжьам. Уҳәа-убыз Анцәа еицоумкын, ҳаузыӡырҩуеит! – иҳәеит, зарԥыс цәыцәымҭа иҭагылаз, арԥыс наӡа-ааӡак, иҽаарзажәшәа, иажәақәа ихыҳәҳәо. Еикәшаны итәазгьы еиқәыӡырҩит:
– Адунеи зыхҭырԥажә еиԥш, амҳәыр аарханы, ахааназы ҳәа, зарӷьа џьыба иҭарҵахьоу Анцәа аӡәгьы димшаӡац, – ацәажәара дналагеит Мураҭ. – Дажәгәышьеит, мышкызны, адунеи сақәлахоит уеизгьы-уеизгьы ҳәа игәыӷуаз ауаҩы. Дажәит, дажәӡеит неихыркәа имамкәа.
Ҽнак, зынӡа згәы кыдгылаӡаз имаҭа ишыц шьышьыга ааиҵеиҳәан, иабду днаганы ашьышьыга днаниртәалеит. Аҭаҳмада имаҭа игәы иҭеикыз еиликаагәышьеит, аха иԥшнымҵакәа, ҽыргаӡа ҟаҵаны, ашьышьыга дантәалан.
Амаҭа ашьышьыга еиҵаҳәаны иргылахьаз иантәалаз иабду дааиазқәынҵа, уаҳагьы аӡәы дааизыбзиамхаӡакәа, агәашә дынҭыҵит. Аҭаҳмада зегь ибон, зегь иаҳауан. Аха, сабоуго-сабаауго ҳәа, амала хазгьы иԥсы иахмырзааӡакәа, «слахьынҵа ус иҟазар акәхарын» ҳәа, иҽырҭынчны ашьышьыга дантәалан.
Дцон амаҭа абнаршәыра агәы аахәаны. Уи усҟан дгьыли-жәҩани рыбжьара иара изыҳәан аԥсра ыҟоуп, иара изыҳәан мышкызны, алаӷырӡ анышә абылуеит, иара изыҳәан абза гәырҩа, ԥсы гәырҩахоит ҳәа, имашәырынгьы дазымхәыцызт. Иахьа дызҵало иабду игәнаҳа хыхшьа шимамыз, иабду иҳақ имцабз қьоуқьадха, мышкызны ахраҭ ишиԥылоз дазхәыцӡомызт.
«Дад, ауаҩы дҳәахарц иақәикыр, Аԥшхыц аҵкыс деицәахоит. Ихы азеишақә иангьы длеигӡом, уарҭ – иабдугьы!» – рҳәон ҳабдуцәа гәышьақәа. Аха урҭ акгьы дазхәыцӡомызт аҩысҭаа дызхарахаз, анра-аԥара, абра-аԥара ӡқәыӡыз, мышкызны зыбаҩ-зышаҩ адгьыл изаламгылакәа, зыԥсыгага гиуа адунеи иқәлараны иҟаз ауаҩытәыҩса...
Дцон амаҭа абна агәы аахәаны. Акызаҵәык, ихы дақәиҭны, иԥсы дақәиҭны, ихала заҵәык, адунеи ахаарабзаара алачара, алахәмарра акәын уажәы хәыцырҭас имаз, гәыӷырҭас имаз.
Ҿиҭӡомызт абду, ҿиҭӡомызт амаҭагьы.
Ажәҩан хымааҿ Амаалықь аҳәҳәыҳәа илаӷырӡ каԥсон. Амаҭа изгәамҭаӡакәа адгьыл иҵӷәасон.Аамҭа изгәамҭаӡакәа, дзықәгылаз адгьыл аххаҳәа иҵблаауан. Ааи, изгәаҭаӡомызт уи иабду иҳақи идоуҳаи рылԥха имаҭа имҩа арлашарц, иқәиҵаз агәнаҳа ԥырхагас имоурц, абду Анцәа дышиаматанеиуаз. Имаҭа Анцәа даҭанаимҵарц азыҳәан, абду Анцәа иҿаԥхьа ишьамхы ахьаирсуаз.
Ашьыбжьышьҭахь, алеи-аҳәеи ирҳәозар ауаҩытәыҩса ишьҭамҭа ахьнанамгацыз, ухы уҩаханы жәҩангьы иаҵәара ахьубарҭамыз, адгьыл иақәлаз, икәашхахьаз, гәырҩеигәаҟреи рышаҳаҭи, ршәаџьҳәаҩи аџь еихажәаа амҵаҿы ианнеи, амаҭа иабду дзынтәалаз ашьышьыга днаҵаҵны, аџь амҵа инаиргылеит.
Абду иҵаашәшәалахахьаз, илақәа даарҩахан, имаҭа днеиҿаԥшит. Ахаҵа игәырҩа, ци-шәи ирыбжьнаххьаз абду, ихы-иҿы аацәеи-цәыԥсын, ахаҳәыршәыра-ишәырахан, иҩнапыкгьы ажәҩан инаҵакны, абас ҿааиҭит:
«Сара иахьа уажәраанӡа, ишкәакәаны исфа, еиқәаҵәаны исфа, схәы сфахьеит, схәы згахьеит. Зылԥха ҳаура сызнугаз сыԥсҭазаара амҩа наҩагьырак аныскаауам. Иаарласны, џьанаҭ тәарҭас-гыларҭас ишсоуа здыруеит. Издыруеит игәҩарамкәа, «ҽеи ԥсышьа зауа, ҽеи тәарҭагьы шиоуа!». Суҳәоит, зылԥха ҳаура, гаӡарала агәнаҳа иаҵалаз смаҭа даҭоумҵарц!» – абду Анцәа иашьапкра дшаҿыз, амаҭа ажәакгьы абду инеигәықәымшьӡакәа, иабду зегьы збарҭаз, цәгьеи-бзиеи ирхааныз, абӷьыхәа зҿашьшьы игылаз аџь амҵа днаиртәан, аԥхыӡ цәгьа имҵанарсыз ауаҩытәыҩса иеиԥш, иҿынеихеит. Ҳамҭак абду илаԥш гәыкы-ҵәыкуа имаҭа дизыԥшуан. Аха амаҭа уаҳа ишьҭахьҟа дхьамԥшӡакәа дцон...
– Ҳамҭак уҽаанкыл, дад! Ҳаиԥырҵымҭаз жәаҭынхақәак наушьҭасҳәар сҭахуп, – иҳәеит, абду иаалырҟьаны. – Дад дукәхшоуп, иҵәымыӷхахьоу ҳәа аӡәгьы дҟамлаӡац. Зегьы лахьынҵак-лахьынҵак, ҿҳәарак-ҿҳәарак Анцәа ирзишеит.
Аира зшаз, ажәрагьы ишеит, дад, аԥсрагьы ишеит. Уаргьы умцахара еиҿазкша амаҭа Анцәа дуаҭәеишьап. Ара сара иахьа сшааугаз еиԥш, уажәымҭазы умаҭа уаргьы уааигоит. Ашьышьыга сара сызлааугаз, ара иаанумыжьын, дад дукәыхшоуп. Уаргьы ушлеи-уқәи анааилаҩҩлак, мшы хьанҭак аҽны, умаҭа уалааигоит. Уахь ига, дад, уахь ига! Убри аҽны иухыухуеит, дад, гаӡарала узҵалаз уабду игәнаҳа! – аҵыхәтәан абарҭ ажәақәа ажәа ҭынхақәа абду имаҭа инеихьигӡеит, – иҳәан, Мураҭ иажәабжь аҵыхәтәажәа неиқәиҳәалеит.
Мураҭ ашьышьыга атәы иҳәеи-уажәи рыбжьара шәымҭақәак аабжьымсыцкәа, асасцәагьы ашҭа иааҭалеит.
– Абар, ҳартистцәагьы ааит, ҳартистцәагьы ааит! – рҳәан, ахәмарцәа ирзыԥшны итәаз ажәлар, аӡхыҵреиԥш ргәырӷьара ҵҩадаха иааилаҩҩит!..
...Убри аухатәи ахәылԥаз, хәылԥазык еиԥшымызт. Еизаз Ахыуаа ргәалаҟарагьы, гәалаҟарак еиԥшмызт. Убри ахәылԥаз аԥсабара аԥшӡареи, хәыҷи-дуи рхымҩаԥгашьеи ааицамкӡакәа, ацәашьы иаҵәа еиԥш иахьагьы сыбла ихгылоуп. Ах, анаџьалбеит, насыԥ шкәакәа рыманы рхы шԥарыԥхьаӡоз убри ауха еизаз Ахыуаа рыҷкәынцәа, рыӡӷабцәа.
Сара аԥсра сақәгәыӷуан акәымзар, уаха артистцәа Аҟәантәи иаанӡа, аҭаҳмадцәа, џьара, лакәк, жәабжьк, цуфарак, ҵысбызшәак, жәаԥҟақәак, ажәарццакқәак неимда-ааимданы ирҳәоит уеизгьы-уеизгьы ҳәа сгәыӷуан. Аха ажәҩан иналԥрааз аԥеимбарцәа реиԥш, еиқәышлаҳәа итәаз аҭаҳмадцәа рҟынтәи аӡәы ажәак неихәлымшәеит Мураҭ ида. Алакәҳәара Ашацәа ртәарҭаҿы ес-уажәааны сзышьцылахьаз, аиуа-зеиуоу рхабаргьы ахьысмаҳаз, сыла акы амбо, сҿы акы амбо, артистцәа иаазгьы гәцәа сзырхамкуа стәан, адунеи аҵантәи, даҽа тәым жәҩанк аҟынтәи, даҽа тәым дгьылк, даҽа уаак срылҵны, аӡәгьы сиеиԥшӡамкәа, сбызшәеи, сқьабзи, сабдуцәа рҿаԥыц ҳәамҭақәеи, наԥшыхақәгьы изымбацыз, исмаҳацыз аӡә иеиԥш сӡыхьԥсыхьха.
Ашацәа ртәарҭеи, Ахыуаа рҳаблеи шьахәы-шьаҿагьы рыбжьам. Избан нас ҳара ҳҿы, Тур ихәы ҳашлақәа ирҳәо жәлар рҿаԥыц ҳәамҭақәеи рбызшәеи реиуа, арха Ахыуаа рҿы изуԥымло? – иаалырҟьаны абри азҵаара сгәаҵа неилнашьаа-неилнашьааит. Аха уи азҵаара зегь акоуп, иаасԥырымшәаӡакәа, ицо-иаауа иԥсҭыхгаха ишсыдгьыжьылоз:
– «Гәаџа, Гәаџа сымҳәеи!» – Засҳан ибжьы ахьтәы кәасқьа еихҳәа-еиҵҳәа ду абарҵа инықәҩит. Кәасҭа ду ихьатә кәасқьа асцена снықәыԥшит.Ишьамхқәа еиқәыршәны дтәан, кәымжәыла кабала еибыҭаз аҭауад Засҳан.
– Ҭауад сахьаҵәҟьоуп иныликаауа Леуарса мцахә азҳа! – иҳәеит сыварахь итәаз, зықәра акыр инахахьаз быргк.
Аха аӡәгьы ажәак иԥсы иахимырзааит, зегьы рыԥсы ӡаны иӡырҩуан. Уи абырг ииҳәаз аҭак анимаҳа, уаҳа мҳәакәа иҽааирҭынчит.
Иҟаларын, саргьы Засҳан ироль ихәмаруаз аҭауад, дымцәажәаӡакәа асцена даақәызбаар, саншьа гәакьа дысзымдырыргьы. Аха ҩашьара зқәымыз ибжьы агәыргәыр анааихирга, дырҩа-дырҵәаҵәа, избахьаз, исаҳахьаз, сзышьцылахьаз Леуарса Касланӡиа шиакәыз здырит.
– «Анаџьалбеит, Анцәа ҳазшаз игәарԥханы иишо, ауаҩытәыҩсагьы, зынӡа дышԥаԥеимбаритәуеи, ламырбеиа иишогьы дышԥа маамынитәуеи зылԥха ҳаура!» –иҳәеит, сааигәа итәаз уаҩасак.
– «Улаԥш цәгьазар, уџьам иануп. Убыз цәгьазар аӡыӡ алоуп!» – сҳәеит, сыбжьы ныҵакӡан,Леуарса дшьыцигозу, мамзаргьы дизыразны дцәажәозу сзеилымкаауа. – Гәы разыла, саншьа зегьы днарылкааны длаԥшықәуҵазар, бзиа ҵыхәала Анцәа улаԥшықәиҵааит! – сҳәан, саргьы гәаныла ныҳәаԥхьыӡқәак наишьҭасҵеит, уи ауаҩаса!
Апиеса «Ажәытәра иагаз» ароль хада ихәмаруаз Леуарса иакәын. Иаркы-ирцә ҳәа иарԥысцәыцәымҭа дҭагылан. Ҭеиҭыԥшлагьы, алаԥш цәгьа ила ицәыиӡарын.
– Анаџьалбеит, Ашацәа ртәарҭа дшааӡаз мҩашьаҵәҟьо ауп дшыҟоу. Шанагӡара Анцәа иуиҭааит, са сшамкәа сызшаз! Шьардын ԥеимбар ихшаз ус дҟамлакәа дышԥаҟалоз! «Ара гәаԥшь, ара агәаԥшь авҵиаауеит!» «Аҽгьы жәлала иҩуеит!» Ус Анцәа ишеит, ихьы шьаргәыҵа сакәыхшоуп! – иҳәеит иразра иҿықәыҳәҳә абансшәа итәаз, ақыҭа ҟамчхәыла иалырхуаз Уарҭан Санӡаа.
Аӡә дубар, аӡә духашҭуан апиеса ихәмаруаз артистцәа. Аха аӡәгьы диеиԥшымхеит, Гәаџа ироль назыгӡоз Самсон Кәабахьиа. Убри ауыха инаркны, Гәаџа ихьӡ акәын ирҿакыз. Гәаџа ииҳәаз, ииуз ҳәа акәӡан ҳәатәыс ирымаӡаз. Абас Гәаџа ихьӡ аанхеит, иаанхаӡеит иахьа уажәраанӡагьы...
«Уца нас, иумуӡозар, Гәаџа иеиԥш унарца-ҩарцалап!» «Гәаџа иеиԥш лабак ноухырҟьаргьы, уцәа иҭоугӡалап!» «Гәаџа акыр илҵзар, уаргьы иулҵуеит!» «Гәаџа дгәаџоуп, ихы ахәа алаԥсаны еихаӷәыла иусаргьы!» – Ажәакала, Гәаџа ихьӡ ҵангьы-мцынгьы, ажәлар еимҵакьачаны аҳәара иалагеит. Иахьагьы зыҽны Засҳан Гәаџа ихьӡ амшразы ианиҿыҵшәа инаркны, иахьа уажәраанӡагьы ахәыжә амҟьаӡац, абҭәа канамԥсаӡац. Ахьа маҷиа еиԥш, иахьагьы ажәлар рҿы ихьӡырҳәагахеит. Иахьагьы, уаҩага аахшәак дааиуазар; «Абан Гәаџа дахьаауа!» – рҳәоит. – «Гәаџа даазар, ушьҭа аизарагьы ҳалагоит!» – рҳәоит, сажәыргьала изы, ихыччашәа, датәамбашәа, аха ихьӡи-ижәлеи цәырымгакәа.
Убри апиесаҿы ихәмаруаз Леуарса Касланӡиеи, Самсон Кәабахьиеи ирҷыданы, ахәмарра иалахәын: Шәарах Ԥачалиа, Ваниа Кәакәасқьыр, Минадора Зыхәба, Џьарнас Амқәаб. Аӡәы ицәгьа иӡап, егьырҭ актиорцәа зегьы сгәалашәом.
Изларҳәо ала, уи аҽны, Ахыуаа рҿы, раԥхьаӡа акәны Аҟәантәи иааит аԥсуа театр. Убри ахәылԥаз иҟаз аланарԥшыра иацназгоз агәырӷьара Ахыуаа рҭоурых аҿы иҟамлацызт. Ажәлар ргәалаҟара ҵҩадан...
Амра аҭашәара ҩ-еихаӷәышәарак шагыз, артистцәа рыхәмарра иалган, ашҭа агәҭаҿыҵәҟьа, аҽеимыртаӷа иқәгылаз ара ду амҵа, аҟәардәқәа ргыланы итәан. Ахыуаа асасцәа ирыкәшаны игылан. Ақалақь уааи, ақыҭа уааи реиԥылара, убысҟак еибарԥшӡеит, убасҟак еизааигәанатәит, ҿыки-бзыки ирзымҳәоз ргәыблрагьы цәырҵит. Ажәытәиаҿатәи рабдуцәа, урҭ рабдуцәа, жәҩахырла иааргоз ажәабжьқәа, ашьха ӡыхьқәа реиԥш, цәашьы иаҵәаҵас, иҵхәрааны аҿаанахеит, аханатә аахысгьы аԥсуа хаҵа ихацламҳәа зырԥшӡоз, аӡ-хьамԥш ахәараҳәа изыршуаз, аҩы-жәлантәык ахҟа рыбжьызхуаз аԥсшәа.
– Ҳаҷкәынцәа, ҳахьӡырҳәагақәа, саашәыкәыхшеит! Хашҭра зқәым иахьатәи ҳаиԥылара аиқәҳәаламҭазы, еизаз Ахыуаа агәырҩа шәадмыргозар, аҳәара ҟарҵоит, аханатә аахыс ари ҳагьыжьыра ҵасхәыс ирымоу, уаха ацәыргара иаԥсымҭоуп, ада зҳәаз ҵасуп ҳәа исыԥхьаӡо. Убри ҳабдуцәа рқьабз рҿыцны, шәымҩахыҵра аҳаҭыр азы еиҵаҳхар сҭахуп!. .
– Изакәхарызеи, Уарҭан, абриаҟара узыхӡыӡаауа ҳашлақәа рқьабз ҳәа узҿу? – иҳәеит, Уарҭан иажәа анагӡаха имҭакәа, зарԥысра ацәыцәымҭа иҭагылаз ҷкәынак.
– Аиеи, дад, сажәа сҽагәыласырхом. Ҳара Ахыуаа, аханатә аахысгьы абиԥарала иахьанӡа иаагаз қьабзхәыроуп, бӷарҵахьы аиқәԥареи, махәҿала аиқәԥареи. Уеизгьы-уеизгьы иатәуп-иамаауп ҳәа исыԥхьаӡоит, аҳәарагьы ҟасҵоит, ҳасасцәагьы, аԥшәмацәагьы неиқәыӷызны, уаха абри ҳжәытә қьабз ргәаладыршәарц! – иҳәан, Уарҭан иҭыԥ аҿы днатәеит.
– Уарҭан, уххь згеит, аринахысгьы, аҽеи аҵыхәала уҿы еихыԥхьалааит! Анарцә акрыҟазар, Елызбари, Аслани, Ҭаҭласҭани, Дауҭ ицәашьы иаҵәа анарцә ирзауркит. Абарҭ зыӡбахә сҳәаз, сшьамхы иахысаанӡа ираҳауеит. Сара амц ҳәарҭа сыҟоуп, дара аҵа ҳәарҭа иҟоуп. Абаҩҷыда злаз урҭ аԥелуанцәа сара ҽеила сырхаануп. Аӡәгьы рызқәа адгьыл еимырбацызт. Рԥыжәҩақәа неидҵаны, ҩыџьа адауаԥшьқәа анааиҵагьыжьлак, аргама, игәырҩамкәа адгьыл зқәарышәшәон. Зыӡбахә сҳәаз, Анцәа игәарԥханы иишаз арԥарцәа анааидыслалак, напхаԥса деибамыргацызт. Аа, уаха, убарҭ рабиԥара ахылҵшьҭра, ҟыбаҩлагьы, баҩҷыдалагьы, ҭеиҭԥшлагьы ирыцназго ҳасасцәагьы ыҟоуп, Ахыуаа рахьгьы иҟоуп. Саргьы аҳәара ҟасҵоит, уаха абра Уарҭан зыԥсы зхеиҭәҳәаз ҳабдуцәа рқьабз бӷарҵахьы аиқәԥара, ҩаԥхьа аиҵхара, жәытә-натә аахыс ҳаҭыр ақәҵаны, еиҷаҳаны, ирԥшӡаны ишымҩаԥыргоз еиԥш, уахагьы ҳаҭыр ақәҵаны ицәырыргарц ҳабдуцәа рқьабз! – иҳәан, Уарҭан ииҳәаз абжьы неиҭеит, зышлеи-зықәи неилашыҩкхьаз, мышкызны бӷарҵахьы аиқәԥаразы адгьыл зызқәа адмырбацыз, еицырдыруаз абаҩ еиламгыла Ажьи Капыта.
Ари заҳаз Ахыуаа рыҷкәынцәа, зыӷәра иаҵасуа, абыржәымзар-абыржәы ишнаҵҟьара игылаз аҽыҩқәа реиԥш, ргәы аҭра иҭамгыло, ргәамч нхыш-хыҵәеит. Уаха арԥарцәа рыуа дарбанхаришь ақәԥара аҵәы зықәшәо ҳәа иԥшын.
Ари бӷарҵахьи махәҿалеи уаха ирҿыцны иаԥшьыргаз, ишысҳәахьоу еиԥш, аханатә аахысгьы ҟазшьахәыраны иҟан. Ҳаҷкәынцәа рзыҳәан, уи ҿыцӡамызт. Иааиԥмырҟьаӡакәа, абас асасцәа дахьқәа анаҳҭаауаз, иалкаау аныҳәақәа анымҩаԥыргоз; аимҵакьача, аҭарчеи, аҳәаҟьара, аҳәыҳәха акныхра, аҽырыҩра, аҽырхәмарра, ҽыҳәҵәыла аидыслара, аҵәы еигәыдҵара, аиԥхныҩлара, аҵәыргыла ахыԥара, қәсыԥа аԥара, ахаҳәырԥара, акьиан аихсра, ирҷыданы, аԥхьа-ҭыԥ аман бӷарҵахьи махәҿалеи аиқәԥара. Убри аҟынтә, аиқәԥара ақьабз уаха иҿыцҳҳараӡа иаԥшьыргаз, жәытә-натә аахысгьы ахьӡ аман, ҳаҭыр ақәын, амилаҭ ирҟазшьа мырӡган. Убри азын акәын, ҳашлақәагьы ақәԥара лымкаала ахьӡи-ажәлеи зырҳәоз.
– Ажәа шәымоуп, дад, уаха ҳзыргәырӷьаз ҳасасцәа! Шәажәа Анцәа иумырҩашьан, Анцәа еицоумкын. Шәахьынаҵыслак, шәаԥхьажәа анарха Анцәа еиҭааит! Шәабдуцәа иаагылазаргьы, раԥхьажәа аҳадақь ихысуан, аҳадақь
иаԥхылнадон, ражәа ҭҟьара, хыҭҟьаран. Аԥхьажәеи, аԥхьахәи есымша Анцәа иуаҭәеишьааит, есымша анасыԥ азы, абзиаразы снацәа уқәысклааит, дад, уара аҷкәын еиқәтәаеиқәгыла саԥхьа итәоу, ҳасас дахь! – иҳәан, ҳартистцәа днарыликааит, абри илоуп зигәохәуаз арԥыск! – Убри иаҷыданы, Ахыуаа рыхьӡала, жәҩахкыла иалхразы иӡбахә сҳәар сҭахуп, зымчи, збаҩхатәреи, зыламыси еицназго Леуарса Анҭиа. Ахыуаа, абри сажәалагала иақәшаҳаҭхап, иара Леуарсагьы, уахатәи ҳгәырӷьара иалахәу, сҿы ԥиҽын ҳәа сгәы иаанагом, – иҳәан, Капыта иҭыԥ аҿы днатәеит. Ажәлар, сасгьы аԥшәымагьы неиқәыӷызны, Капыта аҳәара иҟаиҵаз иазыразхеит.
Артистцәа раԥхьаҵәҟьа итәаз Аазиз Агырба, даагылазаргьы ишиҟазшьаз еиԥш рацәак даламлацәакәа, ақәԥаразы асасцәа рганахь ала ихьӡ иҳәеит, Касланӡиа Леуарса. – Аазиз иажәа инациҵеит абас: – Сара сгәы излаанаго ала, уажәраанӡа ицәажәоз уххь згеит, уаргьы ҳаргьы дҳачхнысып ҳәа сгәы иаанагом. Абзиа аҵыхәала абас инеиқәырццакны ихьӡ рҳәалааит, еицырдыруа ҳартист ду Леуарса Касланӡиа! – иҳәеит, Аазиз, ивараҿыҵәҟьа итәаз Леуарса илаԥш дныҵаикын. Аиҳабацәа иҟарҵаз аҳәара, хәыҷык рхы қьан нақәырҵа-ҩақәырҵазаргьы, иаалакҩакзаргьы, аҵыхәтәан мап ацәырымкит Леуарсараа аҩыџьагьы.
Аҵыхәтәантәи хәылԥ шәаԥшь зхьыршаз, Кәасҭа иашҭа ԥшӡа, еихшәа-еизшәа агәҭаҵәҟьа иаақәгылеит ҩыџьа адоумыжьхақәа, ҩыџьа аԥелуанцәа: Леуарса Касланӡиеи, Леуарса Анҭиеи. Леуарса Касланӡиа уара Ухыуаатәуп ҳәа иоуҳәар, иҿы иаимырҳәаргьы, ицәымӷын, иҭахӡамызт.
«Сара сахьиз Ашацәа ртәарҭа Тур ихәы даҽа дунеиуп. Даҽа жәҩанык, даҽа шаеҵәак иацырҟьахоуп. Убри ашацәа ртәарҭаҿауп, сара сабдуцәа, аԥеимбарцәа рҳақ, ҳақк еиԥшымкәа, рдоуҳа доуҳак еиԥшымкәа иахьыҟалаз. Анцәа иумыршаҟь-шаҟьан Ашацәа ртәарҭаа рлахьынҵеи
рынасыԥи!» – абас иҳәон Леуарса Ашацәа ртәарҭаа рныҳәаҿа анникылоз...
...Ашҭа иакәшаны итәан, ахәыҷы инаиркны ашлақәа рҟынӡа. Еиҭасҳәахуеит, еихшәа-еизшәа ашҭа агәҭаҵәҟьа иааидгылан, аҩ-еишьцәак реиԥш иаагәыдеибакылт. Леуарсараа аҩыџьагьы хырҭәагак еицҭырхызшәа, ҭеиҭыԥшлагьы, шәагаалагьы хҭак еицҭарыԥсон, иагьеиқәлацәан. Ихәыҷы аахысгьы еишьара деибаргон.
Ажәлар рыԥсыԥ шьҭыбжь рԥырхагахар ҳәа ишәаны, аҭынчра ҿаҳа-ҿымҭра рҽалаӡаны, еиқәыԥшьыхаа итәан. Уажәымзар-уажәы рԥыжәҩақәа анбеидырҵаришь ҳәа иԥшын. Абри аамҭазы, аҩыџьагьы заа еибыҳәаны иҟазшәа, ашҭа аԥынҵаҿы игылаз амжәаӷра еихаҳа инаҵагылан, амахәқәа ааԥырыҵәҵәан, ацәҳар ахырхит. Итәаз ауаа, иҟарҵоз змааназ, изызҳәаз рзеилымкаауа ирзыԥшын. Леуарсараа ршьапқәа шеилырхра еилырхит. Амжәа цәҳар иахырхыз ала реиқәа ашьапқәа ҿарҳәеит. Убриаҟынгьы иаанымгылакәа, рыблуз ласқәа ршәырхит. Реиқәа ахырҷарақәа рмаҟа пақәа нарыҵданы, инҭарсны иааҿаҳәаны, рмахәарқәа риеҵәа жьышәқәа рцәа иҭарҵәиуа иааидыслеит. Еибакит бӷарҵахьы. Шәымҭак ахмырҵкәа, аҩыџьагьы наҟ-ааҟ шьамхыла иасит! Ашьац цәдырҵәеит! Иунырыртә аргама адгьыл зқәарышәшәон. Ажәлар рҽырзышьақәымкуа, иҟаларызеишь ҳәа иԥшуан. Ашацәа ртәарҭаа Леуарса Касланӡиа диааир рҭахын. Ахыуаа, Дӷамышь нырцәааи, Леуарса Анҭиа диааир рҭахын. Бжьыда-шьҭада зегьы рыҽкаршәны «иӡырҩуан», аха дасу рцәаныррақәа рхы-рҿы иаҭиуан. Аамҭацқәа наскьон ихаҳәраҳатәха. Наҟ-ааҟ инышьҭас-ҩышьҭасуан, аха аӡәгьы адгьыл дизарбомызт.
Сара ибзианы издыруан, Леуарса «уаҳәқәҵа» ҳәа дзышьҭаз, аҵыхәтәанынӡа ихы иаимырхәоз амаана. Убри «амаана» анбаҟаиҵаришь ҳәа сыԥшын. Сгәы аҭҳараҳәа иҭыҵны ицон...
Леуарсараа рԥыжәҩақәа реидыкшалабжь, игәҩарамкәа, аргама иуаҳауан. Аҵыхәтәан, абни аҵыхәтәанынӡа ихы иаимырхәоз амаана ҳәа сызҿыз, иаалырҟьаны, мацәыс еимҟьарак иналагӡаны, иҟаиҵеит Леуарса Касланӡиа. Уи акәхеит Леуарса Анҭиа аҽаагеиха имҭаӡакәа, дшақәымгәыӷуаз, ихы даамырхәаӡакәа, дшазыԥшӡамыз дкаҳаит. Леуарса Анҭиа икаҳара згәы иахәази, згәы иалсызи рцәаныррақәа неилаӡҩеит. Аха дасу ргәахәеи-ргәалси рхырҿы иандырԥшуамызт. Еиҭаҳәашьа змамыз ҭынчрахеит. Ашьҭахь:
«Унацәкьарақәа узыцҳалакгьы, еиҟараны иухьуеит. Ахыуаа, баба, еилых-еилаҵа дҳамаӡам, анахьгьы-арахьгьы, аҩыџьарагьы, инахәашьым-иаахәашьым ҳаҷкәынцәа роуп!»–иҳәеит,аҭагылазаашьашыхьанҭахазгәазҭаз,ажәлар рыжәпарахьшәа итәаз хаҵа ҟәыш еиқәтәа-еиқәгылак. Абри аамҭазы Миха захьӡыз Дӷамшь нырцәтәык ахьшәҭҳәа дҩаҵҟьан: – Хынтә еиқәԥароуп, хынтә еиқәԥароуп, ииааиз-еиҵеиз гәҩарамкәа агәра агаразы. Убри иаҷыданы ирҳәоит аханатә аахысгьы: «Хынтә еиқәымԥаз алаапк рыцҳауеит!» ҳәа. Хынтә аиқәԥара ақьабз иацуп. Ус анакәха, хынтә еиқәԥароуп, зегьы ирбо-ираҳауа! – иҳәеит, Миха, хымԥада, даҽа ҩынтә еиқәԥар иҭахны. Аха Миха иажәа химыркәшацкәа, Леуарсараа аҩыџьагьы рнапқәа ааимыхны игәыдеибакылахьан. Итәаз зегьы неицҿакны: «Ус анакәха, уи иаанаго, жәытәлагьы-ҿатәлагьы, қьабзлагьы еиҭахеит, напхаԥса дибамыргеит ауп!» – рҳәеит.
...Аҵыхәтәантәи ахәылԥ ԥсымра, хәылԥы галуан хнарҷон. Амзаҿа иацгылаз раԥхьатәи ахәылԥы иаҵәа, ажәҩан хымаа ишналыггара иналыггахьан. «Ҳар, ҳар, ҳар» ҳәа ахәылԥы даӷьқәа ақыҭа рымҽхакны, анеихҳәаалара иалагахьан. Аҵыхәтәантәи ахәылԥ-шәахәацк аԥсуа кәасқьа аԥенџьыр ианыҷҷалоз, разныԥсаран еилаарцыруан. Насыԥла зхызгәы хыхәхәоз ҳартистцәа рмашьына, Кәасҭа ду ихьатә кәасқьа ааныжьны, ашҭа ԥшӡа инҭыҵхьан...
...«Агәалашәарақәа, агәалашәарақәа! Заҟагьы шәхароузеи, заҟагьы шәааигәозеи!» – аҵанӡа саақәыԥсычҳан, абыржәраанӡа сырҩышьны сызлаз сгәалашәарақәа рлакә дунеи, аԥхыӡ ссир еиԥш, саалҵын, ҩаԥхьа Сибратәи аҵааԥс снылагылеит. Аԥенџьыр инкылышәшәаз Сибратәи аԥша насҿахәмарын, сыкәа-смаӷра инҭаҳәы-ааҭаҳәит. Сгәы каршә, сыԥсы каршә сҽынеиҵыхны, иахьада сызқәымиацыз скаруаҭ ҿыц снықәиеит. Сгәалашәарақәа рхи-рҵыхәеи рынеидҳәалаха сымҭакәа, аттаҳәа ашә аӡә дасит.
Иаалырҟьаны, сгәы сҽанӡамкәа, инеиқәырццакнеиқәырццакны ашә асбжьы анга, уажәраанӡа сызқәыз сгәалашәарақәа рдунеи, аиуа-зеиуоу акы аасызнымхаӡакәа, инасымпыҵа уадышххырахеит. Раԥхьаҵәҟьа, гәынхәҵысҭала акәзаргьы, изқәысҵарыз ҳәа егьсзымдырит. Шәымҭак аҟара, ашә иасыз иҭак ҟамҵакәа, сҳәалаханы саанхеит. Абри аамҭазы, – «Аҩыза алеитенант, аҩны уҟоума? Сара аштаб аҟынтәи иаашьҭу курсантуп!» – иҳәеит ашә иасуаз. Убасҟан ауп ианеилыскааз, аштаб ахь ишсыԥхьоз. Адунеи азна сеигәырӷьеит, имҩашьахуагьы агәра згеит, аԥырра азҵаара аҵыхәала шакәыз аштаб ахь изсыԥхьаз.
«Умар Мқанба, иудысныҳәалоит, ҩаԥхьа уҩызцәа, аԥырцәа рҭаацәара уахьынарылагылаз. Абри нахыс, уахьныҵԥраа-ааҵԥраалакгьы аԥшалас умҩанызааит. Дгьыли-жәҩани рдоуҳаи, рҳақи, рымшреи, рыҵхреи уцзааит, урыхьчалааит. Машәыр Анцәа иуқәимҵааит!» – ныҳәаԥхьыӡыс иҟоу зегьы насыдныҳәаланы, снапы аанкыланы, ҳаучилишьче аначальник ҩаԥхьа аԥыррахь дсыԥхьоит ҳәа анаасхәыц, мҵәыжәҩада ажәҩанахь сзымԥрит, акәымзар, уаҳа егьсыгымхеит.
Аштаб аҟынтәи иаарышьҭыз акурсант, иаашьахаз, даазышьҭыз, ирласны аначальник ескадрилиа Курдубов иҿы ишнеитәу, уҳәа акурсант, ацҳаражәҳәаҩ ҳәатәыс имаз зегьы насаҳәаны, дындәылҵны дцеит. Сара ари аҩыза агәырӷьаҿҳәаша, уажәы-уашьҭан, абар-абар сазыԥшын
аҟынтә, зегь рыла сҽеиқәыршәаны стәан. Афицарцәа рымаҭәа сгәазхара исшәысымҵацыз, спогонқәа еилаарцыруа, сыблуз шкәакәа сгалстук ақәҵаны, сеиқәа наҟ-ааҟ акант иаҵәақәа зхыз, еиқәырҩызҵәаа иуанҭаны, икнаҳан. Стуфли еиқәаҵәа самсалқәа ашьыжь ишысрыцқьахьазгьы, сгәы иамукәа, иаарласны, ицыр-цыруа еиҭасрыцқьеит. Алеи-аԥси рыбжьара сҽааилаҳәаны, акы еиԥшымкәа схысгәы ақәыбзиаханы, суада сындәылҵит.
Аескадрилиа аначальник Курдубов иҿы санааи, иҭыԥ аҿы дысзыԥшны дтәан.
– Аҩыза аполковник, алеитенант Мқанба шәааԥхьарала иааз сышәзыӡырҩуеит! – сҳәан, сарӷьа маҿа саргәҵысҭа инадкыланы, сиашахәҵәаӡа саагылеит.
Аподполковник ашырҳәа дҩагылан, имаҿа иаргәҵысҭа инадикылан:
– Утәа, аҩыза, алеитенант! – иҳәан, ивараҿ игылаз аҟәардә инапы нақәикит. Курдубов есымшагьы, акурсантцәеи, афицарцәа еиҵбацәеи рзы дхаан. Шьоукы-шьоукы фицарцәақәак реиԥш, ихыжәжәа-ҿжәжәаны дцәажәаӡомызт. Уи ус ҟазшьахәырас иман. Аха иахьа абжьааԥны еиԥш акәымкәа, игәалаҟара ихырҵәо, гәык-ԥсык ала днасылаҳәаҵеит!
Сара Курдубов иҟазшьа здыруан. Иуаҩреи, иҟазшьеи, ихаареи, ицәажәашьеи, сара сзы иҿыцӡамызт, сзышьцылахьаз акәын. Аха абри ауаҩ иҽкаршәӡаны, убриаҟара длыбзҩыбзны дсацәажәон, ииҳәоз иажәақәа гәҩарақәак сырҭон. Маӡак рыҵаҵәахызшәа збон. Аха ус еиԥш иаасыласуаз ацәалашәарақәа рацәак нарха рымҭакәа, наҟ инасхысцон. Ҩаԥхьа, аподполковник исиҭаз агәыӷра агәра згон.
– Иҟоузеи, аҩыза алеитенант ари абжьарак? Анкьатәи угәалаҟараҿы узнеихьоума? Узлазбо ала, мшаҽны ушызбац, уеиӷьымзар-уеицәамкәа уҟоуп. Уи сара гәыкала сеигәырӷьоит! – иҳәеит Курдубов, абжьааԥны еиԥш иԥшӡара неихырҵәаны.
– Абарҭ зегьы шәымчала, сҽысымԥсахӡеит. Раԥхьатәи амшқәа реиԥшҵәҟьа, аԥырра сгәы шаҳәац-иаҳәоит, аҩыза аподполковник! – сҳәеит гәыкала, гәыҩбарак аҵамҵакәа.
–Аԥырра аус аҿы аԥырҩы зегьы дырзыԥшызароуп. Ажәҩан аҿы, аҭагылазаашьа, шәымҭак аҩныҵҟа иналагӡаны аҽаԥсахыр ҟалоит. Аԥырҩы исыхьрызеи, сзықәшәарызеи имҳәароуп. Ҳаргьы ҳгәы иаанагомызт, уаргьы ухаҿы иузаагомызт, иаалырҟьаны уҳаирплан амотор амц аҳәап ҳәа, амҩабжара иуҵанакып ҳәа. Аха иҟалеит арыцҳара, хырԥашьа змамыз акәын. Аха ус ишыҟалазгьы Анцәа ду иџьашьоуп. Ԥсҭбарада аҳаирплан адгьыл аҿы артәара улшеит. Аҳаирплангьы еиқәхеит, уаргьы Анцәа уихьчеит. Ажәҩан анасыԥи, ажәҩан адоуҳаи уцныҟәеит. Анцәа иаҳауеит, уара уҩызцәа аԥырцәа зегьы неигымкәа, иаҳҭахын, иҟалаз ашьҭахь, уара, ҩаԥхьа уҩызцәа рҭаацәара уналагылар. Акыраамҭа ҳацәгьеи-ҳабзиеи еилахәызар. Уеиԥш-зеиԥшу, абаҩхатәра ԥсабарала излоу аҿар еиҵаҳааӡалар! Аха амашәыр-машәыруп. Амашәыр ашьҭахьгьы, аханатә аахысгьы иҟоуп наваларҭа змам аԥырцәа рзакәан. Аучилишьче аначальник, агенерал леитенант Белов напхгара ззиуа, уажә аакьыскьаӡатәи аилатәараҿы, акомиссиа хықәкыла иалацәажәеит аԥырраҿы уааныжьра азҵаара. Агенерал Белов инаиркны, зегьы ирҭахыҵәҟьан уара уеизгьы-уеизгьы аԥырраҿы уаанхара, аха егьа инахыкәша-аахыкәшазаргьы, ишысҳәаз еиԥш, аханатә аахыстәи аԥырра азакәан взышьа амоуит. Аха уара уақәшаҳаҭны уҟалозар, еиуа-еиԥшым, егьырҭ аҳаирпланқәа рзы аусқәа рынагӡаразы аучилишьче аштаб аҿы уаанрыжьырц рыӡбеит. Мап анакәха, егьа иаҳцәыуадаҩзаргьы, егьа иаҳцәыхьанҭазаргьы, аԥырра азанааҭ аанужьыр акәхоит. Иуҭахызар, аханатә аахыс узышьцылахьоу, иуҵахьоу, иубахьоу, иуаҳахьоу аусқәа рынагӡаразы аштаб аҿы уаангылоит. «Мамоу, сара макьана сқәыԥшуп, сыԥсҭазаара амҩа ылсымхӡац, сҵара иацысҵар сҭахуп. Раԥхьа напы зласкыз азанааҭ маншәаламхазаргьы,
сыԥсадгьыл ахь схынҳәуеит» уҳәозаргьы, гәык-ԥсык ала иузеиӷьасшьоит анасыԥи, аманшәалареи! «Курдубов гәаартыла, ԥсы аартыла сацәажәара даҿын, аха аҵыхәтәан ииҳәоз саҳаӡомызт. Хысбжьҵас сгәеисыбжь саҳауан. Сыхдырра сцәыӡуама, анаџьалбеит сҳәартә схы-сгәы еилаԥсон. Ак сҳәақәар сҭахын, аха схацламҳәа еибагомызт, сажәа сагәылахеит. Ҿымҭӡакәа, Курдубов истол шәымҭақәак санаахаха:
– Мқанба, уара уҿымҭра сара зегьы санаҳәоит. Сара уара ҽеилаҵәҟьа уеилыскаауеит, аха уаҳа даҽа мҩак аныҟамла, даҽа цыԥхак анаҳзымԥшаа, уаргьы-ҳаргьы ҳлахьынҵа ҳацныҟәароуп. Абыржәы аштаб аҿы, иара училишьче аначальник агенерал леитенант Белов ихаҭа уажәа дазыԥшуп, – инациҵеит Курдубов.
– Сара аԥсра еиҳа сақәгәыӷуан акәымзар, абриҵәҟьа сазыԥшымызт. Уи амш еикәик аҽны, абри аҩыза ансыхь, раԥхьатәи амш инаркны, иахьа уажәраанӡа, сеиҳабацәагьы, сҩызцәагьы инеигымкәа исыдныҳәалон. Раԥхьа иргыланы, абри аҩыза аҭагылазаашьа уадаҩ аҿы, аҳаирплангьы ахьеиқәсырхаз, сыхгьы ахьеиқәсырхаз. Абарҭ ирҳәоз зегьы хасҵон. Абарҭқәа зегьы рышьҭахь, абас сгәы мҩаӡо, схы ԥҽны ишысхагылоу збоит ҳәа, дгьыли-жәҩани неимаҵәозаргьы, ихасҵомызт. Сеиҳабацәеи сҩызцәеи рыгәра згон. Саргьы аҽны шьыбжьон аԥсра сацәынхеит. Аҽны шьыбжьон сынасыԥ сықәҿнаҭит, слахьынҵа сыцныҟәеит ҳәа сылахьи-сыџьымшьи зӡатәуан. Усҟан, сеиҳабацәагьы сҩызцәагьы, саргьы аҩысҭаа хәымҵы-хәымз даҳхыччозаарын.
Сара аштаб аҿы ақьаадқәа рыхҩылааҩыс саангылаӡом. Уи аҩыза азанааҭ сара истәым-исымаам. Сгәы азҭам, схы азҭам. Ахаангьы сазымхәыцыцызт, сазхәыцырцгьы сҭахӡам. Сара сԥырҩуп. Сзанааҭ аҿы сманшәалахар сҭахын, аха иамузар, сцоит сара сыԥсадгьыл ахь – Аԥсныҟа. Абри ауп, ҵыхәтәажәас исҳәо. Угага узахыԥараҳа улахьынҵагьы узахыԥом. Иаабап уаҵәтәи амш иснаҭо...
Сышдәылҵыз иара сара схаҭагьы исызгәамҭаӡакәа, аполковник Курдубов иуада сындәылҵит. Аеродром аҟынтәи иааҩуан аҳаирпланқәа рыбжьы...
«Агәалашәарақәа, агәалашәарақәа! Ԥсынҵри нархеи рмоукәа агәалашәарақәа ануцыԥсуа, убасҟан ауп уаныԥсӡаҵәҟьаз. Згәалашәарақәа зҭынхаз, абиԥарақәа дрықәлахоит. Ахааназы кьаҭара зқәым цәашьы иаҵәаны ибзарӡы лашалоит ауаҩы даныҟамгьы. Аха уи аҩыза анасыԥ, лахьынҵахәырас, Анцәа зегьы ираҭәеишьаӡом. Уи аҩыза анасыԥ зегьы ирықәҿнаҭӡом, дад!» – иҳәеит, зышлара зхыҵәахьаз, згәалашәарақәа рышьҭыбжь гәхьаазгаз аҭаҳмада.
Аа, абыржәыҵәҟьа акәушәа слымҳа иҭыҩуеит, хнырҳәышьа змам, иӡхьоу-иԥсхьоу уи ашла игәырҩашьҭыбжь. Убригьы инарцә ашәхымс данаалагыла ауп, иҿыцҳҳараӡа игәалашәарақәа данаарыгәҭыларк. Абжьарак, адунеи дақәлахоз џьишьонаҵ, игәалашәарақәа рыԥсы ҭацгьы дыҟаӡамызт. Иқәра хьанҭа днахо даналага ауп, чҳашьа змамыз хьааны ианицралаз...
...Сықәиоуп ҳахьатә кәасқьа абарҵа ацәарҭаӷәы аҿы. Ааигәаӡа ауп аҳаирпланқәа рҟынтәи саныхынҳәыз. Макьанагьы сгәалашәарақәа рышьҭыбжь ишыхьшәашәараимыхьшәашәаӡац... Ҿыцбарах ибаны саҵаԥшуеит ҳаҭуан. Уи аҭуан, уажәы, аргама, схәыҷра ацәа ахыскаауеит. Ҳбарҵа ахгьы-аҵыхәагьы ааиԥымшьӡакәа, ахьа агәаԥшь иалху алампақәа рыла иҵҟьоуп. Еиваԥсаны, мшаҽны ианҵырҟьаз еиԥш, иахьагьы џьоуҳарла иқәҵоуп, асахьақәа рҽырымԥсахӡеит. Ҳахьатә кәасқьа абарҵа ахы инаркны аҵыхәа аҟынӡа ршьиа ԥшӡала икәыршоуп. Уажә убарҭ аршьиақәа уажәада изымбацшәа, еиҭаҳәашьа змамыз гәблрак, ԥшӡарак нархыскааит.
«Ҭемраз икәасқьа азуадак аа-махҽк акуеит, убри аҟара иҭбаа-ҭыцәуп!» – рҳәалоит инаԥшуа. Ҵабыргыҵәҟьаны,
ҳкәасқьеи ҳган ҩни ираҟароу, ҳшацәа ртәарҭаҿы, аӡәгьы изгылаӡам. Ҳашҭа уахьынҭало агәашә ду иаҿоу аԥхьаҵәҟьа, аҽеимааи, аҽхыбаҩи кыдуп. «Аҽеимааи, аҽхыбаҩи алаԥшыцәгьа-аҿаԥшыцәгьа аҩни-агәареи иавнагоит, алаԥшыцәгьа мчыдартәуеит!» – иҳәеит, абарҭ абра изкыдузеи ҳәа сабду саниазҵаа. Сара ҽеила сахаануп, ҳкәасқьа амжәа агәаԥшьи, аџь агәаԥшьи ршьапқәа анаҵагылаз. Аха аҵыхәтәан, абаатәы шьапқәа рыла иԥсахит сабду. Уи аҭоурых шыҟоугьы абас ауп:
... Ҭоумышь аҳаблаҿы дынхон ауеиба иеиԥш, Ҭамсагә ҳәа Қәҭарбак. Уи зқьы ааӡаны шәкы абна илазҵоз ззырҳәоз дреиуан.СабдуизлеиҳәозалаҬоумышьаҳаблаҿыиҿадаҿы цәажәомызт. Унеишь-уааишь ҳәа ззырҳәоз раԥхьа дгылан. Аҵыс ашьапы ԥҵәазар, ҳацламҳәала еиԥишьуан. Аҩеи аӡеи еихеиҳауан. Аха Анцәагьы есымша зегьы аӡәы ииҭаӡом. Сабду иҳәан еиԥш, «Цәгьа нагӡа шыҟам еиԥш, бзиа нагӡагь ыҟаӡам!»
Ҭамсагә имцахә еихәлазкшаз, имцахаара змырцәашаз аҵеи диҭнымхагәышьаӡеит. «Ҭамсагә иҵеиџь ашьыжь ахаҳә шкәакәа ҭоуршәыр, ахәылбыҽха ауп аҵеиџь аҵаҿы ианнеиуа!» – рҳәон, Ҭамсагә иҵеиџь збахьаз, изаҳахьаз, издыруаз, убриаҟара иҵауылан. Ҵаҟа аӡыхь ахьныҵхәраауаз, инаркны, аҵеиџь ахәдацәа аҟынӡа, хырҭәагак еицҭыхыз хаҳәы шкәакәала ичаԥан. Аԥхын унацәкьыс хнаҵәон, аӡын иҟәандан. Ажәакала, аныҳәаҩ ихы идиныҳәалартә, Анцәа ишиҭахыз дынхон, дынҵуан, илахьынҵа зҭаӡыз аҵыхәтәантәи ашә-гәашә днылагылаанӡа. Ҭамсагә иаҳәшьа заҵәы Мыҷыҷи, иаб иашьа иԥацәеи акыраамҭа Ҭамсагә иҭынхара гәыгәҭармыжьит. Иахьынӡарылшоз, акыраамҭа напы адкыланы иааргеит. Аха ишырҳәо еиԥш: «Зыҵәҩан шьапы нымхаз, имцахаргьы хәылеикуеит!» Ҭамсагә инхара акаԥсара иалагеит. Аханатә аахысгьы ахьӡи-аԥшеи, аԥшӡареи еицакит. Аҵыхәтәан, уаҳа ҟазшьа ԥсыхәа анамоу, ишԥаруаз, ирҭигәышьеит. Ақьаԥҭа иааххалеит, уажәраанӡа
зыӡбахә сымаз Ҭамсагә илакә шьха ӡыхь. Иахьагьы, уи аҵеиџь мшаҽны еиԥш, еихаҟаҵа, џьара, ааилшәарак амаӡамкәа, алаӷырӡ еиԥш, иҵхәраауа, ашҭа ҳалал, ашҭа ҭбааҭыцә иқәыршәуп, аԥшӡареи, аразреи, ацқьареи ршьана, ҩ-аамҭак, ҩ-хҭыск рышаҳаҭ Қәҭар Ҭамсагә иҵеиџь. Ақьаԥҭа ианхалеит мышкызны Ҭамсагә иқаруаса шьҭыхны изкыз абаатәы шьаҟақәа.
Сабду, Ҭамсагә икәасқьа шырҭиз аниаҳа, акы еиԥшымкәа игәы иалсит. Аханатә аахысгьы сабдуи Ҭамсагәи рыцәгьеи рыбзиеи еилан, рынхарҭақәа еидын. Шьахәа-шьаҿа рыбжьамкәа еизааигәаны инхон. Нырцә-аарцә Ҭоумышь аӡиас рыбжьысуан, абжьарак, акәасҭха еимыздоз ракәын.
«Адунеи акрыҟазар, анарцәгьы-аарцәгьы исабаԥым, Ҭамсагә шәышықәса иқаруаса шьҭыхны изкыз абааш шьапқәа, зыбзиара изымдыруа, ицәгьара иаламԥшыцыз, ҭоуиҭадала, тәымуаҩык, гәнаҳала иҭәу иҩны изаҵагыларызеи. Гәнаҳа зхьыԥшым, нахьхьынтә аахыс шәиԥхьыӡ зышьҭам, зыцқьареи, зуаҩреи, зыламыси цқьаз ауаҩ қьиа иҩны ашьапқәа рҭиуазар, сгәы каршәны, сыԥсы каршәны, гәҩара-ҿҩарада иааганы скәасқьа иаҵасыргылар, анарцә акрыҟазар, иара Ҭамсагә зыԥсаҭа ахьы ахьыршо инеишагьы, игәы-иԥсы ирҭынчып!» –сабду абас ааихәыцын, Ҭамсагә иҭынхацәа азыразны, акәасқьа ашьапқәа ныҳәа-ныԥхьаны инаирҭан, акакала, уардынла мацара аҩныҟа иааигеит.
Урҭ аҩны ашьапқәа сабду ианааигози, ҳахьатә кәасқьа ианаҵадыргылози, иахьеиԥш исгәалашәоит... Абыржәы абри ҳкәасқьа абарҵаҿы сахьықәиоу избарҭоуп, еихахаа ҳкәасқьа иаҵагылоу, гәнаҳа зхьыԥшым Ҭамсагә ибааш шьапқәа.
«Ааи, анаџьалбеит, агәыӷра еижьага насыԥда, иузгәамҭаӡакәа ашә-шьхак ушԥа рхырго!» –сгәы сынҭаӷызны, лоунатә саақәыԥсычҳаит. Акәасқьа абааш шьаҟа иаҵадыргылаз, ахаан азыҳәан ҳәа, иҟәашккараӡа, иҳашҳатәраха,
раԥхьа сабду иқәиҵаз ақьарсҭа иаҵагылан. Издыруада, изҳәодаз усҟан мышкызны абарҭ абааш шьаҟақәа Ҭамсагә «иқаруаса» ианаҵаиргылоз, лахьынҵас ирымаз. Уи усҟан, адунеи зегьы иара икын. Аԥсреи, абзареи, ахҵәареи, ахыԥсаареи, имашәырынгьы, ихәыцреи иԥхыӡи ирылашәомызт. Дгьыли-жәҩани рҷапан иара Ҭамсагә заҵәык иакәыз џьишьон, игәыӷра, цәашьы иаҵәаны икәшон. Аа, уажәы, раԥхьа абри абааш ашьапы зҵагылаз акәасқьагьы, иара еихазҳа-еиҵазҳаз ауаҩытәыҩсагьы, лашьҭа-ҳәашьҭоуп. Ашәеи ачамгәыр бжьи рхаҭыԥан, мышкы зны еигәышә ԥынҵала илихыз ауаҩытәыҩса иашҭа, иахьа, уахгьы-ҽынгьы ашәышәбжьы – ҭыҩуеит...
Иаалырҟьаны схәы-сжьы қақаӡа иҩеибаргылеит:
«Уара, иудыруама, ауаҩы, уаҵәашьҭахь, абарҭ гәыӷрашәк зхьыршоу уабду ибааш шьапқәагьы ирлахьынҵахәырахо?» – ҳашҭа инҭаҳәҳәан, игәамҵ-хамҵуа слымҳа инҭауазырит, ауаҩытәыҩса ибжьы. Убри инақәырццакны, ҵәыла еибаркны иҟаҵаз ҳкәасқьа аӷәы еихасақәа «аҿҿа» ҩарылгеит. Иаразнак саацәеи цәыԥсит. Сгәы ианырит, абри сабду икәасқьагьы, ааигәа-сигәа ҟалаак шаԥеиԥшыз.
«Ажәлантә реиҳабы ихьатә кәасқьа, аҽны шьыбжьон абас аӷәы еихасақәа руазыр бжьы «анааӷызы-ӷызы» аҭаацәа ҟалаак рзыԥшуп, гәаҟрак рышәхымс ишылагылоу адырра ҳнаҭоит, иаабарҭам, иҳаҳарҭам, аха ауаатәыҩса ирхылаԥшу рынцәахәы!» – ҳәа лҳәо саҳахьан сан. Даҽазныкгьы агәра згеит, инагӡатәу ҳәа, дгьыли-жәҩани рыбжьара егьшыҟам, иҟаларангьы ишыҟам.
...Абри аҳәаха сымҭакәа, аҳаҷаҳәа иаасгәалашәеит, иӡхьоу иԥсхьоу, аха хашҭра зқәым, схәыҷра иақәлоу, ауаҩы ихы-игәы изҭамыгӡо даҽа хҭыс саашьак:
Уажәы сызлацәажәарц исҭаху арыцҳара атәы, инарҭбааны исҳәахьеит ҩымҭак аҿы, аха урҭ ашықәсқәа рыхҟьаԥҟьақәа, рутәы-рҳәатәы аҳәара, ԥсҭазаарак азхаӡом. Ес-иша ихәла-цыԥхьаӡа уи аҟара алаӷырӡи, агәырҩеи, агәаҟреи
хышхыҵәоит. Усҟан аарла исхыҵуан фышықәса. 37-тәи ашықәсқәа ирысакьаҳәамҭан. Ҿыки-бзыки ирызҳәомызт ажәлар зҭагылаз агәаҟра атәы. Хәыҷгьы-дугьы, ҭакәажәгьы, ҭаҳмадагьы рҿы «ӡахны» рыҩнқәа рҿы итәан. Зшьапы инанагоз зегьы, ачеиҭрақәеи аӷьарақәеи ирхыԥсылон. Ҳара усгьы ҳшыхәыҷқәазгьы, Ҭоумышь, Касланӡиаа рчеиҭрақәа ҳәа изышьҭаз, ес-аашар, ҳкалаҷкәырқәа ырхәар-хәаруа, шьыбжьхьазы, ҳхәы аԥырча арҭмаҟақәа ирҭаҵаны амҩа ҳақәлон.
Ашьыбжь агәы анааиҩнахуаз, ачаи ҿыхцәа хәыҷгьыдугьы, ачаирҭа иавганы, Аҭараҟа ицоз амҩаду ахықәан игылаз, зыбжа кәашхахьаз аџь амҵан ҳтәон. Ҳбанкақәа ирҭарҵәны иҳамаз ҳхарҵәқәеи, шьыбжьон ҽыуардынла иаҳзааргоз ача еиқәаҵәеи, ҳнацәақәа ирыдыхҵәаланы, зегьы еиҟараны иаҳзыршон. Ҳаргьы, ҳааԥсахара нықәганы, ҳнацәахы надфало, алеи-аԥси рыбжьара ҳча хҵәахақәа ҳхарҵәы инадкыланы иааҳаԥсхаҳшьуан.
Абри аҽны, абжьааԥны еиԥш, ҳаԥсшьарҭа, ҳаџь еилҩаа амҵа ҳаштәаз, «аҳәҳәаҩ» дхалеит иԥси-иԥси еихьымӡо. Еилагылаз аӡәгьы аҵааха имҭакәа:
– «Аԥҭа Гьанаԥа иаха дыкны дыргеит, макьанагьы ихабарҳәа егьыҟаӡам. Еиҳа ҳгәы каҳа, ҳхы каҳа ҳаныҟаз, гәы жьжьагас, гәы ҟаҵагас иҳамаз Аԥҭа иакәын. Дмыччакәан дцәажәаӡомызт. Адунеиаҿ аразреи, ацқьареи ҳәа акрыҟазар, зегьы Анцәа Аԥҭа иаҭәеишьахьан. Акада егьиздырӡомызт. Ача еиԥш, дымкәараҵаӡакәа, ахәымпал еиԥш, дышиашаз дԥыруан. Убри азоуп, раԥхьатәи ахгьы иара дзаԥыхьашәаз!» – иҳәан, илабжышқәа ҩхаддылеит «аԥсырӡы» аазгаз аҷкәын.
«Ҳаи, ианаџьалбеит, асҟак Аԥҭа игәы далырсны, ибжьы иаԥцаны дымцәажәандаз!» – иҳәеит иныҵакшәа, «зхәарҭа» зҟәынҳәаланы аганахьшәа игылаз, зықәра зфахьаз хаҵак.
Ачаи ҿыхцәа ажәа наак аӡәы ихәлымшәо, еихаԥсыеиҵаԥсы игылан.
– Иабыхәа, ма зыбз заԥзыжьуаз, изҿашәалакгьы зҳәоз аӡә иакәындаз! – иныҵакӡаны даацәажәеит даҽаӡәгьы.
Ҳамҭак, зегь раҳаидеик ыҟаӡамкәа, раб дышьны рыхәда дахшьызшәа иааилахеит.
– Дзыхдырҟьаз егьиз ҳәа, хәылҟьа-ҿылҟьала акәзаргьы, џьаракыр лымҳаҭас уоума? – зычҳара хыҵыз аӡәы, «аԥсырӡы» аазгаз ихы наиқәикит.
– Акымзарак, иреицәа-иреиҳа аӡәгьы акгьы издырӡом. Гәырыӡ-шашәаӡ дынкылахәаша дцеит. Рччагамзар, самарҟәылымзар, ҽак иҳәаӡомызт, ахәаша. Ауаҩы қьачақь, ауаҩы разы, агәаашьа ззымдыруаз аӡә иакәын, ахәашабга! – иҳәеит, «аԥсырӡы» аазгаз аҷкәын.
... Абри аныҟала ашьҭахь, мчыбжьык аиҳа мҵыцкәа: «Аԥҭа днационалиступ, амилаҭ еилихуеит, амилаҭ еичирчоит. Ауаа рыҩныҵҟа, иҽеим, амилаҭ еиҿазыргыло апропоганда мҩаԥигоит рҳәеит. Ас еиԥш иҟоу апропоганда, аԥсуааи агырқәеи еиҿанаргылоит. Заа аҭыԥ иқәҵамзар, абри аус хәаԥса мжьыжькыр, аиакәымахь икылнагоит!» – рҳәеит.
Иҟалаҵәҟьаз уи ауп: шыбжьонк, ԥсшьара ҳәа ачаи ҿыхцәа ачеиҭра ихыҵны, абри аџь еилҩаа иааҵатәеит. Аԥҭа аханатә аахыс ишиҟазшьаз еиԥш, дхылԥахасха, дықәԥақәсуа, ачаи ҿыхцәа даарылагылан, аџь амахә иқәтәаз аҵыс ӷра днаҵаԥшын, абас ҿааиҭит:
– О, птичка, птичка,
О, птичка, птичка,
Уагыруазар, ҩ-капек,
Уаԥсуазар, х-капек,
Аиаша соуҳәар, уоусышьҭуеит,
Мамзар, уҵыхәа сырԥыԥуеит! – иҳәан, аҟыр-ҟырҳәа дааччан, ихгьы ишьапгьы неилаԥсо, акәашара далагеит. – О, птичка, птичка,
О, птичка, птичка,
Уагыруазар, ҩ-капек,
Уаԥсуазар, х-капек.
Аиаша соуҳәар, уоусышьҭуеит,
Мамзар, уҵыхәа сырԥыԥуеит! – иашәа иалаҵаны, ишиҳәоз, дықәгьыжьааны дкәашон. Амахә иқәтәаз аҵысгьы цас иауазшәа, ахәда хыш хәыҷ акәаршәны, иҭынчӡа амахә иқәтәан. Аԥҭа: « О, птичка, птичка!. . . – дааҟәымҵӡакәа, ашәа ацҳәаны, дықәгьыжьааны акәашара дшаҿыц даҿын. Итәаз зегьы ркьатеиах ԥҵәо, рнапқәа еинырҟьон. Аԥҭа дӷьазкны дынкаҳаанӡа...
Ачаи ҿыхцәа рхылԥа аҵыс ҭаҳәуа, зычча-зыхәмар нымҵәоз, рыҩныҵҟа иҟан аӡәык-ҩыџьак иӡыхь-ԥсыхьха, ҿымҭӡакәа еихаԥсы-еиҵаԥсы, икылԥш-кылӡырҩуа итәаны, злымҳақәа кыдҵаны иӡырҩуазгьы...
«Избан агыруа ҩ-капек даԥсаны, аԥсуа х-капек дзаԥсеитәыз, Аԥҭа?» – рҳәеит. «Агыруа ишьа ибар, аҵәыуара далагоит, дшәаргәындоуп!» – иҳәеит. «Избан, аԥсуа ахаҵа игәы изҭаҵаны, агыруа агәы ацымхәрас ауапцәарҳәы зизҭеиҵаз? Агыруа ахәча илоума? Совет уаҩӡами?» – рҳәеит.
Ажәакала, иҟам-ианым, Аԥҭа рыцҳа игәы иҭамыз, ихы иҭамыз, зегьы иҳәазшәа, иузшәа, амц-хара неихараҵаны, иоупыжә ихьырмыгӡо, иӡы ахьымааҩуаз ҭыԥхәырас ирҭеит.
«... Хы ԥсыргьы жәа ԥсуам!» Ажәа иахымҟьо ҟалаа ыҟаӡам, абзиагьы, ацәгьагьы. Убри аахыс заҟа ӡырҩашӡыхшьах хыкьасахьоузеи, заҟа хҭыс уаӷеимышхара мшиҵхи иргәылаҵәуахьоузеи, ауаатәыҩса ргәалашәара иналаӡыҭхьоузеи. Аха мышкы зны, Аԥҭа ажәлар ргәаҟра, ргәырҩа, ррыцҳара, ргәынамӡара иахшаз иажәа ҭынхақәа, ааицамкӡакәа, иахьагьы, жәҩахырла абиԥарақәа еимырдоит:
О, птичка, птичка,
О, птичка, птичка,
Уагыруазар, ҩ-капек, Уаԥсуазар, х-капек.
Аиаша соуҳәар, уоусышьҭуеит, Мамзар, уҵыхәа сырԥыԥуеит!
Сгәы сҽанӡамкәа, ҩаԥхьа «аҿҿа» ҩарылгеит ҳахьатә кәасқьа аҭӡамцқәа. Инақәырццакны: «Адунеи ччаԥшьла мацара ихырку џьызшьо, ауаҩытәыҩса! Умыццакын. Уара макьана адунеи уаара аамҭацк анықәыххыха умаӡаӡац. Макьана унасыԥ уқәҿнамҭӡац. Умыццакын! Угәы-уԥсы нкаршәны унеила, улахьынҵеи уԥеиԥши рымҩала. Убасҟан, шырԥазыказ еилукаауеит, сымаалықь, уабду ихьатә кәасқьа аҭӡамцқәа «зыруазыруа» змааноу! Макьана ушьахәашьаҿа уаԥшны, ашьшьыҳәа унеила!» – исыхӡыӡаауаз абжьы саԥхьа аҭӡамцқәа инаркыдбалеит. Сцәа-сжьы иаламгылаз схәы-сжьы ҩеибаргылан, аҵым-ҵымҳәа слымҳақәа насхаҳәҳәеит...
Дыҟоуп убас аӡәы, дины данынкашәа инаркны дшышьацәхнысло мацара, иԥсҭазаара зегьы ажәраганы, иҿареи-иажәреи неихьигӡоит. Дызнысыз ишьҭақәа рымҩахәасҭа унхыԥшылар, аразреи, ацқьареи, мацара заҵәык роуп иубо, уаҳа наҩагьарак анукаауам.
Дыҟоуп даҽаӡәы, даагылазар хәымҵы-хәамзарс дызлашам егьыҟаӡам, аха ҳазшаз ианаижьуеит. Инацәкьарақәа ахьынышьҭишь-аашьҭишьлакгьы ахьырҵәаҵәа рыԥссоит...
...Аҳаирпланқәа рҟынтәи схынҳәижьҭеи, акыр ӡынра, акыр ԥхынра қәасит иӡысит. Ахәышықәса рышьҭахь, атәым рбаӷь аҩнатә рбаӷь ахьдәылнацаз сызҭырцаз ҳаинститут, ихьшәахазаргьы, салгеит. Аиаша баауам-иԥсуам, мцаццышә иазыбылуам, быжь-ццышә иазыбылуам, быжь-цаҟьашк еиҟәнажәоит. Иҟоуп аҳақгьы, иҟоуп адоуҳагьы. Урҭ ӡра-ԥсра рықәӡам аиаша аԥсы ҭанаҵы. Сара ҳныҳәаҩра ацәашьы агәра шызгоз еиԥш, ауаҩытәыҩса дала-шьала ицииз ииашеи, ицқьареи, иҳақи, идоуҳаи рыгәра згон, иахьагьы рыгәра згоит, гәыӷырҭасгьы исыцуп. Иахьа уажәраанӡа амыҟәмабара ссақәа сзықәшәақәахьаз рҿгьы, сгәыӷра сааннажьуамызт. Уахатәи ахәылԥ шәаԥшь аԥҭа ихнаҩаргьы, уаҵәы ҩаԥхьа ишцәырҵуаз, уаҵәы ҩаԥхьа ахәылԥы галуан ажәҩан акалҭ шыҵнаршоз здыруан.
Анцәа ҳазшаз ак сымихыргьы, зны ҩба шсеираӡоз гәасҭахьан, агәра згахьан.
Ирҳәоит агәырҩа хәыҷы, агәырҩа ду ыҟаӡам, агәырҩа – гәырҩоуп ҳәа. Аха иҟоуп даҽа гәырҩак, даҽа хьаак еиԥшым: алабжыш зцым ахаҵа игәырҩа. Ахаҵа ида ҷҳашьа змам ахаҵа игәырҩа. Абри анысҳәа исгәалашәеит, цәгьарак аҿы, арыцҳара иақәшәаз ахаҵа илабжьоз ашла иажәақәа:
«Дад, ԥсра-хәа, ԥсра-ҿаша» ҳәа ыҟаӡам. Аԥсра-ԥсроуп. Арыцҳара ду уақәшәагәышьеит. Уаб акәтаӷьцәа улыхны узааӡаз дуԥхеит. Иԥсаҭа ахьы ахьыршо инеиааит. Сшьамхы иахысаанӡа иаҳауеит. Иара аҵаҳәарҭа дыҟоуп, сара амцҳәарҭа сыҟоуп. Дад, уаб шьапыла дқәаџуа џьанаҭ дцеит. Ишкәакәаны ифа, еиқәаҵәаны ифа, ихәы ифахьан, ихәы игахьан. Иахьа уажәраанӡа шәыцәгьара имбакәа, иџьанаҭ гәашә дахьҭалаз, Анцәа ҳазшаз иҳамҭоуп.
Ҳәарас иаҭахузеи, ан дануп, гәыԥҳәы хшыла узааӡаз лоуп, аб дабуп, аешьа диашьоуп, аеҳәшьа дыԥсҵәуаҩуп. Урҭ рыԥхара, ихамышҭыхәу, еихымсыӷьуа гәырҩоуп. Аха егьа гәаҟра уақәшәаргьы, ӷраҭшалаҵәҟьа Анцәа уимблааит. Бжьыда-шьҭада ахаҳә зырҵәуо аб ихшара агәырҩа ахьаа амца, инцәахәы идыруеит. Иақәшәахьоу ихаҭа идыруеит, абжьарак, быжь-цаҟьашк ирҭаӡуп ахаҵа игәырҩа!»
Иҵӡозеи уи аахыс, аха сара абри абырг ԥеамбар ииҳәаз ииуаз абжьага жәақәа, сгәаҵа ишҭыҩуа мацара, сынарцә гәашә инҭазгалоит. Ааи, ианамуӡах, аԥсра-аԥсра ианадамха, ӷраҭшалаҵәҟьа Анцәа димблааит, уаха сызшьуа саӷаҵәҟьа иакәзаргьы.
Абыржәы ҩаԥхьа, згәалашәара сара сзыҳәан ицәаҭарӡыӡагоу абри ахҭыс уаӷеимышхара сыԥхыӡ иалашәаргьы, схы-сгәы аҿы исзаамгоз Анцәа лахьынҵас исаҭәеишьеит...
Аԥсҭазаара агьаргьаласа сшаргьыжьуаз, сшархынҳәуаз мацара, хәҵыш аамҭак смырбаӡакәа, сарԥысра ацәыцәымҭа
снахыҳәҳәеит. Угага узахыԥараҳа, унасыԥ узаҩысуам, улахьынҵагьы узахыԥом. Уара иуаҳаӡом уи абжьы, аха лакә мшы лашак, мамзаргьы ҵхы лашә уеиа бааԥсык ауха унасыԥ уқәҿнаҭуеит. Иҟалап уи насыԥ шкәакәазар, иҟалап еиқәаҵәазар. Уара уи убарҭаӡам, аха шәаԥхьа ашҭа ԥшӡа иқәгылоу, ужәлантә рныҳәарҭа цәашьы зқьы зкыдырблылахьоу, Анцәа иан лыхьаца ахьы махәҭа иаақәтәоит, Ашацәа ртәарҭа инықәԥрааз, уара улахьынҵеи, уаџьали ирхылаԥшуа Анцәа имаалықьцәа!
Абас, сара исбарҭамыз, исаҳарҭамыз, сгәы иҭамшәацыз, схы иҭамшәацыз, ҵхы лашәык азыҳәан, гәаҟреи-ҵәаҟреи згымхацыз, шә-ччаԥшьки, шә-лаӷырӡашаки шаҳаҭс ирымаз ҳныҳәарҭа ахьаца иаақәтәеит, раԥхьатәи сыӷраҭшеи сареи ҳлахьынҵа зшоз Анцәа имаалықьцәа...
... Сҭаацәарахеит. Ах, анаџьалбеит, дгьыли-жәҩани рыбжьара, насыԥ шкәакәа Ҳазшаз зыкәа-змаӷра иҭеиҳәаз иреиӷьыз сара сакәыз шԥаџьысшьоз! Зтәара ззымышрахаз ҳәа аӡәыр дыҟазар, убри Анцәа лахьынҵас сара исаҭәеишьаз шԥаџьысшьоз: Агәыӷра насыԥда, агәыӷра...
«Диит ахшара, ахаҵарԥыс сымцахә змырцәаша. Сыҵәҩан шьапы еихазҳа-еиҵазҳаша. Злыԥха ҳаура мышк сымызхыз, хы-мшы лашак сахимбааит. Сабдуцәа рдоуҳаи, рҳақи, рыцқьареи, рыԥшӡареи цәашьы иаҵәаны, Анцәа ҳазшаз зегь зымчу, хацхә ссир насыԥны исԥигалеит. Сара сзы ҿыц ииз, анасыԥ ҿыц хыш-хыҵәеит. Лаԥшыцәгьа-ҿаԥшыцәгьа ӡшәаххеит. Шәиԥхьыӡ абжь-шьхак, абжь-мшынк ирхыҭәҳәалахеит! Абри нахысгьы гәырҩеи-гәаҟреи Анцәа иаҳцәыхаратә, Ҳазшаз ҳрыцҳашьа!» – исызгәамҭаӡакәа сгәырӷьа лабжыш сыблақәа инарыхшәаз, гәырӷьаӡ шәахәацшәа, сӡамҩа инықәкәраан, аҿаанахеит. Аҭӡамц икыдԥхалоз Анцәа иныхахәқәа, игәҩарамкәа инеилыбзаа-неилыбзаан, маҿа-маҿа рҽеилаҵаны, лакә цәаҟәашәа инеилаарцырит.
Абас сгәыӷреи сгәырӷьареи ҵҩадан, сара, урҭ еиҭаҳәашьа змамыз, Анцәа имшразы иҵыхразы исеираӡаз амшқәа раан. Гәаныла адунеи аԥшӡарагьы, ахаарагьы, аразрагьы
зегьы сыкәа-смаӷра иҭаҳәан. Зегь сара истәын. Сжыга аҿы ахьныҵакьакьоз, ашьха ӡыхь ныҵхәраауан. Сжәынҭыӷьла ахьынкашәоз, имарымажахон. Сура-сҳәара ачабаа аҿалаӡомызт. Аихалабеиԥш еихышь-еиҵышь алаҭаҷаҷеи алагажәи иҿалоз, чара чысны инеиқәысыԥсон. Аҩа скыргьы иԥҵәомызт, аӡа скыргьы иԥҵәомызт. Ишон-ихәлон гәырҩада-гәырчыда. Аӡы шыцәоу исымбацызт, абжьарак, зегь сара исыцшәаҳәон, зегь сара исыцгәырӷьон. Алакә аҿы еиԥш, раԥхьатәи сыҷкәын Баҭал мшызҳа изҳауан, ҵхызҳа изҳауан. Раԥхьатәи иччаԥшь заҵәык акәын исзынижьхьаз.
... Уара иуҳәо Анцәа иуциҳәозароуп, иҟоуп, уԥсы ҭанаҵы иухамышҭуа, аҵәымӷ жьакца еиԥш угәахы иалагылоу агәырҩа. Иҟоуп уԥсы ҭанаҵы иухамышҭуа агәырӷьаҿҳәаша. Иҟалоит, ушақәымгәыӷӡо, иуқәҿызҭыз насыԥ узаазгазгьы, угәы иҭамкәа, ухы иҭамкәа иануеижьо...
Абри зхысҳәааз, еиҳа схы-сгәы аналаҟаз, мшы ссирк аҽны, хәылԥ шәаԥшь абз анҩыҵнагоз аамҭазы, ҳаҵаҟа ииасны ицоз амҩаду аҟынтәи: «Бееу, бееу!» ҳәа абгыӡ абжьы цәаҭарӡыӡагаха, хынтә инеиқәырццак-неиқәырццакны игеит.
Ицәаҭарӡыӡаган, уи ашьашәы абжь-ныха иҭарцаԥхаз абгыӡ абжьы. Ицәаҭарӡыӡаган, избанзар, ҳара игәаҳҭахьан, ацхь иаргәаҟуаз абгыӡ анҳадҟаала, уеизгьы-уеизгьы, иԥсахымкәа, ҳаҩнаҭаҿы лыԥсаак дшыҟалоз. Иззакәу сыздырам, саацәеи-цәыԥсын схәыҷы дхьу-хьууа сгәы дныҵалан, снеихӡыӡеит. «Бееу! Бееу!» – иԥсҭыхгаха абгыӡ абжьы гон. Сара убасҟан знык ԥсыра сыԥсит. Сымаха-шьаха сыххәыцуамызт. Цәалашәара саашьак сгәы ҭанаргыломызт...
«Бееу! Бееу!»...
– Унан, уара, ашьашәы рҳампал зҿарыжьыша! Иаҳԥубаауазеи, амра аԥсымҭазы, зылақәа ҭызхша! – лҳәан, сан, ауеимадаҳәа аҵәыуара далагеит...
...«Уара зегь реиҳа узыхӡыӡо иоуп зыԥсынҵры аҟәараҩа илашәо, зыԥсынҵры кьаҿхо!» – сабду ибжьы слымҳа инҭаҩит!.
Убасҟан, саргьы аҽнышьыбжьон сықәҿызҭыз сынасыԥ сеижьеит.
Ҳаҩны аҭӡамцқәа «уазыриижьҭеи» рацәак мырҵыкәа, абгыӡ анҳадҟаала ашьҭахь, хырԥашьа змамыз акәхарын, раԥхьатәи иччаԥшь сызныжьны дкьаҭеит Баҭал.
«Аԥсҭазаарагьы џьара-џьара аԥсра бзиа, иарԥшӡоит, џьабара қамса хьӡы амаӡам, дад!» – иҳәалон сабду. Сара сабду иԥсра заҵәык акәын цәгьарас сызхаанхахьаз, избахьаз, абжьарак, ҳаимышьҭрак рҿы лыԥсаа даҳмоуцызт, арыцҳарақәа срышьцылаӡамызт. Иаалырҟьаны абас исгәамхәуаз ансыҵала, раԥхьатәи сыҵәҩан шьапы ила, ӷраҭшалаҵәҟьа санблы, исзымчҳауа салагеит. Уи зегьы саб ибарҭан. Баҭал иԥсра еиԥшҵәҟьа ихьааигон еиҭаҳәашьа змамыз сгәырҩа.
Исзымычҳакәа, аԥсраҿы еизаз ауаа рҿы сылабжыш самхалашьҭыр ҳәа дшәон. Саб иабиԥареи, иаԥсуареи, иқьабзи ираҭәамыз ныҟәысгар ҳәа дшәон. Иҽизышьақәкуамызт. Сахьгылаз данаасывалалак:
«Уҽырӷәӷәа, дад уҽырӷәӷәа!» – Иныҵакны саб иажәақәа насгәықәшьны, игәырҩа инахирзон.
Уи аҽны саб ҩ-мцак дрыбжьагылан. Аха иқьабзи иаԥсуареи дзырхыԥомызт...
Баҭал иан деихаӡԥштәылаха, лкасы еиқәаҵәа лҽылаӡан дихагылан. Дихагылан раԥхьатәи зысаби дызгәыҵшәаз ан. Ҩныҵҟала ихаҳәхахьаз ан, лабжышк лыҿшәомызт. Лынцәахәи лареи раамҷыдахаз аӡәы илмырдыруаз лгәырҩа амаӡа лгәахы иакәшон, аха лгәы иҭалшьуан...
Ахәыҷы изқәаҭыԥ ылхны аҩны ҳанааи, уажәраанӡа сгәы иҭасыгӡоз, сызхәаҽуаз сылаӷырӡ сзымҵәахит...
– Уаб деихаԥс-еиҵаԥс дышгылоу умбаӡои, уара? Уҽеиқәк! – лҳәеит ахәыҷ иан, саб иаҳар ҳәа дшәаны, лыбжьы ныҵакӡаны.
Ҳаӷоу иҭынчхара, шәымҭақәак ихаҳәраҳатәха иааҭынчрахеит.
Сара сыблақәа адырхаланы сахәаԥшуан, макьана иԥхара знымҵыцыз Баҭал игара. Сахәаԥшуан агара амаа, агәҭа ахьеизеиҟараз, иаакәыршаны ҳәызба хәышла иҿаҟәаны, «Х-мацәазк» зхаԥсаз. Уи мышкызны згара рҿаҟәахьаз, зегь ҳзааӡахьаз санду лшыц гара акәын, исгәыҵшәаз сысабигьы дызгараз...
«О, уара, ԥшьабиԥарак ргәыԥҳәыхш иахаану, ԥшьабиԥарак ргарашәа зхырҳәаахьоу, уара, агара мышьҭабзиа! Аразреи, ақьиареи, ацқьареи, рдоуҳаи, рҳақи мчрак рымазар, уара ушьҭамҭа раҟарагьы иразыдаз, дара раҟарагьы ҳазшаз ихьӡала цәашьырша зқьы ҳныҳәарҭа, Анцәа иан лыхьаца икыдызблылахьадаз; избан, нас, зылԥха ҳаура, макьана гәнаҳак зыԥхыӡ иаламшәацыз амаалықь узихыццакыз, узизымхашаз? Избан, нас...
«Дад, ахәра ӷәӷәа еиԥш, ахьааи, агәырҩа цәгьеи ахаҵа иԥышәагоуп. Ақьабз ацәгьагьы уананажьуам, абзиа ахурҟьацәаргьы, иуананажьуам. Ани аби рыхшара рзы алаӷырӡ карҭәаӡом. Алабжыш ахшара изы икоуԥсар, раԥхьатәи амаалықь инарцә-шьац былуеит. Амаалықь изкоуҭәаз алабжыш, асаби имшынханы, ӡхыҵраханы иҵалоит, рҳәоит. Алаӷырӡ, икаҭәаз асаби изыҳәан гәнаҳа дууп. Шәара макьана шәыҷкәынцәоуп. Лахьынҵас ишәзыхәшьаду, Анцәа иоуп издыруа. Ҳазшаз ак умихыр, ҩба уаҭәеишьоит. Заа Анцәа дырҵәуатәым, дад дшәыкәыхшоуп!» – сызлаз схәыцра еиқәарақәа рӡымшын сшалахацәаз ангәеиҭа, исмырдырӡакәа, саб сшизыԥшӡамыз, абарҭ, аԥси-абзеи ргәырҩа еиԥызшьуаз ажәа ҭынхақәа, игәи-илаӷырӡи шеилаҵәоз, мчыла игәырҩа инахирзеит...
Ааи, аԥси-абзеи рыбжьара адамра хьшәашәа анрыбжьалалак, иаахәыҵҟьаз, чҳашьа змам агәырҩа еиқәаҵәа хәыҷы-хәыҷла ихьшәашәагәышьоит. Аха иҟоуп ԥсра ҽнынӡа еицамкуа, ес-шара еимҟьара ухьаа зырҿыцуа, иԥсҭыхгаха есымша убла иаахгыло ахҭыс уаӷеимышхара
угәалазыршәо ан лгәырҩа ашәахсҭа. Баҭал иан лаԥхьа лыҵкы аҳәынҵәрақәа ааимҟьа-цыԥхьаӡа, иҿаҿаӡа сыбла иаахгылон, уи ауаӷеимышхара аҽны, лгәы аҵаӷара ианылҵаз ан лнапхыц ҭыԥ ашәахсҭа. Убри ан лнапхыц атәарҭа зтәарҭаз, ибжьыдаз, ишьҭадаз ашәахсҭа акәын, ан лхьаагьы еиқәызҳәалоз. Уи, аргамагьы, иныҵакынгьы лылабжыш налмышьҭӡеит уи аҽны. Дгылан ус деихаӡԥштәылаха. Лыԥсра аҟара ихьанҭаз лани лаби рқьабзи рыламыси лзышьҭыхуамызт... Убри, мчыла, напхыцла иҭылҵәаз лгәы ахәра заҵәык акәын дызҟажоз, деиқәызкуаз уи аҽны ԥсуаҭлас, ршәыкьгас, ҟажагас илымаз.
Убри аахыс ан лнапхыц ҭыԥ, асадаԥ ҳәынҵәра еиԥш ишкәакәаӡа, лхәыҷы имш еиқәаҵәа агәырҩа амца лыцрарсуа, лгәы икыдыршәылан Баҭал ишәахсҭа. Уи икьаҭара амшмыхәла иашьанан.
Ахәыҷ иан уи ашәахсҭа ахьӡала ажәак лыԥсы иахлырзомызт. Аха сара зегьы здыруан. Лгәы сынкыдыԥшылацыԥхьаӡа, аԥсы гәырҩа бза гәырҩахон амшеиқәаҵәа аҽны еиԥш, аха ацәыргара сзыгәыӷьуамызт, сшәон... Абас мацара лшәахсҭа асаҟала ажәак мырзаӡакәа, ҳабжьара, ацәашь еиԥш ишеицралоз, ишымаӡаз, раԥхьатәи лыӷраҭша игәырҩа лгәы ишҭашьыз мацара лынарцә мҩа дықәлеит.
...Есыхәылбыҽха аԥсымра аҭашәамҭаз, агәашә хәыҷы алыкә нылсыршәоит, ани-аԥеи рызқәаҭыԥ ахьылху анышәынҭраҿы. Ҭынчроуп. Ацәаӡыӡ ргәыҵыршо илашоит ҩ-цәашьык... Снатәоит ҳамҭак. Уажәы-уажәы, иԥсҭыхгаха сыбла иаахгылоит, анарцә имгакәа, ан исзынлыжьыз, иахьагьы мшаҽнеиԥш лгәаҵаҿы, мраҵас икыдлашало, ес-шәымҭа Баҭал ишәаџь аазыцҳауа, мышкызны исыцԥсуа, зыг-зҿы амҳәаз ан рыцҳа лшәахсҭа.
Уи ауыха аҵх агәы еилагыломызт. Иҳаԥнабаауаз закәыз сыздырамызт, аха лассы ашара аԥсы ахьнагӡар аҭахызшәа, уажәы-уажәы, маҿа-маҿа аҽеиланаҵон. Уаҵәы ашараз,
уаӷеимышхара, ҟалаак азқәа икыдгылазшәа, аҵх гәаҟуан, аҵх уалыуашон, аҵх цәеицәыԥсуан, дгьыли-жәҩани рыбжьара ибжьаԥсылмыткуан. Ибжьыдаз-ишьҭадаз ашәи бжьы аҵх алымҳа ҵнахуан. Уахатәи аҵх аҵәылашьцара иаларшәыз, сара аӡәзаҵәык сакәын уи абжьы цәаҭарӡыӡага заҳауаз. Сара аӡәзаҵәык сакәын, уахатәи аҵх агәырҩеи, аԥеиԥши шаҳаҭс ирымаз.
– Сгәы иҭамкәа, схы иҭамкәа, иахьынтәаанагаз сзымдырӡо: «Уара, Анцәа ҳазшаз имаалықь, угәуҽаныз! Уаҵәтәи ашара ашамҭаз, аеҵәа аҵыхәа змоу каҳараны иҟоуп. Убысҟан, аӡәгьы ибарҭам, аӡәгьы иаҳарҭам, зқьы шықәсала ааҵраҿ игылоу аԥсра ахәшәгьы цәырҵуеит! Угәы уҽаныз, ауаҩытәыҩса, згәыӷра еижьага зхыҵәахьоу!» – ҿаанаҭит, сахьцалакгьы слахьынҵа сыҵазҳәоз, избарҭамыз, исаҳарҭамыз, исыцыз, исыцгылаз, ушьҭа ахраҭ исыцҭало абжьы маӡа.
Макьана изжәша аӡыхь ахы ыҵнамхыцкәа, заа агәаҟрақәа идырҭаслымхьаз, сҽынеиҵыхны сахьықәиаз, сгәалашәарақәеи, сцәалашәарақәеи, слаԥшҵашәарақәеи рӡымшын сханҿанны сышрылаԥсаз, схәыцрақәа реиқәҳәаламҭазы:
«Угәуҽаныз ауаҩытәыҩса згәыӷра еижьага зхыҵәахьоу!» – абри абжьы ҩаԥхьа иӷьаҵәы-ӷәаҵәуа, сыкәасмаӷра аҽынҭанаршәит. Убри акәхеит, иаасыкәыршаны еихьыс-еиԥысуаз анаур гәыҭҟьагақәа шысгәыҵаҽҽоз ауп, исызгәамҭаӡакәа, сыԥхыӡ иаламшәацыз дунеи ҿыцӡак сшықәнагалаз...
...Ажәҩан ҿаҳан, адгьыл дагәан. Зыԥсы қәацоз, ус машәыршәагьы, иҩашьаны акәзаргьы, ауаҩытәыҩса ихылаҳәаны аӡәы ихабар збомызт. Ҭынчра гәыҭҟьаран. Схалазаҵәык, адгьыл сшьапы амкуа, ҳәаа змаӡамыз каршәра еихҳәа-еиҵҳәа дук сықәланы снеиуан.Сылаԥш ахьынӡанаӡоз, абри сызныланы снеиуаз алакә дунеи акаршәра иаакәыршаны, еиҵәҟаҟараӡа, шәаԥыџьаԥла иҭалаҳаз ахәы еиқәаҵәақәа рыхчынган. Ахрақәа иркыдхәашаны илеиуаз арҩашқәа, хьымра шәахәала иҩычан макьана сара избарҭаӡамызт. Иаасыкәыршаны ацыхаӡыхьқәа, ахшца еиԥш иҵхәраауаз рыцыԥхьқәа, рыдшԥсараха, иԥыххаа аҵыҭәара илаҭәон. Аҽнышьыбжьон, алакә еиԥш, аеҵәақәа кыдыхәхәа, рыххьа рахәыцқәа жәҩангәы иаҵәара иныҵданы, ажәҩан ӡы-мшын иналабон.Аԥсабара заҵәык акәын бжьыда-шьҭада, зхала ицәажәо, икаии, дгьыли-жәҩани ирыбжьаршәыз, абжьарак, сназқәылаз адунеи хҿарах агәы-аԥсы каршә, алымҳа кыдҵаны, зеиԥш ҟамлацыз саашьазу, гәырӷьаҿҳәашазу акы иазыԥшын...
Зқьы шықәсақәа рышьҭахь, раԥхьаӡа абри адгьыл иқәнагалаз сара сакәызшәа, аӡыблара ихшәалаз аԥарԥалыкь шкәакәа еиԥш, шьахәапара иҩеиуаз аҷҟәыртат сыларшәын. Сыԥсы ӡаны стәан. Сҿы неихысхыр, абри слакә қаруаса насыҵӷәасар ҳәа сшәон.
Зехьынџьара хаҳә ҿымҭра иҿымҭран. Слымҳақәа рыҳәҳәабжь заҵәык акәын уажәы ӷасгьы ҭынхасгьы, гәыӷырҭасгьы, шәаџь аацҳаҩысгьы исымаз. Ушьҭа ахәыцрагьы сылымшо, амхәыцрагьы сылымшо, сзықәшәаз рыцҳаразу, Анцәа илыԥха иаҳамҭазу, изқәысҵара сзымдыруа адгьыл иалиааз, маҿа-маҿа еиласаз шьанҵа хаҳәы шкәакәа еицарсак сыбӷа надҵаны, нахьхьынӡа, абжьы-шьхак рхыҩаӡарахь сыблақәа шкыдхалоз, иаалырҟьаны, ауаҩытәыҩса ихы-игәы изҭамыгӡоз, аҩыҵахь адыдбжьи ахысыбжьи неилаӡҩеит. Абри абжьы цәгьа шьхатәыла ааимнамырҟьацкәа, мрагыларахь ажәҩан акалҭ неимҟьан, ула еицыртәырны узахәамԥшуа, асаркьаххыра еиԥш еилаарцыруа абырлаш шкәакәа еиԥш, ԥсҭҳәаш црышк, зынӡа ахы сықәкны сышҟа аҿаанахеит...
«Умшәан, ауаҩытәыҩса, ари уара угәырҩеи, угәаҟреи, улахьынҵеи, уԥеиԥши уахьцалак ирхылаԥшуа Нцәахәуп!» – иаасхалахьаз аԥҭа иалыҩны абжьы слымҳа ааҭнашьшьааит.
Исыхьыз, исзааз, сзеиуоу сзымдыруа, иҟасҵо-изуа сақәымшәо, ахаҳә шьанҵа сзыдиалаз снадҳашҳаҭәарахеит.
«Анцәа иахьакәым ала ҳаумырҩашьан!» – сҳәан, сылаӷырӡқәа нхибаҳәан, сгәы аҭра иҭамгыло, сылахьисыџьымшьи аасӡатәит. Абри аамҭазы, Ҳазшаз иашьапкыха самраӡакәа, аҽыларҟәӡаны, аԥҭаш иаасхалаз, ауаҩытәыҩса дналԥраан, дышиашаз, жәа-ҽышьахәарк аиҳа ҳабжьамкәа, саԥхьаҵәҟьа дынкаԥрит! Уи еиҭаҳәашьа-еиҭаԥсашьа змамыз, ублақәа аахызкуаз ҭеиҭыԥшк ыликаауан. Убри иаасхалаз, ауаҩытәыҩса дзылԥрааз аԥҭаш еиԥшҵәҟьа, иоуразоуроу, абырлаш хьшәаша еиԥш дышкәакәан. Уаҳагьы аҿы неихыхха самраӡакәа, ихы насықәикит:
– Уахьыҟоу, уахьаанагаз удыруама, уара Анцәа ҳазшаз имаалықь? – иҳәеит шьаҿак сышҟа днеиҭаҵны.
– Мамоу, мамоу, сныхахә, исыздырӡом! – сҳәеит, сыбжьы аарла инҭыскаан.
– Џьанаҭи џьаҳаными рыбжьара угылоуп, сыҷкәын. Уара макьана арахь ааира уақәиҭӡамызт, аха цәыкьаӡа иумпыҵԥрааз умаалықь идоуҳаи, аҳақи, иԥсыцқьеи уааргеит. Абни аԥшьа рҩаш, нахьхьиӡатәи адәыхәхәа ианысны илеиуа, нырцә ахәы ԥшӡаҿы ауп, раԥхьатәи уӷраҭша ихьы џьанаҭ гәашә хәыҷы ахьаатуа. Сара ашәышықәсақәа раԥхьа, гәнаҳа шәиԥхьыӡк зыхәда иқәымҵакәа, здунеи зыԥсахыз, зыбаҩ-зышаҩ ҵыҭәахахьоу ԥсыцқьоуп! Ушьҭа улахьи-уџьымшьи џьарны, схьы шәахәа уналагыланы, ушьахәа-шьаҿа уаԥшны, уҿааха! – иҳәан, Анцәаҳазшаз иҽыкәаҳа ихаԥхо иҿынеихеит, Аԥсыцқьа...
Заҟа шәымҭа, заҟа аамҭац ҿаҳа-ҿымҭрала ихәаҽыз сыздырам, аха уаҳа ажәак ахы аамырсалаӡакәа, акыр аамҭа абри адәы ԥшӡа сакара ҳақәланы ҳнеиуан...
– Алашәи, адагәеи, ахымхәеи уԥылар, ирыцҳаумшьан, сыҷкәын! – иҳәеит, зныкыршәа, иаалырҟьаны. – Урҭ ус лахьынҵахәырас Анцәа изырзишаз, ирыхәҭоуп азоуп. Абри Аԥаембар иҳәахьа есымша угәы иҭаз. Угәызианра умиааин, уара, аԥсҭазара аҟәырҷаха! – нациҵеит бзиа ҳнаскьахьан еиԥш.
Абрии-абрии рыбжьара, х-ԥсыԥ еиҭарсракгьы набжьымсыцкәа, сгәы иҭамкәа, схы иҭамкәа, адәы иаҵәа иагәылсуаз ӡиас ҭынчк ҳныҽԥынгылеит. Саԥхьа игыланы инеиуаз, ԥскәабазк исахьа ылызкаауаз Аԥсыцқьа дааҭгылеит.
Ҳаззааигәаӡахахьаз аӡиас аӡыжь иҭан ахәыҷқәа рыбжьы хыш-хыҵәо. Ӡӷабки ҷкәынки ихықәтәаланы, аӡыжь ихыӡсаало иҭашьқьыруаз ахәыҷқәа ирыхәаԥшуан.
Абанҭ, абни аӡырхәара аԥаҩ иқәтәоу, ешьеи-еиҳәшьеи роуп. Есуажәааны аҷкәын, иаҳәшьа инапы данкны, длыманы, абарҭ ахәыҷқәа аџьџьаҳәа аӡы иахьҭоу даалгоит. Аешьа дхамбоуп, ус Анцәа лахьынҵас иаҭәеишьеит. Есышьыбжьон иаҳәшьа лылаӷырӡқәа неиқәҳәало, абри ахәыҷқәа аӡы иахьҭало даауеит. Ила иабом, иҿы иабом, аха ма ахәыҷқәа рыбжьы ахьиаҳауа игәы ажьжьалап ҳәа.
Есҽны, есхәылбыҽха алашә иаҳәшьа Анцәа диашьапкуеит, аамҭацк иадамзаргьы, илақәа ирбо дҟаҵа ҳәа. Ари иахьа акәымхеит, уаҵәы акәымхеит. Ес Анцәа амш иааигаз, иаахыдамтәӡакәа ахамба иаҳәшьа, Анцәа диашьапкуан. Ҽнак, аеҳәшьа, абжьааԥны еиԥш Анцәа дышиаматанеиуаз, – «Бааӡырҩы, Анцәа имаалықь! Башьа иблақәа зимам, ус ихәҭоуп. Ус лахьынҵас ҳазшаз изихәшьадит. Уаҳа Анцәа дыбмырҵәуан, гәнаҳароуп!» – ҳәа бжьык аагеит.
«Ҳаи, абааԥс, зхьы шьаргәыҵа сакәыхшоу! Ԥсыԥ еиҭарсрак иадамзаргьы лацәарӡасрак акәзаргьы, лашара еимҟьарак, аамҭацк иналагӡаны, абанҭ аӡы иҭоу иҩызцәа реиԥш адунеи лашарак сашьа иблақәа ирхырԥхал!» – дшьамхнышланы, ҩаԥхьа Анцәа диашьапкит.
Уаҳа абжьы мгаӡеит. Алашә иаҳәшьа дышиашьапкыцдиашьапкуан...
Иаалырҟьаны аӡыжь неилагьыжь-неилахынҳәын, аламба илақәанеихалашеит.Иаҳәшьаагәырӷьараҵәҟьаламраӡакәа, ихьшь блақәа ааԥсеи-ԥсеин, иаразнак иҽааилырҵәрааны, аԥаҩ аҟынтәи дкаууа, аӡыжь дналаԥалеит. Уаҳагьы аӡәгьы дааизыбзиамхаӡакәа, аӡыжь ихаԥсалаз ахәыҷқәа днарылагьежьын, аӡәаӡәала икны аӡы иаршьуа, иҵаарҟәрыло иҿааихеит. Ари аҩыза асаашьа, ауаӷеимышхара арыцҳара збаз иаҳәшьа: – «Иа, Анцәа ду ухьы шьаргәыҵа сакәыхшоуп, сҩашьеит! Дшыҟац дҟаҵа, дшыҟац дҟаҵа! Сара исыхҟьаны иҟалаз арыцҳара, саҭоумҵан, ҳазшаз!» – аеҵәа кыднахуан аеҳәшьа лыҵәаабжь...
«Оо, бара, Анцәа ҳазшаз иразы-гаӡа ԥшӡа! Аҩсҭаа иишәихьаз башьа, аџьныш деицеикхьан. Абас, ауаатәыҩса рзыҳәан башьа дшьыгахон, ддышьманхон азоуп, ҳазшаз иҟалаша ҟалаанӡа башьа иблақәа зимихыз!» – иаалырҟьаны ирҩашхаз Анцәа илабжыш аҵыхәтәантәи абжьы налкьасеит!. .
Ирҳәоит, абни аҭыԥаҿ, есы-хәылԥазы, аԥсымра аԥхамҭазы, иԥсҭыхгаха иааҩуеит иҳашҳатәрахахьоу аеҳәшьа лыҵәаабжьы ҳәа!...
«Еиҭауасҳәоит,алашәи,адагәеи,ахымхәеиуԥылар,ирыцҳаумшьан, сымаалықь!» – иҳәеит, аҵыхәтәан Аԥсыцқьа!
...Ешьеи-еиҳәшьеи рыуаӷеимышхара ахьыҟалаз ашәиԥхьыӡ ҭыԥ ҳнаҩсны, саԥхьа игыланы инеиуаз Аԥсыцқьагьы саргьы, уаҳа ажәак неибымҳәаӡакәа, џьанаҭи џьаҳаными еиԥызшьуаз ацҳаҵәры ааигәаранӡа ҳнеирц, ҩ-ҽырҩымҭак ракәын ибжьаз. Сара сахьынтәааз, сызныҵыз адунеи схашҭхьан. Иаазбоз-исаҳауаз зегьы са сзы илалабатәын... Уажәы-уажәы сылахьи-сыџьымшьи зӡатәуан. Анцәа сиҳәон сызҵаз агәнаҳа саҭеимҵарц!..
Саԥхьа игыланы инеиуаз Аԥсыцқьа сгәы сҽанӡамкәа дааҭгылеит. Нашана хысымҭак аиҳа бжьамкәа, еилҩааеилыԥсаа икәашханы игылаз аҭәаҵла ашьапы иадҳәалан, еиқәаҵәангьы еиқәаҵәамкәа, иаԥшьынгьы иаԥшьымкәа, зымч зшәахьаз лабаак. Ала иаҿыҵакын ихыфа-ҿыфаз кәакәар хҵәахак. Ала ахьгылаз иҵысӡомызт. Акәакәар иаҿыҵакыз иагьафомызт, иагьканажьуамызт. Оумашәа ибаны, иалсҳәаара сзымдыруа, саргьы сҽааныскылеит.
– Абни акәакәар-бжа зҿыҵакны аҭәаҵла иадҳәалоу ала, мышкызны илаӡамызт, абарҭ зегьы ҳаиԥш дуаҩытәыҩсан. Ауаатәыҩса реиԥш дынхон-дынҵуан. Зегьы иман, зегьы ихӡын. Аишәахьча имаҿа нықәикшар, ҿыки-бзыки ирзеиҭамҳәоз, цхала-хәшалеи, аԥышәҭрыкьи, ацәырцәмеи, акьамашәышәи инадыркны, зегьы иеишәахьча инықәгылон. Дзыҩназ ақаруаса аз уадак аа-махҽк акуан. Ирахә-ишәахә рзеихцомызт. Зқьы ааӡаны, шәкы абна илаиҵон. Ичнырцәа рхы еилахон. Идыргьлақәа баҟы-сыҟуан. Акәасҭхарамца ахаҿы аҭамҳа изеиҿажьын. Даагылазар ԥхыӡ цәгьа имбацызт. Икәты хәамзам хьшьы иамгацызт. Алаӷырӡ закәыз издырӡомызт, акәтаӷь ԥымҽӡакәа, ивагьыжьны ибылгьон. Аха изуҭахузеи, зегьы дреигӡон, аџьабарҟьыл ҩаца ззырҳәоз иакәын. Хьажьхы аҵәы иахеикуамызт. Аихаршы импыҵшәомызт. Дыҟан ус. Аҵыс ахы ҵааны аҭамҳа еиҿаижьуан. Аха убырҭ зегьы иара изыҳәан ҩысҭаа чысхәын. Ифатә-гатәы иаргьы «иҽаирҟьашьуамызт», даҽаӡәгьы дахиԥхьаломызт.
Ҽнак, абри Анцәа ицәымӷыз ауаҩытәыҩса, шәарыцара ҳәа хрыӷ кәакәарк днацҳауа дныҵыҵит. Амҩан изымфаз ихрыӷ кәакәар, ифар, изымфо, икаижьыр, изкамыжьуа, иазиура изымдыруа, длак-ҩакуа дышнеиуаз, х-ҿык зҭыҵуаз аԥсаӡ амҵа, ақәа ааихәыдхасуа, ицхахә еихамгыло длаҳәны, зыԥсаса гәарызхыз ахьча аԥсаӡ дшамҵагылаз ибеит. Абри ауаҩ даагылазар, дазыразны аӡәы ичеиџьыка дахимԥхьалацызт. Ауаҩы ихәаша иарҟьышьра шьашәарс иԥхьаӡон.
«Абри акәакәар усгьы исзыфаӡом, икасыжьыр аҵкыс, абни илаҳәны аԥсаӡ иамҵагылоу ахьча иҿаҵахәыстәыр, ԥсаԥоуп, инеиԥсхишьып!» – иҳәан, зыбжа цәаиҳаҳахьаз ихрыӷ кәакәар, ахәыцха дазыҳалалны ахьча днахыԥхьаланы, иара имҩахь дцеит.
Убри ахрыӷ кәакәар заҵәык акәын даагылазар, дазыҳалалны ауаҩытәыҩса иҿеиҵахьазгьы...
... Акыр мши-ҵхи еихала-еихыҵит убри аахыс. Адгьыл дақәлахоз џьызшьоз, адунеи хаара-бзаарас иамоу зегьы хыргәыдны ихысфаауеит ҳәа згәы иҭаз ауаҩы, дшымгәыӷӡоз, иара еиҳа ианиҭахыз мшы ссирк аҽны днеиқәышлаҳәеит. Иажәра хьшәашәа асы-шәыб иҿанаҳәо даналага, аџьабарҟьыл иԥсҭазаара ахы инаркны, инарцә гәашә днылагылаанӡа, инаиқәиҵахьаз агәнаҳа ихихырц иақәикит, аха ауаҩытәыҩса иеҵәахә кыдшәахьан... Импыҵеибылуаз ацәацәашь ацәаӡыӡ агәыҵамшӡеит. Зыбаҩ-зышаҩ адгьыл иаламгылаз ауаҩы, анарцә џьанаҭи џьаҳаными рыцҳаҵәры дықәырмыжьит. Џьаҳаным асаса данынҭагылоз, длахеит. Идунеи данықәыз, мышкызны дзеигӡоз аха изымфаз, зыфаха-агаха змоуз, ахьча иԥсы иаԥишьыз ахрыӷ кәакәаргьы, иҿыҵакуп. Убри ауп уажәы анарцә фатә-гатәыс иоузгьы. Аха убри иҿыҵаку ахрыӷ кәакәаргьы афара дақәиҭӡам! – иҳәеит, иааҭгылаз Аԥсыцқьа...
Егьлаԥшьымкәа, иагьлеиқәаҵәамкәа, еиқәшәы-еиқәыԥаласа, ахрыӷ кәакәар абжа аҿыҵакны, еилҩаа-еилыԥсаахьаз аҭәаҵла акәаш иадҳәалан, мышкызны иуаҩытәыҩсаз ала...
– Ушьҭа ҽышьахәарақәак роуп ибжьоу, уара узаҵә Баҭал иԥсы ашьалҭа илартәаны, амаалықьцәа дахьрымоу аҟынӡа. Уҿааха уара агәаҟра азыҳәан мацара, ари џьанаҭи џьаҳаными рдунеи иаақәыххыз, ҳазшаз исас! – иҳәан, ашьшьыҳәа, ашьшьыҳәаӡа иҿынеихеит Аԥсыцқьа, џьанаҭи џьаҳаными рахәыц хацҵас еимаздоз ацҳаҵәры ашҟа. – Ари адунеи хырҟәҟәа-ҿырҟәҟәа аҿгьы гәнаҳарак зыхәда иқәымкәа иқәнагалаз, ҽеи-ԥсышьа зауз, ҽеи тәарҭагьы иоуеит! – абригьы нациҵеит Аԥсыцқьа џьанаҭ ахьырҩаш ҳанынхықәгылоз.
Сара сгәи-сылаӷырӡи еилаҵәо џьанаҭ зҭыԥхәырахахьаз, џьанаҭ зтәарҭахахьаз, џьанаҭ згыларҭахьаз, ушьҭа зарԥысра иҭагылахьаз, уажәымзар-уажәы Баҭал игәырӷьаҿҳәаша сазыԥшын. Сыԥшуан џьанаҭ нырцәҟа. Избон схәыҷы иҩызцәа ақәра хьымӡақәа рхьы мҵыжәҩақәа ахьеилаарцыруаз!...
Уажәымзар-уажәы! Уажәымзар уажәы! Баҭал ахьы шәахәа дналыггап!» – аха абри аамҭазы, иааҵарыҵарын, адыди-амацәыси еихышь-еиҵышь жәҩан сакара иныҵалакьит!. . .
... Сцәырҳаны сааԥшит!
Аԥсыцқьа уаҳа дыҟаӡамызт...
Ҩаԥхьа сдунеи жәижәых снықәыԥшит! Ишарккахьан.
Анарцә сгәы аҭра иҭызҟьахьаз ахыс быжьқәа ааихымсыӷьӡакәа, уажәыгьы ишгац – игон...
«Иҟалазеи, иҳахьхьоу ҳзымхаӡеи? Даҽазныкгьы Ҳазшаз иԥишәома изныкымкәа ашьаӡа-гәаӡа згәыҵзыршахьоу, мацәазк атәарҭа-зтәарҭоу, аԥсуажәлар Анцәа иҳаҭәеишьаз адгьыл хәыҷы?..»
Харантә иааҩуан, ашара шәаԥшь кыдызхуаз, изгәамхәуаз зҵалаз, ан лыԥсырӡы!...
«– Уара Анцәа ҳазшаз имаалықь, угәуҽаныз! Уаҵәтәи ашара ашамҭаз, «аеҵәа аҵыхәа змоу» каҳараны иҟоуп. Убысҟан, аӡәгьы ибарҭам, аӡәгьы иаҳарҭам, адгьыл иақәлоу, ааҵраҿы игылоу аԥсра ахәшәгьы цәырҵуеит!. . Угәы уҽаныз, ауаҩытәыҩса, згәыӷра еижьага зхыҵәахьоу!»ҩаԥхьа ҿаанаҭит сахьцалакгьы слахьынҵеи сԥеиԥши ирхылаԥшуаз, исыциз, исыцгылаз, ушьҭа ахраҭ исыцҭало Аҳақ ибжьы маӡа.
Ауаҩытәыҩса аӡы шыцәоу абара дақәиҭӡам, избанзар, данҩаҵшәа инаркны, гәнаҳала дҭәуп. Ауаҩытәыҩса, ааҵраҿы игылоу аԥсрахәшә, ес – иша – ихәлацыԥхьаӡа ибла ихгылоуп, ибоит, иаҳауеит, аха аԥсра ишахәшәу издырӡом. Издырӡом, уи ашәҭ ахышәҭыц акаамеҭ аҽнынӡа ишцәырымҵуа. Аха иҟоуп аамҭацк, ауаҩы насыԥда зегьы идыруа анџьишьо. Адунеи дақәлахо анџьишьо! Иара иибаз
– иаҳаз, иидыруа аҷыдахаз даҽа аргамак, даҽа маӡак џьара иҭаҵәахуп ҳәа даныҟам.
Абри зегьы зхысҳәааз, ауаҩытәыҩса есымша игәыӷра изыхашоит аха игәыӷра аниҵабарахогьы ыҟоуп. Дгәыӷуеит ауаҩ рыцҳа, уаҵәы, ма уаҵәашьҭахь ҟаалак шиԥеиԥшу шидыруагьы. Ааи, есымша дгәыӷуеит ауаҩы. Дгәыӷуеит, инарцә гәашә данылаԥшуагьы.
Ацәгьеи абзиеи аханатә аахысгьы, иаарыцрымҵӡакәа ирыцуп агәыӷра. Ауаҩытәыҩса ициит игәыӷра, иагьицыԥсуеит иԥсҭазаара аиқәҳәаламҭазы...
...Абасҵәҟьа игәыӷуан аԥсуа жәларгьы, «Аеҵәа аҵыхәа змаз» анкаҳашаз аҽны. Аханатә аахыс аразреи, ацқьареи, аламыси зцәашьы иаҵәа ҳаракны изкыз аԥсуа жәлар, ргәы каршә, рыԥсы каршә Анцәа ду ираҭәеишьаз, изхимбааз, рҿаҵахәы рҽынахыԥхьало рыдгьыл иқәын, инхон – инҵуан. . .
Ирҳәоит: «Анцәа иишаз, Анцәа изааигәоу амилаҭ, есымша Анцәа иԥишәоит!» ҳәа. Ааи, ргәы иҭамкәа, рхы иҭамкәа, мшы еиқәаҵәак аҽны, амра аҩыҵхахамҭазы шьыжь шәаԥшь ашьа наҿыхьхьеит. Икаҳаит Аҳақ абжьы маӡа зыруазыруа «аеҵәа аҵыхәа змаз!» Иалагеит ауаҩы разы дшыцәаз ихы ихыӷәасаа изырбаз аибашьра. . .
Игылеит, амш ҿыци, анасыԥ ҿыци ирзыԥшыз, аҽнышьыбжьон изгәамхуаз зҵалаз аԥсуа жәлар. Абџьар иаҵагылеит зықәра инахахьаз ашлақәа инадыркны, изжәша аӡыхь ахы ыҵнамхыцыз асабицәа. Еидгылеит, ар рымаҭәа ршәырҵеит, макьана абзиабаха змаӡацыз, иахьеи – уахеи аԥсҭазаара ҿыц иазыԥшыз, хазыс ԥсазыс аҭаацәара иаланамгалацыз, зымцахә еиҿазымкыцыз ҳаӡӷабцәа. Ԥхныгашәа рҽеиларцалеит. Аԥсадгьыл гәыӷырҭахлаҳәас иамаз алахьынҵа аӡбацәа, еиҵагылаз абиԥара. Ҭоуба уны идәықәлеит, зыԥсадгьыл зхыхьыз изгәыхьыз, зшьапы инанагоз зегьы.
«Шәнеибац! Шәнеибац! Анцәа иԥишәо, аԥсуаа рыҷкәынцәа!» – ашара агәы ааиҩнахит, ашла иааҭикааз ахаҵараашәа.
Усҟан хазыс – ԥсазыс Мизан имцахә еиҿеикырц егьигӡамызт. Иҩн ҿыц ахаҳә – ҵәаҳә ақәиԥсахьан. Цәыкьа зынасыԥ иқәҿнаҭыз, аарла ҩажәихԥа шықәса ирҭагылаз, макьана гәнаҳак зыхәда иқәзымҵацыз ақәра хьымӡа, Анцәа игәаԥхарала аҭаацәара даланагалахьан. Ҩыџьа аӡӷабцәа драбхахьан. Адунеи лакә насыԥ ссир Анцәа лахьынҵас изиҭахьаз зегьы иара дреиӷьны ихы иԥхьаӡон. Ихы идыруа даныҟала инаркны, иабду Ирод Анцәа ҳазшаз иша – шәахәаци, игәрагареи, ицқьареи, илԥхеи – игәыԥхеи имаҭа икәа – имаӷра иҭеихәахьан. Аҟарма еиԥш изҳауан Мизан! Гәнаҳак макьана длаԥшықәнамҵацызт
Адунеи аҿы зегьы иман, зегьы ихӡын. Аха абыржәы хәыцырҭас имаз, изымхоз, ақыҭаҿы иани – иаби рҿы инижьыз ихәыҷқәа рбаха дахьахьымӡаз акәын. Уаҵә иаашар, Аҟәантәи амҩа дықәлон. Аха аамҭа ианараӡомызт, уажәы-уажәы изкәиҵара изымдыруа, ихәыҷқәа ааигәалашәацыԥхьаӡа, шаҳаҭ дызмамыз гәҩарак игәаҵа нҭырхьшәашәааны инеиқәырццык-неиқәрццакны даацәеицәыԥсуан.
Адырҩаҽны, Очамчыра араион аҟынтәи Аҟәа инхоз ҩынҩеижәаҩык аҷкәынцәа, аштаб адҵа злаҟанаҵаз ала, шьхала, мрагыларахьтәи афронт ашҟа идәықәырҵарц планла ишьҭыхын. . .
Мизан зыргылара даҿыз аҩн ҿыц аҿы макьана уахыкгьы ихи – ицәарҭеи неилеимкыцызт. Аа, уажәы, иҽааибыҭаны идәықәламҭазы, макьана ишьапы зхимгацыз иҩны ашәхымс абарҵаҿы, ақьарсҭа ахы днықәтәеит. Шәымҭақәак игәы-иԥсы нкаршәны, гәаныла Анцәа днаиашьапкит. . . Нас зыбжа игәалашәз иахатәи иԥхыӡ, ҩаԥхьа иблақәа иаарыхиргылеит:
Иаб Кәаҷаҷ иашҭаҿы акәхуп. Шьыбжьышьҭахьуп. «Аа, абааԥс, ауаџьаҟ амца ҭалеит, ауаџьаҟ амца ҭалеит!» макьана зҿы неихыхны забхәа иҿы ажәак зымҳәацыз аҭаца дааӷызы-ӷызит. Ауаџьаҟ амцабз ҭҟьаны, еицраланы иҩеиуан. Ауаџьаҟ акәша-мыкәша, ахыб амца аҽеибанаркхьан. Мизан
игәалашәоит, рган ҩн ду дышхалаз, игәалашәоит, агәылаазла шеилагьыжьуаз. Аха аӡәгьы дааизыбзиамхаӡакәа, ахәылбыҽха, амра аԥсымҭазы аҩны ахыб шеилаҳаз. Мизан игәалашәаӡом, аҩны ахыб анеилаҳауаз, дылбаахьазу, длымбаахьазу, дахьцаз, дахьааз издырӡом. Иахьа ашырԥазы, абри аҩыза аԥхыӡ хыфа-ҿыфа иибаз, иҿыцҳҳараӡа ианааигәалашәа, дааишәара-еиҵаранатәит. Ихәыҷқәа игәы иныҵалан, иоура-зоуроу еиҭаҳәашьа змамыз цәанырра хьшәашәак днеилнашьаан, ицәа дынҭрыхьҭшьааит. Аха ихәыцра еиқәарақәа иҽыргәыламырхакәа, ашырҳәа дҩагылан, илахьи-иџьымшьи ааиџьарын, иарҭмаҟ аашьҭихын, дындәылҵит...
... Аштаб аҿы даннеи, иҩызцәа зегьы амҩа ишықәлара, рҽырхианы игылан. Аҽыҩқәа қәарқәашьеиуа, раӷәрақәа ирыҵасуа, анаҵҟьара иазыԥшыз реиԥш, аҵыхәтәантәи акоманда иазыԥшны, аилаҩ-еиласра иаҿын, ҩажәеи ԥшьба, ҩажәеи хәба шықәса иреиҳамыз, уаҵәтәи ҳаԥсадгьыл гәыӷырҭахлаҳәас иамаз, ҩынҩежәаҩык аԥсуаа рыҷкәынцәа.
Ааи, амҩа иқәлеит, лахьынҵала еиуеиԥшымхаз Анцәа имаалықьцәа. Ашарккамҭазы, ҵхы агәы анааиҩнашоз, Шәан дуи, Шәан хәыҷи рыхрақәа ирыҿгаз ашьхацамҩа инаҵагылеит. Ҩынҩежәаҩык раԥхьа игылаз, аӡәы заҵәык иакәын, аԥсуаа рышьхақәа рахь излалбаауаз ашьха мҩа здыруаз. Еицыз зегь рахьтә рыбжаҩык ракәын абџьар зкызгьы.
Мшцәгьашьҭахьын. Амҩа кны итәаз аӷацәа ҽеила ирдыруан, абрахьынтәи инеиуаз аԥсуаа, абасынтәи имҩамсыр ада уаҳа даҽа шьхацамҩак шыҟамыз. Уи ауыха, уи ашьха тәылаҿы зыԥсы қәацоз ԥсҭазаарак ыҟоуп ҳәа аӡәгьы игәы иаанагарымызт. Дгьыли-жәҩани рыбжьара ашәи бжьы бжьыҩуан. Ҭынчраӡан . Арҩашқәа рыбжьы заҵәык акәын, аҵх шәаџьҳәаҩысгьы, цҳаражәҳәаҩысгьы иамаз. Ицон цгәы шьаҿала, ахаан шьхацамҩак ианымлацыз, цаҟьашк агәаҵаӷара икыдымԥшылацыз аҷкәынцәа, аҵх лашә рҽалакны. Сентиабр мза аҽеиҩнашон.
Иуаҳаз еицәа уаҳазаргьы, ма иубаз еицәа умбандаз, аха уара иуҭаху зегьы Анцәа иуциҳәаӡом. Уи сҳәеитҳәа, ауаҩытәыҩса ииҭаху зегьы ҳазшаз ииҭар ициҳәар, аԥсҭазаарагьы зыҟамлозар акәхарын. Сара иахьеи-уахеи аԥсра сақәгәыӷуан акәымзар, зегьы акакәын, сгәыӷуан. Абас иаалырҟьаны сгәыӷра сеижьоит ҳәа сыҟамызт. Уи аибашьра раԥхьатәи амшқәа раан, иҟалаз ауаӷеимышхара, сымԥсуа-смажәуа, алаҳәа шкәакәа еиԥш хышә шықәса адунеи сықәзаргьы, уи аҟалаа, уи ахҭыс еиқәаҵәа, аҵәымыӷ жьакца еиԥш сгәахы ишалагылоу мацара, сынарцә гәашә иҭазгалоит.
Ныҳәаԥхьыӡымзар, шәиԥхьыӡк зышьҭарымҳәацыз Кәтол ақыҭа ашәеиқәаҵәа иҭалаҳан. Хыхь ишысҳәахьаз еиԥш, зшьамхы инанагоз зегьы, ашьа ацымхәрас ахыз злыҵуаз аӷацәа ирҿагылеит. Ирҿагылеит напышьашәала... Еибашьра ицаз цеит, иаанхаз, асабицәа инадыркны, зықәра зфахьаз аҭаҳмадцәеи, аҭакәажәцәеи, ачымазцәеи абна рҽарҭеит. Аҩнқәа гылан иқьаԥҭажә-цуҭажәха. Арахә еибараауа ажәгәарақәа ирыкәшон. Инеиԥынкыланы, ахысбжьы змаҳацыз ақыҭа, уажәы абзарбзанқәеи, аградқәеи, автоматқәеи рышьҭыбжь аҵх ҵаадырҟәрылон. Ана-ара иааихмырсыӷьӡакәа аснариадқәа тҟәацуан. Аҩнқәа амца рыцралан, абылра иаҿын...
Амра ахԥсыхь шыхьшәашәара ихьшәашәахьан. Нырцәаарцә ахәқәа ирықәыҩуан аԥсырӡы. Абыржәымзар-абыржәы адунеи хамцха ицыцхашәоит угәахәрын. Убас ауаҩыдаразы, шәышықәсала ауаҩытәыҩса адгьыл иааӡаз, адгьыл иафоз абиԥарақәа рыԥсадгьыл, ҿи-лаӷырӡи еиқәнахуамызт, ибжьыдаз, ишьҭадаз агәырҩа еицралон...
Сара Аҟәантәи, Ермана иқьаԥҭа санаакылшәа, знык ԥсыра сыԥсит. Сыбаҩ-сышаҩ уадышххырахеит. Сара егьасҳәаргьы, абжьааԥны еиԥш, абри иқьаԥтахахьаз адәы санаақәгылоз, ҳлақәа Лаӷреи Лаԥшьи гәыкы-ҵәыкуа иаасԥылан, сшьапқәа инарыҵаҳәуеит, исыцәнымхо, исхамшәало,
сыгәхьааганы инасыкәҟьашоит ҳәа акәын сышгәыӷуаз. Абра санааиуаз, ҳхәышҭаара амца алҩа афҩы, схәыҷрагьы сдурагьы сгәаларшәо, сыкәа-смаӷра инҭаҳәуан. Уажәы иаасыкәыршаны зехьынџьара, ҩнгьы бнагьы, дгьылгьы, иӡыхь-ԥсыхьха ихаҳәханы ишьҭан. Лаӷреи Лаԥшьи рхабаргьы сымбаӡеит. Илаҳа-лаҳауа, ихаакәакәараӡа исԥылоз ҳхәышҭаара амца лҩа афҩы ацымхәрас, ашәиҳәаҩ ишиҭахыз, ҳаӷоу имышхара, иҵыххара, еилацәқәырԥо аҭакар аҵбылра афҩы сԥынҵа ҭнаблааит.
Абылра иаҿын сабду Ҭемраз ихьатә кәасқьа. Амцабз акәҵәишон ҳашҭа иқәгылаз, жәа биԥарак ҳажәлантә зҵаныҳәоз, жәа биԥарак ҳажәлантә Анцәа иахьиаматанеиуаз, цәашьы зқьы зкыдрыблылахьаз, ашәышықәсақәа рыцәгьеи-рыбзиеи иахааныз Анцәа иан лыхьаца.
Сара сҳашҳаҭәараханы сгылан. Сгәырӷьаҵәа аҩныҟа санаауаз, дгьыли-жәҩани ԥрышашәа сышьхәа иҭагьыжьуаз, уажәы дгьылгьы-жәҩангьы еиқәшәы-еиқәы ԥаласа, ауразоуроу, ладагьы-ҩадагьы хаҳә ҿымҭра иҿымҭран. «Адунеи агәҭа» ҳәа изышьҭаз Ашацәа рхәы ԥшӡа абыржәымзарабыржәы ахы-агәыгәҭа неиҟәыккап угәахәрын.
Абылра иаҿын, ашә-гәырҩак, ашә-лаӷырӡык шаҳаҭас ирымаз, ибжьыдаз-ишьҭадаз, аӡәгьы ибарҭамыз, аӡәгьы иаҳарҭамыз ҳаԥсцәа рышәи бжьы зыҩныҩуаз, амшра зцыз, аҵхра зцыз, сабду ижәҩа ахәҵласа ықәызҵахьаз ахәы ԥшӡа алахьынҵа.
Иаалырҟьаны схәы-сжьы ҩеибаргылан, соура-зоуроу снеилдысаан, сзықәгылаз адгьыл ишызбоз инасыҵӷәасеит!
– О, Анцәа ду, ауаҩытәыҩса дшаны адунеи дықәызҵаз, ҳазшаз ҳаумырҩашьан, ҳаицоумкын, ҳрыцҳашьа! Абар, шықәсык аԥхьа сабду ихьатә кәасқьа аҭӡамцқәа зыруазыруаз! Абра, абри акәхарын, зегьы збарҭаз, зегь заҳарҭаз Аҳақ иааицҳауазгьы, дызмырҭынчуазгьы! –сҳәан, исызгәамҭаӡакәа сыбжьы насаԥысцан, сшьамхы нарсны, сылахьи-сыџьымшьи аазӡатәын, сара исымбацыз исмаҳацыз, алахьынҵеи, аԥеиԥши, анасыԥи ирхылаԥшуаз сынцәахәы-Аҳақ сыблақәа даарыхсыргылеит. Аҿҿа-ҿҿаҳәа, убысҟантәи сабду ихьатә кәасқьа аӷәы еихасақәа реихыҵ бжьы ӷызы-ӷызуа, ҩаԥхьа амцабз иналаԥсылмыткит. Ушьҭа ахәыцрагьы сылшомызт, амхәыцрагьы сылшомызт. Сгәырҩа лабжыш ԥырӷыцқәа нхыш-хыҵәаны сгәаҵа иҭаԥсон...
Ҳашҭа иқәгылаз, ҳамӡырха зырԥшӡоз, аԥсуаҵәа гәаҩақәаҳәаизышьҭазҳӡынҵәадуқәаамцарыцралан,рхыцәқәақәа амцабз рылҟьон. Уажәааны ҳамӡырха ықәзырҭәаауаз акәты ҩыԥса, рашҭа – гәара иҭыԥрааны, рыкәҷар ԥшқақәа иеибархьусууа, ашәиҳәаҩ ишиҳәо, рыбжьы гәыҭкаагаха, рхы ахьынахаз агәаҩа рҽарҭахьан... Иаалырҟьаны амцабз иналызбааит амцабз зхыҵәахьаз, макьанагьы аҽыкәаҳа зхаԥхоз Иаса Қьырса иныхахә. Агәалашәара ӡы иазыхәаҽуам, мца иазабылуам. Абри ауӷеимшхара сызлагылаз ашәымҭа еиқәаҵәа исгәаланаршәеит, раԥхьа Иаса Қьырса исахьахәыра сыбла ианаахгылазтәи амш.
Сабду ижәытә кәасқьа, раԥхьатәи ауада еихҳәа – еиҵҳәа акәакь аҿы икнаҳан, ихьыԥштәылаз, ахьача сырма зкәыршаз Иаса Қьырса исахьа. Абри ауаҩытәыҩса илахьынҵа, Анцәа ду исахьа, ԥшьба – хәба ра – гыды зхышәара – ҵышәараз, ибзакыбзашьҭны, мышкызны, санду асырҭы иаҿылсааз, ашьуқьаҭ шьамхы мпахьшьы, арҩаш ҟәарашраҿы ирышҳаны, иҟәашккараӡа, ибырлашха, аххьа хьача сырма аҿыкәыршаны, Анцәа исахьа иакәыршан. Ашара иацгылоз сандуи сабдуи, ӡ –хьамԥшла рҽи-рнапи ӡәӡәаны, аҩыџьагьы еихык – еиҵыкны аныхахә инаҵагыланы рылахьи – рыџьымшьи ааӡатәны, Анцәа исахьа гәыдыркылон. Сара иахьеиԥш исгәалашәоит, абыржәыгьы сыбла ихгылоуп, санду лқьышәқәа ҵыс ҵысуа лылыбжыш хыҳәҳәыла, аныхахә дахәаԥшуа лгәы данҭацәажәоз. Исгәалашәоит, санду лӡыга касы шкәакәа ныҵырҟьаны, лылахь инықәырххны ишылхаз. Исгәалашәоит, лыҵкы еиқәаҵәа ахәда ныҵрыԥхааны, садаԥ ҳәынҵәрала ишеибаркыз. Исгәалашәоит лыҵкы амаӷрақәа, лнапы ахәҿақәа инарыҵагыло ишеибаркыз. Аа, уажәы ашәышықәсақәа
жәҩахырла еимданы изҵаныҳәоз, гәыӷырҭахлаҳәас ирымаз ауаҩытәыҩса илахьынҵа исахьа амцабз иалагылан. Сара уажәы амца сыцразҵоз, изгәырҩоз, ибылуаз ҳкәасқьа аиҳагьы, уажәымзар – уажәы иццышәхоз Иаса Қьырса исахьа акәын. Сгәалашәара уаӷеимышхарақәа злаԥахыз акаҭа ааԥыххасан!
«Уара, Анцәа ҳазшаз имаалықь, угәуҽаныз! Угәуҽаныз, ауаҩытәыҩса, згәыӷра еижьага зхыҵәахьоу!» – абыржәыҵәҟьа ҩаԥхьа иааӷызы-ӷызит слахьынҵа иахылаԥшуаз Аҳақ ибжьы.
Абылра иалаԥсылмыткуаз, сыԥсацара цәгьаханы, сыҭрысны саахьаԥшит. Зыбжьы газ Аҳақ сыблақәа дсызрыҵакуазар ҳәа. Аха иаасыкәыршаны дгьылгьы-жәҩангьы рыцхахә еихашәхьан. Зехьынџьара ӡ-ҭынчра иҭынчран. Ауаҩытәыҩса иҳақи игәнаҳаи идырцәаз амцабз еихыжьжьахьан.
Сгәы аҭра иҭамгыло, аҵбылра сналаԥшит. . .
О, Анцәа, ҳрыцҳашьа, ухьы жәҩаш сакәыхшоуп! «Ԥхыӡума, уара, избо, мамзар, лабҿабоу?» – иаасымпыҵҟьаз сыбжьы аӷылҩа иналаӡҩеит.
Иаса Қьырса исахьахәыра, мшаҽны, сабду ихьатә кәасқьа раԥхьатәи ауадаҿы ишыныкнарҳаз иааицамкӡакәа, ахьы шәахәа агәыҵыршо, аҽыкәаҳа еилаарцыруа, еиҿашуаз аҭакар иалагылан.
«Адоуҳаи, ацқьареи, аҳақи, аразреи мцаԥшь иазыбылӡом, ӡыхшьах иазыхәаҽӡом, сымаалықь!» – ҩаԥхьа Аҳақ ибжьы гәыкы-ҵәыкуа саԥхьа слымҳа инҭагәыбзыӷит.
«Агәнаҳагьы ыҟоуп, аԥсаԥагьы ыҟоуп. Иудыруеи сыжәлар рлахьынҵа аҟәараҩа иламшәар!» – сгәы инҭасҳәаан, ихбыл – ҿбылны ишьҭаз ҳкәасқьа ахәыблы аҵыхәа снықәтәеит. Амца иалагылаз Иаса Қьырса ихы – иҿы неихаԥхан, х – хьышәахәыцк неихалашеит! «Анцәа! Анцәа! Анцәа уда гәыӷырҭахлаҳәа ҳамаӡам. Уара уда шьауҩы дҳамаӡам!» – сҳәан, сыҩ – уаҩак ажәҩан инаҵаскын, сыҩ – шьамхык нарсны, абылфҩы зхышәшәоз, ихыблаахьаз ҳашҭа ашьац
снагәӡын, сылахьи-сыџьымшьи хынтә исџьарит. Дгьыли -жәҩани шынеимаҵәара ишыԥшуазгьы, мацаԥшь иазымблыз Иаса Қьырса сахьихәаԥшуаз, уаҵәтәи сыжәлари сыԥсадгьыли рлахьынҵа шеицамкуаз игәҩарамкәа агәра згон.
«Зегь акоуп, уаҵәтәи сабду иабиԥара, иахьа ихҵәа – хыԥсааз ҳахьатә кәасқьа аҭыԥаҿыҵәҟьа идыргылоит, ирҩа – ираҵәа, иара иахаҭаԥсаҭоу, сабду ижәытә доуҳаи иҳақи зцу, изхылаԥшуа ажәлантә ркәасқьа!» – абас, иныҵакны сыци-сышәи инарыҵасҳәан, ҩаԥхьа, амца иалагылаз Анцәа ду иныхахә снахьыԥшит. Акыр-кыр, акыркырҳәа Иаса Қьырса иччабжь ахьтәы еимхәыцқәа реиԥш инеихаԥсеит. . .
Еиҭасҳәоит, ҳахьатә кәасқьа, аԥсуа ҟауар, абагьыр ҵәымӷқәа абаскақәа ираарханы ихыбыз инаркны, ахаҳәҵәаҳәқәа инадыркны, аҵыхәтәантәи аҩны зықәгылаз ақьарсҭа аҟынӡа, иццышәтәараххьан. Сгәи-сылаӷырӡи еилаҵәо ҳаҩны аҭӡамцқәа рцыблыхақәа снарықәгыло сҿынасхеит. Еилаарцыруа арацәа иалагылаз Иаса Қьырса исахьа снадгылан, ҩаԥхьа снаиашьапкын, сгәы – сыԥсы нкаршәны, аныхахә снагәӡит! Нас, «1885 шықәсазы, Аџьам Иаҳиа иҟаҵамҭоуп абри ауаџьаҟ!» ҳәа сабду лассы-лассы дазгәдуны дызхыҽхәалоз, иаанхаз ахаҳә ашьапы аҟынӡа сымнаӡацкәа, санаахьаԥш: «Иџьоушьо иақәџьоушьо!» ҳәа ҳкәасқьа аԥхьатәи ауада аҩналарҭаҿы, ихбыл-ҿбылны ишьҭаз амцабз иацәынхаз аӷәыеихасақәа руак абжа снахагылеит. Абни амца иацәынхаз ахьатә ӷәы агәҭаҵәҟа ҳәызбала иҭаԥҟаны иҟаз, ианын: «Умар Мқанба диит 1932 шықәса, кәыркәа мза 15 рзы». Сара издыруан, сира амш аҽны, абас аӷәы ҭаԥҟаны ианызҵаз саншьа Леуарса Касланӡиа шиакәыз. Убри аҳаҭыр азы мшкы цомызт уи аҩыра сылаԥш ианыҵсымгоз. Схәыҷрагьы-сдурагьы, схысыԥсы еиԥш сгәы азыбылуан. Ахьтәы баҟа сызиргылазшәа сахәаԥшуан. Уимоу, шықәсык ааԥынразы ажәҵарақәа убра, сира мшы ахьанызҵәҟьа аӷәы инавакны рыҭра ахьыҟарҵаз,
еиҭаҳәашьа змамыз акала игәнызгон. Убри шхьаазгоз сан илдыруан, аҟынтә:
– Нан, ажәҵарақәа рымышьҭа бзиоуп. Зегь рҟны рыҭра ҟарҵо џьушьома. Умбои, абри аӷәеихаса, Леуарса уира амш шаниҵаз рдыруазшәаҵәҟьа, уаҳа даҽаџьара рҭыԥ мԥшааӡакәа, рымшреи рыҵхреи узынрыжьырц, ԥшӡала, уара уҿы рыҭра рҳаит. Ажәҵарақәагьы рымышьҭеи, рымшреи узынрыжьыц рҭахуп! Урықәымгәамҵын, уан дукәыхшоуп! – лҳәан, схы аалшьышьын, ажәҵаракәа рыдәныцарақәа ахькаԥсаз лҳәымсаг нышьҭылшьит сан.
Иҵӡозеи уи аахыс, аха убри инаркны, ҳара иаҳзымдыруа, иаадырырцгьы хаҟам, доуҳа мчык шыҟоу ҩаԥхьа агәра згеит. Имбылӡеит сара сира мшы зныз аӷәеихаса. Ус анакәха, Анцәа ҳазшаз игәаԥхарала, сыԥсынҵры анарха сабыримтәит. Убри ала, Анцәа ибызшәала, идоуҳала исирдырит, аԥсҭазаара ахаареи ашареи цәала-жьыла еилыскаанӡа Анцәа дшысхымыццакуа!
«Цәгьамзар бзиа уаҩы далаччом, цәгьамзар бзиа уаҩы дагьалаҵәуом» шырҳәо еиԥш, абыржәы, аԥсреи-абзареи рышьхәа сҭагьыжьуа, хәажә быцала ишышыз аандаҿы ишьҭаз ахаҳә шкәакәа сахьықәтәаз иаасгәалашәеит, схәыҷра иақәлоу, сажәра шкәакәа иҭазгалаз хҭыск.
Амра аҭашәара еихаӷәышәрак акәын иагыз. Аа, абни амца зааигәа имнеиз ҳныҳәарҭа ахьаца игылоу амҵан дтәаны, нахьхьи, хараӡа ахәы еиқәаҵәақәа ирыхчынгоу, асыԥсақәа еилаарцыруа ашьха ҵәцашқәа рызқәа дкыдыԥшыло, ашьшьыҳәа, ашьшьыҳәаӡа иныҵакны, ихәыҷреи иҷкәынреи игәалазыршәоз ашәа хьанҭак ирӷызуан. Сабду дашьцылахьан ес-уажәааны, абри ҳныҳәарҭа ахьаца амҵа дтәаны, хәылԥ шәаԥшь ихы-иԥсы налакны, ихҭыс мшқәа зегьы ргәараҵара. Урҭ амшқәа, зны дрылагәырӷьон, зны дрылаҵәыуон. Нас игәалашәарақәа рӡымшын данаанахәаӡалак, ишлара асы-шәыб дналԥшны, ҩаԥхьа, абанҭ ашьха еиҩыцәрақәа илаԥш нарықәиршаҟьон. Ииасхьоу, ицахьоу ихәылԥқәа реиԥш, икара-ԥсарахахьаз, игәыжьжьага ашәа еиҭаацәыригон...
Уи ауыхагьы, амра аԥсымҭазы, ҳныҳәарҭа ахьаца амҵаҿы дтәаны, абжьааԥны еиԥш, иара изы иԥсҿыхгаз, иԥсеиқәырхагаз ашәак ԥшаласшәа инхиҵон! Сара иааигәа сымнеикәа, хара-хара «сиваҽырбон». Издыруан, амра шҭашәара иҭашәаанӡа алакә шимҳәоз. Аха сара сгәы иамукәа, снаидгылан:
– Баба, алакә умҳәаӡои? – сҳәан, снаилаҳәаҵеит.
– Уара, гаӡа ԥшӡа, ҽынла, амра аԥсы шҭоу алакә рҳәаӡом! – иҳәеит сабду аӡшәах еиԥш иҿацәқәырԥоз иԥаҵа шла имацәкьарақәа налишьын.
– Избан. баба, амра ҭашәаанӡа алакә уҳәар, иҟалои? – саалыбз-ҩабзит ҩаԥхьа.
– Ҽынла алакә уҳәар, иухашҭуеит, дад! – иҳәеит даасыхәаԥшын, ччаԥшь хаарак илакыҵа иныҵижьын.
Сара уаҳа ҿысымҭӡеит. . .
. . . Ишеилашәшәра ианааилалашәшә:
– Уашьҭа алакә уҳәаргьы иухашҭӡом. Амра адунеи ааннажьит! – иҳәеит сабду. Нас, абжьааԥны ишиҳәалоз еиԥш, иҽааизиган:
– Лакә, лакә, лакә, иҭаца, Скамарҭа жәаҩа рҵаа,
Ҽык сақәтәан, ҽык сывакны, Жьак алымҳа сынкылкәрит!
Абригь ааиҳәан, алакәҳәара ахы ааирсалан, иҽшазыҟаиҵара, иҽазыҟаиҵеит.
– Алакә иахьӡуп «Ашәарыцаҩ», – дналагеит сабду алакәҳәара. Ҳара ҿымҭ-ԥсымшьа зегьы ҳханҿаны сабду илакә ҳаҽналаҳаԥсеит! . .
– Дыҟазаарын шәарыцаҩ бааԥсык. Уи храши цаҟьаши ззеиԥшыз, аҽа шьамхы зырҵысуаз аӡәы иакәзаарын. Иоураиҭбаара – абри иныс узҳәомызт. Ихәда ҵәыца рак иҭыхны, ихажәҩабжь хыӡак ҭашәо, алаԥш цәгьа ила ицәиӡартә убас аԥшӡара дыкны дагозаарын. Ажәакала, иҿаҳәатәы зыҟаломызт, абжьарак, уи ихымҭа иахьнанамгози, иажәа иахьаԥхылнамдози егьыҟамзаарын.
Ҽнак, ашара днаҵагыланы, шәарыцара дцарц, ишәақь аакнихын, инаганы ашәхымс инылаиҵеит. Ила шәарыца днаԥхьан, ишәақь хынтә инахырԥаны, аҩны иҩнаирԥалеит. Хынтә адәныҟа иахирԥеит. Нас ишәақь аашьҭихын, абарҵа дныҵагылан, Анана Гәында длашьапкит, иахьатәи амш иаага-иааца цәаԥхьаӡарахарц, мҩамш, мҩа маншәала дықәылҵарц.
Игәы рҭынч, иԥсы рҭынч, дцеит абри ауаҩ шәарыцара. Акыр мши-ҵхи шьагәыла ихигеит. Аҵыхәтәан, иара ишиҭахыз еиԥшҵәҟьа идырҩатәгьы идырхатәгьы еиӷьхан, имԥыхьашәаз рҭыԥ-рҭышә инықәҵаны, акаҩҳәа Аергь иашәа аацәыриган, ахра рыԥхрақәа, иԥсҭаҵагаз иашәабжь нархьыгӡаны, илахьи -иџьымшьи ӡатәны, ашьшьыҳәа имҩа днықәлеит.
Ашьыбжьышьҭахь, иԥсы неиҭеикырц, игәыжьгьы аидара неиҵиртлан, ахьмыхьк иҽынахиԥхьалан, иуапа ахаҳә ҳаҟьа инықәҵаны, изқәа нкыдиҵеит. Арҩаш абжьы изышьалҭан. Ашьха жәҩан-гәы иааимҟьаз аӡыжь ҵамҵамра еиԥш, ииаҵәҟаҟараӡа, нахьхьиӡа, џьара, аҩ-ԥҭа хаҽрак ирыбжьаҵәон. Ашәарыцаҩ акыраамҭа, иԥсахаара нақәганы, дшахәаԥшуаз, абни ажәҩан аҿы, аҩ -ԥҭа хаҿрак инарыбжьҵәоз аӡыжь ҵамҵамра агәҭа неимҟьан, убла еицыртәырны узлыхәамԥшуа, деилаарцыруа, лыхцәы хьыԥштәыла ублақәа хнакуа, лакә ԥҳәызба ссирӡак даалҵын, убри аӡыжь иаҵәҟаҟара дынхыӡсаала-аахыӡсаалан, иразнышха аӡшәах налхьырӡсаны, абас ҿаалҭит:
–Ашәарыцаҩ гәеицамк,ушьҭахьҟа,арҩаш иагәылыҳәҳәо ацаҟьаш иқәыршәу унасыԥ ашҟа унаԥшы, унасыԥ ашҟа! – лҳәан аԥхыӡ еиԥш, дахьца-дахьаа изгәамҭаӡакәа, уи алаԥшҵашәара, ажәҩан иаҵаҽҽоз аӡыжь иаҵәа дынхыӡланы дцеит.
«Ҳаи, Анцәа иахьакәым ала ҳаумырҩашьан, иараби, ари закә саашьоузеи!? Измаанахарызеишь, анаџьалбеит!» – ааигәахәын, ицәа-ижьы ҩеихыбзаа-ҩеихыбаҳәан, афырҳәа ишьҭахьҟа даахьаԥшит.
Арҩаш зҵаҽҽоз ахаҳә цаҟьаш даннықәыԥш, иибоз агәра изымго, иблақәа акакаҷ нарыҵашәеит. . .
Ацаҟьаш иқәгылан ибырлашԥсараз, мра шәахәаҵас еилыбзаа-еилыԥхоз ахьтәы шьаҵатәқәа. Ашәарыцаҩ ахьшәҭҳәа иҽааилырҵәрааны, ида-ишьа ҭзырԥсаауаз ашьха рҩаш ацәқәырԥақәа неигәыҵыхны, ацаҟьаш иқәгылаз ахьтәы шьаҵатәқәа аақәихын, иманы нырцәҟа дырит. Аӡԥсы шихьшыз, мрагыларахь ихы нарханы:
– Сара сынцәа иахь исҭоубоуп, абарҭ ахьтәы шьаҵатәқәа ззыбзиахо аԥҳәызба дсыԥшаанӡа, аӡәгьы схы-сыԥсы дшадсымкыло! – иҳәан, днықәгылан, ҭоуба иуит.
Ҳамҭак ашьҭахь, жәҩангәы иналԥрааны, инасыԥ зшаз Анцәа рҭыԥҳа лажәақәа игәы иҭахәхәа ишҭаз, ашьшьыҳәа имҩа агәы аахәаны иҿынеихеит.
Ицон амшқәа, аҵхқәа. Ашәарыцаҩ геи – шьхеи рыбжьара, ҽышьаԥхыц ахьакуаз зехьынџьара дахысит. Егьызеӷьымыз аҭыԥҳацәа хымкыхқәа ибеит, иаҳаит, аха ашәарыцаҩ ихьтәы шьаҵатәқәа ззыбзиахоз аӡәгьы диԥымлеит. Ари ашәарыцаҩ акы еиԥшымкәа ихьааигеит. Ҽнак ихы имагәыхьха, шьха қыҭа цынҵәарахк далсны дышнеиуаз, ахәы ԥшӡа аԥынҵаҿы қәасқьа еихасыҟә хәыҷык днахьыԥшит. «Анасыԥ лашәуп» рҳәоит. Иудыруазеи абри ашҭа-агәара сынасыԥ алаҳәазаргьы!» – ихәан, иҽы ахы даамыхаӡакәа, дышиашаз, амӡырха днықәлеит. Алеи –аԥси рыбжьара, зуаҩыбжарахь инхықәгылахьаз ԥҳәыс еихиаа тәахьа ҵәыркаԥак даадәылҵит.
– Уа бзиала уаабеит, сукәыхшоуп! – лҳәан, лысас днаиҵаххын, дааҽыжәылхит. Аԥшәма ԥҳәыс илҭааз арԥыс ҳәашьак амамкәа дылгәаԥхеит. Диқәшо-дизӡатәуа, ашәымҭак, ихәы-иԥхь зҳәаз еиԥш, ҿыки-бзыки ирзеиҭамҳәоз афатә изеилалҵеит.
Аԥшәма ԥхәыс хәылҟьа – ҿылҟьала илаҳахьан, абасгьы – абасгьы, егьызеӷьым арԥыск ихьтәы шьаҵатәқәа иманы адунеи дақәшахьеит, аха иззыбзиахо макьана ԥҳәызбак диқәымшәац ҳәа. Аԥшәма ԥҳәыс лыԥҳаҵәҟьа
длықәгәыӷуамызт. Лыԥшра – лсахьа леиҿартәышьа уҳәа, уи арԥыс ихьтәы шьаҵатәқәа лыԥҳа лшьапқәа ишрышьамлоз дацәымҩашьо илдыруан. Убри аҟынтә, аӡәыр абарҭ ашьаҵатәқәа лзыбзиахозар лҳәан, сыԥҳаԥса илзыбзиахоит, лӡара амацәаз икылуршәо, лхы-лҿы убом акасы лхаршәны, ԥҳәызба ссирӡак длыманы дааҩналеит.
Ашәарыцаҩ иибахьаз-иаҳахьаз аӡәы длеиԥшымхеит. ари. Аԥҳәызба лхы-лҿи шимбозгьы, дигәаԥхеит, дигәаԥхаҵәҟьеит. Лыхцәԥарақәа еиқәаҵәа самсалха, лыгәчама аӡыршәрақәа ирықәкәашон. Иаҳҳәақәо ирылухузеи, ашәарыцаҩ иҿаҳәатәы ҟалеит. Ихьтәы шьаҵатәқәа аҷалаԥ еиԥш илзыбзиахеит. Анс-арс акәӡамкәа, ашәарыцаҩ имаҭарбага, ахьтәы мацәазгьы лгәыбжьымацәа инамӷаҵаны, аҿҳәарагьы ԥҵәаны, ихылԥа аҵыс ҭаҳәуа днықәҵны дцеит.
Аҿҳәарамш аҽны, ашәарыцаҩ иқыҭаҿы, унеишь-уааишь ҳәа зарҳәоз иҩызцәа бзиақәа, ҽцәа шәҩык рыхьтәы фаетон нарыгәҭылакны рҿаархеит. Аилашәшәымҭазы, аҭацаагацәа еижәхысла, аԥҳәызба лашҭа инҭалеит. Дук мырҵыкәа аҭаца дкахәхәа, акасы ԥшқа лхаршәны даадәылыргеит. Еихаххаа игылаз ахьтәы фаетон днақәдыртәан, аҭацаагацәа аҭацаагарашәа ҳәо, аҭаца дрыманы рҿаархеит.
Агәарабжьара иныбжьысын, аккара иҵгаз амҩаду ианаангылоз, уи аухатәи аҵх лыԥсы алахо, нымҩыхыҵ ԥҳәызбак лашәабжь ӷызы-ӷызуа аҿаанахеит. Аҭацаагацәа раԥхьашәа ари ааџьаршьеит. Рашәаҳәарагьы аахыдартәын, рҽааиқәыркит. Зегьы ҿымҭ-ԥсымшьа иааҭгылан, ҽеишәа рлымҳа кыдҵаны иӡырҩит. Аҵх иагәылыхәхәа игон иԥсҭаҵагаз, игәырԥшаагаз аԥҳәызба лашәабжь:
Нап – цәы, шьап – цәы, Ахьтәы фаетон дантәалоуп. Напы бзиа, шьапы бзиа, Аӡахәаргьала дантәалоуп!..
– Ҳаи, ари зызҳәоу еилысымкаакәа Анцәа сумшьын! – иҳәан, ашәарыцаҩ ахьышәҭҳәа икәадыррҭа днаныԥан, иааихмырсыӷьӡакәа аԥҳәызба лашәабжь ахьгоз ахь иҿынеихеит. Архәара дахьаавагьежьыз, абар ассир! Ҩ-ҵлакы ирыбжьындаз аӡахәа бжьында дантәаланы ашәаҳәара даҿын ԥҳәызба ссирӡак.
Ашәарыцаҩ афырҳәа даақәгьыжьаан, абри аԥҳәызба илҳәо аҵареи амцреи еилысымкаакәан, Анцәа иумҳәан, – иҳәан иаарццакӡаны иҿынеихеит. Еилаарцыруа аҵх иагәылԥхоз ахьтәы фаетон днадыххылан, аҭаца лшьапқәа данынарыхәаԥш, ихәы – ижьы ҩеибаргылеит. Хазыс ԥсазыс ҳәа иааигоз аԥҳәызба лнапқәагьы лшьапқәагьы цәын. Иҟалаз уиоуп ани анԥса гызмал лыԥҳаҵәҟьа лшьапы ҵҩызаақәа ашәарыцаҩ ихьтәы шьаҵатәқәа шашьамлоз лдыруан аҟынтә, лыԥҳа лцынхәрас лыԥҳаԥса дцәырылгеит. Ахьтәы шьаҵатәқәагьы ашәарыцаҩ ихаҭа ишибоз, ахырҭәага еиԥш иналышьхашәкәеит. Амала, лыԥҳаԥса лхы-лҿы ахьимбоз, анԥса длықәгәыӷын, лыгәра иган, лыԥҳаҵәҟьа лнапгьы лшьапгьы цәны, ахьтәы шьаҵатәқәагьы лышьалҵеит, ахьтәы мацәазгьы лымӷалҵеит. Аҿҳәарамш аҽны, деилаҳәа-еилаца, дындәылганы аҭацаагацәа днарылҭан, анԥса дгәырӷьаҵәа даахынҳәит. Абри аамҭаз аԥҳаԥса, аҭацаагацәа рымҩаԥыхьа аӡахәа бжьанда дантәаланы, иаацәырылгеит абри ашәа:
Нап – цәы, шьап – цәы, Ахьтәы фаетон дантәалоуп. Напы бзиа, шьапы бзиа, Аӡахәаргьала дантәалоуп...
Анԥса лыԥҳа афаетон даақәырхын, илышьақәаз ахьтәы шьаҵатәқәагьы аалышьырхит, ахьтәы мацәазгьы аалымӷырхит. Днаганы лгәашә дныларгыланы иаахынҳәит. Ахьтәы шьаҵатәқәа, аӡахәаргьала иантәаланы зашәа
хызҵоз аԥҳаԥса иналышьарҵеит. Ахьтәы мацәазгьы налымӷарҵан, ахьтәы фаетон днақәыртәаны, ахәаԥшьҳәа аҭацаагарашәа ҳәо, амҩаду агәы аахәаны, ахьтәы фаетон аҵх иагәылԥхаауа аҿынанахеит.
Ашәарыцаҩ инасыԥ изызшаз Анцәа рҭыԥҳа дааигәалашәан, афаетон ахышә дынкылԥшын, ажәҩан днаҵаԥшит. Ашьхақәа инархыкны, игьагьаӡа, иҭәы – иԥха амза икыдыз агәҭаҵәҟьа днагәылҵын, лыбла ихыҵуаз ашәахәақәа наихьлыршан, Анцәа рҭыԥҳа лхы-лҿы аалхаччеит! – иҳәан, сабду «ихьтәы фаетон» ахи-аҵыхәеи неиқәиҳәалеит.
– Уажәымҭа Анцәа аӡахәаш ахоумҵан. Аҩа умпыҵаԥымҵәааит, Шьардын! иҳәан, Шьагә дҩагылан, сабду ихы днагәӡит!
Сгәалашәарақәа саарылҵын, шәымҭакәак сызлагәырӷьаз схәыҷра адунеи снықәҵын, ҩаԥхьа сыуаӷеимышара ашҭа снықәыԥшит. Ҳган ҩнгьы, ҳкәасқьагьы ццышәтәарахахьан. Иаса Қьырса исахьахәыра, мшаҽнеиԥш, абыржәымзар-абыржәы амцаԥшь дналԥраап угәахәрын, деилаарцыруа амца дахьалагылаз. Сира мш зныз, амца иазымблыз, ҵәыла еибаркыз аӷәеихаса абжа амца иацраз ҿыцәаахьан.
Абыржәыҵәҟьа инақәырццакны даҽа рыцҳарак азы шәаџьҳәара сзызуаз, аҵым-ҵымҳәа слымҳақәа насхаҳәҳәан, сарма бла атта-ттаҳәа иааԥыр-ԥырит. Сара игәасҭахьан, абас слымҳақәа насхаҳәҳәаны, сарма бла анааԥыр ԥырлак, даҽа рыцҳарак шысзааигәахоз.
Ашацәа ртәарҭа шацәартәарҭахеижьҭеи, хысбжьы ахьықәымҩыцыз, уажәы абзарбзан хқәа еихык – еиҵык ҳхәы ԥшӡақәа ирхыууааны, ахшьырақәа рҭаҳара иаҿын. Уажәраанӡа кьыс рымаӡамкуа, аҵәраса реиԥш, еиқәыцәашь еилагылаз абна еихиаа амца ацралан, аҭакар рхыҵәахьан. Ашацәа ртәарҭа «Адунеи агәҭа» ҳәа изышьҭаз, аԥеимбарцәа
рҭыԥ ԥшьа абылра иаҿын. Аӡәык-ҩыџьак зхәышҭаарақәа зызкамыжькәа, макьана ахымца иҵымсыцыз, зыҩнқәа ирыххалаз раамҷыдахаз, егьырҭ зықәра зцәыхьанҭахахьаз аҭаҳмадцәеи, аҭакәажәцәеи, ахәыҷқәеи рашҭақәа аанрыжьхьан.
Абри аамҭазы. ашҭа дааҭалеит ҳгәыла ҷкәынак деишәара-еиҵараха, иавтомат ихәда иахшьны. Уаҳа иҽааиламырхаӡакәа, амақьа ашәыра ишәыраханы, ҳаӷеимышхара, деихаӡԥштәалаха, илабжышқәа ихәлаҵәо, иҽааиқәикын:
– Сара сшәаџьҳәаҩуп, Умар. Уашьа иԥа, хымш рышьҭахь, Кәыдры ахаҿы иҟалаз аибашьраҿы, Мизан дназлаз, иҩызцәа хәҩык Очамчыраа рыҷкәынцәа Кәыдры аӡы иагеит, – иҳәеит, аҟәараҳәа деиҵасуа... Ашамҭазы аҟәантәи идәықәлаз аҷкәынцәа шьхацамҩала ҳшаауаз, заа ҳамҩа кны рҽазыҟаҵаны, иаҳзыԥшны итәаз ақырҭқәеи, агырцәеи, ашәанцәеи шзахәоз иҳажәлеит. Аӷацәа џьаԥҳанылеи, бџьарлеи ибыҭан. Акыр ҵуан урҭ уа абри амш иазыԥшызиижьҭеи. Убри иаҷыданы, ҳаӷацәа рхыԥхьаӡара, ҳара еицыз ҳаҵкыс хара-џьара еиҳан. Ҽышьапхыц ахьынӡакуаз, ҳаҷкәынцәа еибашьит. Аха иаабон ҳамч дырхомызт. Аҵыхәтәан, амҩа здыруаз, ҳамҩаԥызгоз ҳаԥхьагыла, Алик Амҷба, уаҳа ԥсыхәа шамамыз аниба, акоманда ҟаиҵеит абас:
Иҟоу ҳҭагылазаашьа зеиԥшроу ижәбо ауп. Ҳара уаҵәтәи амшгьы ҳазхәыцроуп. Ҳазхәыцроуп хеиқәырхашьас иҟоу амҩа. Амҩа здыруагьы, иззымдыруагьы, ушьҭа иԥаҳкаауа егьыҟаӡам. Кәыдрынӡа рацәак бжьам, ҳҽаҳшароуп. Зегьы Кәыдрыҟа акылсразы ҳдәықәлароуп, уаҳа даҽа мҩак ҳамаӡам. Алахьынҵа лахьынҵоуп, аха «зых иахәаз Анцәагьы дихәоит!» рҳәоит. Макьана ашара акрагуп. Алашьцареи, амза лашареи шәхы иархәаны, зегьы шәеиламхакәа, хамахама шәҽыԥсаҟьаны, Кәыдрыҟа шәхы рханы шәдәықәла!» – иҳәеит Алик, иԥсы игәы икылахо ашәаџьҳәара даҿын Мизан иҩыза. Ишшара ианааша, зегьы Кәыдры ҳкылсит. Икыдхаҽаны ақәаура иалагеит. Кәыдры иаҳа-иаҳа ацлара иаҿын. Дасу зхы иахәаз зегьы, ишрылшоз аӡыблара иҭалеит. Кәыдры ирыз, иара Алик дназлаз зегьы нырцә рҽеидыркылеит. Аха Мизан иҩызцәа ахәҩыки иареи рхабар ҳәа ҟамлаӡеит. Кәыдры хышхыҵәаны илеиуан.
Издыруеит Мизан ашьха иҟалаз аидыслара ӷәӷәа аҿы дшырхәыз. Убри инаркны, Мизан иӡырҭеи-иԥсырҭеи – илахьынҵа дахьаҿаз, дахьагаздахьаанагаз ҳәа егьсыздырӡом. Ҳанеиԥырҵуаз ауыха, сара исыздырам иԥсхы илашәахьазу, абри аҩыза ауасиаҭ сзынижьит:
«Зеиԥш ҟамло егьыҟам. Слахьынҵа сеижьар, сманшәаламхар, сҭаацәа рҿы усзышәаџьҳәа!» – абри акзаҵәык аҳәаха иаӡеит. Ҳаӷацәа аҳәиҵәҳәа, аԥшыжәла еиԥш ахымца ҳажәҵара иаҿын. Мизан иуасиаҭ ԥсраҽнынӡа исхашҭраны сыҟаӡам, сынарцә гәашә иҭазгалоит. Исыздырам Мизан илахьынҵадахьаҿаз.Исыздырамиарбангану,дыԥсызаргьы дыбзазаргьы Кәыдры ацәқәырԥқәа дахьҿықәрыжьлаз.
Мизан иԥсырӡи иуасиаҭи иани-иаби рлымҳа аҟынӡа анагара сзымгәаӷьит. Убри азоуп, раԥхьа абри ауаӷеимышхара уарауҿыизаазгаз,Умар!–игәыизыҵамгылазахаҵа илабжыш игәырҩа нхыкьасан, аҳәҳәыҳәа инеимеиҭәеит...
Ари ахҭыс уаӷеимышхара иҟалаз абамба-сы ҩамгылах
еиԥш, шәымҭақәак ирылагӡаны, Аԥсны ахи-аҵыхәеи шәеиқәаҵәаны инахыҵәеит.
Абри еиҭаҳәашьа еиҭаԥсашьа змам асаашьа ҟалеит сентиабр аҽеиҩшамҭазы. Раԥхьаӡа, Кәыдырҭантәи Мизан иԥсырӡы гәаразгалаз Сиуарна излеиҳәаз ала, хәҩык аҷкәынцәа Кәыдры еибгала измырит. Аха аҵыхәтәан, иԥсызи инхази анеилдырга, Кәыдры заџьал алаҳәахаз даҽа хәҩыкгьы ҟалеит. Жәаҩык, ихыш-хыҵәаны илеиуаз Кәыдры ацәқәырԥқәа зыргәыҵымхит.
Ари арыцҳара иҟалаз назаҳаз, Кәтоли, Џьгьардеи, Тамшьи, Ҭоумышьи, Аӡыҩбжьеи – ажәлар еигәныҩит... Уеиҭынхеи, ԥсра-бзара ззеилаз аԥсҵәуацәа ршьапы иқәгылеит. Амшын агаҿа инаркны, Кәыдры ахыҵхырҭа аҟынӡа, ауаа рыҽшаны аӡы иавалеит. Алашьцара иаарымнахаанӡа, жәымҭацәгьа ҳәа, Кәаҷаҷ дгәыӷырҭадаха, ашәи бжьы зҭыҩуаз Кәыдры даван. Зегьы акакәын дгәыӷуан аб еиҭамҳәа. Дгәыӷуан: «Иудыруазеи, зеиԥшҟамло егьыҟам. Дхәын рҳәеит, Иҟамлари, Кәыдры аҭалаха имаӡакәа, ихдырра ицәыӡны, ихы дамыхәо џьара дкыдхалазар? Уи ус икоуҟьо ҷкәынамызт, ааҷа даҩызан. Џьара , хгашьа змам мчымхара залымдарак дақәымшәазар, Анцәа игәаԥхарала, иахьа акәымзаргьы уаҵәы инасыԥ иқәҿнаҭыр ҟалоит. Изыҟамлозеи, зегь ҟалар алшоит, заа «ахәац ала ҭыхтәым!»иԥсы ихазҭәҳәоз, мыч ҷыдак илазҵоз, гәыӷрак ашәахәац ԥсеиқәырхагаха аҽааикәнаршон...
Ажәлар макьана, инеиԥынкыланы, аԥсра насыԥдақәа ирмышьцылаӡацызт. Хыхь ишысҳәахьоу еиԥш, ауаатәыҩса ргәыӷра иканажьуамызт: «Џьара зеилибамкаарак ҟалазаргьы, ауаа ҟәышуп, еиндраалап, ажәлар рыбз хәшәуп. Арыцҳарақәа рҟынӡаҵәҟьа инеибагарым!»абас ихәыцуан, абас игәыӷуан, иаалырҟьаны изгәамхәуаз зҵалаз ауаа. Аа, уажәы аламуаа ирыхҟьаны, абри аҩыза ауаӷеимышхара, ахамышҭыхә иҟалаз, аԥсуа жәлар рыжәҩахыр инаҵаӷәӷәеит. Уажәраанӡа агәрагареи агәыӷреи зыԥсахацыз, уажәы ӡшәахшәа ирымпыҵабо иалагеит. Агәыӷреи агәрагареи рҭыԥ аҿы, шьала иҿыхымзар ада ԥсыхәа-ӡыхәа змамыз, аԥсуа жәлар ргәаҿы агәаӷ еицралеит. «Ашьа ахашьа иаԥхьоит!» шырҳәо еиԥш, хәыҷи-дуи, зақәра инахахьаз ашлақәа инадыркны, рышәиԥхьыӡ ахаҳә еиҩнахит.
Раԥхьатәи ан луаз, ибжьыдаз-ишьҭадаз раԥхьатәи аб игәырҩа Кәаҷаҷ иашҭа иҭалеит. Ааи, уи макьана зыԥсы зхымҵыцыз гәӷрак ацәыҵлашара изгәылԥхоз гәырҩан. Ани аби ҳаӷахәы дшуазырра иуазыруан. Ацәашьы еиԥш аххаҳәа ибылуан, аха рҽырҟажон. Зыҷкәын игәырҩа амца згәы изызҭамшьыз ан хәашабга заҵәык, иныҵакӡаны хәылԥ шәаԥшь лылаӷырӡ налаԥсо, ашьац лыҵзыблаауаз амыткәма лҳәон...
Ицон-иаауан аҭынхацәа. Ицон-иаауан, макьана злахьынҵа аҟәарашра иламшәацыз, уаҵәтәи амш ирзаанагоз ззымдыруаз, Кәыдры аҩыҵаҿ ицеибашьуаз иқәлацәа.
Кәаҷаҷ иашҭа иакәшаны итәан ауаа. Ирыздырамызт аб насыԥда иарҳәарыз.
– Уҽырӷәӷәа, дад, Кәаҷаҷ. Уара ацәгьагьы убахьеит, абзиагьы убахьеит. Зеиԥш ҟамлац егьыҟаӡам. Мизан илахьынҵа шыҟалаз макьана аӡәгьы иҳаздырӡом. Анцәа ҳазшаз заҵәык иоуп, дад уҷкәын гәыӷырҭахлаҳәас имоу. Уҽырӷәӷәа абааԥс. Ари арыцҳара жәытә-натә аахыс, изныкымкәа ашьаӡа-гәаӡа згәыҵызххьоу аԥсуа жәлар зегьы рзыҳәан иҟалаз гәаҟроуп. Аразреи ацқьареи мчра рымазар, рҳақи рдоуҳаи уаҵанакып. Уара уаҟара аԥсаԥеи асабаԥи ҟазымҵацгьы Анцәа аӡә дихылаԥшхьеит. Уаҵәтәи ашара узқәымгәыӷуа агәырӷьаҿҳәаша узаанагааит, ауаҩытәыҩса дызшаз! – иҳәан, ауаҩы дыԥҵәазар деиԥызшьуаз, ани-аби ргәыӷра еицазымкуаз гәшәа-гәыӡбак Кәаҷаҷ иԥсы ахәага инаԥишьит Ҳазараҭ.
– Ишәасҳәозеи, сыԥсҵәыуацәа, саашәыкәыхшеит. Ҷкәынак иԥсадгьыл ихы ақәиҵазар, уигьы насыԥуп, хьӡыла дҭахазар Анцәа иџьшьоуп. Раԥхьатәи амш хьанҭа азы ихы ԥхьамккәа, раԥхьатәи ахымҩас дахьаҿагылаз. Раԥхьатәи аӡыблара ацәқәырԥқәа ахьигәыҵихыз. Сара макьана ҽеишәа исыздырам сыҷкәын илахьынҵа дахьаҟьаз. Ҳара егьҳамчым, Анцәа ду изихәшьадыз дақәшәап. Аԥсуа жәлар шәнеибац ахьырҳәаз, иҩызцәа днарывагылеит. Иабдуцәа ртәышьҭра еицеимкит. Амала, акызаҵәык сызмырҭынчуа, ҵәымӷ жьакцаны сгәахы иалоу, Мизан иҽынеиҵыхны аибашьыха ахьимаӡаз, иашьцәа ршьа кәапеила атаха ахьимаӡаз, аиааира амш дахьахьымӡаз ауп, – иҳәан, еихашәыеиҵашәхьаз гәырҩа ччаԥшьк неиҿықәиҵан, днеилыблааит Кәаҷаҷ.
Аҽынтәи амшгьы абас игәыӷырҭадаха ацхахә неихашәит. Макьанагьы Мизан изыԥшын, макьанагьы игәыӷуан. Макьанагьы уаҵәтәи ашьыжь шараз Анцәа дырзыхашоз џьыршьон Мизан иани иаби.
«Ҳаи, абааԥс, исзымааӡаӡоз, Мизан, уарамыжда! Саазқәылаз, уанаасгәалашәалак, сцәа-сжьы насхыбзаауан. Цәалашәара бааԥсык сарҭынчуамызт. Суцәшәон, дад сҽысзышьақәкуамызт. Уажәы-уажәы цәалашәара бааԥсык насыҿхысуан. Анцәа суҳәоит, убырҭ зегьы змааноу, уаб иԥсхы илашәара акәхааит. Уаб уара дузышасхааит, дузӡатәааит. Уара уԥсы ацымхәрас сара сыҟоуп, дад!» – игәы иҽанӡамкәа иааҵары-ҵарыз амацәыс, аԥҭақәа инаргәылакьын, аҵықьҳәа ианхыс, ауп, Кәаҷаҷ амҩаду дшангылахьаз ангәеиҭаз. Уи изгәамҭаӡакәан ауп агәашә дышҭыҵыз. Изгәамҭаӡакәа акәын, ихала иҷкәын диацәажәо, амҩаду даныланы дышнеиуаз... Ашаеҵәа нкыдлашалахьан.
Кәаҷаҷ иаб Ирод инышәынҭра агәашә аартны данынҭала, ацәашьы иаҵәа еиԥш ԥсылҩак еишьылҟҟараӡа, ихха – ххо хынтә анышәынҭра агәы ишнықәлашаз гәеиҭеит. Ицәа дынҭыԥсааит:
«Узыргәаҟуазеи, саб? Иӡыӡымкәа исԥугалаз, угәы инықәурлашаз удамра ацәашьы иаҵәа, гәырӷьаҿҳәашома, мамзаргьы шәаџьума исанаҳәаз, исоуҳәозеи, саб?» – анышәынҭра иҽнықәыршәны, иаб инышәнап наигәыдикылан, амаша ахаҿы игылаз, ныцәла ибыжьԥаны иҟаиҵаз аҟәардә днықәтәеит. Адунеи самкуа, сыԥсацара аныцәгьаха, ԥсеиқәырхага гәыӷрак уара уҿы исыԥшаарц иԥсҿыхгаз унарцә гәашә сҭалеит. Саб, уаҵәы ашара саҵагыланы, ҩаԥхьа удоуҳаи уҳақи сыманы, умаҭа дызгәыҵаҳәҳәоу, ашәи бжьы зҭыҩуа Кәыдры аӡыблара сеиҭавалоит. Уара унарцәгьы – уаарцәгьы унашана шуцу здыруеит. Адырра сыуҭеит удунеитә гәаҟрақәа рнашана еиԥш, унарцә нашанагьы аԥсы шҭоу. Удамра изҭамгылаз унашана аԥсылҩа, хынтә угәы инықәуазырит. Умаҭа иуахҭа анарцәгьы ушамырҭынчуа здыруеит. Саб, уԥсыцқьа насгәыҵакны суҳәоит, уаҵәтәи сԥеиԥш ҳәа акры удыруазар, исыҵоумкын! – Кәаҷаҷ аҵыхәтәантәи иуазыр ипсы анахырзааха имҭакәа, шьыбжьхыҵырҭаҿы иаауалыуашан, жәҩангәы нкылблааны еҵәак нкыдыҳәхәан, аххьа ҟаитан ацыԥхь ацрыдды, ишнеиуаз, цқьа илаԥш аныҵгаха имаӡакәа, ажәҩан ӡымшын иналакьаҭеит. «Ари саб нарцәынтәи иааицҳауа шәаџьуп!» – ааиҳәан, игәы нҭрыхьҭышьааит.
Убасҟан ҩынтә ԥсра дыԥсит Кәаҷаҷ. Ашьхарахь аимыггараиаҿызашара–ашамҭаамақьаеиԥшацхахәнеихашәит. Бжьыда – шьҭада, иаб идоуҳаи иҳақи драцәажәан, ахаҳәыршәыра – ишәыраха, ашьшьыҳәа иаб инышәынҭра
агәашә дынҭыҵит. . .
... «Уабдугьы адамра дҭаургылом, Мизан, абааԥс.
Уабду иаҟарагьы абзиара ҟазҵахьадаз, уабду иаҟара зыжәлар зхы рықәызҵахьадаз. Урҭ зегьы зылԥха ҳаура ибарҭоуп, иаҳарҭоуп. Уабду идоуҳа џьара ицәырымҵыр ҟаларым баба! Уабду иҳақи идоуҳаи ӡра-ԥсра ахаангьы ирықәлаӡом. Анарцәгьы – аарцәгьы мшаҽнеиԥш аԥсы ҭоуп. Абду иҳақ аԥа ихьымӡаргьы, имаҭа ихьӡоит. Ихьӡоит уеизгьы – уеизгьы, ус Анцәа ду иҳәахьеит. Ацәгьагьы ухьӡоит мышкызны, абзиагьы ухьӡоит. Адунеи аҿы егьа абзиара узыҟаҵондаз. Умшәан, дад, Мизан, ишыдыдуа қәа ауӡом, Анцәа душьауҩуп. Уабду иԥсы уахьыҟазаалак уахьчоит!» абас игәыӷрақәеи ихәыцрақәеи неиқәҳәало, амҩаду агәы аахәаны аҩныҟа дцон Кәаҷаҷ.
Аҩны данааи ауп ианаацәылашаз. Иахьа Кәыдрыҟа ицымҩахыҵуаз ауа, аҭынха, Мизан иқәлацәа шеизара еизахьан. Кәаҷаҷ ашҭа данааҭала, амӡырха аҵыхәаҿы Мизан ԥшьымш рышьҭахь иҩн ҿыц азы иуасҭацәа ирцәхьаз ақьарсҭақәа аҳәҳәабжь еиԥш иԥылеит...
«Акымзарак, Мизан, баба! Зегьы акоуп сцәалашәара смеижьо џьысшьоит. Сҿаҳәатәы Анцәа еицоумкын!» – иҳәан, илахьи-иџьымшьи ныҵакны иааиӡатәын, иҩ-уаҩак Мизан иеҵәахә инаҵеикит...
Хәымш рыҽны, ашьыбжьышьҭахь, Кәыдры иагаз Мизан иҩызцәа хҩык аӡы иамырхит.
«Анышәнапи аԥсыбаҩи» рҳәоит ҳабдуцәа. Аԥсра, аԥсра ианадамха, зыбаҩ-зышаҩ рабдуцәа рызқәаҭыԥ
аҿы знышәнап лахьынҵас изоуз, инарцәгьы мзалашоуп, иаарцәгьы мра лашоуп! Иахьа акәымзаргьы, уаҵәы сыбаҩ атәым дгьылаҿы иҵыҭәамтәыкәа, Анцәа ишсаҭәеишьо здыруазар, лакьакьа соуит ҳәа исыԥхьаӡомызт, Мақ уххь згеит. Абза аԥсы диҵашьыцуа иабоубахьоу, абауаҳахьоу, аха иахьа уара суҵашьыцуеит! Ҳаӷоу ибаргәхаша, иубаргәузеи дад. «Ӷра ҭшала ублызаргьы, ахаҵараз, ахьмыӡӷ азы ублит. Ҳазшаз уҷкәын ибаҩ уахимбааит. Мақ уххьзгеит, иҟалаша ҟалаанӡа Анцәа дсырҵәуозаргьы, сыҷкәын леибгеи дахьрымҭахәхаз здыруазар, дықәрахьымӡазаргьы, ахаҵа дхаҵан, «хоуп» анырҳәа, иԥсадгьыл азы, иабацәеи иашьцәеи рнышәынҭрақәа рзы иҩызцәа дрывагылеит. Даҽакала, иабацәа иртәышьҭрамыз ныҟәимгеит!» – иҳәеит Кәаҷаҷ гәыжьжьага жәақәак, Мақ дахьидышшылоз.
Мақ ҿымҭӡакәа аҟәарашра дылаҟацаны дгылан. Иҷкәын заҵәы, ашәырқыҭан, ауапа иқәыршәны дышьҭан. Аҵыхәтәан, иԥси-иԥси неихьигӡан;
«Анцәа иузааиго зегьы бзиазар акәхап, Кәаҷаҷ, сукәыхшеит. Ари аҩыза ауаӷеимышхара, сыԥхыӡ иалашәаргьы ихасҵомызт, аха сызблыз игага дзахымԥагәышьеит. Лахьынҵас ус Анцәа ду изишахьазар акәхарын. Аибашьыха иоузҭгьы, сгәаҟра гәаҟрас исыԥхьаӡомызт, – иҳәан, иҷкәын исакаса иаҵагыланы инеиуаз днарышьҭалеит Мақ.
Кәаҷаҷ иҷкәын заҵәык ида, егьырҭ зегьы рыԥсцәа Кәыдры иамырххьан. Уи аҽынтәи амшгьы гәыӷырҭадаха инеихашәы-еиҵашәит. Амра шьыбжьагәы инхықәгылахьан. Кәыдры ахахьы ашәибжьы ҭыҩуан...
Кәаҷаҷ иҩызцәа рыҷкәынцәа Кәыдры аӡы иаманаҵы, еиҭаҳәашьак змамыз гәыӷрак даҟажон. Гәыӷрак даҟажон, арыцҳара иақәшәаз Кәаҷаҷ иҩызцәеи иареи еицгәаҟуанаҵы. Аа, уажәы ихала, анахьгьы дыҟамкәа, арахьгьы дыҟамкәа, аԥсрагьы деиуамкәа, абзарагьы деиуамкәа, ҩ-мца еишьылҟҟарак данрыбжьаха: «Ааи, анаџьалбеит, аҿахаан инеиҭарҳәо, ахьмыӡӷ згома, ажәла нҵәеит!» – абарҭ аарла иԥсы инахирзааз игәаҟ ажәақәа игәы анҭаҳәаха иамраӡакәа, дзықәгылаз адгьыл наиҵагьежьит. Абри
аамҭазы, зыҽшаны, Кәыдры ахи-аҵыхәеи иаваз рганахь, ԥшьба-хәба ҽырҩымҭак инеиӷьны иахьыбжьаз аҟынтәи, Кәыдры ахахьы иԥсҭыхгаха алаҳәақәа рҟыр бжьы аагеит. Мизан иԥшааразы, маӡа-аргама згәыӷра зцәыӡхьаз рҟынтәи, зықәра инаԥысхьаз ҭаҳмадак дааӷызыӷызын, – «Ҳаи, абааԥс, абарҭ алаҳәақәа, ааигәа-сигәа иҟаӡамыз рцәырҵреи, реилаҩ-еиласшьеи, рҟырбжьи рыцҳарак иазҳәоуп. Шәеиха, абааԥс, аҷкәынцәа, Кәыдры иаваршәны, алаҳәақәа рыбжьы ахьго аганахь!» – ибжьы неиҵыхны ҿааиҭит ариабжьарак зхы аџьыка ықәызххьаз абырг.Ари аҩыза «агәырӷьаҿҳәаша» назаҳаз, зшьамхы инанагоз аҷкәынцәа аҟәара цҟьаны, алаҳәақәа рыбжьы ахьгоз ахь рҿынархеит.
Ажәала еиҭаҳәашьа змамыз, иҵааԥсхахьаз, цәаныррацәалашәарак, амацәыс еиԥш, днеилыблааны инеигәылсит. Аччареи аҵәыуареи деимаркуан Кәаҷаҷ. Ҩаԥхьа, иахьауажәраанӡа ицрымҵуаз игәыӷра, аԥсы ахәага ҭалеит. «Иудыруазеи ихәыҷқәа рынасыԥ даҵанакыр!» – абригьы, гәыԥшаа-хыԥшаауа игәаҵа инҭиҳәааит.
Аҵыс ашьапы ахьыԥҵәоу здыруаз, зхатәгьы здыруаз, аӡәы итәгьы здыруаз, егьа иҽирӷәӷәаргьы, егьа иҽеизигаргьы, ииуа-ииҳәо дақәымшәо, дзеиуоу изымдыруа, аԥсреи-абзареи рыбжьара дкынхалеит. Ацәгьи-абзиеи реиҿыхырҭақәа рзы ауаа зазҵаауаз, зхатәы ӡбаны ӡбара ицоз, шамахаӡак акәымзар, уадаҩрак, гәаҟрак иазмырҟәуаз ауаҩы, уажәы ахаҵа игәырҩа даҳәынҷан, ишьапқәа дырзеиҭамго, дшьалабаны аҟәарашра днылахеит.
– Уҽырӷәӷәа, дад, Кәаҷаҷ уҽырӷәӷәа! – иҳәан, ижәҩахыр дааҵагылеит, ариабжьарак ицгәаҟуаз хаҵак. Аб еиҭамҳәа, алаҳәақәа рыбжьы гацыԥхьаӡа, ихасбжьы иаҳауан, дзықәгылаз адгьыл иҵӷәасон. Дырзааигәахацыԥхьаӡа, еиҳа-еиҳа ишьамхқәа иҵӡаауан, ихы-игәы еилаԥсон. Уажәы иихәыцуаз, уашьҭан ихәыцуамызт, игәыӷрақәа иҵабарахон. Уашьҭа иҷкәын ибаҩ акәын дзышьҭаз, ииҭахыз, уаҳа даҽа гәыӷырҭахлаҳәак имаӡамызт.
Иаахымкәаӡакәа, Шәан дуи Шәан хәыҷи рхәы еиқәаҵәақәа рҟынтәи аснариадқәа Кәыдры нырцәгьы аарцәгьы
акажьра иаҿын. Ашьха иқәтәаз ҳаӷацәа иааҟалаз зегьы рдыруан. Ирдыруан, мчыбжьык аахыс, Кәыдры аҩыҵаҿы иҟалаз аидыслара аан, ахәра ӷәӷәа зауз ҳаҷкәынцәа ԥыҭҩык аӡхыҵра ишызмырыз. Аҷкәынцәа рыԥшааразы, Кәыдры аԥшаҳәа иаваз рҭынхацәа, хҩахаха рырҭомызт. Бџьар хкыс ирымаз зегьы аҭырҟьара иаҿын. Аӡәымкәа-ҩыџьамкәа аԥшаацәа, аҭынхацәа ақәлацәа иреиуаз ахәрақәа заузгьы ҟалеит.
Ашьыбжьышьҭахь шәымҭақәак ианааҭынчраха, Кәаҷаҷ дрыманы ашьҭазцәа неит алаҳәақәа ахьҟыруаз аҭыԥаҿы. Раԥхьа уи аҟәара ахықә аҿы инеиз аҷкәынцәа, ажәак мҳәаӡакәа, еихаԥсы-еиҵаԥсы, рыхқәа ларҟәны игылан.
Раԥхьаҵәҟьа аӡы даман, зхы-зҿы еицакхьаз, дызусҭаз еилкаамыз, иҵаҟатәи имаҭәакәа рыда егьырҭ аӡы изышәхнаххьаз қәрамхьымӡак. Уи имаҟҿаҳәара инаркны, ихажәҩабжь назлаз, ихәамц аӡы иаман. Избжак аҟәара иқәын. Мчыбжьык аахыс, сентиабртәи абжьымра иарсахьаз ауаҩытәыҩса ицәа-ижьы бжьысхьан. Ишьҭахь, итәарҭа зегьы алаҳәақәа ирфахьан.
Абриаҟара цәгьеи-бзиеи гәаҟреи збахьаз, абри еиԥшзеиԥшыз арыцҳарақәа, ирықәшәақәахьаз, аԥышәа зоухьаз ахацәа раԥхьаҵәҟьа, ирура рзымдыруа, Кәаҷаҷ иарҳәара рзымдыруа иааилахеит. Зегьы рыхәда рыкәаҽны игылан. Аҵыхәтәан, зықәрахь инеихьаз хаҵак даарылҵын:
– Кәаҷаҷ, дад, цқьа уихәаԥш, ухаҵкысцеит. Уҷкәын иакәхарыма абри аӡыхшьах иамоу ақәрахьымӡа? – иҳәан, дааидгылеит.
Кәаҷаҷ уаҳа иҿы изааихмырԥхьаӡакәа, иҷкәын днеихагылеит. Изгәамҭаӡакәа аҟәараҳәа днеиҵасын:
– Даашәырҳәи, даашәырҳәи! – дааӷызы-ӷызит Кәаҷаҷ. Иоуроу – зоуроу дшеицакра деицакхьан. Кәаҷаҷ ахәаша ергьҳәа иҿы неихыԥхьан;
– Мап , мап, сара дыстәгәышьам! – иҳәан, даахынҳәын, шьаҿак неихыимгацкәа: – Шәаангыли, шәаангыли! – иҳәан, ихәыҷы днеихагылан, иҽааларҟәны, инацәкьарақәа рыла, иқьышә анааихирԥхьа, иаԥхьатәи иҩ-хаԥыцк рыла дидырит Мизан шиакәыз, иҷкәын хаҭа шиакәыз.
– Аа, абааԥс, Анцәа иџьшьоуп, Анцәа иџьшьоуп! Иара иоуп, иара иоуп! – Анцәа ҳазшаз сҿаҳәатәы ҟалеит. Сыҷкәын ибаҩ соуит, сыҷкәын ибаҩ соуит! – ихәан, аб ахәаша, иччаԥшьи илабжыши ихәлаҵәо, аҟәара зегьы цҟьаны акәашара далагеит. . .
Ашьаӡа-гәаӡа зыхтәалаз, амамеиқәара зхатәаз Кәыдры ахгьы-аҵыхәагьы ашәибжьы ҭыҩуан... Шәамҭақәак, еилагылаз ауаа рхы агарҭа рмоуа иааилахеит. « Ажәынҭацәгьа, ихы-игәы еиласит!» – рҳәеит шьоукгьы иныҵакны. Аҵыхәтәан сыҷкәын ибаҩ соуазар ҳәа ирхианы имаз, икәдыршоз неҵыхны аҟәара иныларҵеит. Аҳы, уашьҭа зцәа-зжьы шеицакра-еицакхьаз ақәрахьымӡа аӡы дааҭганы аҟәара даннықәырҵоз, аамҭазы ахыу-хыуҳәа алақәа реиԥш еибаршуа, еилагылаз зегьы, ақәыџьмақәа реиԥш, аӷацәа рықәшеит.
«Ҳахьынӡаушьҭаз узхоит! Уашьҭа џьаҳаным уҭыԥхааит! – рҳәан, рывтаматқәа хыршаны ҩыџьа аҟәара иқәыз аԥсы инеихагылеит. Егьырҭ, бџьар иахылаҳәаны изкымыз, ауаа инарҿагылеит.
«Иааг, уара аканистр!» – арҵәаа ааҭиргеит, бџьарла еибыҭаз ақәылацәа реиҳабы. Абри имҳәацкәа, гыруа хаҿы еитазара нырҳа дук даарылҟьан, аҟәара илагылаз «авилис» ашә ааимԥааны, бензинла иҭәыз аканистыр иманы аиҳабы днеидыххылеит. . .
Абри ахҭыс уаӷеимшара сара аргама избарҭан,исаҳарҭан. «Ухы иҭамшәацыз, угәы иҭамшәацыз, алалабатә убааит!» ҳәа Анцәа ҳазшаз исзыиҳәахьазаарын. Сара абри ауаз зыҩуа еиҭаҳашьа змам арыцҳара, раԥхьатәи амшқәа инадыркны, салагылан. Ҩ-гәырҩак, ҩ-мцақьоуқьадк рыбжьара сыбжьаԥсылмыткуан. Акы, избон сашьа гәакьа, хгашьа змамыз абза гәырҩа дшахәаҽуаз. Иҩбахаз, сихагылан изжәша аӡыхь ахы ыҵнамхыцыз аҿааӡага сашьа иԥа. Сара абри арыцҳараҿы, абри агәаҟраҿы сашьа акгьы сызихәаӡомызт, сымчыдан, сыбжьыдан. Ус, еихымсыӷькәа акәаш мцеиԥш, ҩныҵала абылра саҿын. Аамҭала акәзаргьы аӷа игәырԥса сықәшәара иаҿын.
«Иубаз еицәа убааит!» зырҳәоз ашәиԥхьыӡ ахҭа дынҭагылеит сашьа. Аҳәа ахы зықәшәаз еиԥш, ишьхәа дынҭагьежьын, днеикәҟьашан, зцәа-зжьы ҵәахьаз иҷкәын инаԥқәа наикәыршаны данаашьҭихуаз ашәымҭазы, ани агыруа ахаҿы еитазара Кәаҷаҷ днеидыххылан, аԥсы иҩшьапыкгьы кны дахеит. Аха Мизан иаб иҷкәын ихәамц далаԥсны икын. Ҳаӷоу дзықәшәаша, аԥсы наҟ-ааҟ деимдырххон. . .
– Абензин иқәҭәа, уара аилымга абензин! Уи алаԥшь аԥынҵа икылҟьаз иҩызцәагьы иаргьы уажәы аԥхьагьы ибылтәын! – ишилшоз ибжьы ихацаланы аҟаара даҿын, аламуаа реиҳабы. Сара схы схашҭын, абар-абар, схысыԥсы зегьы сашьа иқәысҵарц сышныҵҟьара сышгылаз, уажәы ҽеишәа исгәалашәом, арԥыск смахәар ааникылан: «Баша ҳаӷацәа ргәырԥса уқәумыршәан, Умар. Ичҳа, сеиҭауҳәоит, ааӡарыҽха алақәа уҽырҿоумҵан. Ацәгьарагьы аныркәашатәу аамҭак ыҟоуп. Иаҭахханы иҟалозар, ҳара зегьы ҳхы анақәаҳҵаша аамҭа ҟалоит, иудыруаз иҳәан днасылаҳәаҵеит. Сгылан сара имчыдаз, ибжьыдаз, абри ауӷеимшхара сцәа иҭагӡаны. Кәаҷаҷ изын уашьҭа зегьы акакәын. Иҷкәын иаӷацәа дицәырымблыкәа, ибаҩ иабду ижәҩахыр аҿы анагара акәын ихәыцырҭазгьы, иԥсҭазаарагьы, иламысгьы, ихьӡгьы, ихьымӡӷгьы зызкыз. Кәаҷаҷи агәы ацымхәрас аупцәарҳәы зызҭаз аламуааи аԥсы данеимдырххоз ашәымҭазы, иаалырҟьаны аӷныжәҩан еиласит. Идыдит, имацәысит. Икыдхәаҽа ақәоура иалагеит. Кәаҷаҷ иҷкәын, иаӷа дииҭомызт. Егьи Анцәа дызхашҭхьаз, џьаҳаным зҭыԥхәырахахьаз аламуаҩ, а псы ишьапқәа дрылаԥсны икын, доуишьҭуамызт. Ҩаԥхьа амацәыс Кәыдырҭа ҭазыҳәҳәоз аԥҭақәа инаргәылакьит. Инақәырццакны, Кәаҷаҷ иаргәҵысҭа инаҵаргәӷәаны, апҟаҩ-апҟаҩҳәа ҩынтә дхысит ани аламуаа еицыз реиҳабы. Аха убрагьы даанымгылакәа, ҩаԥхьа иааԥсахны, иарӷьарахьтәи илымҳа инавакны деиҭахысит. Абри аамҭазы, – «Ҳаи, уара, абааԥс, дгьыли-жәҩани рхәы-ржьы еилазыргылаз, Анцәа ду дзыруазырыз агәнаҳа шәаҵамлан!
Зыԥсы зынарцә гәашә иҭалахьоу аԥсы шәимеиканын. Уиаҟара афы шәԥышькылҟьозар, иҟоуп макьана шәаԥхьаҟа шәзеибашьыша! Ахаҵара анаҭаху аамҭа! Иԥсы дишәҭ, уара, наҟ!» – ҿааиҭит, амашьына еицрыжәжәа ихы нҭирҳәҳәан, зышлеи-зықәи еилыҩҩхьаз, зықәра инаԥысхьаз шәануак.
«Анцәа илԥха уоуит! Аҽы жәлала имыҩуеи егьаумҳәан. Урҭ рҟынтәи аламыс гәырԥынҵак аҟарагьы ззынханы иҟоугьы аӡәы дыҟазаап! – инцәыҵеиҳәеит Кәаҷаҷ иааигәа игылаз ҷкәынак. Шәымҭақәак рниасха амҭакәа, ацҳа ахьху аганахь, инеихык-еиҵыкны автоматқәа «рыӷызы-ӷызы» бжьы нықәнарцәажәааит. . .
– Дорҟәилинц, дорҟәилинц, дида ходилеԥ! – рҳәан, ԥсгьы бзагьы ааныжьны, рмашьына хәархәар иазкуаз акит, иаанхаз абна рҽарҭеит, уажәраанӡа атәыла дырбгарашәа, аҳәа выр-выр ҟазҵоз «афырхацәа», аамҭацқәак инарылагӡаны, еибарқамсан, улаԥш рхьымӡо инеимбӷьыжәаан илтышахәаша ицеит.
«Агыруа ишьа ибар аҵәыуара далагоит!» – арҭ ачарагьыҟәақәа, уажә иҟарҵоз оумашәа ибатәӡам. Уи аҩыза аҟазшьа, ашәаргәындара агырқәа агырқәа анрыхьӡхала инаркны, ирыциит. Дара рҳәыԥ ара адгьыл иқәнаҵы, ирыцуп, егьрыцыԥсуеит. «Аҳ иԥсы уӷроума! Угага ушԥацәшәо, уара уагыруоума, уанаџьалбеит!» – рҳәон, ҳабдуцәа аԥсуа хьаҳә – хьачак данрыхҭыгәлалак.. .
...Ажәамш рыҽны, Кәыдры ахы аҟынтәи Кәаҷаҷ иҷкәын кьатынҵала дрыманы иҩызцәагьы иаргьы Ашацәа ртәарҭахь амҩа иқәлеит. Мизан иԥсы аӡы иҭызгаз, абамба рахәыц зныҵуаз акәанҷ-рахәыц ашьшьыҳәа, игьыжьы-хынҳәуа ирышьҭан. Аб иҷкәын иԥсы дацәажәон: «Уаала, дад, Мизан, уашьҭа аҩныҟа. Уандуи уабдуи узыԥшуп. Акыр ҵуеит уангьы улымбеижьҭеи, угәхьаалгеит. Уан макьана дгәыӷуеит, ахәаша. Макьанагьы ухәыҷқәа рынасыԥ уаҵанакра џьылшьоит. Лажәымҭа аӡахәаш шахарҵахьоу лыздырӡом. Илыздырӡом аилашәшәымҭазы уԥсы ҳаманы лашҭа ҳашҭало. – Уаала дад, уаала, унышәнап ахь уаала, уцәа-ужьы ахь уаала, уҩныҟа
уаала, уаб дукәыхшоуп! Акәанҷ ашьшьыҳәа, ашьшьыҳәаӡа игьыжьуан-ихынҳәуан!
Акәанҷ ашьшьыҳәа ианыҵуаз аԥсҭгага рахәыц еишьылҟҟараӡа иаццон ақәрахьымӡа иԥсы. Убасҵәҟьа шакәыз агәра игон аб хәашабга. Аргама ибон иҷкәын иԥсы шицаауаз. Аргама иаҳауан, зыԥсаҭа ахьы ахьыршо инеихьаз Мизан иччабжь. Шәымҭак иааихалашон, шәымҭак инаиқәлашьцон... Ишьҭалан инеиуан, зны хәыҵласак аҟара иласхоз, зны агәырҩа еиԥш ихьанҭахоз Мизан иԥсы ҭызгоз, арахәыц зныҵуаз, акәанҷ еиқәаҵәа...
«Ауаҩытәыҩса иеиԥш адгьылгьы аԥсы ҭоуп, ажәҩангьы аԥсы ҭоуп. Уара уеиԥш, сара сеиԥш, ажәҩангьы гәырҩар алшоит, иҵәыуар алшоит. Ибжьыдоу ишьҭадоу, аха дгьылижәҩани рдоуҳаи рҳақи ирыцназго даҽа ԥсабара мчык ыҟаӡам. Ус Анцәа ишеит. Ауаҩытәыҩса иеиԥш, уаҵә иҟалаша, еиҭаҳәашьа змам аԥсабара адоуҳа амаӡа иахьа иадыруеит. Иҟалаша, заа ауаҩытәыҩса адырра инаҭоит. Аха уи амаӡа ашә-хаҳәыршәырак ргәы иҭацаԥхоуп. Ирҳәоит, аԥсабара амаӡа ауаҩы идыруа дҟалоит акаамеҭ аныҟало аҽны ҳәа. Уаанӡа, дгьыли-жәҩани рымаӡа, абжь-дгьылк, абжь-жәҩанк, абжь-мшынк рыԥсы иаҵаҵәахуп ҳәа...
...Ааи, адгьылгьы ажәҩангьы ҿи-лаӷырӡи еиқәырхуамызт. Аԥсы зыццоз, аб ибамба рахәыц зныҵуаз акәанҷ, зны агәырҩа еиԥш ихьанҭахон, зны – хәыҵласак аҟара иласхон...
«Уаала, дад, Мизан, уцәа-ужьы ахь уаала, унышәнап ахь уаала, уҩныҟа, уан лахь уаала!»– иблақәа адхаланы арахәыц дацәажәон Кәаҷаҷ...
...Ақәа кыдхаҽон!...
«Дад, аԥси-абзеи рыбжьара, мышк-ахамшк аҵыхәа агәырҩа рыцҳа мыхьшәашәозҭгьы, аԥсҭазаара зыҟалаӡомызт!»-иҳәеит, игәы дынҭаӷызын, изныкымкәа иблыгаџьыгахахьаз, ӷра ҭшала ибылхьаз, зымцахә кьаҭахьаз ҭаҳмадак.
Агәырҩа иахымшаз ажәа уазыр ыҟаӡам. Иҵӡозеи убри аахыс... Аҳ, анаџьалбеит, ауаҩ машәыр шара-мша ицәа иҭаӡаӡозеи!
Иҵӡозеи, иҵӡозеи, уи амш еиқәаҵәа уаӷеимышхара ацхахә неихаҟацеижьҭеи. Аха иахьагьы-уаҵәгьы, мшаенеиԥш,ашәибжьышҭыҩыциҭыҩуеитКәыдры...Мшаҽнеиԥш сыбла дыхгылоуп, зшаеҵәа аарла иҩыҵхахаз, зхәыҷра алакә ԥхыӡ иалымҵыцыз, цқьа аибашьыха змаӡаз, аиааира амш злахьынҵахәырамхаз Мизан. Иахьагьы уаҵәгьы, уаҵәашьҭахьгьы, ҽаангьы, цохәгьы, цабжьгьы сгәы азыбылуеит, абри ахҭыс еиқәаҵәа иашәаџьҳәаҩу, сажәеинраалақәа иршаеҵәоу, убри ахамышҭыхә мшы аҽны, ақәрахьымӡа ихьӡала, сгәы иҵысхыз абри ажәеинраала:
Агәырҩа иацу, ақәа еиқәаҵәа, Улаӷырӡышоит иахьантәарак. Улзышәаџьҳәома ан еиқәацәа, Ан изхыҵхьоу зыԥсы ахаара.
Агәырҩа иацу, ақәа еиқәаҵәа, Улаӷырӡышоит иахьанатәарак. Аӡәыр дрыхьшәама ашәақәлацәа, Аибашьра амца адәы сакараҿ?
Агәырҩа еиқәаҵәақәа еиқәаҵәа, Улаӷырӡышоит иахьантәарак. Ибаҩ рбама ацәқәырԥ иаҵәаҿ, Аӡыблара аилаҭәараҿ?
Ақәа еиқәаҵәа еихьымӡа-еиԥымӡа, Иугәырҩозеи ажәҩан хымааҿ? Дуџьабома ақәрахьымӡа, Еибашьрантәи аҩныҟа изымааз?
Ақәа еиқәаҵәа, ақәа еиқәаҵәа, Дуҵәыуома зыбаҩ зцәыӡыз?
Убри азоума, инахырҟьацәан, Арҩаш хьшәашәагьы зхыҵыз? – «Аҟәара дықәуп сгәырҩа хзыжьыз, Кәыдры ацәқәырԥқәа инрыжьыз, Згәы иныҵашәаз аӷа ихызаҵә, Зықәра иахьымӡаз ан лԥазаҵә!» –
Абжьы ҭыҩуеит Кәыдры аӡиас, Ишәеиқәараха ицоит иниас...
...Аԥхыӡ цәгьа еиԥш, шықәса ҩажәа ниасит убри аахыс. Шықәса ҩажәа иаахымкәаӡакәа, иахьагьы ан рыцҳа лмыткәма иналаҭәоит, ԥсра ҽнынӡа илыцу, илыцбылуа, илыцԥсуа раԥхьатәи лыхшара изкалҭәо лылаӷырӡқәа...
Иҳашҳаҭәараха амҩаду архәараҿы игылоуп, Анцәа аиқәаҵәагьы, ашкәакәагьы зылахь ианиҵаз ақәра хьымӡа Мизан Мқаииа ибаҟа. Абыржәымзар-абыржәы ахаҳәыршәыра агәы дынҭыԥраап уҳәап!.. Аха мап, зехьынџьара хаҳә-ҿымҭра иҿымҭроуп!..
Инеихык-еиҵык амаша ахаҿы итәоуп, заб збаха имаӡаз иӡӷабцәа ҩыџьа. Урҭ Мизан аарла ауп дшыргәалашәо. Ушьҭа иҭаацәарахахьеит.
«Анцәа уара усимихын, уԥсы иахылҵыз ҩыџьа сиҭеит! Ҳазшаз улахь аиқәаҵәа аниҵазаргьы, ашкәакәагьы уахыимбааит. Уҵыхәтәы имырӡит. Хьӡыда-цәада убаҩушаҩ шҵыҭәахара-иҵыҭәеимтәит, ихьы шьаргәыҵа сакәыхшоуп! Мизан, дад, уара умышреи-уҵыхреи, удоуҳаи, уҳақи, хьы шәахәаны уӡӷабцәа Анцәа ирыциҵааит!» – игәы дынҭагәырҩан, абааш иаласаз иҷкәын, ҩаԥхьа илаԥш дныҵигеит. Ихәыҷра игәалазыршәоз Мизан иччаԥшь неиҿалашеит. Абри аамҭазы: «Шәиу, шәиу, шәиу!» – Мизан имаша агәы инықәҩыз ашәышә бжьы абаҟа аҽаакәнаршеит. «Ҳаи, анаџьалбеит, акы ахьырҳәо акы ыҟаҵәҟьоумашь, зылԥха ҳаура! Анарцә аргама, Мизан ихәыҷқәа дреигәырӷьоит!» – игәы дынҭаӷызын,
изгәамҭаӡакәа,абыржәраанӡа ицәхымҵыцыз аб илаӷырӡқәа неиқәиҳәалеит. . .
Мраҭашәамҭаз, аҵыхәтәантәи аԥсымра ашәахәа канаршәуан. . .
Шәымҭак анықәыхыхха заӡаз адунеи, Шәымҭак днықәлашан, ԥшаласшәа дцеит!..
О, уара, агәалашәара, агәалашәара насыԥда, заҟагьы уааигәоузеи, заҟагьы ухароузеи! Зынгьы ушԥа гәрӷьаҿҳәашоу, ҽазынгьы ушԥа гәырҩашоу!
Аамҭа, аамҭа, ауаргьала иану, аамҭа!. . Ахаҳә алахьынҵа здыруа, ахаҳә зшаз иоуп. Ауаҩгьы убасхаҭа ауп дшыҟоу. Ауаҩытәыҩса илахьынҵеи иԥеиԥши ахьҭаӡу иара ауаҩы машәыр дызшаз иҿоуп. Абжьарак, егьа уцәа узызагахаргьы, уи амаӡа ԥшаашьа, амаӡам, ашә – цаԥхак ирҭацаԥхоуп.
Уҟанаҵ иуаҳаз еицәа уаҳазаргьы, ма иубаз еицәа умбандаз. Аха уара иуҭаху, иугәохәуа зегьы есымша Анцәа ҳазшаз иуеираӡом. Уара, зегьы акоуп, иахьа акәымзаргьы, уаҵәы ҳәа угәыӷуеит. Анцәа, насыԥк сымихызаргьы, уаҵәтәи амш сахибаарым ҳәа ухәыцуеит. Усҟан зегьы зымчу аҳәҳәаҳәа илаӷырӡ еиқәиҳәалоит. Избанзар, уигьы идоуҳаи иҳақи, иҳәахьеи изԥымҽуазар, изеиламгозар акәхап.
Абри аԥхьауаз зхысҳәааз, сара аԥсра-аӡра сақәгәыӷуан, акәымзар, ҳзықәшәаз арыцҳара еицәа арыцҳара ҳақәшәап ҳәа, аамҭацк иадамзаргьы, схы-сгәы исызҭагӡомызт. Аҵәуабжь ахьгаз, зны аччабжьгьы шԥамгари ҳәа сгәыӷуан, агәаҟра ацымхәра агәырӷьара сазыԥшын. Сгәыӷуан...
...Ҳара ҳабиԥара агәаҟра ҳамыҵкәаӡацызт. Анцәа ишиҳәара ҳашмыхәҿарааз, ҳашцәалаз ҳаҟан. Саб Ирод ихшаз хәыҩ-ԥацәа, алаԥш цәгьа ила рцәиӡон. Аӡә дубар, аӡә духашҭуан. Адауаԥшьқәа реиԥш еидгылан. «Шә-џьалк урыхзырԥо аразреи, ақьиареи ыҟам умҳәан. Мқаииа Ирод иабацәа аханатә аахысгьы рыразреи рыԥшӡареи, рқьиареи, жәҩахырла иааргоз, аҵыхәтәаны Анцәа ирхьигӡеит!
Зегьы збарҭоу, зегьы заҳарҭоу, аԥшырҭа иқәтәоу дырзыхашеит. Иахьа, Анцәа иџьшьаны, аныҳәаҩ ихы рыдиныҳәало, еиҵаҭәы, жәҩахырла еигәо рыҩны иҩноуп! – рҳәон инаԥшуаз. Гәыкала иҳақәныҳәоз, ҳабзарӡы зҳәоз, Анцәа илԥха риҭон. Ҳшьыцызгоз, лаԥшыцәгьа-ҿаԥшыцәгьа ҳаҵызгоз, рыла лахәа-ҵәыхәа ҭасуан. . .
«Баба, реиҳа угәалаҟа-ухалаҟа уаныҟоу, реиҳа иукуаиушьҭуа умпыҵаманшәалахо, аҩа укыргьы ахышәҭ аҿало, аӡа укыргьы иануҵаԥымҵәо, ашара ашамҭаз унасыԥ ануқәҿнаҭуа, акәтаӷь ԥымҽӡакәа, иувагьежьны ианбылгьо, уура-уҳәара анчарачысхо, улаҭаҷаҷаеи улыгажәи, аиха лаба еиԥш еихышь-еиҵышь алапҟьа анҿало, џаџа мацәкьыс данухаҭахәымхо, урахә-ушәахә анузеихымцо, уеишәахьча унапы нықәукшар, ҿыки-бзыки иаарҳәо зегьы ааины уаԥхьа ианаақәгыло убысҟан, иухамышҭын ацәгьеиабзиеи рышьхәа шеивҵоу. Иухоумыршҭын, цәгьа нагӡа шыҟам еиԥш, бзиа нагӡагьы шыҟамло. «Адунеи аҷапан сара соуп» ҳәа ахаангьы угәу иҭоумыршәан. Иудыруаз, угага ушзахымԥо, цәгьагьы-бзиагьы зегьы ҿҳәарак-ҿҳәарак шрымоу. Зегьы анумоу, зегьы анухӡу, убысҟан ауп уаншәаша, дад!» – иҳәеит, хәылбыҽхак сабду иашҭаҿы, иҩызцәеи иареи, имжәарбаӷь ашәшьыраҿы итәаны иахьцәажәоз. Усҟан сара фышықәса заҵәык ракәын исхыҵуаз. Аха абарҭ сабду иажәаҭынхақәа, мшаҽны еиԥш, иахьагьы, ахьтәы ҵәҵәа еиԥш, иааицамкӡакәа, џьара ааилшәарак рымаӡамкәа, ибжьы саҳауеит. Иахьагьы сыбла дыхгылоуп, аӡшәах еиԥш зԥаҵа зҿацәқәырԥоз Ашацәа ртәарҭа аԥеимбар.
Убысҟантәи сабду иҳақ ажәақәа анаасгәалашәалак, сцәа – сжьы насхибаҳәон. Анаџьалбеит, иахьа аныҳәаҩ ишиҭаху, Анцәа ишиҳәара ҳаҟоуп, аха уаҵәы иаҳԥеиԥшхарызеишь! Анцәа ду дшаҳаҭуп, иҳамоу ахәыҷы ӡаарахым, ҳәаарахым, иӷьычрахым, зегьы, дхыӷьӷьа-ԥыӷьӷьо, ԥхӡашала сабду иааирыхыз, инеихеиҳа-еиҵеиҳаз, ижәҩахыр ахәыҵласа ықәызҵахьаз роуп. Анцәа ҳахыумбаан, ауаҩытәыҩса дызшаз!
Ааи, аԥсра сақәгәыӷуан, акәымзар, ҳзықәшәаз арыцҳара еицәоу арыцҳара, агәаҟра, уаҳа Анцәа хазшаз иаҳԥеиԥшитәып, лахьынҵас иҳаиҭап ҳәа, сыԥхыӡ иалашәаргьы ихасҵомызт. . .
«Аҩнаҭа цәгьарак анаԥеиԥшу, аҩн ду аԥшь – ҭӡамцк ҵысуеит!» – рҳәон ҳабдуцәа, урҭ рабдуцәа рабиԥара.
Уи аҽны, ахәылбыҽха, аилашәшәымҭа инаркны, асырҳәы аура иалагаз, ашара ашамҭаз, асы ҩамгылах еиқәыжәахәа, уаҭәашәпара иныҵаӷәӷәо ишьҭалахьан. Адгур иаб Толи, аарла ашареи иԥси неихьигӡеит.
Иҷкәын Адгур иахьа ашьыжь еибашьра дышцоз идыруан. Акәасҭхарамца ахы неихәлеикит. Уажәы иаалырҟьаны, анахь иҟамкәа, арахь иҟамкәа, иаԥыжәац, амра аԥсымҭазы иаазқәаршәшәазшәа иибаз рган ҩны ааигәалашәеит. Игәалашәеит. «Аҩнаҭа рыцҳарак анаԥеиԥшу, аҩн ду аԥшьҭӡамцк ҵысуеит!» ҳәа иабдуцәа ирҳәоз ажәаҭынха. . .
«Иацоуп уашьа еиҳабы Мизан анышә данамаадаз, Адгәыр. Макьана инацәкьарақәаҵәҟьагьы мыхьшәашәац. Зылԥха ҳаура убри арыцҳара ҳазирхо џьысшьоит, сикәыхшоуп. Уашьа иижәша аӡыхь ахы ыҵнахаанӡа иԥсадгьыл ихы ақәиҵеит. Иҵыхәтәы ажәак уеиҳәарц иҭахызаргьы дахьымӡеит, иԥсы сакәыхшоуп. Уабдуцәа рҳақи рдоуҳаи хьанҭоуп Адгур. Ҳазшаз духыццакрым, духылаԥшып, урыцҳаишьап. Абыжь-ныха рылԥха, амашәыр уаҩнагап, ахымҩас уаҩнагап, уаб дузӡатәуп. Сара суқәгәыӷуеит, Адгур. Ахьымӡӷ имгарц азыноуп ахаҵа дзиуа. Аханатә аахысгьы уара уабацәеи уабдуцәеи иртәышьҭрамыз ныҟәумган. Иамуӡакәа, ци-шәи рыбжьара урыбжьахозаргьы, ахаҵа ишиаҭәоу умҩас!. . Уабду, ааӡаб еиқәаҵәа зуаажәлари зыԥсадгьыли рзы изхызгахьаз думырԥхашьан. Уаҳа иуасҳәозеи, Адгур! – деихаӡԥшшәалаха, ашамҭаз абарҵа дахьыҵагылаз, абарҭ аб игәырҩа иахылҵыз иуаз ажәақәа ахызаҵәқәа реиԥш игәаҵа иҭаԥсон.
Ша-шәахәацк ахьымсыцызт аԥсабара, Аӡын ҵх ҵаарҷҷо аарла ишарккон. Лацәааихьшь имуцызт иахантәарак, Ақыҭа рӡыӡо абомбақәа ԥжәон.
Ибон иқыҭа агәаҟра ишҭагылаз,
Ибон иԥҳәыс хәыҷы лхала дшынхоз.
Ибон, ахәаша, ҩ-мцак дышрыбжьагылаз, Иижәша аӡыхьгьы аарла ихыхәхәон.
Дҩагылеит ашамҭаз хәыцрашәк шигәҭыхаз Ичҳара далызхыз неиԥылеит агәырҩа.
Зҳәара изымгәыӷьуаз хәыцрак шицрыхоз,
Ашә дынхыҵырц иҿынеихеит зымҩа.
Имаӡа даҳәынҷан, ашәхымс днылахеит,
Игәы иҭеишьызгьы, аҵыхәтәан илеиҳәеит лара... Адәахьы, аарла иҵыхәтәы шьыжь аҿын ашара. ... Ҳаи, дад, иаха ԥхыӡ цәгьак саргәаҟуан, Еибашьра ҳәа удәықәлазар, маҷк угәуҽаныз. Уҽхьоукуа Анцәа имҳәааит! –
Ҳазшаз иузиҳәахьоу улахь ианыз. –
Аб абарҵаҿы ашә даалагылан,
Игәы мыжда ӡыӡон, игәы былуан.
Иҷкәын ишьҭеиҳәон ныҳәаԥхьыӡк гәаныла, Аб деиҵасны аҟәараҳәа дҵысуан. . .
Илаԥш еихьыс – еиԥыс иҷкәын ишикәшаҟьоз, Нахьхьи, архәара днаваӡит иара.
Иҽеизигеит, иҽирӷәӷәеит ишилшоз,
Хара игәаҵахь аҵықьҳәа ихысит џьара! . .
Аб мыжда дцәеи-цәыԥсуан иахантәарак, Рыцҳарак изқәа ишкыдгылаз ибон.
Аха ииурыз ииҳәарыз шәиккара,
Ахахә еиԥш, ашәымҭақәа хьанҭыџьӡа инаскьон.
... Ашьыбжьышьҭахь амцаԥшь еицралеит, Дгьыли – жәҩани еимаҵәеит Ҭоумышь ахахьы.
Напышьашәала ҳаҷкәынцәа еилалеит, Аԥсра абла ихыԥшылеит аӷацәгьа дгәыӷьы.
Дасу гәаныла рыԥсадгьыл рнықәуан, Дасу гәаныла зегь рыԥсқәа рҭихьан. Дасу гәаныла рынарцә цҳа иқәсхьан. Аԥсра захьӡызгьы рԥырҵны ицахьан.
Рыҩнқәа рбылуан аӷа дызхылахьаз, Рабацәа рыҩнқәа рнапала ирбылуан. Шә-ааԥынрак, шә-насыԥк ирԥылахьаз, Амцабз акәҵәишо ахәы ԥшӡа былуан.
... Ахәылбыҽха аԥсымра аҭашәамҭаз, Ашәаџьҳәацәа ҭалеит Толи имӡырха. «Иуаҳҳәозеи, дад, уҷкәын ишәымҭаз, Инышәнап ихы ақәиҵеит, – уҽырӷәӷәа!
Абыржәы акәын иӡыхь ахыҵхымҭа, Ишаеҵәа анцәырҵызгьы уажәоуп.
Аха даԥыхьашәеит аӷа хәымга ихымҭа, Иуури, иуҳәари, дад, еибашьроуп!»
Зҽыззышьақәмкуаз аб уажәраанӡа, Игәы иԥсахит аҳәҳәабжь аниаҳа. Ашәырқыҭан, иҩны ажәлар еизаанӡа, Иԥсы гәырҩа илеишьит игәаҵаҿ еизга.
«Шәааԥсеит, сашьцәа, сшәыкәыхшоуп, Ҷкәынак шәиргәаҟит,
Хьӡыда – цәада дмиасзар, Анцәа иџьышьоуп. Шәнеибац ахьырҳәаз,
Ԥшаласшәа дмиасит,
Ихы зқәиҵаз еиқәхозар, сажәымҭа лашоуп!» –
Ашьшьыҳәа днықәлеит дунеи лашьцарак, Идунеи лашьцаҵәҟьеит ушьҭа иара изы.
Аҳәҳәабжь налыҩҩит аҵх еиқәара, Ан лмыткәмагьы уазырит ласы...
Агәашә данҭыҵуаз, шәымҭак дааҭгылан, Адгәыр инапала агәашә иадичаԥалаз аҽеимааи, аҳәаса амҵа аҵәҩан иахаиргылаз аҽхыбаҩи илаԥш иныҵигеит. Уаҳагьы ажәак иԥсы инахмырзакәа, даҽазнык иҭаца хәыҷы дыззынижьыз аҩны днагәыдыԥшылан, хынтә илахьи-иџьымшьи ааџьарны, агәашә дынҭыҵит...
Лаԥшыцәгьеи-ҿаԥшыцәгьеи рыҩны иавызгоз аҽеимаа, Адгәыр агәашә ианадичаԥалозтәи амш абыржәыҵәҟьа ибла иаахгылеит Толи, адгьыл ишьапы иҵӷәасо дахьгылаз.
«Ҩымыз ракәын, Адгәыр, Мизани уареи ахаҳә-мҿыхә шәыбжьалеижьҭеи иҵуаз. Кәаҷаҷгьы саргьы Мизан иԥсы ацымхәрас, зылԥха ҳаура уара уаҳзынижьыр замузеи? Абас цәыкьаӡа аҩсҭаа ихы-иԥсы зифазеи, Адгәыр? Абас егьызхымҵыз унасыԥ ҳазшаз дзахыццакызеи!»игәаҵа иҭыҩуаз амҭҳагәыс аххаҳәа амца ицранаҵон Толи дхәаԥштәалаха, аҵәа ашьапы дадҳашҳаҭәарахны дахьгылаз.
...Ашьыбжьышьҭахь, мраҭашәара ацәеицәыԥсымҭаз, иашәақәлацәа иҵеибаҳәа, Адгәыр дрыманы, иахьа ашырԥаз згәыӷра згәҵакны дызҭыҵыз иашҭа дааҭаргалеит...
Ирыхьыз, ирзааз рзымдыруа, рхы иҭамкәа, ргәы иҭамкәа, мшымыждак аҽны, рхы ԥҽны ишырхагылаз збаз ажәлар, рхы рымагәыхьха, еикәшаны ашҭаҿы итәан. Аԥсуа жәлар неиҩымсрада, абри аҩыза ауаӷеимышхара, арыцҳара лахьынҵас, ԥеиԥшыс изоуз зегь реиԥш, Кәтолаагьы амҟәыл еиқәаҵәа ззырҳәоз рызкаҳаит. Ақыҭа ахи-аҵыхәеи неихыкеиҵыкны, уажәы аҳәҳәабжьқәа алыҩуан. Ауаатәыҩса рцәа иҭамӡо, ирмычҳауа, измышьцыло уаӷеимышхара ыҟаӡам. Абри арыцҳара ду иҟалазгьы, ажәлар рхы андраалеит. Алаӷырӡ иашьцылеит. Агәырҩеи аԥсреи раҵкыс, жәытәнатә аахыстәи ҳабдуцәа рыхьӡи рыхьмыӡӷи, рқьабзи, раԥсуареи, рхаҵареи рхыҵәеит. Харада-барада аламуаа
аԥсуаа зҭадыргылаз агәаҟра хьмыӡӷыршьеит. Ҳашьҭамҭа, ҳабдуцәа иртәышьҭрамыз ахьмыӡӷ аасҭа, хьӡыла аҭахара еиӷьыршьеит, ахьмыӡӷ изаҵамлеит. Ус акәын аԥсуа жәлар аханатә аахысгьы ҟызшьахәырас рда-ршьа ишалаз ус акәын ашәышықәсақәа рабиԥарақәа рабдуцәа, урҭ рабдуцәа рхаҵареи, рхьыӡрацареи шрылааӡаз, цәашьы иаҵәаны иҳаракны ишыркыз.
Ашәырқыҭан, Адгәыр деиҵыхны дықәын, иахьа ашамҭазы дыздәылҵыз аҩн ду азал аҿы. Дықәын, ҩажәиҩба шықәса аарла изхыҵуаз, макьана зхәыҷра аԥхыӡ ссир зызхара иаламԥрыцыз, иаламыччацыз, ашара аӡаӡа зышьҭа анызымҵацыз Анцәа имаалықь. Дықәын, ҿыц аҭаацәара иаланагалаз, абзиабаха змаӡаз, зынасыԥ иқәҿыҭыха Анцәа изеимраӡаз асаби.
Дықәын Адгәыр, абыржәымзар-абыржәы, абжьааԥны еиԥш, акыр-кырҳәа, ахьтәы ҵәҵәаҵас иччабжь неихаԥсап угәахәыртә.
Акка-ккаҳәа, иҵааԥсхахьаз ашҭа иқәыҩуан, зсахьахәыра амақьа-ршәыра-зшәырахахьаз ан лгәырҩа еиқәаҵәа иахылҵуаз луазыр:
Акәтарцына сықәҿнаҭит уцамҭазы, уан,
Саашьак шысԥеиԥшыз здырит, уан,
Умцахә мыцәеит ҳәа сымгәыӷуази, уан,
Уан угәҭыха лаҳәаха умаӡаӡеит, уан,
Амш еиқәаҵәа, ашара еиқәаҵәа, зшәеиқәарахаз, уан, Уан удлаԥса дмацарахеит, уан,
Уашьцәа злакым, ашә нкыдҵа, уан... Амшмыхәла ззыҟалаз, ҿахы еиқәаҵәа, уан...
Дықәын деиҵыхны, шәымҭак здунеи уаара инықәыххны, ӡшәахҵас инықәӡыҭыз Анцәа имаалықь. Дықәын, уаҵәтәи аҵеира, уаҵәтәи аԥсуара, уаҵәтәи аламыс агәыӷырҭа. Ишьны ишьҭан, зеиуа уаҳа ицәырымҵуаз, зеиуа уаҳа имгылоз, аиха змаӡаз дунеи ҿыцк...
Адгәыр ихаҿы, лкасы еиқәаҵәа лҽылаӡан дгылан, згәы иҭаз, згәы иҭазшьыз, макьанагьы изыхьыз ззымдыруаз, згәы иҭамыз, зхы иҭамыз зҵалаз, иаалырҟьаны згәырҩа иарҩышьыз, мызкы аиҳа зхымҵыцыз Адгәыр «инасыԥ!». Лыбла ихгылан Адгәыр еибашьра данцозтәи ашьыжь. Абыржәыҵәҟьа лгәы дҭацәажәошәа илаҳауан, макьанагьы лыԥсы иахылмырзаацыз, аҵыхәтәантәи Адгәыр иуасиаҭ...
Ашьыбжь агәы анаахыҳәҳәоз, аамҭацк аҭынчра гәырҩа иналагӡаны, иԥсҭыхгаха ашҭа инықәҩит, наҟ-ааҟ рҽеиҩҿаны, ҩыџьара еимырдоз «ауоу». Изгәамхәуаз зҵалаз, иԥхыӡ иалашәар изхамҵоз аб ахәаша, аџьабацәа еимырдоз «ауоу» илымҳа анааҭнашьаа, аҟәараҳәа днеиҵасын, ихәы-ижьы ҩеибаргылеит. Иаалырҟьаны, ихьыз еицәа даҽа рыцҳарак ихьызшәа, даауалыуашеит. Адгьыл ишьапы амкуа, иоура-зоуроу ицхахә неихамгылеит. Ҳаӷеиҭа иаб инхара, иаб иашҭа аӡы ықәдыршазшәа, иқьаԥҭажәцуҭажәхазшәа, абыржәыҵәҟьа ашәибжьы нҭыҩын, адгьыл адырдха еиԥш инаиҵагьежьит. Ари гәазҭаз, аџьабацәа рхаҿы игылаз, Толи иашьеиҳаб Кәаҷаҷ аџьабацәа даарылҵын, ауоуҳәацәа рахь иҿынеихеит. Ауоуҳәара ҩаԥхьа аналагамҭазы, днарыдгылан: «Макьана Толи шәихымыццакын шәхаҵкы сцеит. Агәаҟра дақәшәеит, ҵоуп, аха ауоуҵәҟьа Анцәа ҳазшаз иаҳҟәырхуп. Анцәа дышәмырҵәуан, абааԥс, Адгәыр хаҵала дымҩасит. Иԥсадгьыл алахьынҵеи, анасыԥи, аԥеиԥши, Мизангьы иаргьы рхы ақәырҵеит. Ауоуҵәҟьа Толи иаҭәам, саашәыкәыхшоуп. Ҳазшаз иџьшьарала, ҳазшаз игәаԥхарала, Адгәыр макьана иашьа еиҵбы Мазлоу дыҟоуп. Иаҳәшьцәа ҩыџьа ыҟоуп. Ауоу ахьырҳәо, зышьҭахьгьы заԥхьагьы аӡы ықәдыршаз, зҵыхәтәы нымхаз иҿоуп. Адгәыр иԥҳәыс хәыҷы дыҟоуп. Ҩымыз заҵәык реицыҟазаара Анцәа иреираӡеит. Убригьы Анцәа илзиҳәахьоу дақәшәап иҳәан, иҽааиқәиҳәалан, ашьшьыҳәа даагьыжьит Кәаҷаҷ.
Ашьыбжьышьҭахь, жәацы Адгәыр дыздәылҵыз аҩн ду даалбаарган, изхара изымбацыз иаб иашҭа ԥшӡа
днықәдыргылеит. Адгәыр иҩызцәа, рхы-ргәы рымагәыхьха, икәшаны иаагылеит. Ашҭа ықәырҭәааны игылаз ажәлар ааскьан, ақәра хьымӡа икәыба ааргәҭыларкит. Дгьылгьы жәҩангьы, ҩнгьы гәарагьы аамҭацқәак хаҳә ҿымҭра иҿымҭрахеит.
Ақыҭаҿы изныкымкәа, ацәгьеи абзиеи рышьхәа еивҵазҵахьаз, абза гәырҩеи аԥсы гәырҩеи ирышьцылахьаз, иахьатәи аибашьра назлаз, гәаҟреи-ҵәаҟреи идыркарахахьаз, инамыцхәны аԥсҭазаара илаԥшықәнаҵахьаз, ажәлар рҿы унеишь-уааишь ҳәа зарҳәоз ахаҵа нага Гьергьиа Хәыхәыт аџьар даарылҵын, ичамҳа лабашьа нарсны, агәлымҵәах днеихагылеит.
«Агәаҟра аҵыхәала еизаз, ажәлар саашәыкәыхшеит! Уажә ааигәоуп Кәаҷаҷ иҷкәын Мизан Мқаииа, иабду Ирод Мқаииа ижәҩахыр аҿы анышә данамаадаз. Ауаҩытәыҩса Анцәа адунеи дықәиҵеит, иԥсы ҭанаҵы дгәаҟларц. Аха егьа илахьынҵа даруалуашаргьы, даршаҟьаргьы, ихьӡиихьмыӡӷи рыгәнаҳа даҵамларц. Иламыси, иаԥсуареи, иԥсадгьыли, ижәлари имыхәшьадырц. «Ҽеи ԥсышьа зауз, ҽеи тәарҭагьы иоуеит!»рҳәон ҳабдуцәа. Иҟоуп ахьӡи-ахьмыӡӷи, ахаҵареи, ацқьареи зыԥсахацу, насыԥс, ԥсҭазаарас измоу, изцәашьы иаҵәоу ауааԥсыра. Убарҭ иреиуоуп, иахьа абра ацәгьаразы зашҭа ҳҭагылоу ажәлантәқәагьы. Абарҭ, аханатә аахысгьы, жәҩахырла, абиԥарала ацәгьеи абзиеи рымаӡа зҵарымкуа, ишыԥсыша здыруа, иҽеиу, зыгәра гоу, иԥышәоу уаатәыҩса хшароуп, шәхаҵкысцеит.
Шәнеибац ахьырҳәаз ауп, ахаҵа дахьԥыршәо. Убри иаҷыданы, ажәаԥҟа ишаҳәо еиԥш, «Аҽы жәлала иҩуеит!» «Арагәаԥшь, арагәаԥшь авҵиаауеит!» Толи, баба, ганкахьала улахьынҵа унасыԥданатәызаргьы, ҽаџьара, унасыԥи улахьынҵеи уқәҿырҭит. Кәаҷаҷи уареи насыԥ шәыман, Толи, избанзар, ашәышықәсақәа еихалаеихыҵыргьы, шәыҷкәынцәа рыбзарӡи, рхаҵареи рыхьӡрыԥша, рхы зқәырҵаз рыԥсадгьыл иақәлахоит. Иҳаӷоу,
ижәлар рышәиԥхьыӡи рҵәыцәгьеи иқәшәааит. Ҳаӷоу иԥсы ахьынӡаҭоу, цәгьара аҵыхәала дыбзыргааит. Толи, дад, уҷкәын дықәрахьымӡахазаргьы, хаҵала дҭахеит. Иашьеи иареи ӡра-ԥсра зқәым ужәлантә зегьы абаҟа шәыздыргылеит. Уимырԥхашьеит. Уԥсаҭа ахьы ахьыршо тәарҭас-гыларҭас Анцәа иуаҭәеишьааит, дад, Адгәыр. Удгьыл гәакьа узышьалҭахааит. Ушьҭахьҟа ухьамԥшааит! –иҳәан, аԥсы илахь днагәӡын даахынҳәит Хәыхәыт.
Адгәыр ицеибашьуаз ргәы инҭаӷызны ирҳәеит, рҩыза гәакьа иҭахашьа. Аӷа дызхыз Гьергьиаа рхәаҿы аламуаа ирҿагылаз ҳаҷкәынцәа, гәыла-ԥсыла ҭоуба уны, заа рыԥсы ҭины, гәаҵаӷара асыршәы ргәыҵхны ишеибашьуаз. Адгәыр дызвыршьааз иҩызцәа руаз ажәа иалаҵаны ирҳәеит, Адгәыр данҭаха ашьҭахь хаха-хымш аӷацәа рнапаҿы дшынхаз. Аҵыхәтәантәи ихызаҵә нҵәаанӡа дшеибашьуаз. Еибгала иаӷацәа ихы шримҭаз...
Шьыбжь хыҵымҭазы, ашәалҟьамра анхықәгыламҭаз, ушьҭа аԥсы ишьҭыхра рацәак агымкәа, иҟалеит ауаҩытәыҩса ихы-игәы изҭамыгӡоз, Толи изы иҩынтә ԥсрахаз хҭыс саашьак. Ишысҳәахьоу еиԥш, Адгәыр инарцә мҩа данықәырҵоз аамҭазы, даара иидырӡоз аӡәы, Толи дыԥсымкәа-дыбзамкәа аџьабара дахьалагылаз дааидгылан: гәырьаҿҳәашак изнеигазшәа, ицәа дынҭаҵәин, иныҵакӡаны:
– Толи, узықәшәаз арыцҳара збоит. Адгәыр иабацәа ишыртәышьҭраз еиԥш, хаҵала иԥсадгьыл ихы ақәиҵеит. Изакә аамҭоу ҳазҭагылоу иубо ауп... Аԥара узшәозар, Аԥсны афырхаҵа ҳәа ахьӡ ихырҵартә иҟасҵоит, уи иара дагьаԥсоуп! – иҳәан, Толи иԥсы ихазыҭәҳәоз ԥсеиқәырхагак еиҳәазшәа, иҽеиԥштәӡаны даагылеит.
Азныказы, Толи игәы иҭамыз, ихы иҭамыз, дыззыԥшымыз ажәа ҭынха аниаҳа, ииура-ииҳәара изымдыруа, ихы-игәы неилаԥсеит. «Абри абасҵәҟьа смарианы сышԥеибеи!» – иҳәеит. Аха мчыла иҽынеижәагәан, – «Мамоу, баба, Адгәыр иабиԥара, ахьӡ ԥарала иаархәомызт. «Хоуп» анырҳәоз,
афырхаҵара, ахьыӡрацараҿы шьала идырҳауан. Адгәыр иԥсадгьыли, иабдуцәеи, иашьцәеи рнышәынҭрақәа ихьчон, ихгьы рықәиҵеит. Адгәыр усгьы дфырхаҵоуп, еиҳау ҳамҭа иҭахӡам!» – иҳәан, днеиԥырҵит.
...«Бамба рахәыцла иӡаху ахьӡ, аҵыхәтәаны жәлахыхгахоит, дад!» ҳәа сабду мышкызны схәыҷра амышқәа иргәылеиҳәаз ажәапҟа ажәаҭынха, абыржәыҵәҟьа, иҿыцҳҳараӡа, аҽгәылыршәаны слымҳа аҽынҭанарҳәит. . .
Идунеи дықәнагалеижьҭеи зхы ззымдырыц, дыҟанаҵ нышәымзар акы иазмырҭәуа ауаҩытәыҩса сеиҭанеизхәыцит...
...Амра анхықәгыламҭазы аԥсы дышьҭырхит. Акәыба ашҭа хынтә инықәргыланы, хынтә адгьыл инаҟәырхын, дрыманы рҿынархеит. Аԥсы дрыманы агәашә ианынҭыҵуаз, сылаԥш нақәшәеит, аибашьра ҟалаанӡа, Адгәыр инапала ашҭа агәашә ашьаҟа иадичаԥалахьаз аҽеимаа. Схәы – сжьы ҩеибаргылеит. «Зегь акоуп, лахьынҵас ҳазшаз иузихәшьадыз узахчнымсит. Зегь акоуп, угага узахымԥеит, Адгәыр. Уԥсаҭа, анарцә џьанаҭ тәарҭас-гыларҭас Анцәа ду иуаҭәеишьааит, уара, Анцәа ауаҩытәыҩса дшаны адунеи дықәзҵаз!» – абри сгәаҵа инҭысҳәәаан, даҽазныкгьы аҽеимаа сылаԥш иныҵызган, сылахьи-сыџьымшьи аазӡатәит. . .
Аԥсыжрахь ҳназгоз амҩаду ҳаныланы ҳнеиуан. . .
О, уара, мҩамш, мҩа мыжда! Амҩа, амҩа, Анцәа ииныҳәахьоу, егьишәихьоу амҩа!. . Ҳазшаз ухьы шьаргәыҵа сакәыхшоуп. Абри амҩала, заҟаҩ сашьцәа ркәыба ахы иаҵагылахьоузеи. Иацоуп ари амҩала Мизан изқәаҭыԥ ахь даныргаз. Абри амҩалоуп дызныргаз раԥхьатәи сыӷраҭша Баҭалгьы. Ауази амыткәмеи идырҵәыӷьахеит абри амҩа ианыԥсалоу ахаҳәқәа. Иац акәымзи абри амҩа Адгәыр иҭацаагарашәа ананыҩуаз. Иац акәымзи, лаԥшыцәгьеи – ҿаԥшыцәгьеи ҩ-ҟама хәышк ирызрыҵымсырц, ахьатә кәасқьа ашәхымс аҿы, ҩыџьа арԥарацәа ианиҿарыкшоз. Иацы акәымзи аҭаца ҩ – ҟамак данрыҵыргоз. Иац акәымзи, Ирод имшреи иҵыхреи, имаҭа Адгәыри, иҭаца хәыҷи Анцәа еихыимбаарц имцахара мыцәарц, иҵыхәтәы ҽеихарц, инасыԥ цыгәҵыхәамхарц, аныҳәаԥхьыӡқәа Толи икәа – имаӷра ианҭарҳәоз. Иац акәымзи, Адгәыр абри адунеи, абри ашьыжь шара, аҵх ҵәцара, ашьыжьтәи ашәахәа, мрамырхәага, згәы-зыԥсы каршәны, иҭаххаа ицәоу иҿаҳәатәы ҟаҵага арҩаш, уаҵәы ашара-ашамҭаз дынхықәгылоз анџьишьоз! Иацы акәымзи, Адгәыр иҽкаршәны, аразреи, ацқьареи дырхимбаарц, амаалықьцәа рымаалықь даниашьапкуаз. Иацы акәымзи, идунеи дықәнаҵ гәнаха даҵамларц Ҳазшаз данизӡатәуаз!..
О, агәыӷра лашә, агәыӷра еижьага! Зегь зымчу, зегь збарҭоу, зегь заҳарҭоу! Иҟоума нас абзиаразы, абзиара? Абарҭ сгәыӷреи сгәаҟреи рхац еиԥызшьуаз суаз ажәақәа, сгәаҵа анҭҳәааха самраӡакәа, сызҵаара аҭакс хәылбыҽхатәи ашәаԥшь неилыбзаа-неилыбзаан, ишызбоз, раԥхьа иналыггаз ахәылԥы иаҵәа, жәҩан калҭ инкыдлашалан, аххьа шәахәа ныҵганы, ижжаӡа хланҵы инҭалеит!... «Ус акәзар, иҟаӡам абзиаразы абзиара!»... абри сгәы инҭысҳәааит.
Еихашәы-еиҵашәхьаз анышәынҭра агәашә ҳаннадгыла ауп, иԥсеилаҵагаз схәыцрақәа рӡымшын санаалҵыз. Адгәыр имаша ԥҟан Мизан ивараҿы.
Адгәыр иҩызцәа ԥшьҩык равтоматқәа рхианы амаша ахаҿы игылан.
Аамҭа уҳәеитҳәа, иузгәамҭаӡакәа аҽшԥаԥсахуеи. Ацәгьагьы-абзиагьы зегьы шԥазеиԥшу, зылԥха ҳаура. Ҳара ҳабацәа рхаан, ацәгьараҿы, амӡырха иқәгылаз астол, аҵәуаҩ данаадгылалак, абџьар иҟәнызар, аҭра иааҭыхны, астол инықәҵаны, ихҭырԥа, ма ихылԥарч нақәиҵон. Убри ашьҭахь акәын аҵәыуаҩ ҵәыуара данықәлоз. Ишақьабзыз еиԥш, аԥсы дҵәыуаны данаахынҳәлак акәын, астол днадгыланы, итапанча, мамзаргьы икәтыц кьарахә аақәыхны аҭра ианҭеиҵоз. «Абџьар шуҟәну аԥсы уихагыланы дуҵәыуар, гәнаҳароуп, аԥсы шәоит» ҳәа ирыԥхьаӡон. Аԥсы анышә дамардаанӡа, ааигәа-сигәа ахысрагьы ҟалаӡомызт. Абри ацәгьара иадҳәалоу, агәырҩа иахшаз ақьабз, аханатә аахысгьы ҳабдуцәа, урҭ рабдуцәа ҵасхәыраны ирыԥхьаӡон. Убри ақьабз ааицамкӡакәа, абиԥарақәа иахьанӡагьы иааргеит. Аа, уажәы, аибашьраҿы иҭахаз анышә данамардо, аԥсы ихагыланы агәгәаҳәа ихысуеит... Абри макьанагьы изаҟәымҵыц, аха зыԥсы ықәхахьоу ақьабз аасгәаланаршәеит, Адгәыр имаша иахагыланы, забџьарқәа рхианы ахысра зҽазыҟазҵоз иҩызцәа санрыхәаԥш...
...Агәырҩа, ауазыр шахылҵуа еиԥш, ацәгьагьы ацәгьа ахылҵуеит. Агәнаҳа аӡәгьы хара изымгаӡац. Акәыба амаша ианхықәдыргылоз аамҭазы, иҟалеит аӡәгьы дыззыԥшымыз даҽа хҭыс уаӷеимышхарак: Ар иреиуаз хҩык ҳаҷкәынцәа, зхи-зԥаҵеи еилысхьаз ҷкәынак, ишьҭахь инапқәа ҿаҳәаны дрыманы, аԥсыжраҿы агәашә иааҭалеит. Аҷкәынцәа еицыз раԥхьа игылаз Толи имаҳә Лиониа Какачиа иакәын. Иҟалаз закәыз ззеилымкааз, амаша иакәшаны игылаз аџьабацәа, изқәырҵара рзымдыруа, иааилахеит. Иахьа уажәраанӡа забхәа иҿы имцәажәацыз Толи имаҳә Лиониа Кындыӷи Ҭоумышьи рыбжьара, афронт ацәаҳәаҿы ирҭаслымыз Адгәыр маҳагьарыла дызшьыз агыруа днаидгылан, инапқәа злаҿаҳәаз аҷапырхәа ааԥиртлан, имахәар данкны, амаша ихықәгылаз Адгәыр икәыба днахаиргылан ҿааиҭит: «Абар, абри иоуп, уара амаҳагьа, акы ихарамкәа, акы ибарамкәа, ишьа удымкәа, иҭәа удымкәа, иутәымыз, иумаамыз адгьыл аҿы уабацәа рызқәаҭыԥ узҭаз, уара аԥсахҩы, изжәша аӡыхь ахы ыҵнамхыцыз, уаҵәтәи амш агәыӷырҭа, зыԥсҭазаара иалухыз» – иҳәан, иабџьар ныԥхьакны, Адгәыр дызшьыз хынтә амаша дакәихшеит. Убри ашьҭахь, уаҳагьы инапқәа ҿамҳәаӡакәа, днаиаԥижьын, анышәынҭра иахчнысуаз амҩаду ахықә аҿы игылаз араҿыс амҵа днаиргылеит. Ауаӷеимышхара зычҳара иалнахыз ажәлар, иҟаларызеишь ҳәа иԥшын. Абри аамҭазы, – «Толи, абар, уҷкәын дызшьыз уаԥхьа дахьгылоу. Ушьоура аамҭа Анцәа уахьигӡеит. Абри иску, ушьа зыблакьаз, Адгәыр дызлеишьыз автомат ауп. Исымх, гәнаҳа зцымло, гәнаҳа зхарамхо, ушьа ҭоумыжьын!» – иҳәан, автомат наган Адгәыр иаб Толи инеииркит Лиониа.
Мацәыс еимҟьарак дгьыли-жәҩани уадышххырахеит... Толи дзықәгылаз адгьыл днықәҳашҳаҭәарахеит. Шәымҭак адунеи зегьы ацхахә неихаҟацан, зехьынџьара аҭынчра аҿахы неиқәаҵәахеит. Ажәлар гылан еиқәба-еиқәыԥсы ишьхнаԥсыланы.
Толи ҩ-мцақьоуқьадк дрыбжьаццышәхон... Даагәылазар ашышкамс иаӷрамԥалацыз, акәтыҵәҟьа рыцҳашьаны ахәда ҳәызбак наҵазымкыцыз, зхы ахәырбӷьыц икылхны, зшьапы иаԥшны зшьаҿа еихызгоз ауаҩԥсы, уажәы аԥсҭазареи ашьеи рлахьынҵа инапы иадыркит...
«Арыцҳара ҟалеит, даҽа рыцҳарак уаҵамлан, ауаҩытәыҩса! Зыџьанаҭ мҩа ианылаз, аԥсыцқьа итәарҭа зтәарҭахаз уҷкәын агәнаҳа ицумҵан!» – аб хәашабга ицәа дҭазырӡыӡаз Аҳақ ибжьы ааӷызыӷызит.
Мацәыс еимҟьарак иналагӡаны, Толи иӷраҭша иџьанаҭ мҩа днаныԥшылеит. Игәырҩа игәы иҭеишьит, ишьамх иалаз, ишьамхы иалеишьит... Аамҭацк иналагӡаны, иҽеизигеит, иҽеиқәиҳәалеит... Аҵыхәтәан, иабдуцәа рқьабзи рҟазшьеи, рыламыси, рхаҵареи дзырхымԥакәа, иԥсымкәаибзамкәа, араҿыс иамҵахаҳәханы игылаз агыруа ҷкәын ихы наиқәикын, абас ҿаиҭит:
«Иуасҳәарызеи, уара, Анцәа дзырҵәуаз, Ан лгәыԥҳәы зырԥшьаз, аҩысҭаа ишәиԥхьыӡ џьаҳаным зҭыԥнатәыз ахәымга ихшара. Уаҵалеит уара анарцә хыхшьа змам агәнаҳа. Иахьа уара уҭархарала, даҽа гәнаҳак сыҷкәын исызицҵом. Уара усгьы, унарцәгьы-уаарцәгьы ашьаӡагәаӡа угәыҵыршоуп. Унарцәгьы-уаарцәгьы Анцәа ҳазшаз иҵәыцәгьа уқәшәахьеит. Уара узлашьым, ԥсык узлаиаҩымсуа ҳәа Анцәа ҳазшаз егьузынимыжьӡеит. Сыҷкәын уара душьит, аха иабдуцәа рқьабзи рыламыси уара уеиқәдырхеит... Еиҭасҳәоит: Уара угәнаҳа Адгәыр ицҵаны анышә дысзамадом. Сара Анцәа дысшьауҩуп. Уара ухала аҽшьра Анцәа иугәаирԥхаргьы ҟалоит. Уара уахьыҟазаалак, аԥсуа жәлар рышәиԥхьыӡ уартәарым, уаргыларым. Агәнаҳа
узҵалаз лаҳәа еиқәаҵәаны, ԥхыӡ цәгьаны, уаазышьҭызгьы уаргьы шәыҵх иалазааит, шәымш иацзааит.
Аԥсынтәыла иаакәыршаны ан лгәыԥҳәыхш кахьоуп. Адгәыр дыҟам, аха иҳақи идоуҳаи ыҟоуп, ижәлар ыҟоуп, ӡра-ԥсра зқәым иаԥсуара ыҟоуп...
Уца узыԥсу рахь, уԥсажә уақәиҭуп. Анцәа ишиҭаху умҩасааит!» – иҳәан, ихаршаланы иикыз автомат, ара ашьапы инкыдиргылан, ашьшьыҳәа, макьана знышәнап иамарымдацыз иҷкәын имашахь иҿынеихеит...
«Ааи, аԥси – абзеи рыбжьара агәырҩа насыԥда еихымсыӷьуазҭгьы, аҽамырсындозҭгьы аԥсҭазаарагьы зыҟалаӡомызт. Аха уаӡәк дызшьхьоу иакәзаргьы, ицәа иҭаӡара Анцәа дақәумыршәан!» – иҳәеит, аԥсы гәырҩеи, абза гәырҩеи, инахырҟьаны илаԥшықәнаҵахьаз, зықәра инахахьаз ашла.
«Ишԥазури, ари арыцҳара сымацара сзы иҟамлеит. Гәаӷшақә аӡәгьы исзимуит. Жәлары зегьы ирзеиԥшхаз хамышҭыхәхеит. Анцәа аӡәы дысхибаазаргьы, зынӡа сымцахә змырцәаша даҽаӡәы дысзынижьит. Иашьа имҩа Анцәа ҳазшаз имҩаумтәын. Шанагӡара Анцәа иаҭәашьа. Анцәа ауаҩытәыҩса дызшаз!» – абас Анцәа диашьапкны ихы иҟажон, ихы иргәыӷуан Толи, аарла жәаф шықәса рышәгәашә инҭаххыз иҷкәын аиҵбы заҵәы дахьихәаԥшуаз.
«Сцәа иҭамӡара, исыхьыз еицәа Анцәа сақәумыршәан!» – илахьи – иџьымшьи ааӡатәны, есышьыжь Адгәыр иншьан днахыҵны иҿынеихон... Сара исыбаргәузеи, зыҷкәынцәа рыбаҩҷа ахьҭаӡыз рзымдыруа, ҳаӷеимшхара, иныбжьахәашазгьы ыҟами!» – ҩаԥхьа игәы дынҭаӷызын, иԥсахац еихьымӡа-еиԥымӡо бамба рахәыцк инаԥишьуан. Аха уара иуҳәо Анцәа иуциҳәозар ауп. Толи иахьа уажәраанӡа аԥсы гәырҩа дажуан-даԥсон. Аԥсы гәырҩа ишьамхы иҵнахуан, уахи-ҽни даруазыруан. Аха убригьы азмырхакәа, аҵыхәтәантәи игәыӷра гәӷырҭадеитәит иаҳхылаԥшуа. Толи изыҟалеит, дызқәымгәыӷуаз риашашьа змамыз даҽа рыцҳарк, даҽа ҟаалак. Аб иԥсы гәырҩа иханаршҭит, лахьынҵас изыхәшьадыз, цәа ҭагӡашьа чҳашьа змамыз абза гәырҩа. Иахьеи-уахеи аԥсра дақәгәыӷуан, аԥсра дазыԥшын акәымзар, абриҵәҟьа илахьынҵахап ҳәа игәы иаанагомызт Толи.
Адгәыр анышә данамарда, исабшахә ацәашьы адыркаанӡа, иашьа иҿахрахәы анҵаха рамраӡакәа, шьжьымҭанк, Адгәыр иншьан ахаҿы икыдгылаз иавтомат аакыдихын, иани-иаби днарыдтәалан, иԥсҭыхгаз абарҭ ажәақәа рҿааирхеит:
«Сара сҩызцәа зегьы, иҭахаз рашьцәа ршьоура ицахьеит. Адгәыр днасхықәҵаны, иԥсы цқьа насгәыҵакны ҭоуба зуит. Сашьа ишьа кәапеила истаанӡа, ԥсра ҽнынӡа, Адгәыр иавтомат шкыдсмыргыло ҳәа. Сара ушьҭа сҳәыҷӡам. . . Адгәыр иҽааибыҭаны, ашьыжь еибашьра ҳәа ашҭа данҭыҵыз аахыс, илахьынҵа сазыԥшын. Анцәа иумҳәан, зеиԥшҟамло егьыҟам, дманшәаламхар, сыԥсы аиуа ҭанаҵы сашьа ишьа шызуа ҳәа, ҩаԥхьа гәаныла ҭоуба зыухьан. Иааит уи аамҭа еиқәаҵәа. Зыхьымӡӷи зыламыси изахымԥаз, сҩызцәа аҷкәынцәа рабџьар шьҭырххьеит. Уаҵәыҵәҟьа саргьы Адгәыр ишьамҩа санылоит. Сан зегьы збоит, зегьы шәеилыскаауеит. Саҭабымҵан, Адгәыр ишьа сзахымԥеит!» – иашьа иавтомат шикыз, ашьшьыҳәа дындәылҵит Мазлоу.
Ҩынтә ԥсра захьӡыз, Мазлоу иани-иаби, гәшәа-гәыӡбак, ԥсеиқәырхага жәакгьы раҳәаха реимраӡеит. Ан дануп, аб дабуп... Абриаҟара, ҟат еиқәаҵәа, џьамыӷәацәгьа зцәа иҭазыгӡахьаз, ргәы иҭамкәа, рхы иҭамкәа, Мазлоу инаргәыдиҵаз ажәа ҭҟьара, хыҭҟьарахан, рхы-ргәы еиланаԥсеит. Рыла ишабоз, аҵыхәтәантәи ргәыӷырҭа, ацәацәашь еиԥш, инарымпыҵакьаҭеит. . .
«Иҟаҳҵарызеи, иҳалшагәышьозеи, ус лахьынҵас Анцәа иҳаҭәеишьахьазар акәхап. «Аҵәы иахаиз, аҵәы
дахаԥсуеит!» Иани-иаби рдоуҳа мчрак рымазар, иҩны ичамҩахә ҟалап!».– рҳәан, ҳаӷоу иҽшеикәикша рҽааиқәркшәа руит. Аха аҵыхәтәантәи рыҷкәын заҵәы ибзагәырҩа ҭыԥ-ҭышә рнамҭеит. . .
Изықәшәаз арыцҳара, аиҭарыцҳара злымҳа аҟынӡа инаргаз, зыҩны инханы иҟаз абыргцәа еишәара-еиҵараха, иашьцәеи ианшьцәеи ахәылбыҽха Толи иҩны иааит.
«Дад, Мазлоу, иацоуп уашьа заҵәы лаӷырӡыла данынаскьаагаз. Уани-уаби рыҵәҩан шьап, рымцахә змырцәаша ҳәа гәаӷырҭахлаҳәас уара аӡәзаҵәык уоуп ирымоу. Уара аӡәзаҵәык уоуп уани-уаби ԥсеиқәырхагас, мцахә мырцәагас ирзынхаз. Аӷа игәырԥса уқәумыршәан, дад дукәыхшоуп. Зыԥсадгьыли зыжәлари, здаракәаци рзы Аџьынџьтәылатәи еибашьра ду аан, иԥсны ибзахахьаз изныкымкәа зыԥсырӡы ааҩхьаз уабду Ирод адамра хыла доумырсын. Уашьа Адгәыр иԥсы гәырҩа иацумҵан. Уԥсадгьыл аҳақ азы уашьцәа зхы ақәызҵаз анарцә рыбаҩ рныӡбаӡом. Уара уабиԥара, Уԥсадгьыл ашьа ҳақла иршәахьеит. Уара уашьа ишьаура Ҳазшаз иараӡа. Адгәыр ишьоуцәа роуп, иқәлацәа иахьа аӷа иҿагыланы еибашьуа. Уара Мазлоу, дад, иужәша аӡыхь ахы ыҵнамхӡац. Уабиԥара хьмыӡӷи ҽԥныҳәеи рымаӡам!» – рҳәан, дызҭахыз, дызхыхьыз, дызгәыхьыз зегьы, ала гәыбзыӷ аҳәҳәаҳәа изырҵәуоз ауаз, икәа-имаӷра инҭарҳәеит.
Аҵыхәтәан Мазлоу ажәак иԥсы инахмырзааӡакәа, дҩагылан, ашьшьыҳәа иҿынеихеит . . .
...Адырҩаҽны, Адгәыр данындәылҵыз аамҭа инақәыршәаны, ашарккамҭазы, Мазлоу иҩызцәа дрыццеит еибашьра. . .
...«Умԥсыр, арахь, агәырҩа уцрымӡаар, улахьынҵеи, угагеи узырхымԥар, ухала ухы узымшар, иузынхаз,уаџьал заҵәык ауп. Иахьеи-уахеи уаџьал уазыԥшызар ауп!» – абас дхәыцуа ихала дцәажәон Толи ихы даназынхалак. Есыхәылбыҽха амра зҭаԥхоз иҷкәын инышәынҭраҿы дааиуан. Даанаԥш-ааԥшуан. Ихала дшыҟаз агәра анигалак, игәы
рҭынчны, Адгәыр ихаҿы днатәаны, ибжьы ныҵамкцәакәа, иацәажәара далагон: – «Адгәыр уаб дукәыхшоуп, уашьа заҵәы ихы уқәимҵар иуам, умбои! Ари абжьарак ҭынха – ҭынҵы ҳәа аӡәыр дҳамазар, дынҭарԥшӡаны зегьы илабжьеит.
...«Мазлоу, баба, анарцә уашьа изқәаҭыԥ ҭынчхом. Абза дзыргәаҟыз аԥсгьы даргәаҟуеит. Уани-уаби рыцҳашьа, рҳәеит. «Акы ахьырҳәо, акы ыҟоуп» – рҳәеит. Аха аӡәгьы дааизыбзиамхаӡакәа, ушьҭра дхылеит. Дад, Мазлоу уихылаԥш, Адгәыр. Уԥсыцқьа амчи алыԥхеи ицҵа. Умшра ицҵа, уҵыхра ицҵа! Шәабду имцахара шәмырцәан, уара, абааԥс!» – изгәамҭаӡакәа илабжышқәа рҽанааиқәырҳәалалак, аҭҳарцәҳәа, дызҳәынҷахьаз аԥсы гәырҩеи, абза гәырҩеи, «рыԥхыӡ» цәгьа даалҵуан. Днаԥшы-ааԥшуан. Адгәыри иареи рыда, ааигәа-сигәа аӡәгьы дшыҟамыз агәра анигалак, ҩаԥхьа игәы рҭынчны, иуаз иҷкәын иаҳәара далагон. Абас мацара, аҵәы дахалон, аҵәы дахыҵуан, амра хәылԥ шәаԥшь ааныжьны алашьцара иааимнахаанӡа.
Уахакгьы игәы иҟажеит, ҳаӷахәы игәы шиҟажара. Игәахы иацраз Мазлоу ибза гәырҩа зегьы, иаԥхьа дгылазшәаҵәҟьа, Адгәыр имаҟахы неиқәҳәаланы иашьа инапы даниҵеит. Нас иԥсы ахац аарла инаԥшьны дҩагылан, Адгәыр ихаҿы икнаҳаз алашара аиркит. Напык азна мацқьа – шьацқьа аҳаскьын иаҵәа ааиԥын, игәырԥшаагаз, игәыжьжьагаз ажәа «хьанҭақәак» нацҵаны, Адгәыр игәы инықәиԥсан, жәҩан калҭ иналыггахьаз хәылԥы еҵәа илаԥш иныҵакны, илахьи – иџьымшь ааиӡатәын, агәашә дынҭыҵит. . .
Агәнаҳаи ашәиԥхьыӡи уцымзар, Анцәа зылԥха ҳаура ихьы лаԥшы уҵигар, урыцҳаишьар, насыԥк умихзаргьы, зынӡа умацареитәуам, ҽа насыԥ ҿыцк уаҭәеишьоит. Акьаҭара иаҿу уабдуцәа рхәышҭаара мца еиҭанеицралоит. Ҩаԥхьа акәасҭхара мца аҽеикәанарҳәуеит, аҽеикәнаршоит. Аԥсырӡы зҭаргалаз, ауази амыткәмеи зҭарҳәаз уашҭаугәара, ҩаԥхьа аччабжьи ашәаҳәабжьи рцәашьы иаҵәа нҭалашоит. Зегь зымчу дузыхашар, ашәгәи-аԥсгәи рыбжьара, аҟәарашра алаӡра иаҿу улахьынҵа аԥсы ахаиҭәҳәоит. Аԥсра иацәынхаз уаӡәк дышәҩыкитәуеит. Аразра ахьыҟоу, ацқьара ахьыҟоу, Анцәагьы дыҟоуп, анасыԥгьы ыҟоуп, амшрагьы ыҟоуп, аҵхрагьы ыҟоуп. . . Хымз заҵәык роуп Адгәыр иԥҳәыс хәыҷи иареи абзиабаха анраӡаз. . .
Хымз роуп иԥҳәыс хәыҷы дахьлыдхалаз, Хымз роуп рыбзиабара иамаз ҿҳәарас. Хымз лхыҵуан ахшара лцәа далан,
Уи ла лыда аӡәгьы издырӡомызт зынӡас. Амшқәа аӡхыҵреиԥш имҩасуан,
Аԥси – абзеи рыбжьара ихьшәашәон агәырҩа. Ԥсҭазарак ҭахеит, аха ԥсҭазарак еиҭасуан, Ашәҭ аҭыԥан, ашәҭ нҩыҵхахеит дырҩагь.
Аҳәҳәабжь ахьгаз,
Гәырӷьа бжьык ҭыҩит ашҭа,
Иқьаԥҭахаз аб игәы ҩаԥхьа илашеит. Аԥҟаҩҳәа ахысбжьы геит ашамҭаз, Зыԥсадгьыл зхы ақәызҵаз дихылҵит аҵеи.
Анцәа аӡәы димихын, ицымхәра дииҭеит, Аб ихәышҭаара амца еиқәылеит ҩаԥхьа. Имаҟа нкаршәны, Анцәа иахь ҿеиҭеит, Ҳазшаз еицеимкырц абду иҳәахьа.
Аешьара еизеит, асаби дырныҳәарц,
Хьӡы мшык ихьӡырҵарц, хьӡы рацәа рҳәеит. Иаб идоуҳа дахьчарц, инасыԥ имеижьарц, Иԥсадгьыл дақәиҭзарц ладеи – ҩадеи.
. . .Деишәара – еиҵараха Ан дахьгылаз, Лшәеиқәаҵәа лхьыӡсо, ҿаалҭит абас:
– Саҭашәымҵан, шәҿы ахьԥысҽуа сышәԥылан, Ишәасҳәарц сҭахуп ҵыхәтәажәак, Ҵыхәтәажәак Адгәыр иҭынхаз.Итәаз налызхьаԥшит, рыччаԥшь нарҿықәбан, Иҟалаз ззымдрыз, зегь ҭынчрак иаӡеит,
– Иан еикәацәа,
Шьыжь еибашьра дандәықәлоз,
Иԥшәма хәыҷ лышҟа абасгьы неиҳәеит: «Сгәы ҭрысны акәӡам изысҳәо, ибдыруаз, Зеиԥш ҟамло егьыҟам, зегь разҟуп. Сзыхнымҳәыр алшоит,
Ҽаказы суазыруам.
Ҵеик диуазар, сыхьӡ ихьӡырҵар сҭахуп!» Иԥшәма хәыҷы абас налаҳәаны,
Иабџьар аашьҭыхны, дындәылҵит аҽны. . . Иахьанӡа илмырзаз лгәы иҭаҵәахны, Ԥсра ҽнынӡа ҳәа илыман иҵәахны. –
Аҭаца лҿахәы анхәа еиҭалҳәеит,
Зегь ргәы инҭаӷызит, иныҵак рыбжьы, Ашьшьыҳәа дындәылҵит ан неиҭамҳәа, Аҽны Адгәыр ихьӡырҵеит Адгәыр ихәыҷы!
. . . Стәоуп сымала,
Сгәы аҭра иҭагылом акыҳәагь
«Сан сааигәа быҟоума?» ибжьы наиргеит. Еишьылӡа иԥсыцқьа ниасуеит ашьшьыҳәа, Схаҿы икыдуп
Иԥсҭаҵагоу, иԥсҭыхгоу Адгәыр ипатреҭ!
Ааи, хымыз заҵәык роуп Адгәыри инасыԥи иареи абзиабаха анраӡаз. Аха Анцәа илыԥха зхьыршоу абзиабара цқьаҵәҟьа ҿҳәара амаӡам. Аарла жәибжь шықәса лхыҵуан Жана, мшы ссирк, мшы лашак аҽны раԥхьатәи рымцахә анеиҿаркыз. Дгьыли-жәҩани рыбжьара, аҳақи адоуҳаи ыҟазар, аразреи, ацқьареи, ақәыԥшреи мчра рымазар, амаалықь ҩшаеҵәак рынасыԥ еицеимкыр акәымзи, рыгәнаҳа даҵамлар акәымзи!. . Ҿҭамӡарыла Анцәа сумырцәажәан. Ари зегьы агәырҩа иахылҵыз, ауаҩы изымычҳаз, изымҵәахыз, игәы изҭамшьыз уазуп.
Абри алахьынҵа амҩа ԥзыртлаз, зегьы зхысҳәаауа, Толи дыззыԥшымыз даҽа рыцҳарак иҟалаз ауп.
Адгәыр ишықәс цәымза адыркхьан, еишәа шьҭырххьан. Анцәа имчала, аҵеи дани инаркны, хәыҷы-хәыҷла аниаби ргәырҩа сындахо иалагеит. Адгәыр иҷкәын Адгәыр, иандуи иабдуи иани рзыҳәан, дыԥсеиқәырхагахеит. Рмаҭа хәыҷы, ргәырҩеи ргәаҟреи ихырго иалагеит. Толи уаҵәтәи амш азы, иабиԥара рлахьынҵазы, згәы шкаҳара икаҳахьаз, уажәы игәыӷра аԥсацарҭа хәыҷык нцәыҵыҷҷо иалагеит!
«Анцәа ида гәыӷырҭа дсымаӡам. Адгәыр имцахә змырцәаша амаҭа Анцәа дсаҭәеишьеит. Убригьы Ҳазшаз сибеит, срыцҳаишьеит, ихьы шәахәа сакәыхшоуп. Анцәа дышсымаз агәра згеит. Анцәа ду аринахысгьы сеицоумкын. Улыԥхаугәыԥха ҳаҭәашьа. Ари нахысгьы, исыхшазгьы саргьы хьмыӡӷ Анцәа иҳақәумҵан. Сҵакыра рыцәгьара уаҳа Анцәа исумырбан. Аӷа иҵәыцәгьа Анцәа иҳақәумыршәан. Сымцахә змырцәаша сыҵәҩан шьапы дгылазаргьы, убригьы дымшхааит, дыҵххааит. Аӡәк даӡәыкызтәыз, дышәҩыкитәааит! . .
«Мазлоу, баба, уаргьы Анцәа иузиҳәахьоу уақәшәап. Анцәа иҳәозар, уҩны учамҩахә ҟалап. Уашьа дсымызхыз, уара усхибаарым. Ганкахьала сгәы ҭоушьзаргьы, даҽа ганкахьала, уабдуцәа ртәышьҭра еицоумкит. Сгәы уладууп. Уашьа ишьа ҭоумыжьит. Анцәа ахымҩас уаҿеимкааит. «Зыԥсадгьыл зхы ақәызҵаз, иԥсаҭа цәашьы иаҵәахоит.» – рҳәон, иахьа шәыԥсадгьыл азы шәнышәнап азы, уашьагьы-уаргьы зышьҭа шәхылаз, зымҩа шәанылаз шәабдуцәа!»
– абас дхәыцуан, абас игәы ижьжьон Толи имаҭа хәыҷы дахьихәаԥшуаз. Аха «Анасыԥи ацәгьеи рҽырӡом!» – шырҳәо еиԥш, Толи иааизцәыҵыԥхаз игәыӷреи игәырӷьареи ршәахәац ҩаԥхьа нарха амоуит. Иҟалаз уи ауп, иара Толи ихаҭа иҷкәын иԥсыгәырҩа, иара изыҳәан ишымцабзхаз еиԥш, зынасыԥ аналагәырӷьаха змаӡаз Жана лҭаацәагьы, рыӡӷаб ллахьынҵеи лынасыԥи, дара рзыҳәан ихаҳәраҳатәхеит. Урҭгьы иаалырҟьаны ҩ-бзагәырҩак ирыбжьахеит. Аҩыжәлантәык, аҩ-ҭаацәарак дала-шьала реилахәра, реиуара, реиҭынхара, реибабара, реибаҳара Анцәа шанагӡара аимҭеит. . .
Аԥсыуа ламысла, аԥсыуа қьабзла, рыӡӷаб лани-лаби иахьынӡахәҭаз, дызланагалаз ҳаҭыр рықәырҵеит. Еицырзеиԥшыз агәаҟра-агәырҩа рыцеиҩыршеит. Амқанбақәа рџьабара иалатәеит иалагылеит, иршәит, ирџьабеит.Аханатәаахысишаԥуеиԥш,аӡӷаблани-лабирахь лырхынҳәра, ишысҳәахьоу еиԥш, кьабзла, аԥсыуала аамҭа шааихьазгьы, абри, Жана лани-лаби Толи иҿы ацәыргара рзыгәаӷьуамызт. Адгәыр иан дырзышьҭыхуамызт.
Абас ҩ-мцак ирыбжьахәаҽуан Жана лани-лаби. Аӡӷаб лани лаби иҟаларын абри аус иахымыццакыргьы, иҟаларын, иҵегь аамҭа инахар рҭахызаргьы. Агәырҩа рыцҳагьы, маҷк иадамзаргьы ихьшәашәарын. Аԥси-абзеи рыбжьара ԥша шәышәык бжьасрын. Аха инаԥшуа рҿы узкуамызт:
«Анаџьалбеит, ауаҩы имыхьыц рмыхьит. Ахырҟьацәарагьы Анцәа иҵасхәым. Аӡӷаб макьана лцыхаӡыхь ахы ыҵнамхыц. Иахьынӡахәҭаз лааӡара-лыхьчара ишақәнагоз лхы мҩаԥылгеит. Лыԥшәма иԥсаҭа ахьы ахьыршо инеиааит, ахаҵараҿы хаҵала дҭахеит. Ушьҭа аӡӷаб лҭаацәа налышьҭаҵааргьы цәгьамызт. Лани-лаби ҟәышқәак ракәын, дара ирыхәҭаз ҟарҵандаз!» – рҳәозар акәхарын.
Жана лҭаацәа ргәы иҭаркыз аус аҵыхәала, знымзарзны имашәырынгьы лыԥхыӡгьы иаламшәацызт. Лхахьгьы имааицызт, аагашьагьы лымамызт. Ҿыц аныҟәара иалагаз Адгәыр хәыҷы, аҭаацәа зегьы рзы иԥсеиқәырхагахаз
мшызҳа изҳауан. Жана лхәыҷы лыԥшәма ицәа ихылбаауан. Кьаҭара еихсыӷра зқәымыз, егьызхымҵыз лыԥшәма игәырҩеи игәхьаагареи, гәаӷырҭазаҵәыс рмаҭа хәыҷы рылахь даниҵан, рынасыԥдара рҽанрааланы, ргәыӷра рыҵабарамтәыкәа, иахьатәи амш иаԥырҵуан, уаҵәтәи амш иаԥылон. . .
Амш шьыбжьхыҵырҭазы, шьыбжьышьҭахьк, ҵангьымцынгьы имҩахымҵуаз, зыцәгьеи зыбзиеи ззеиԥшыз ҩыџьа ахацәа, ԥҳәыск дрыцны, Толи иашҭа иааҭалеит. Аҽны сабшан. Анышәынҭра аҟынтәи иааин, аҭаацәа зегь аҩны иҟан. Толи иԥшәма пҳәыс Нонеи иареи ндәылҵын, изқәырҵара рзымдыруа, ршьамхқәа рыҵаҟәало, инарԥылан, рацәак ирыламҳәаҵацәакәа, ушԥаҟоусышԥаҟоуҳәаҵәҟьа неибымҳәаӡакәа, аҩныҟа иаарган, аҩн ду инхаргалеит. Макьанагьы зышьҭыхра рзымгәыӷьыцыз Адгәыр иншьан неиԥхьышьшьааны, уаҳагьы ажәак мҳәаӡакәа, иаақәыԥсычҳан, иӡыхь-ԥсыхьха, ацәаӡыӡ зыхьшы, ацәацәашь зықәгылаз аншьан аԥхьа игылаз астол ааигәа инатәеит. Акыраамҭа ианҿымҭрахаӡа, Толи иааимхацәгьахан:
– Иҟоузеи, цәгьара ҵыхәома, Ӡыкәыр, ухаҵкысцеит шәымҩахызгаз? Сҵаашьагьы маншәаламхазар ҟалап, аха ҳаазқәылаз ҳагагагьы ҳацәшәо ҳалагагәышьеит. Уаа гәарҭак ахы иаҿаԥсоуп иудыруазеи. . .
– Толи, уххьзгеит, иахьа убри аҩыза хазаамҭак, аамҭа лашәык, аамҭа гәыԥҵәагак лахьынҵас иҳаҭәашьахеит, аԥси-абзеи рыԥсы еиԥызшьуа аҟәыӷа хатәрақәа ирҳәо рҿамшәо аҟынӡа, аамҭа иаргаӡеит. Абри зхысҳәааз, ушҟа ҳаиҭамҩахызгаз, цәгьара ҵыхәагәышьоуп, Толи, сукәыхшоуп. Уара ацәгьагьы убахьеит, абзиагьы урҽеихьеит. Аԥсы гәырҩагьы, абза гәырҩагьы уцәа иҭоугӡахьеит. Угәы иҭоумшьыцгьы егьыҟаӡам, иумычҳацгьы егьыҟаӡам. Иубахьоу ацәгьара аҵыхәтәа ибзиараханы, Адгәыр ишьамҩа ианылаз уҷкәын аиҵбы Мазлоу Анцәа ициҵааит. Ашәақь алыԥха ҳазшаз иаҩимгааит. Уара иузымдыруа сара
иуасҳәагәышьозеи, Толи, уххьзгеит. Аԥсуареи, аламыси, ақьабзи реиқәҳәаларҭеи, рԥыртларҭеи рԥаимбарцәа ршьа иалҵыз уоуп. Иахьа абра цәгьара аҵыхәала уашҭа иҭалазгьы, ҳуцәтәымуааӡам, зыцәгьеи – зыбзиеи еилахәу ҳауп.
Уара уҷкәын Адгәыр, ҳара иуацәа ҳазхара ибаха, иаҳаха ҳамраӡакәа, цқьа идунеи ақәыԥшыха имаӡакәа, иԥсҭазаара далҵит. Иԥсадгьылаз иабиԥара аханатә аахысгьы ишраҭәаз еиԥш, ахьыӡрацараҿы хаҵала дҭахеит. Уи ихьӡи-ижәлеи ахаангьы ӡра-ԥсра ақәлаӡом. Аха алахьынҵа, лахьынҵоуп. Аԥсҭазаара ԥсҭазаароуп. Ани-аби рзы жәымҭацәгьароуп, абри аҩыза агәырҩа – аиҭагәырҩа жәабжь, шәлымҳа аҟынӡа анагарагьы гәыӷьылацәуп. Сажәа сагәылахацәеит. Сызааиуа, Толи Нонеи сшәыкәыхшоуп, шәҭаца ллахьынҵа ауп. Жана, ишаҳҳәахьоу еиԥш, уажәакәын данҩыҵхахаз, хазыс-ԥсазыс ҳәа, лыԥшәма Адгәыри лареи рымцахә анеиҿаркыз. Ҳақла, иҿиар акәын, ирызҳар акәын, еибааӡар, еибахьчар акәын, аха иамугәышьеит. Уашьҭа ларгьы лхы лзымражәуазар акәхап. Шәара шәҭаца шәыла аныхтыз ижәбаз, шәгәырӷьареи шәгәыӷреи «хоп» рҳәаанӡа ҳәа издышәалаз, ԥсра ҽнынӡа ҳәа абри аҩнаҭаҿы лаанхара, шәаргьы шәхаҿы ишәзаамгозар акәхап...
Ҳара ҳаазышьҭыз, Жана лани лаби, абри арыцҳара аҵыхәала, шәара адырра шәырҭаанӡа, иршәит-ирџьабеит. Ҩ-ԥсрак рышә ӡанӡ рышәнаҵеит. Аха аԥсыуа ламысла, аԥсыуа ҟазшьала, аԥсыуа кьабзла, уаҳа даҽа мҩак рзымԥшааит. Рыӡӷаб даҽакала, уаҵәтәи ллахьынҵа аӡбара рылымшеит. Абри Жана лани лаби ишәзаарыцҳаз рыԥсырӡы ажәоуп, Толи ухаҵкысцеит, – иҳәан, Ӡыкәыр иҵыхәтәы ажәа неиқәиҳәалеит.
— Ӡыкәыр, уххь згеит! Ари сара сзы аԥсра-аиҭаԥсра, иахьа акәымзаргьы уаҵәы саргьы сазыԥшын. Ԥсыуа жәлантәык аҿы иҟамлац, сара сҿгьы ишзыҟамлоз здыруан. Сара, дад, иахьа уажәраанӡа сыԥсы ҭан. Сгәыӷра,
шкьаҭара имкьаҭаӡацызт, сгәыӷра зегь акоуп исыцын. Иахьоуп, абыржәоуп, сара сшыԥсра саныԥсыҵәҟьаз. Иахьоуп Жана лхәыҷи-лареи злакым, ҩ-ԥсрак ансыхьыз. Аха ҳара ҳҩы-жәлантәык ҳаидызкылаз алахьынҵа, ҳаиуара, ҳаиҭынхара, ҳаԥсра ҳабзара, ҳацәгьа-ҳабзиа, аринахысгьы еицакра зақәлаӡом. Ари аханатә аахыс иаԥу қьабзуп, ламысуп, гәбылроуп, шьоуп, доуп. Ҳара дҳабжьагылоуп, ҳҩыжәлантәык ҳшьа иалҵыз, Адгәыр имцахә змырцәаша ҳәа гәыӷырҭа заҵәыс сызхәаԥшуа смаҭа хәыҷы. Абжьарак, Жана уаҵәтәи ллахьынҵа аӡбараҿы сара сымчыдоуп, снасыԥдоуп, срыцҳауп. Сара знык сбылхьан, уажәы ҩынтә сеиҭаблит. Ишԥазури, дад, ус лахьынҵас Анцәа исзиҳәахьазар акәхарын. Сара сҭаца дахьыҟазаалак, исгәыҵшәаз исхыбаахаз сыҷкәын иеиԥшҵәҟьа сылзыразын, ԥсра ҽнынӡагьы сылзыразуп. Хазыс-ԥсазыс ҳәа дахьымҩахыҵыз лыҩны дыҟоуп, лхәыҷы дыҟоуп. Абжьарак, лара ишылҭаху ллахьынҵа лара илыӡбааит. Ҳара лара наҟ-наҟтәи лразҟи, лынасыԥи, лыманшәалареи рзы ҳцәа ҳазагоуп, Анцәа ҳиашьапклоит. Ҳаҟанаҵы ҳагьлануп, ҳагьлабуп. Абри ауп, Ӡыкәыр, ухаҵкы сцеит, уасиаҭҵас сыԥсы инахырзаны иуасҳәо. Суасиаҭ ажәа Жана лани лаби рҟынӡа исызноугап ҳәа сгәыӷуеит, уаргьы утәымуаҩым, – иҳәан, Толи ҳаӷоу иичҳара чҳаны иҽынеиқәикит.
Абри зегьы заҳауаз, абри зегьы збоз Адгәыр иан, деихаԥсы-еиҵаԥсы, амақьа ашәыра-лшәыраханы, иныҵакны, иныҵакӡаны луаз мыткәма ҳәо, лнапқәа лгәыҵаԥсаны абарҵаҿы длеи-ҩеиуан.
...Жана, лара лҵыхәала имҩахыҵыз лҭынхацәа рҿала, лани-лаби абас рзылыцҳаит:
«Сзықәшәаз, сақәшәеит, ижәбо ауп. Уашьҭа схәыҷы дсааӡар сҭахуп, сынасыԥ шәахымыццакын!...»
Ацҳаражәҳәацәа, Жана лани-лаби иаарышьҭыз, ирбазираҳаз рыҵамкыкәа зегьы рлымҳа аҟынӡа инаргеит. Рыӡӷаб лынасыԥ, ҩаԥхьа раԥхьатәи амш еиқәаҵәақәа реиԥшҵәҟьа ихьааргеит, игәырҩаргеит. Иқәырҵеит-иқәырхит, аха рыӡӷаб
ллахьынҵааҵыхәала,уаҳаТолииашҭаҭынха-ҭынҵыкишьапы ҭеимыргылеит.
Жана лани-лаби рыӡӷаб лгәырҩа рзыхьанҭахазаргьы, ганкахьала ргәы дырҭынчит. «Инаԥшуа ирҳәозеи» ҳәа, мша-мыхәла измырҭынчуаз агәыҵха дырсындеит. Аԥсык иадамзаргьы ргәырҩа еиқәыркит. Гәынамӡарак, гәыхьшәашәарак, гәынҷыхьак аҩ-ҭаацәарак ирыбжьамлеит. Раԥхьатәи амш лашақәа рзы еиԥшҵәҟьа, гәыкала, ламысла, патула, ҳаҭырқәҵарала еиҿцаауан, еиҿцаауеит иахьа-уажәраанӡагьы.
Ишшара ианаашоз Мазлоу иҩызцәагьы иаргьы, Адгәыр дахьҭахаз Ҭоумышь «Абылра ахәы» ҳәа иахьашьҭоу ихалеит. Шьамхышәара иҟәымыӷха асы ҩамгылах шьҭан. Ҳаҷкәынцәа рҿагылан нырцә-аарцә, уааԥсыралеи џьаԥҳанылеи хараџьара еиҟарамыз раӷацәа. . .
Аӡынтәи ашәалҟьамра аҽаҵәаххьан, абыржә сызлацәажәо ахҭыс уаӷеимшхара аныҟалаз. Ҳаҷкәынцәа рыҽшаны, рҽырхианы, асыршәы илаԥсан. Ирдыруан, аилашәшәымҭазы аӷацәа ажәылара рыҽшазыҟарҵоз. Ҳара ҳаҷкәынцәа ахьтәаз ахырӷәӷәарҭеи, ҳаӷацәа ахьтәази шьахәа-шьаҿа рыбжьамызт. Абри «Гьергьиаа рхәы ԥшӡа» ҳәа изышьҭаз ахәызқәа анаӡараҿы игылан, ԥшьабиԥарак ирықәлаз Гьергьиа Еликәа иабду ижәытә кәасқьа. Аӷа дызхыз абри аҩны аҟынтәи акәын равтоматқәа ҿааихак ахьыҟарымҵоз. Абри аҩны акәын аӷацәа хырӷәӷәарҭас ирымаз. Аҩны ахьгылаз иаакәыршаны чаиҭран, каршәран. Ус аламала аҩны акәшара, аҭарцәра уадаҩын. Даҽа аамҭанык еиԥшымкәа аҭагылазаашьа шәарҭахеит. Есиныҟарҵалакгьы, ҳаҷкәынцәа аҩны уеизгьы-уеизгьы иҭадырцәыр акәын. Аҩны ҭамырцәыкәа, ԥхьаҟа аҭакжәылара ҳаҷкәынцәа ирылшомызт. Абри аҩыза агәаҟреи ашәарҭареи рыхҭа ианааҭагыла, уаҳа даҽа мҩак шыҟамыз агәра згаз, аханатә аахыс зҩызцәа ирылагыланы еибашьуаз Гьергьиа Еликәа иҷкәын Ҷыҷын Гьергьиа иаб иҩны, иара Ҷыҷын дахьиз, аӡәгьы дааимазҵааӡакәа ҩграната ртҟәацгақәак агәыдиҵеит. Уиакәхеит. Ашәышықәсақәа рыцәгьеи рыбзиеи, ргәырӷьеи, ргәаҟреи рышаҳаҭ, абиԥарақәа рыҩн ду, рыҩны мыш, рыҩны еиҵых амца қьоуқьад нахыҵәеит.
Мацәыс еимҟьарак иналагӡаны, Ҷыҷын амцабз иналибаан иблақәа иаарыхгылеит иқәыԥшра иақәлаз хҭыск: Ааԥынра хыш-хыҵәаны аԥсабара сы-шәыбла ианаҩычаз, шьыбжьышьҭахьк, амра ахьашымҭазы, Еликәа иҷкәынцәа Паҷулиагьы Ҷыҷынгьы дрыԥхьан инеигеит. Уаҳа, заа ажәак рамҳәаӡакәа, раԥхьа днагылан, аҩн ду ашьҭахь, еихашьшьы – еиҵашьшьы игылаз хабиԥарак инеимданы еиҵарҵа – еихарҳаз абаҳча иныҵалеит. Заа игәеиҭахьаз, иишәахьазиизахьаз, заа аишьцәа раб – хәҭаақәа рыбжьара, аҵәы наирсын, абас ҿааиҭит:
«Сара уашьҭа сықәра акыр исырааԥсахьеит. Иахьа уажәраанӡа, абыржәы ишәасҳәарц исҭаху иасаҟала жәаны, шәара егьшәасымҳәацызт. Иахьа Анцәа исгәаирԥхеит, абри иахьанӡа шәара шәзы, шә-чықьмаџьак ирҭаҵәахыз сымаӡа, уаҳа ишәыҵамкыкәа, шәлымҳаҿы иназгарц. Амшреи, аманшәалареи Анцәа иациҵааит!
Абра сахьгылоу, аҵәыш ахьарсу инаркны, арӷьарахь, аанда аҟынӡа, Ԥаҷулиа, уабхәҭаа ауп ҳәа ухьӡ асырҳәеит, уахажәааит. Егьырахь, аҵәы ахьарсу аҩадатәи аган ақәыԥсҳа ахьгылоу аҟынӡа, уара уабхәҭаа ауп, Ҷыҷын, дад! Шәықәӷьацааит аишьцәа Паҷулиагьы Ҷыҷынгьы. Шәабдуцәа хьымӡӷ рықәзар аҳа шәаргьы хьымӡӷ Анцәа ишәықәимҵааит!» – абыржәыҵәҟьа акәушәа, Ҷыҷын иаб Еликәа ибжьы ааикәшаҟьеит. . .
Ибылуан, ахаан, гәнаҳаи рыцҳареи рышәиԥхьыӡ зашҭа иҭарымҳәацыз, аԥаембарцәа рыҩны. Ибылуан Ҷыҷын раԥхаӡа икьаасбжьы ахьгаз, раԥхьа игараҟәҟәақәа нкаԥсаны, раԥхьатәи ишьаҿа ахьеихигаз, дахькаҳаз, дахьгылаз, дахьҵәуаз, дахьыччаз аҩн ду ашҭа ԥшӡа, ашҭа разы. Иаб
иҩны иблит Ҷыҷын, аха иаанхеит иабдуцәа рҳақ. Аҩны абылрала Ҷыҷын еиқәирхеит Ҭоумышь ақыҭа. Иԥыххаажьыххаа ишьҭеиҵеит, аҩны хырӷәӷәарҭас, ԥсеиқәырхагас измаз аӷацәа. Иаанхаз агырқәа рҳәаҭҳақәа кажьны: «Қьимехәар, қьимехәар!» ҳәа ихәаауа ахшьыра рҽарҭеит, забацәа ргәы рыманы идәықәлаз, зан лгәы ргәыҵакны ибналаз Кындыӷнтәи қәылара иааз, зшьа збар иҵәуоз агырқәа шәыргәындақәа. Ашәарҭа ӷәӷәа иҭагылаз Гьергьиаа рхәы ԥшӡақәа еиқәырханы, маҟҿаҳәара асыршәы ԥны, раӷацәа ршьаркәасҭа ихыланы, ԥхьаҟа идәықәлеит, згәыӷра зҵабарамхаз, згәы еицамкыз ҳаҷкәынҵәа... Адгәыр ишьа кәапеила иртеит Мазлоу дназлаз Адгәыр иҩызцәа... абри зегьы ибон, абри зегьы иаҳауан, раԥхьаӡа акәны, ашьаҟ-ӡҟы иналагылаз Мазлоу.
Мазлоу еибашьраҳәа иҩны данындәылҵыз инаркны, ҩымыз инамыцхәны иҵит.Аибашьра иааирала ахи-аҵыхәеи еиқәҳәалахеит. Ҳаҷкәынцәа еиқәдырхеит ан лгәыԥҳәыхш зкәыршаз, аиашеи аҳақи аԥеимбар дызхылаԥшуаз Анцәа идгьыл.
Иҟоуп аразра, иҟоуп ацқьара, иҟоуп ауаҩытәыҩса даниуаз ициз, ицыԥсуа адоуҳа. Анцәа ауаҩытәыҩса ицишеит аџьали алахьынҵеи. Адунеи анықәыԥшыха змаӡакәа ииасыз асаби изыҳәан «дкьаҭеит» рҳәоит. Дыԥсит ажәа рҿадыршәӡом, избанзар, илацәа аныхтыха змаӡаз, аӡҟы макьана агәнаҳа даҵамлацызт. Агәнаҳа зхьымԥшыцкәа ииасыз асаби, амаалықь икәа дҭалеит, «дкьаҭеит» ҳәа ирыԥхьаӡон, ирыԥхьаӡоит иахьагьы. Мазлоугьы игага дзахыԥараҳа, изыхәшьадыз илахьынҵагьы дзахымԥеит. Аха аԥсыцқьа ҳәа аӡәыр дыҟазар, иара шиакәу даанхоит. Иашьцәа рҭахареи, аибашьраҿы дызлаԥшыз аҟалааи, ашьаарҵәыреи рлалабатә ззымычҳаз, изызхымгаз ихиигәи еилаԥсеит. Есыхәылбыҽха аԥсымра анықәыԥхамҭазы, дааиуеит иашьцәа рнышәынҭраҿы. Лабжышк иблақәа инарыхмыжьӡакәа, деихаӡԥштәалаха, иашьа ихьӡ ҳәаны ҿиҭуеит, ҿиҭуеит, ҿиҭуеит... Нас ашьшьыҳәа, Адгәыр ихаҿы игылоу аҟәардә днықәтәаны, ахаҳә иаласоу иашьа ипатреҭ неиԥхьишьшьаауеит. Аилашәшәымҭаз, уаҩак аҳасқьын иаҵәа игәы инықәыԥсаны, игәи – иԥси рданы, агәашә дынҭыҵуеит... Абас мацара иахьагьы мши – ҵхи неихьигӡоит. Алаԥш цәгьа зыблақәа зцәиӡоз, зыӡәӡәаӡ аахәаны иужәуаз, зыԥшреизсахьеи зшаеҵәаз Анцәа имаалықь, днасыԥдахеит. Иуаҩыбжара днаҵагылахьеит, аха иахьагьы дҭаацәараӡам...
...Адгәыр иҷкәын, Адгәыр, ԥҳәыс дааигахьеит...
...Жана иахьагьы аҭаацәара ҿыц даламлаӡеит. Лхаҵеи лыҷкәыни рыхьӡала, агәаҟреи, аламыси, абзиабареи иршьананы, лхы лражәит.
Кәыдырҭаҟа уашьҭа уаҳа иҭадыдӡом,иҭамацәысӡом.Амрагыларахь шьыжь шәаԥшь, агәыӷреи анасыԥи ршәахәаш аҿыршоуп. Ашара аша-еҵәа уаҳа ицәеицәыԥсӡом. Ажәҩан агәаҵаӷараҿ еихышьеиҵышь икыдлашалоит, ауаҩытәыҩса уаҵәтәи илахьынҵа иҵазҳәо «аеҵәа џьарсахьа». Ажәҩан ҭынчуп, адгьыл ҭынчуп. Цәашьы иаҵәаны анышәынҭрақәа ргәы иныҵхахоит, зқьабзи, зыламыси еицазымкыз, знышәнап зхы ақәызҵаз абиԥара рыԥсы цқьақәа!
Иахьагьы амра гылеит шә-гәыӷра насыԥк агәыҵакны!
Сышықәсқәа ӡшәахшәа иҟәашккараӡа асы-шәыб сҿадырҳәхьеит. Иансаамҭаз аамҭа сагьарҟәышит, сагьаргаӡеит. Уашьҭа сышьҭахьҟа мҩа ыҟаӡам. Саахьаԥшуеит. Сгәалашәарақәа зегьы, рахыԥхьрак гәырӷьаҿҳәашоуп. Раӷьырак, гәырҿыӷьга-гәырмаҷгоуп. Заҟа ирацәоузеи схы ианасмыжьуа, схы иаҭәасымшьо ахҭыс сахьақәа. Убырҭ зегьы, уашьҭоуп, абыржәоуп, санрызхәыцуа, санрыцәшәо, абыржәоуп сагьанырцәыԥхашьо. Иҟан аамҭақәак, усҟан абри адунеи зегьы сыхҭырԥажә еиԥш, еикәарҳәны сарӷьа
џьыба иҭаз анџьысшьоз. Џьара мышкызны, ӡра-ԥсрак, хьаак, гәырҩак, ҵәыурак, хьрак ыҟоуп ҳәа знымзар-зны сыҷкәынра аԥхыӡгьы иналамшәацыз. Абри адунеи жәижәых сақәлахоз анџьысшьоз. . .
Абар иахьа сыҿҳәара амш ашә-гәашә снылагылеит. Сааит сани-саби рнышәынҭраҿы. Ирасҳәеит акгьы мӡакәа, акгьы мҵәахыкәа, ҳазшази дареи рҿаԥхьа сыгәнаҳақәа шысхысххьаз. Лассы, ҽԥныҳәада сышрызнеиуа. Ирасҳәеит Ан лҳақ шеицасымкыз...
Ҩ-машак рхаҿы ишьҭаз ахаҳә шкәакәа сыҽнықәсыгӡеит. Сани саби ирхагылаз, аԥшалас зымахәқәа арҵысуаз ашәҭыш аҷыдахаз, зехьынџьара ӡ-ҭынчра иҭынчран. . .
Еиҳа-еиҳа зыҽзыртлоз схәыцрақәа рӡымшын сшалаз, сгәы сҽанӡамкәа, сықәҿызҭыз Аҳақ ибжьы ҩаԥхьа ҿаанаҭит абас:
«Мшы ссирк аҽны, угараҟәҟәақәа нкаԥсаны, ухы уԥшаарц, узусҭоу еилукаарц, улахьынҵа амҩа уанылеит. Уаҩықәрак шеибгаз амҩа уқәын. Уеиқәышлаҳәеит. Иуԥшаама нас, ухы? Узусҭаз еилыукаама, уара, Анцәа имаалықь?» Аҭак аҳәаха самраӡакәа, инкаӡыҭит Аҳақ ибжьы.
Сылахьи сыџьымшьи аазӡатәын, жәҩан калҭ иналыггаз ахәылԥы еҵәа сылаԥш ианааҵаскуаз, иналшәан, аҵыхәтәантәи ашәахәа жәҩангәы иныҵыршаны, цқьа анахәаԥшыха самраӡакәа, хәылԥ шәаԥшь иналакьаҭеит.
2008–2013
Мушьни Ирод-иԥа Миқаиа
АШАЦӘА РТӘАРҬА
Ароман
Мушни Иродович Микаиа
ОБИТЕЛЬ АНГЕЛОВ
Роман
Аредактор В. Касланӡиа Акорректорцәа: М. Акаба, Е. Адлеиба Асахьаҭыхҩы Р. Габлиа Компиутерла аиқәыршәаҩ А. Аџьынџьал
Аформат 84х/32. Атираж 300. Инықә. акь. бӷь. 24,8. Аҿаҵаԥҟа 
