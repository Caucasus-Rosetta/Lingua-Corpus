Т.Е. Конџьариа-Оҭырба

Астатиақәа


Апартиа аиҿкааразы Ленин иқәԥара

Атип ҿыц иатәу апартиа ауасхыр шьҭазҵаз – РСДРП аҩбатәи аизара ду ҟалеит Урыстәылеи адунеижәларбжьаратәи усуҩтә ҵысреи рҟны иҭоурыхтә қәҵәиаарҭаны. Адунеи аҟны зегь раԥхьаӡа Урыстәыла еиҿкаахаз атип ҿыц иатәу амарксисттә партиа усҟанҵәҟьа еиднакылауаз ауаа рхыԥхьаӡара жәа-миллионҩыла ирацәоуп, адунеи аҟны шамахамзар зехьынџьара иҟоуп амарксисттә ленинтә партиақәа, урҭ еидыркылауеит миллионҩыла акоммунистцәа. XIX-тәи ашәышықәса 40-тәи ашықәсқәа рынҵәамҭазы иҟалаз амарксизм аусуцәа ркласси аџьажәлар зегьы рхақәиҭратә ҵысра азы аетап ҿыц аанартит. К. Маркси, Ф. енгельси аусуцәа ркласс еибырҭеит акапитализм иаҿагыланы ақәԥареи ауаажәларра шьаҭанкыла еиҭакны аҟаҵареи рзы зегьреиҳа иӷәӷәаз, идеиатә абџьарла.
Асоциалисттә револиуциа аиааира злагашаз амҩа азылхуа. Маркси Енгельси иазгәарҭауан, аусуцәа ркласс ароль ду аманы ишыҟаз. Урҭ апролетарцәа рпартиа еиҿкаатәуп ҳәа ахьырҳәаз адагьы, дара зегь раԥхьаӡа рнапала еиҿыркааит. Уи еицырдыруа, «Акоммунистцәа реидгыла» ауп. Абри ыҟан 1847 шықәса инаркны 1852 шықәса аҿынӡа. Еиднакылауан. 300-ҩык ачленцәа.
Ишдыру еиԥш. Урыстәыла егьырҭ аҳәынҭқаррақәа раасҭа акыр икьасаны акапитализм аҿиара амҩа ианылеит. Урыстәыла абас еиԥш иҟаз аҭагылазаашьа анамаз аурыстә револиуциатә-хақәиҭратә ҵысра амҩаҿыц, амҩа иаша иқәҵатәын, Урыстәыла мрксизм аҟалара иалагеит азеижәтәи ашәышықәса аиҩшамҭазы. Маркси Енгельси рҩымҭақәа усҟан ирыԥхьауан Герцен, Чернышевски, Серно-Соловиович уҳәа егьырҭгьы ареволиуциатә демократцәа рхаҭарнакцәа. Раԥхьаӡа акәны, 1869 шықәсазы аурыс бызшәахь еиҭаган «Акоммунист партиа Амонифест». 1872 шықәсазы Петербург иҭыҵит «Капитал» актәи атом. Абри ашәҟәы аҭыҵра акьыԥхь маӡа аҟны даараӡа аиҿыхарақәа ҟанаҵеит. Аха, уеизгьы, 80-тәи ашықәсқәа рзынӡа марксизм аурыстә револиуциатә интеллигенциа рзы итеорианы изыҟамлеит.
Абарҭ ашықәсқәа рзы аполитикатә реакциа аҽхыршәааны ишыҟазгьы, ареволиуциатә теориа ҿыц аҽырҭбааны аԥашәқәа аҳауа иалагеит.
Плеханови иара иеиԥш ихәыцуаз иҩызцәеи анародникцәа ирцрыҵны, амарксизм ашҟа ианиас, 1883 шықәса ҽаҩраҭагалан ауп ианеиҿкаахаз «Освобождение труда» ҳәа изышьҭаз агәыԥгьы.
Абри агәыԥ аусура иалагеит аҭоурыхтә ҭагылазаашьа бааԥсӡа аныҟалаз аамҭазы. Плеханов напхгара ззиуаз агәыԥ, аԥхьагылара змаз аурыс интеллигенциа рықәԥаразы изқәылашаз амарксисттә мҩа иаша раԥхьаӡа илнахит.
Асоциализм ашҟа аиасразы амҩа аԥшаара даараӡа аџьа адызбалахьаз аурыс интеллигенциа, абри агәыԥ ацхыраарала анародникцәа ртеориақәа зынӡагьы мап рцәкны, амарксизм ашҟа ииасит. «Освобождение труда» агәыԥ, - ҳәа иҩуан В.И. Ленин, - аурыс социалтә-демократиатә ҵысра ианаҭеит, иара зда ихәарҭамыз зегьы: атеориатә дыра ҷыда дуӡӡақәа, аполитикатә дунеихәаԥшышьа ҭбаа, ареволиуциатә ԥышәа беиа».
1883-1893-тәи ашықәсқәа рыҩнуҵҟала асоциалтә-демократиатә кружокқәеи агәыԥқәеи ҟалеит, аусгьы руан Урыстәыла хра зланы иҟазааглыхратә центрқәа: Петербург, Москва, Киев, Одесса, Харков, Ростов, Волга аԥшаҳәа, Аахыҵ-Кавказ уҳәа рҟны.
Абри аамҭазы иаҳа уаҩы илаԥш иааҵашәартә аус руан: Благоеви Брусиеви ргәыԥқәа, Федоссеви, Точисски, Мельникови ркуржокқәа, иара убасгьы «Пролнариат» ҳәа изышьҭаз Польшатәи асоциал-демократиатә организациагьы.
Ҳара ҳпартиа иит Петербургтәи азауадқәеи афабрикақәеи уҳәа рҟны. Усҟан уи ақалақь ыҟан амашьынаҟаҵацәеи, аметаллургцәеи, аӷбаҟаҵаҩцәеи, абасцәеи  ирполитикатә центрны.
Ленин Петербург иусуреи аусуцәа рҵысра ашьҭыҵра ианалагауази еиқәшәеит. В.И. Ленин Петербург дышнеизҵәҟьа хашҭрак ҳәа ҟамҵаӡакәа аусура далагеит. Уи иааикәршаны иҟан аҳҭнықалақь аҟны аԥхьагылара змаз аусуцәа: В.А. Шелгунов, И.В. Бабушкин, В.А. Книазев, Н.Е. Меркулов уҳәа убас егьырҭгьы.
Аԥхьагылара змаз аусуцәа ицырхырааны, усҟантәи аамҭазы еицырдыруаз анаплак дуқәа рҟны аус уа, В.И. Ленин 1894 шықәсазы аурыс социал-демократцәа рҿаԥхьа, акружок хәыҷқәа рҟны марксизм апропаганда азыҟаҵара аҟнытә, ажәлар рмасса ҭбаақәа рышҟа аполитикатә агитациа аҟаҵара ашҟа ииасырц  адҵа риҭеит.
1894-1895 ашықәсқәа рзы, Петербургтәи асоциал-демократцәа, аусуцәа рыҩнуҵҟа инарҭбааны аполитикатә агитациа амҩаԥгара иалагеит. В.И. Ленин апролетарцәа рыҩнуҵҟа аԥхьагылара змаз, ауаа револиуционерцәа иашақәаны иааӡауан. 1895 шықәса анҵәамҭазы уи инапхгарала, Петербург иҟаз амарксисттә кружокқәа, иакыу  организацианы рҽеидыркылеит. Абри аорганизациа, «Аусуцәа ркласс ахақәиҭтәразы ақәԥара «Аидгыла» ҳәа хьӡыс иарҭеит.
«Аидгыла», хазы гәыԥ-гәыԥла ишаны, амарксиссттә кружокқәеи астачкатә қәԥареи напхгара рнаҭауан, иара убасгьы абӷьыцқәа ҭнажьуан. Уи иҭнажьуаз абӷьыцқәа зегьы, Ленин редакторс дрыман.
Петербургтәи «Аидгыла» аҿырԥшы ала егьырҭ ақалақьқәеи араионқәеи рҟны еиҿкааз акружокқәагьы рҽеидыркылеит. 1895 шықәсазы Петербург ақалақь аҟны еиҿкааз «Аидгыла» ауп шьаҭас иамоу КПСС.
«Аидгыла» цҟьа-шәҟьа ақәҵара, асоциал-демократиатә ҵысразы даараӡа иааха ӷәӷәаны иҟалеит, Урыстәыла амарксисттә усуҩтә партиа аиҿкаарагьы акырӡа иаԥырхагахеит.
РСДРП актәи аизара ду ашьҭахь, аҳәынҭқар иуаа, апартиа Ацентр Комитет аилазаара иалаз шамахамзар зегьы ҭаркит. Ацентртә орган аредакциагьы цҟьа-шәҟьа иқәырҵеит.
В.И. Ленин РСДРП актәи аизара ду аҭоурыхтә ҵакы аманы ишыҟаз атәы иҳәауан. Аха уеизгьы, уи иазгәеиҭауан, актәи аизара ду ашьҭахь апартиа иашаҵәҟьа еиҿкааны аҟалара шзалымшаз. Апартиа иаша аиҿкара алыршахеит РСДРП аҩбатәи аизара ду аҟны.
Ленин игазеҭ «Искра», РСДРП актәи аизара ду ашьҭахь иҟалаз аидеиатә лак-ҩакрақәеи аиҟәҟьарақәеи ираҿыгалны ҽышәалаҵәҟьа иқәԥауа, РСДРП аҩбатәи аизара ду амҩаԥгара алнаршеит. «Искра» акәша-мыкәша рҽеиладырҵәеит аусҩтә корреспондентцәа рколлектив ӷәӷәа. Аҩбатәи аизара ду ҟалаанӡа иҭыҵыз агазеҭ аномерқәа 44 рҟны икьыԥхьын 500 ирзынаԥшуа аусуҩтә корреспондентциақәа.
«Искра» ацхыраарала В.И. Ленин ихьчауан, егьирҿиауан ареволиуциатә-марксисттә иаарԥшхеит 1902 шықәса, март мзазы иҭыҵыз, еицырдыруа Ленин ишәҟәы «Иҟаҵатәузеи?» аҟны. Абарҭқәа зегьы роуп КПСС аҩбатәи аизара ду амҩаԥгара зырманшәалаз. Аҩбатәи аизара ду амҩаԥгаразы Урыстәыла еиҿкаан Аиҿкааратә комитет. РСДРП аҩбатәи аизара ду аделегатцәа неит усҟантәи аамҭазы агазеҭ «Искра» ахьҭыҵуаз Женева ақалақь аҟны. Аизара ду ашҟа инеит Урыстәыла еицырдыруаз ареволиуцинерцәа ԥхьагылаҩцәа: Н.Е. Бауан, А.В. Шатман, С.И. Гусев, Б.М. Кнунианц, Р.С. Землиачка, С.И. Степанов, Д.И. Улианов уҳәа убас егьырҭгьы.
Женева ақалақь амҵан, Сешером ҳәа изышьҭаз аусуцәа рзҳаблаҟны дынхауан В.И. Ленин усҟан. Уи дзыҩназ аҩны хәыҷы амхалдыз аиԥш акәын, усҟан еиҿыркаарц изышьҭаз апартиа акырӡа иазаԥас ауаа шаднахалауаз. Аизара ду иалагаанӡа В.И. Ленин аделегатцәа рзы ажәахәқәа маҷымкәа иҟаиҵеит. Уи ашьҭахь РСДРП аҩбатәи аизара ду мҩаԥысран иахьыҟаз Бриуссель ақалақь ашҟа идәықәлеит аделегатцәа.
РСДРП Аҩбатәи аизара ду мҩаԥысит 1903 шықәса, ииуль мза 17 инадыркны, август мза 10 рҟынӡа. Аизара ду аилатәарақәа 13 мҩаԥысит Бриуссель ақалақь, ашыла шьҭаҵарҭа ҩнык аҟны. Аха, Бельгиатәи аполициа, аизара ду аделегатцәа ирышьклаԥшуа иалагеит. Убри аҟнытә аизара ду аделегатцәа ықәҵаны Лондонҟа имцара ада ԥсыхәа рмоуит. Лондон ақалақь аҟны имҩаԥысит аизара ду аилатәарақәа даҽа 24. Иара абраҟагьы аделегатцәа ҭыԥк аҟнытә даҽа ҭыԥк ашҟа ицо, ирулакь џьабаала рыгәҭакы нарыгӡеит.
Аизара ду аиҿкааратә комитет изладнаҵаз ала уи ааиртит аурыс социалтә-демократиа аветеран Г.В. Плеханов. Аделегатцәа ргәы хыҭхыҭуа иазыӡырҩит уи Урыстәыла асоциал-демократиатә ҵысра иамоу ақәҿиарақәа ртәы даналацәажәауаз.
РСДРП аҩабатәи аизара ду иаанарԥшит, актәи аизара ду ду анымҩаԥысуаз аахысижьҭеи  Урыстәыла асоциал-демократиатә ҵысра акырӡа ишазҳаз,  ишыӷәӷәахаз. Абраҟа иазгәаҭатәуп, аизара ду аилазаара еиуеиԥшымкәа ишыҟаз. АИзара ду иалахәын апролетартә револиуционерцәа иашақәа рыдагьы аоппортунисттә тенденциақәа ирыдгылаҩцәаз ауаагьы. Аделегатцәа реиҳараҩык «Искраа» ҳауп ҳәа рхы рыԥхьаӡауан. Урҭ 33 бжьы рыман. Аха «Искраа» иашаәаҵәҟьа ҳәа ззуҳәашаз – Ленин идыгалҩцәа 24 бжьы ракәын ирымаз. Убарҭ иреиуоуп: В.И. Ленин, Г.В. Плеханов, Н.Е. Бауман, П.А. Красиков, А.В, Шатман, Д.И. Улианов, С.И. Гусев, М.Н. Лиадов, А.М. Стопани, Л.М. Книпович, Р.С. Землиачка, В.Ф. Галкин, Б.М. Кнунианц, А.Г. Зурабов, М.К. Никитин, Л.С. Виленски, Г.М. Мышелев, С.И. Стеапнов, Л.Д. Махли, Аизара ду аҵыхәтәаны аменшевикцәа рахь ииасыз Д.А. Ҭоԥуриӡе.
Жә-бжьык рыман Мартов иганахь иҟаз, Ленин ишырзиҳәаз еиԥш «Аоппортунистцәа хәыҷқәа», Иаартыҵәҟьаны «Искра» иаҿагыланы иқәԥауаз «Аоппортунистцәа дуқәа» аа-бжьык рыман. Егьырҭ иаанхаз абжьқәа жәаба рыман ацентристцәа. Абас еиԥш аизара ду аилазаара еиԥшымкәа иахьыҟалаз иахҟьаны аиҿагылара ӷәӷәа ҟалеит.
Аизара ду аҟны 20 зҵаара ықәыргылан. Ленин ишиҳәаз аиԥш, аизара ду аҟны зегь реиҳа хра зланы иқәгылаз зҵааран апартиа иаша аиҿкара азҵаатәы. Иара убасгьы абраҟа рҭыԥ иқәҵаны апартиа аиҿкаареи аусуреи ирызкыз азҵаатәқәа акыр.
Иара убасгьы абраҟа зҵаарақәаны иқәгылан: апартиаҟны Бунд ҭыԥс иамоу, апрограммеи аустави, апартиа аирониатәи амилаҭтәи организациақәа, апартиа аҩнуҵҟатәи азҵаатәқәа, асоциалисттә револиуционерцәеи аурыстә либералцәеи рышҟа РСДРП зыҟазаашьас иамоу, Ацентр Комитети, апартиа ацентртә орган аредакциеи, апартиа Асовети ралхра.
Аизара ду зегь реиҳа хра злоу усны иамаз апартиа Апрограмма адкылара акәын. Апрограмма аҟазшьеи уи хырхарҭас иамази ракәын апартиа агәҭаки уи аполитикеи аазырԥшуаз. Апролетарцәа рпартиа Апрограмма, аусуцәа ркласс ақәԥараҟны иамоу агәҭакы ауснагӡатәи иааркьаҿны наукала иҩны иузырбауа акы акәны иҟоуп. Уи иҳәаақәнаҵауеит апролетарцәа рреволиуциатә қәԥара аҵыхәтәантәи агәҭакы аиԥш, ааскьатәи уи аҭахрақәагьы.
Ленин иҟаиҵаз Апрограмма апроект аизара ду иалахәыз аоппортунистцәа омашәаҵәҟьа рҽхыршәааны иаԥылеит. Убри азоуп апартиа Апрограмма аизара ду аилатәарақәа 9 рҟны иааиԥмырҟьаӡакәа излацәажәауаз. Иҟаз аимак-аиҿак аделегатцәа шамахамзар рҽаладырхәт. Аоппортунистцәа аиҳараӡак изқәшаҳаҭмыз апролетарцәа рдиктатура азҵаатәы акәын. Урҭ рҽазыршәеит апролетарцәа рдиктатура аҭагылазаашьа Апрограмма иалаҵамхарц.
Аизара ду аҟны аоппортунистцәа ықәгылеит апартиа аграртә программа апроектгьы иаҿагыланы. Аграртә программаҟны зегь реиҳа хра зланы иқәыргылатәу аҳра-тәра ацәынхақәа ирҿагыланы ақәԥара ауп, ҳәа иԥхьаӡауан В.И. Ленин. Ацентрист Махов аграртә программа анхаҩыжәлар ирымаз ареволиуциатә роль зынӡагьы мап ацәкра акәын.
Аизара ду аҟны ӷәӷәала аимак роуит амилаҭтә зҵаатәы азы апартиа Апрограмма аҭагылазаашьа ианалацәажәауаз. Бундааи аизара ду иалахәыз егьырҭ аоппортунистцәеи иҟарҵаз аҿагылара аҵкбыс ииаины, аизара ду иаднакылаз Апрограмма амилаҭтә зҵаатәы азы хра злаз акыр аусқәа мҩақәнаҵеит.
Аоппортунистцәа ҽышәалаҵәҟьа иҟарҵауаз ажәыларақәа наҟ иԥхьацауа, аизара ду иаднакылеит апартиа Апрограмма. Уи иамоуп ҩ-хәҭак: максимум апрограммеи минимум апрограммеи. Максимум апрограмма иаҳәауан апролетарцәа рпартиа ауснагӡатә хада – асоциалисттә уаажәларра аргылара, асоциалисттә револиуциа мҩаԥгашьас иамоу, апролетарцәа рдиктатура ашьақәыргыларалоуп ҳәа. Минимум апрограммаҟны иарбан апартиа ааскьаӡатәи ауснагӡатәқәа – ацаризм ахҳәара, адемократиатә республика ашьақәыргылара, аусуцәа рзыҳәан аа-саҭктәи аусура мшы аҟаҵара, ақыҭаҿ инханы иҟаз аҳра-тәра аҵыхәтәа аԥҵәара, амилаҭқәа зегьы зинла еиҟараны рыҟаҵара алыршара.
Апартиа Аустав апроект азы аизара ду аҿы дықәгыланы ажәахә ҟаиҵеит В.И. Ленин. Ииашоу, зынӡагьы иреволиуциатәу апартиа аиҿкааразы иқәгылеит Ленин уи иҩызцәа гәакьақәеи. Урҭ, хымԥада, иахәҭаны ирыԥхьаӡауан РСДРП дарбан члензаалакь апартиатә организациақәа акы аусура хаҭала иҽалаирхәларц.
Аустав актәи апараграф аҟны иарбаз Ленин иформулировка иаҿагыланы иқәгылауа, аоппортунистцәа, Мартов раԥхьа днаргыланы, рҽазыркит апартиа мчыданы, акагьы иамадаӡамкәа иҟоу организацианы иҟарҵарцаз.
Актәи апараграф ада аҩбатәи аизара ду иаднакылеит, Аустав Ленинтә проект зегьы. Уи ҟалеит, апролетарцәа рпартиа ӷәӷәаны, иакны аҟаҵаразы абольшевикцәа рықәԥараҿы иабџьарны.
Аҩбатәи аизара ду аҟны аиҿкааратә зҵаатәқәа ирызкны иҟаз ақәԥара аҵыхәтәа Аустав адкыларала инымҵәеит. Апартиа акзааразы аизара ду иаӡбаз, назыгӡаша апартиа ацентртә усбарҭақәа алнахыр акәын иара аизара ду. Аделегатцәа реиҳараҩык Ленин иплан иадгылеит. Искраа аӷәӷәақәа ҳәа изышьҭаз иҟарҵаз ажәалагала ала аредакциа аилазаара ашҟа иалхын: Ленин, Плеханов, Мартов, Ацентр Комитет аилазаара ашҟа: Кржижановски, Ленгинк, Носков-Глебов.
Хыхь ишаҳҳәахьоу еиԥш, ленинтә принципқәа шамахамзар зегьы аиааира днаргеит аизара ду, еиҳаракгьы атип ҿыц иатәу апролетарцәа рпартиа аиҿкаараҟны. Абри аизара ду аҟны апартиа анапхгаратә усбарҭақәа ралхраан, еиҳарак абжьы зауз Ленин идгылаҩцәа абольшевикцәа ҳәа ирыԥхьаца иалагеит, Ленин иҿагыланы иқәгылаз аменшевикцәа ҳәа ахьӡ аарыххалеит.
Абас еиԥш аԥсҭазаара ҿыц ахы аныҵнагауаз аамҭазы, 1903 шықәса, март мзазы Қарҭ ақалақь аҟны имҩаԥысуаз Кавказтәи асоциал-демократиатә организациақәа реизара ду аҟны еиҿкаан РСДРП Кавказтәи Аидгыла, иара убасгьы абри аизара ду иалахәыз ирҳәеит, Ленинитә «Искра» иқәнаргылаз аиҿкааратә планқәа зегьы ишрықәшаҳаҭыз.
Аизара ду ашьҭахь, РСДРП Кавказтәи Аидгыла Аахыҵ-Кавказ аҟны акыр хра злаз аусмҩаԥгатәқәа нанагӡеит. Иҭрыжьуа иалагеит «Пролетариатис брӡола» ҳәа хьӡыс измаз агазеҭ. УИ агазеҭ ӷәӷәалаҵәҟьа аҽаманадеит Ленин и-«Искра».
Аҩбатәи аизара ду аҟны аменшевикцәа рыҽхыршәааны ишықәгылазгьы РСДРП Кавказтәи Аидгыла Ленин РСДРП ахԥатәи аизара ду аҟны иқәиргылаз, насгьы уаҟа ирыдыркылаз ақәҵарақәа ибзиоуп ҳәа ирыдыркылеит. Абри аизара ду Қырҭтәыла зегьы аҟны еиԥш, Ленин ипринципқәа рыла реиҿкаареи рырӷәӷәареи рзы аус дуқәа мҩаҵнагеит.
Зегьы раԥхьаӡа акәны, 1902-1903-тәи ашықәсқәа рзы Аҟәа ақалақь аҟны, РСДРП Кавказтәи Аидгыла ачлен А. Ҵулукиӡе инапхгарала еиҿкаахеит асоциал-демократиатә организациа. 1903 шықәсазы Аҟәатәи асоциал-демократиатә организациа еиҿкаахеит РСДРП Баҭымтәи акомитет Аҟәатәи агәыԥ ҳәа иԥхьаӡаны. Абри агәыԥ иаман Аҟәа ақалақь аҿтәи анаплакқәа рҟны аус зуаз аусуцәа.
1904 шықәсазы Максимов изауад аҟны аус зуаз аусуцәа азабастовка мҩаԥыргеит. Абарҭ ашықәсқәа рзы, Аҟәатәи агәыԥ хәҷы-хәыҷла ахәҳахәҭратә наплакқәа рҟны аус зуази анхацәеи уҳәа рышҟа анырра ҟанаҵауа иалагеит.1905 шықәсазтәи ахҭысқәа рышьҭахь Аԥсны аменшевикцәа иаҳа рҽырҟьауа иалагеит.
1903-1904-тәи ашықәсқәа рыҩнуҵҟала Аҟәа ақалақь аҟны азабастовкақәеи ажәлар реизарақәеи маҷымкәа имҩаԥысит. 1904 шықәса инаркны асоциал-демократиатә агитациа Аԥснытәи ақыҭақәа рышҟагьы имҩаԥыргауа иалагеит.
1904 шықәсазы асоциал-демократиатә гәыԥқәа еиҿкаахеит Самырзаҟани Гагреи рҟны. 1905 шықәсазы Урыстәылатәи аимпериа зегьы аҟны аиԥш Аԥсынгьы ареволиуциатә ҵысра амҽхак иаҳа иҭбаахауеит.
Аԥсны ареволиуциатә ҵысра иаҳагьы аҽарӷӷәеит «ашьаарҵәыратә мҽыша» ашьҭахь. РСДРП Баҭымтәи акомитет Аҟәатәи агәыԥ ааԥхьара злаҟанаҵаз ала, Петербургтәи аусуцәа харада-барада рышьра иаҿагыланы ианвар мза 20 рзы, азабастовка мҩаԥган. Убри ашьҭахь иаарласны анхацәа рыҩнуҵҟа ақәгыларақәа ирылагеит.
Аԥсны ареволиуциатә усурақәа рымҩаԥгара даараӡа ирцәыуадаҩын абольшевикцәа. Урҭ ирҿагыланы иқәԥауан: ашәк еиқәаҵәаа, алибералцәа, есераа, аменшевикцәа уҳәа убас егьырҭгьы. Абарҭ амч еиқәаҵәақәа ирҭахын ареволиуциатә ҵысра аанкыланы, аинышәара амҩа иқәырҵарц.
Аҟәа ақалақь аҟны иҟалаз сентиабртәи астачкақәеи, сентиабр мза 1905 шықәсазы Г.К. Орџьоникиӡе Аԥсныҟа иаареи ирыбзоураны, абольшевикцәа русуреи урҭ иҟарҵаз анырреи иаҳа ишьҭыҵит. Серго Орџьникиӡе Гәдоуҭатәи ақыҭатә хәшәтәырҭаҟны фельдшерс аусура далагеит, иаразнакҵәҟьа ареволиуциатә усурагьы напы аиркит. Уи уаҟа еиҿикааит абольшевиктә гәыԥ. Абри агәыԥ ачленцәеи зыхдырра ҳаракыз егьырҭ аусуцәеи анхацәеи ныҟәауан маӡала еиҿкааны ирымаз абиблиотека ашҟа. Урҭ уаҟа ироуан Маркси, Енгельси, ленини рҩымҭақәа маӡала иҭыҵуаз абольшевиктә газеҭқәеи. Г.К. Орџьоникиӡе амедицинатә цхыраара риҭаразы ақыҭақәа рышҟа данцалакь, уаҟатәи анхацәа рыҩнуҵҟа инарҭбааны агитациатә усурақәа мҩаԥигауан. Абарҭқәа инарываргыланы, уи ӷәӷәалаҵәҟьа иҽрымеидеит Самырзаҟани, гагреи, Аҟәеи рҟны еиҿкааз абольшевиктә гәыԥқәа.
Аиҿцәажәарақәеи азеиԥш планқәа реицыҟаҵарақәеи рзы Г.К, Орџьоникиӡе ишҟа иаауан Аҟәа, Гагра, Шәача, Новороссиск уҳәа рҟны еиҿкааз асоциал-демократиатә организациақәа рхаҭарнакцәа.
Атәыла зегьынџьараҟны еиԥш, Аԥсынгьы ареволиуциатә ҵысра азнык азы ӷәӷәалаҵәҟьа ихәаҽын. Аха аџьажәлар ирымаз ареволиуциатә гәалаҟазаара хәаҽышьа амамызт. Асоциал-демократиатә организациақәа аџьажәлар адырҩегьых ажәылара ҿыцқәа ирзыҟарҵауан. 1911 шықәсазы Аԥснытәи абольшевиктә организациақәа русура адырҩегьых ирҿыцны ашьақәыргылара рылдыршеит. РСДРП Аҟәатәи акомитет иалнаршеит Петербургтәи апартиатә центр аҽамадара. Убрахьынтә Аԥснытәи абольшевикцәа ироуа иалагеит 70 екземплиар инареиҳаны агазеҭ «Правда», ажурналқәа «Просвешьчение», «Впериод».
В.И. Ленин  дахылаԥшуан, насгьы напхгара аиҭауан Аахыҵ-Кавказтәи абольшевиктә организациа аусура, иара убасгьы инҭкааҵәҟьаны идыруан Аҟәатәи апартиатә организациа аусура атәгьы.
РСДРП аҩбатәи аизара ду аҿы ирыдыркылаз Апрограмма аԥсҭазаараҿ инагӡауа, абольшевикцәа рпартиа, аусуцәа ркласси Урыстәылатәи аџбажәлар зегьи аманы иажәлеит асамодержавиеи, апомешьчикцәеи, абуржуазиеи рымчра – апролетарцәа рдиктатура ашьақәыргылареи адунеи аҿы зегь раԥхьаӡа аусуцәеи анхацәеи рҳәынҭқарра аҟаҵареи рзы. Жәохә шықәса инеиԥынкыланы абольшеивкцәа рпартиа раԥхьатәи Апрограмма аԥсҭазаараҿы анагӡаразы иқәԥауан.
1905-1907-тәи ашықәсқәа рзы имҩаԥысыз ареволиуциа иаанарԥшит апартиа атактика ӷәӷәаҵәҟьа аманы ишыҟаз, уадаҩрак аҿаԥхьа ахаангьы ахы шыланамырҟәуаз. Абри азоуп раԥхьаӡатәи аурыстә буржуазиа-демократиатә револиуциа асоциалисттә револиуциа амҩаԥгаразы зеиҳаҟам аҽазыҟаҵара дуны изыҟалаз. Столыпинтәи ареакциа аҽхыршәааны ианыҟаз ашықәсқәа рзы апартиа иаанарԥшит ахачҳара дуӡӡа, ҳәаак змаӡам афырхаҵара, агәымшәара, ахьамҵра. Абольшевикцәа рпартиа иаҳагьы аҽеиланарҵәеит, аҽарӷәӷәеит.
1912 шықәсазы имҩаԥысыз Прагатәи аконференциаҟны апартиа аоппортунистцәа рҟнытә зынӡаск аҽарыцқьеит, абарҭқәа ирыбзоураны апартиа иаҳагьы ажәлар ирзааигәахеит, ирымадахеит. Адунеизегьтәи аимпериалисттә еибашьра аан абольшевикцәа рпартиа заҵәык ауп, адунеи аҟны лак-ҩакрак ҳәа ҟамҵаӡакәа, апролетартә интернаионализм апринципқәа рыхьчаразы иқәгылаз.
Февраль мза 1917 шықәсазы, абольшевикцәа рпартиа, аибашьра иаҿагыланы иқәԥауа миллион рацәала аџбажәлар хыцәнамырха асамодержавиа иажәырҵеит. Аха, царизм ахырбгалара ажәлар рҭахрақәа нагӡаны иазхамырҭәааит. Аменшевикцәеи аесерцәеи иҟарҵаз ачарҳәара иахҟьаны, амчра дырҩегьых аимпериалистцәа рнапаҟны иаанхеит.
Ленин иҟаиҵаз аплан дуӡӡа инақәыршәаны, абольшевикцәа рпартиа 1917 шықәса октиабр мзазы аусуцәа ркласси ҳтәыла иқәынхауа егьырҭ аџбажәлар зегьи дырҩегьых акапитализм иажәырҵеит. Октиабртәи асоциалисттә револиуциа дуӡӡа аиааира агеит. Абри ала РСДРП аҩбатәи аизара ду аҟны ирыдыркылаз Апрограмма нагӡаны иалгеит.
1919 шықәса, март мзазы имҩаԥысыз РКП(бҬ аабатәи аизара ду аҟны ирыдыркылеит апартиа аҩбатәи Апрограмма. Уи Апрограммаҟны иарбоуп асоциализм аргылара иааигәаӡоу ауснагӡатәқәа. Абри Апрограммаҟны иқәыргылаз асоциалисттә уаажәларра аҟаҵара аплан амҩа иқәҵан, егьырҿиан уи ашьҭахь имҩаԥысыз апартиа аизара дуқәеи В.И. Ленин иусумҭақәеи рҟны.
Адунеи аҟны зегь раԥхьаӡа асоциалисттә шьақәгылашьа еиҿызкааз ҳара ҳтәыла, акырӡа аџьабаақәа ахганы ауп Аџьынџьтәылатәи еибашьра дуӡӡа ишааҭагылаз. Афашист Германиеи амилитаристтә Иапониеи раҵкьыс ииааиз асовет жәлар, иаадырԥшит, рнапала иҟарҵаз асоциалисттә уаажәларра аиҳа аԥыжәара змоу даҽак шыҟам. Апартиа аҩбатәи Апрограмма аԥсҭазаараҿ инагӡауа, СССР аҟны асоциализм инагӡаӡаны аиааира адыргеит асовет жәлар.
Ҳара ҳтәылаҟны асоциалисттә уаажәларра аиҿкара иабзоураны, адунеи аҿтәи атәылақәа жәпакы рзы иҭбаа-ҭыцәӡа иҟоу амҩа ду шьҭаҵахеит. Уи амҩа ду ианыланы асоциализм ашҟа ицоит иахьа зхыԥхьаӡара рацәоу атәылақәа.
Ҳара ҳпартиа иахьа имҩаԥнагауа ауснагӡатәқәа зегьы шьаҭас ирымоуп – ленинизм, ҳара ҳпартиеи ҳҳәынҭқарреи руасхыршьҭаҵаҩы В.И. Ленин иуасиаҭқәа.
Ҳара ҳажәлар рықәҿиара дуӡӡақәа ибарылыҳәҳәауа иуабауеит аамҭа кьаҿк аҩнуҵҟала иҟарҵаз аекономика дуӡӡа. Алакәаҟны ирҳәауаз иахьа илабҿабахеит. Шықәсқәак раԥхьаҟа адунеи аҟны иҟоу атәылақәа шамахамзар зегь реиҳа еиҵахаз аҳәынҭқар Иурыстәыла, аамҭа кьаҿк аҩнуҵҟала адунеи зегь аҿаԥхьа ишәҭит, иӷьацеит.
Ҳаԥсадгьыл абасеиԥш иҟоу ақәҿиарақәа азҭаз, ҳара ҳпартиа имҩаԥнагауа Ленин иполитика ауп.


Серго Орџьоникиӡе Аԥсны имҩаԥигоз ареволиуциатә усура

Урыстәыла апролетарцәа рдикатура шьақәзыргылаз Октиабртәи асоциалисттә револиуциа Дуӡӡа ауаатәыҩса рҭоурыә аҿиараҿы иаанартит аамҭа ҿыц -  асоциализми акоммунизми раамҭа. 1905-1907 шықәсқәа раан имҩаԥысыз аурыс демократиа-буржуазиатә револиуциа, Октиабртәи асоциалисттә револиуциа Дуӡӡа аиааира алзыршаз репетициа хаданы иҟалеит.1905 шықәса, октиабри декабри раантәи ахҭысқәа рҟазшь еилыргауа, ахәшьарагьы рыҭауа, В.И. Ленин иҩуан: «…1905 шықәсазтәи «арепетициа хада» ада изалшауамызт 1917 шықәсазы октиабртәи ареволиуциа аиааира агарц» (В.И. Ленин. Иҩымҭақәа, XXXI-тәи атом; ад. 11).
1905 шықәсазы еилацәқәырԥеит раԥхьатәм аурыс револиуциа. Абри ашықәс ианвар 9 рзы, Петербург ақалақь аҿы, аҳәынҭқар ихатәымчра абџьар зкмымз аусуцәеи урҭ рҭаацәеи ршьа канаршит, абри азалымдара ду атәыла зегьы еигәнарҩит, ашьапы иқәнаргылт. Ажәыларазы иқәгылт Уыстәылатәи аусуцәа ркласс, миллионҩыла зхыԥхьаӡара рацәаз анхаҩыжәлар. Ареволиуциа амҽхак арҭбааит, анырра ӷәӷәа ҟанаҵеит ар рыҩнуҵҟагьы.
1905 шықәса алагамҭазы, Урыстәыла зхы ҩышьҭызхыз ареволиуциа, амассатә револиуциатә қәгыларақәа ахылҿиааит Аахыҵ-Кавказтәи ааглыхратә центрқәа  рҿы аус зуаз, милаҭ рацәала еилаз апролетарцәа, Аахыҵ-Кавказтәи анхаҩыжәлари егьырҭ ауаажәларратә гәыԥқәеи рыҩнуҵҟа. Раԥхьатәи амшқәа инадыркны, Қырҭтәылатәи аусуцәа рыкласси анхаҩыжәлари ареволиуциатә ус азы иқәԥоз амчқәа иарӷьажәҩаны инарывагылеит. Ианвар 18 азы Қарҭ ақалақь аҿы анхамҩа аусзуҩцәа азабастовка ҟарҵеит, ур) ирыдгылт атипографиақәеи аҭаҭын фабрикеи русуцәа, азабастовка ласы аусуцәа зегьы еицырзеиԥшу забастовканы иҟалеит.
РСДРП Кавказтәи Аидгыла хшыҩзышьҭра ду азнауан ақыҭақәа рҿы аусура шымҩаԥгатәыз: уи еиҿнакаауан акружокқәа, анхацәа рахьтә апропагандистцәа азыҟанаҵон, урҭ рыҩнуҵҟа инарҭбааны агитациа ҟанаҵон, шәнызқьҩыла анхацәа злахәыз амитингқәа еиҿнакаауан.
Ианвартәи ахҭысқәа ирызкны Петербургнтәи Аԥсны иааҩыз ажәабжь аҭыԥантәи аџьажәлар ирылаҵәеит, рхы-ргәы аҿы анырра ӷәӷәа ҟанаҵеит.
РСДРП Баҭымтәи акомитет Аҟәатәи агәыԥ иҟанаҵаз ааԥхьарала, ианвар 20 рзы Аҟәа ақалақь аҿы азабастовка еиҿкаан – Петербург аусуцәа ахьындырҵәаз ақәыӡбара хықәкыс иаманы.
Аԥсны имҩаԥысуаз арвеолиуциатә қәԥара – аурыс пролетарцәеи иӷарӡаз Урыстәылатәи анхацәеи имҩаԥыргоз, атәыла зегьы зымҽхазкхьаз ареволиуциатә қәԥара иахәҭакын. Ақәԥара иалашыҩкуан аҭыԥантәи афеодалцәеи, абуржузиааи, аурыс ҳәынҭқар иргәаҟыҩцәеи азалымдара ду иҭаргыланы ирымаз Аԥснытәи ақалақьқәеи ақыҭақәеи. Атәыла зегь аҿы ахақәиҭреи активра зланы иҟаз амчқәеи рыхәаҽра иашьҭаз, Аԥснытәи аџьажәлар зегьы аҵарадырреи алашьцареи иргәылакны измаз аҳәынҭқар ихатәымчра, аԥсуа жәлар, зхьыԥшымра ыӡхьаз аколониалтә хәура иҭагылаз егьырҭ ажәларқәазегьы реиԥш, мбатәшәа ирцәымӷын. Аурыс ҳәынҭқар, Аԥсны «аусыртәразы» аколонизатортә политика иныҟәигоз акырӡа иаргәаҟыз аԥсуа нхаҩыжәлар, ареволиуциа амшқәа раан рмилаҭтә хьыԥшымразы, рмилаҭтә хақәиҭразы иқәгылт. 1905 шықәсазтәи ахҭысқәа ирылагаанӡагьы адгьыл амамзаареи, аколониалтә политикеи, азиндареи ирыхҟьаны, аԥсуа қыҭақәа рҿы анхацәа рычҳара, ргәаҟра аҳәаақәа акырӡа ихыжжхьан.
1905 шықәсазтәи ааԥынразы Аԥсны ареволиуциатә хҭысқәа рҭагылазаашьа зда царҭа амам аҿынӡа инаӡеит. Аӷәхырҭатә зауадқәа русуцәа, анапҟазацәа, ахәҳыхәҭцәа, аҵара иҭаз аҿар рықәгыларақәа рҟазшьа еиҳа-еиҳа иӷәӷәахон.
«Аҟәа азеиԥш забастовка иамҽханакит, ақалақь амҩақәа рҿы аныҟәарақәа аанкылоуп, зегь рышә аркыуп» (аполициатә дыррабжьгара. «1905 шықәсазтәи ареволиуциа иазкыу аматериалқәеи адокументқәеи реизга»).
Раԥхьа Аԥсны имҩаԥысыз амассатә ҟазшьа змаз қәгылароуп Аҟәа ақалақь аҿтәи аусура анаплакқәа русуцәеи Аҟәа ааигәа-сигәатәи ақыҭақәа рҿтәи анхацәеи, РСДРП Баҭымтәи акомитет Аҟәатәи агәыԥ анапхгарала 1905 шықәса март 7-8 рзы Аҟәа еицымҩаԥыргаз, зыӡбахә Аԥсны зегьы иахыҵәаз адемонстрациа.
«Ақалақь аҿы ауаа рҭынчымра уаҩ дацәшәартә иҟоуп… Аҵара аиҳабыра аҳәара ҟарҵоит, аҵараиурҭақәа рышә аамҭала иаркхарц азы. Аполициа акгьы рылшом». («Кавказ» №71, 1905 шықәса март 16 азы иҭыҵыз).
«Даара иҭынчрам Аҟәатәи аокруг аҿы, ҷыдала Гәдоуҭатәи ауачасткаҿ. Уахь идәықәҵоуп ҩышә-ҩык аказакцәа. Аокруг аиҳабы даҽа хышә-ҩык аказакцәа рынашьҭра, аибашьратә ҭагылазаашьа рылаҳәара, мамзаргьы,а ҟарулра ӷәӷәа аиҿкара даҳәоит» («ГИА ГССР, Ф. 31, 1905-1907 гг.; д. 3028, л. 22).
Аиашазы, Аԥсны даара иҭынчрамызт. «Иҳаҩсыз амшқәа руак азы дыршьит Гәдоуҭантәи зҭыԥ ахь ҽыла иаауаз аполициа иреиуаз аҟарул» («Кавказ», 1905 шықәса, февраль 21 азы иҭыҵыз). Агазеҭ абри аномер аҿы иануп Аҟәатәи акоруг аиҳабы аполковник Прогульбицки дыршьырц аҽазкра иҟаз атәы. Прогульбицки ишьразы аҽазкра ҟарҵеит иара убас ҳазну, 1905-тәи ашықәс, март 27 аҽны. Март мза 24 азы Очамчыра аҳҭынрак рыблит» («Кавказ» №86, 1905 шықәса, апрель 1 азы иҭыҵыз).
«Март мзазы уаҩ дзыцәшәашаз ақәгыларақәа ыҟан Гәдуоҭатәи аучасткаҿы, абраҟа инхо зегьы еицҿакны аҳәынҭқар  ихатәымчра ахаҭарнакцәа ҳҭахым ҳәа иқәгылт» («Цнобис пурцели» №2769, 1905 г.). «Маи мза акы азы аҟәа ақалақь аҿы адемонстрациа ду мҩаԥган, адәқьанқәа – аҭыԥантәи агарнизон иатәыз асолдаҭцәа рышә иларгыланы акәын ахәҳахәҭра ишаҿыз» («Кавказ» №71, 1905 шықәса, март 16 азы иҭыҵыз).
Ареволиуциатә ҵысра ақәҿиара ҟаимаҭқәа аиуит Гагра, 1903 шықәса раахыс абольшевиктә хырхарҭа змаз асоциал-демократиатә организациа еиҿкааны иахьыҟаз. «Гагаратәи адача ампыҵахалара аԥсуаа рыҩнуҵҟа агәы)жәара ӷәӷәақәа арҵысит… Урҭ рзы Гаграҟа инаԥхьан ҩ-ротак ашьаҟар. Ацгәы иадыруазар акәхап, зкәац афаз дызусҭоу…» аҩуан абри аҵыхәала «Искра», -  1903 шықәса август 15 азы иҭыҵыз аномер аҿы.
Абольшевиктә пропаганда иамаз ақәҿиарақәа дырзааҭгылауа, Гагратәи аполициа аиҳабы 1905 шықәса, август 30 азы иҩуан: «Аклиматтә станциа амаҵ азызуа аҭыԥантәиқәеи аурысқәеи зегьы агитаторцәа рахь агәбылра рымоуп. Абри адагьы, Гагреи Гагра араиони апропаганда ахьымнеиз џьара ҭыԥк убом» (ЦГИА ГССР, ф. 17; д. 44; лл. 25-30).
Анхацәа рреволиуциатә қәгыларақәа акырџьара аиҿкааратә ҟазшьа рыман. Анхацәа аизара дуқәа ҟарҵон, урҭ рҿы ирылацәажәон аҳәынҭқар ихатәымчреи адгьыл зымпыҵаку амал-уааи ишрақәԥатәу, иара убас иаахтны ирҳәон аусуцәа рреволиуциатә қәгыларақәа ишырзыразу.
Аԥснытәи аџьажәлар рмассатә револиуциатә қәԥара мҩаԥысуеит РСДРП Баҭымтәи акомитет Аҟәатәи агәыԥ анапхгарала; абри агәыԥ аҿы акыр зҵазкуаз арольқәа мҩаԥыргон Л. Гатошьиа С. Кухалеишвили, Кигураӡе, Козмава, Е. Махвалаӡе. «Ари агәыԥ, аԥхьа маӡала, нас иаахтыҵәҟьаны анапаҿы иаанагеит аҭыԥантәи ауаа реицгылара» - аҳәон Кавказ ахылаԥшҩы иканцелиариа аҟәша ҷыда аиҳабы имҩаԥигоз адыррабжьграҿы.
«Аилаҭыррақәа (ацәгьоурақәа) мҩаԥысуеит асоциал-демократиатә организациақәа рнапхгарала». Урҭ аорганизациақәа ажандармтә суд абас еиԥш иҟоу априговор рзышьҭнахит: «Ахара рыдҵоуп 1905 шықәсазы Аҟәа ақалақь аҿы ацәгьоура гәҭакыс измаз ахеидкыла – РСДРП Баҭымтәи акомитет асоциал-демократиатә гәыԥ захьӡыз – алахәзааразы; бри агәыԥ гәҭакыс иаман Урыстәылатәи ауаажәарратә шьақәгылашьа аԥыхра, уи анагӡаразы амитингқәа еиҿыркаауан, уаҟа ажәлар рҿаԥхьа иқәгылан ажәа рҳәон, абџьаршьҭыхла аиҳабыра рҿагыларазы, ахатә мал аԥыхразы, адемократиатә республика ашьақәырӷәӷәаразы, иара убас аманифестациақәа ҟаҵауа, абираҟ ҟаԥшьқәа кны, ареволиуциатә шәақәа ҳәо, ақалақь амҩақәа ирныларц азы ааԥхьарақәа ҟарҵон» («Советская Абхазия» №226, 1930 шықәса, декабр 22 азы иҭыҵыз).
Атәыла зегьы аҿы аусуцәеи анхацәеи рреволиуциатә қәԥара ианасакьаҳәымҭаз аамҭазы, Аԥснытәи аџьажәлар рреволиуциатә қәгыларагьы 1905 шықәсазтәи аԥхынразы акырӡа аҽарҭбааит. Абас еиԥш иҟаз аҭагылазаашьа аныҟаз аамҭазы, Григори Константин-иԥа Орџьоникиӡе, - В.И. Ленин дзыдгылоз амҩа иқәныҟәоз абольшевик иаша Аԥсны иара аҵак ду аман.
Зеижә шықәса анихыҵуаз Серго Орџьоникиӡе зыԥсҭазаара зегьы ареволиуциа аиааира аргара иазызкырц зыӡбахьаз дпрофессионалтә револиуционерны дгылан. 1905 шықәсазтәи ҭагалан азы ареволиуциа аилашыкьамҭазы, Серго орџьоникиӡе Гдоуҭа даауеит, абраҟа аҭыԥантәи ахәшәтәырҭаҿ фельдшерс аусура далагоит.
Раԥхьаӡа Аҟәа дынкыдгыланы данцоз, аамҭа кьаҿк аҩнуҵҟала, Серго Аԥснытәи аџьажәлар рреволиуциатә ҵысра ҭагылазаашьас иамаз ҭиҵааит, аҭыԥантәи асоциал-демократиатә организациа аусзцәеи иареи еибадырит. Остроумов ихәшәтәырҭаҿы аус зуаз Ражьден Чхартишвили, аобльшевикцәа Аҟәатәи ргәыԥ анапхгаҩы Леуан Гатошьиеи Серго Орџьоникиӡеи еибаирдырит.
Ишаҳҳәаз еиԥш, Г.К, орџьоникиӡе Гәдоуҭатәи аучасткаҿы фельдшерс дыҟан, абри инаваргыланы аусуцәа анапҟазацәа, ааигәа-сигәатәи ақыҭақәа рҿтәи анхацәа рыҩнуҵҟа ареволиуциатәу сура ду мҩаԥигон.
Усҟан рацәак идумыз Гәдоуҭа ақалақь аҿы аус руан зхыԥхьаӡара рацәамыз аӷәхырҭатә зауадқәа, аҭаҭын шьҭаҵарҭақәа, асқьала. Асоциал-демократиатә гәыԥ аусура ԥсыҽын, уи иалазгьы рхыԥхьаӡара маҷын. Серго Орџьоникиӡе иара агәыԥ аусура шьаҭанкыла иаԥсахит. иаарласынгьы Серго икәша-мыкәша рҽеидыркылт еилаҟаца иҟаз абольшевиктә гәыԥ. Уи аилазаараҿ иҟан: В.З. Конџьариа, В.Д. Дарчиа, В.А, Горгошиӡе, Е.Н. Сарсаниа уҳәа убас егьырҭгьы. Серго иҩызцәа инҭкааны ирзааирԥшит абольшевикцәеи аменшевикцәеи аиқәымшәарақәа ирыбжьаз, иреилиркааит В.И. ленин ипозициеи абольшевиктә партиа II-тәи III-тәи аизара дуқәа рықәҵарақәеи, еиикааит РСДРП аҩбатәи аизара ду иаднакылаз апартиа апрограммеи аустави рҵара.
Абас еиԥш иҟаз аусурала Серго Орџьоникиӡе еиҿикааит абольшеивктә партиа аорганизациа, ласы зегьы бзиа деицырбо уи анапхгаҩысгьы дҟалеит. Серго ианакәзаалакгьы амала баша иаамҭа ишьҭуамызт, ахәшәтәырҭаҿы иусура иалагӡаны уи ласы-лассы анапҟазацәа русурҭақәа рахь днеилон, адәқьанқәа рҿы аус зуаз аҭиҩцәеа рышҟа дымҩахыҵлон, аԥхьа урҭ урсушьа шеиҿкази рџьабааи еиликаауан, нас, иаҳа ианеишьцылалакь, реицәажәарақәа аполитикатә темақәа рахь иааигон. Серго иусура иацхраауан ареволиуциатә хҭысқәа рыҿиара есааира иахьазҳауаз. Уи илшеит Гәдоуҭатәи асоциал-демократиатә гәыԥи амассеи реимадара, реизааигәатәра.
Гәдоуҭатәи абольшевиктә гәыԥ илегалмыз ақьаад бӷьыцқәеи апрокламациақәеи ауаа ирыланарҵәон, имҩаԥнагон агитациатә, апропагандатә, аиҿкааратә усура ду; Гәдоуҭа еиԥш, Гәдоуҭа акәша-мыкәша иҟаз ақыҭақәа рҿы, имаӡаз аиԥыларақәа, анхацәа рацәажәарақәа, амитингқәа раан Серго изыӡырҩуаз иреилиркаауан Урыстәыла имҩаԥысуаз ареволиуциатә хҭысқәа рҟазшьа, иахьахәҭаз аҭыԥқәа рҿы иаахтны иҳәон аурыс ҳәынҭқар ихатәымчра еилаԥымххаакәа, ихаҭа дахымҳәакәа, ажәлар ахақәиҭра роураны ишыҟамыз.
Аҭыԥантәи абольшевиктә организациа аусура иацентрхеит Гәдоуҭатәи ахәшәтәырҭа. Уи – абольшевикцәа рзы дкыларҭак иаҩызан. Арахь, зны ҽынла, ҽазны уахынла, ргәабзиара ахәшәтәразы акәушәа ҟаҵаны иаауан Гәдоуҭатәи абольшевикцәа. Абраҟа имҩаԥысуан аконспиративтә еицәажәарақәеи аизарақәеи.
Серго Аҷандара ақыҭан еиҿикааит асоциал-демократиатә гәыҵ; уи иалахәын аишьцәа АЛиаси Илиеи Чамагәуаа, Е. Ҳагба уҳәа убас аӡәырҩы.
Гәдоуҭатәи апартиатә организациа маӡала аизарақәеи амитингқәеи мҩаԥнагон. Уи анапхгарала ақалақь иаланхоз аџьажәлар рзабастовка мҩаԥган. Абольшевикцәа рбираҟи илегалмыз алитературеи арҵаҩы Е.Д. Ӷәблиа лыҩны иҵәахын. Е.Д. Ӷәблиа, Г.К. Орџьоникиӡе напхгара ззиуаз абольшевиктә организациа дацхраауан, абри иахҟьангьы, кырынтә аҳәынҭқар имаҵуарқәа дбаандаҩыртәхьан. Серго фельдшерс аус аниуаз, ласы-лассы игәарԥханы дцалон ааигәа-сигәа иҟаз ақыҭақәа рахь, - анхацәа ргәы шыбзиамыз ала адырра аниоулакь аамҭазы. Уи акырынтә днеихьан Лыхны, Дәырԥшь, Абӷархықә, Аҷандара.
Сенрго, гәык-ԥсыкала ззанааҭ амаҵ азызуаз ауаҩы, дыхәмаршәа иҳәалон «згәы бзиам реиҳа» згәы бзиоу рыхәшәтәра саҿуп» ҳәа.
Серго Орџьоникиӡе ақыҭақәа рахь ацара агитациеи апропагандеи рзы ихы иаирхәон. Ақыҭақәа рҿы аԥсуаа рыҷкәынцәа дрылаҵәон, дырзааигәахон. Ареволиционер игәаԥхон урҭ рҟазшьа, рфырхаҵара, ргәымшәара, аиаша аилкаара иахьашьҭаз.
Зны, машәыршәа Сенрго еиликааит Лыхнытәи анхацәа аҳәынҭқар ижандармцәа ҭырџьманс ирымаз дшырпҟаз. Григори Консатнтин-иԥа абри ажәабжь аниаҳаз аамҭазы, иааигәа игылаз аԥсуа жәлар рашәаҳәаҩ ду Жана Ачба ихы наиқәикын «ашәа ҿыцк уаҩы излихша акы ауп» ҳәа наиабжьигеит. Сааҭбжак аҟара ааҵхьаны, алашә-шәаҳәаҩ Жана Ачба иаацәырригеит, ашьҭахь ажәлар рҿы еицырдыруа иҟалаз ашәа «Аҭырџьман дшырпҟаз» (М. Лакрба. «Аԥсуа театртә ҟазара аҭоурых иазкыу аочеркқәа»).
Амедицинатә цхыраара Аԥсны, усҟан Аҟәатәи аокруг ҳәа изышьҭаз аҿы, арыцҳацәа ахьыкәкәа акәын ишыҟаз. Ф-ҭыԥк змаз Гәдоуҭатәи ахәшәтәырҭа Аԥснытәи ақыҭақәа зегьы рымаҵ ауазар акәын. Ахәшәтәырҭаҿы аус зуаз ҳақыьм заҵыәки, ҩыџьа афельдшерцәеи, акушеркаки ракәын. Абас еиԥш иҟаз аҭагылазаашьа афельдшер-ҿа Серго алшара инаҭон, рацәак уаҩ илаԥш дыҵамшәацәо, Гага, Афон-Ҿыц, Аҟәа, Очамчыра уҳәа днарылаԥшны аџьажәлар рбара. Гәдоуҭатәи афельдшер ааԥсарак агәхьаа мкӡакәа ақыҭақәа дрылан, анхаҩыжәлар дрылаԥшуан, ирыгызирыбзаз гәеиҭон, иареи дареи хаҭала еибадыруан, урҭ рыҩнуҵҟа агитациеи апропагандеи мҩаԥигон. Еиҳа-еиҳа иазҳауан Серго «ичымазцәа» рхыԥхьаӡара, уи ихьӡ-иԥша, игәрагара, ипартиатә ҳаҭыр есааира ишьҭыҵуан. Гәдоуҭа дана ашьҭахь рацәакгьы мырҵыкәа Серго Гәдоуҭатәи абольшеивкцәа рыхьӡ ала делегатс Аҟәа имҩаԥысуаз асоциал-демократиатә партиа Аԥснытәи аконференциахь дрышьҭуеит. Абри аконференциаҿ Серго орџьоникие РСДРП Баҭымтәи акоимтет Аҟәатәи агәыԥ ачленс далырхуеит.
Абри аамҭазы еиҳа-еиҳа иааскьо иалагеит акрызҵазкраны иҟаз аамҭа. 1905 шықәсазтәи октиабр алагамҭазы иаацәырҟьаз аполитикатә стача Урыстәыла акәақәа зегьы амҽханакит. Урыстәыла зегьы аҿы аусура иаҟәыҵны игылан афабрикақәеи азауадқәеи, азабастовка ҟарҵеит аихамҩа аусзуҩцәеи, аԥошьҭеи ателеграфи аус руамызт. октиабр 14 азы Қарҭ азабастовка ҵысит, октиабр 15 азы абри азабастовка ацәқәырԥа Қәҭешь, Баҭым, Ҷиаҭура, Аҟәа амҽханакит. Арҭ ахҭысқәа зегьы Аԥснытәи ареволиуциатә қәԥара анырра ду азыҟфарҵеит. Аҳәынҭқар аманифест анҭижьшаз аламҭалазы, Аԥсны имҩаԥысуаз ақәԥара амҽхак акыр иӷәӷәахахьан. Шамахамзар, зегьынџьара иаахтны амитингқәеи аизарақәеи мҩаԥыргон, анхацәа абџьарла рҽеибырҭон, аҳәынҭқар ихатыәмчра ахаҭарнакцәа ирықәлон. Абри аамҭазы, анхацәа Лыхнытәи аамысҭа Маан Дмитригьы иқәлеит. Акыр иӷәӷәахеит абольшеивкцәа иҟарҵоз анырра. Аԥснытәи аџьажәлар октиабр 15 рзы Урыстәылатәи аполитикатә стачка иадгыланы иқәгылт. Ишәаз аҳәынҭқар октиабр 17 рзы аманифест ҭижьит, ажәлар ахақәиҭра шриҭо ала агәра дыргауа. Аҳәынҭқар иманифест абуржуазиатә либералцәеи аменшевикцәа ԥыҭҩыки рыҩнуҵҟа агәахәарақәа ҟанаҵеит, аха абольшевиктә партиа еилкааны иаман аманифест иадҳәалаз агәыӷрақәа шымцыз аҳәынҭқар ииҭахыҵәҟьаз ажәлар маҷк аҟара иаажьжьаны, аамҭа ганы, имчқәа еидкыланы ареволиуциа ахәаҽра шакәыз. Абольшеивкцәа ықәгылт аҳәынҭқар иманифест аҿаԥҽразы, ахақәиҭра иаша азықәԥаразы.
Аҳәынҭқар иманифест ласы Гәдоуҭагьы ироуит. Игәырӷьаҵәа аманифест иаԥылаз алибералцәа ихы нарықәкны, Серго Орџьоникиӡе иҳәоит:
– Еҳ, шәарҭ алибералцәа рыцҳақәа, шәгәы ԥшаацәазаап! Лассы ижәбараны шәыҟоуп ари аманифест шыпровакациоу!
Аманифест анроуз аҽны Гәдоуҭа ақалақь иаланхоз аџьажәлар рзы амитинг мҩаԥган. Амитинг аҿы иқәгылаз рхыԥхьаӡара Серго даларымҵеит, аха аматрос Васо Конџьариеи аимааӡахҩы Ладо Горгошиӡеи ԥшьнызқь десаҭын адгьыл зыипыҵахаланы измаз аамысҭа Маан имырхьаацәакәа астол (трбиунара зуаз) днылбаарган, афельдшер Серго ажәа наирҭоит, уи иқәгылара «Николаи а-II-тәи даԥырхзааит!» ҳәа ихиркәшеит. Серго иажәа иеилагылаз зегьы ирзымбатәбарахартә акәын ишыҟаз. Уаҟа ишанхазшәа игылаз аполициагьы уи иажәа аԥышькласра рзымгәаӷьит.
Гәдоуҭа ласы-лассы имҩаыԥсуан амитингқәа. Урҭ зегьы рҿы, шамахамзар, Серго дықәгылан, насгьы еснагь иажәа дшалагац – «Николаи а-IIтәи дахҳәазааит!» ҳәа далагон. Гәдоуҭа имҩаԥысуаз амитингқәеи адемонстрациақәеи рыҽрыладырхәуан ашкол иҭаз аҿаргьы. Архивтә материалқәа рҿы иаҳԥылоит ҩ-класск змаз Гәдоуҭатәи арҵаҩратә школ иҭаз аҵаҩцәа В.Агрба, М. Гобечиа, А. Чыкәбар,М. Ҭарнаа уҳәа рҩызцәеи дареи ақалақь аҿы имҩаԥыргоз амитингқәеи адмеонстрациақәеи ишрылахәыз. Урҭ руаӡәк (М. Тарнаа) ашьҭахь игәалаиршәеит адемонстрациа аан Серго Орџьоникиӡе аԥсыуа уардынхьчак иуардын дангыланы дымцаԥшьха дышцәажәоз, адемонстрациа иалахәыз аучастка аиҳабы Гаврилов аҳәынҭқар ипатреҭ ахы ларханы иркны, драԥцаны ақалақь амҩа ду данцаланы дшыргоз, аҵыхәтәан, аҳәынҭқар ипатреҭи аманифести шырблыз, Гавриловгьы дшыбналаз.
Дук мырҵыкәа ибналаз Гаврилов аокруг аиҳабы аҭауад Џьндиери дицны дхынҳәит. Гаврилов уаанӡа ишәыз имаҭәа ԥсахны, иҽырҩашьаны, ноиабр 18 азы Гәдоуҭатәи аучастка иаҵанакуаз аԥсуаа ахьеизаз аҭыԥ аҿы днеины аиҳабыра ирҿагыло аус шәацымныҟәароуп ҳәа дықәгылт. АБри аизараҿ дыҟан Серго Орџьоникиӡе. Гаврилов абас аниҳәа ашьҭахь, Серго дҩықәгылан иеизаз иреиҳәеит зҽырҩашьан раԥхьа игылоу, даҽа маҭәак зшәызҵаз ажандарм иакәны дшыҟоу, аҳәынҭқар имҵақьақьаҩцәа дышреиуоу. Абри аимак иҽалаирхәт 1866 шықәсазы Лыхнытәи аицықәгылара (восстание) иалахәыз, уи ақыҭаҿтәи анхаҩы Осман Џьниа. Уи, афельдшер ииҳәаз иашоуп, аокруг аначальник дҳамбааит ҳәа иаахтны дықәгылт.
Аби аизараҿы Серго Орџьоникиӡе иҟаиҵаз ақәгылара иазкны ахара шидыз ала аполициа ишьақәдыргылаз акт аҿы иаҳәоит: «Амитингқәа рҿы профессиональтә ораторны зхы аазырԥшхьоу, ареволиуциатә идеиақәа рпропагандист Григори Орџьоникиӡе 1905 шықәсаноиабр 18 азы аокруг аиҳабы ишиҳауаз аҳәынҭқар иҿагыларазы дықәгылт».
Абасала, аполициа ирдыруан Серго иреволиуциатә қәгыларақәа рҵакы, аха ареволиуциа ианасакьаҳәымҭаз уи иҭакра рзыгәаӷьуамызт.
Абольшевиктә пропаганда иабзоураны, ареволиуциатә қәԥара Гәдоуҭа акыр аҽарҭбааит, ицәырҵуеит аотриад ҟаԥшьқәа (красносотенные), абаикот рықәҟаҵахоит аиҳабыратә усбарҭақәа, еиҿкаахоит жәлар рреволиуциатә ӡбарҭа.
Абри аамҭазы аҭагылазаашьа зегьы аҭыԥантәи асоциал-демократцәеи аотрида ҟаԥшьқәеи рнапаҿы иааргоит. Серго иинициативала Гәдоуҭа еиҿкаахоит жәлар рреволиуциатә ӡбарҭа. Амитингқәа рҿы акәын аӡбарҭа ачелнцәа ахьалырхуаз. Мчыбжьык акәын иалырхуаз ҿҳәарас ирымазгьы. Урҭ еилдыргон мчыбжьык аҩнуҵҟа ироуз ашшыԥхьыӡқәа. Егьи амчыбжь азы, даҽа шьоукы алырхуан. Зус еилыргатәыз ауаа ацәшәомызт аӡбаҩцәа заа аӡәы ихиххыр ҳәа, избан акәзар, урҭ реилазаара есымчыбжьа идырҿыцуан.
Анхацәа ркомитетқәа ақыҭақәа рҿы адгьыл аизшара рҽазыркит. Анхацәа ирықәыз ауал-абаџь зегьы рықәырхит.
1905 шықәсазтәи ареволиуциа аан алхратә принципла еиҿыркааз анхацәа ркомитетқәа – ахатәеиҿкара иаформа хадан. Қарҭтәи Қәҭешьтәи (Аҟәатәи аокруг ҳәа ахьыӡҵаны Аԥсны злаз) агуберниақәа ирыҵаркуаз ақыҭақәа рҿы, инарҵауланы уахәаԥшузар, абарҭ акомитетқәа ракәын амчра знапаҿы иҟаз.
Аҳәынҭқар ихатәымчра уаҩ дызлаиааиуа абџьаршьҭыхлатәи ақәгылара ауп ҳәа В.И. Ленин иҟаиҵаз арбара напхгагас иҟаҵауа. РСДРП аҿын ажәлар рреволиуциатә гәыԥқәа абџьарла реибыҭара. Аҳәынҭқар иманифест ажәлар азымжьеит, урҭ ргәы еицҳауан, бџьарла ажәылархь еихон. Декабр азы абџьаршьҭыхлатәи авосстание апериод аан, Москватәи апролетарцәа  иаадырԥшыз, зеиԥш Урыстәыла макьана уаҩы иимбацыз афырхаҵара, атәыла зегьы архыџхыџитҩ Абри ақәгылара анырра ду ҟанаҵеит абџьаршьҭыхла иқәԥаразы Қырҭтәыла зегьы ашьапы иқәгылт.
Аԥсны абџьаршьҭыхлатәи авосстание азыҟаҵара напхгара азиуан Серго Орџьоникиӡе. Гәдоуҭа уи инапхгарала аџьажәлар абџьаршьҭыхлатәи аовсстание ишазыҟаҵатәу азы апартиатә еизара мҩаԥысит. Абри аизара иалахәын Шәача ахаҭарнакцәа – Гречкин, Поиарков, Д. Багаҭелиа, Куциа – Гагратәи аҳауатә станциа аҟынтә, Л. Гатошьиа – Аҟәантәи.
Абџьаршьҭыхлатәи авосстание аҽазыҟаҵара иазкны Г.К. Орџьоникиӡе акырынтә Аҟәеи гагреи дцахьан. Гәдоуҭа,А ҟәа, иара убас Самырзаҟантәи, Гәмысҭатәи, Кәдрытәи аучасткақәа рҿы инхоз аџьажәлар бџьаршьҭыхлатәи ақәгылара рҽаздырхион.
1905 шықәса анҵәамҭазы ареакциа ажәылара иалагеит. Декабр мзазы Аҟәатәи аокруг ахьчара ҷыда зҭахыу округуп ҳәа рылаҳәан. Ргәы рҽанырҵеит аказакцәагьы, аԥсуа феодалцәа абри аамҭазы авосстание ҟазҵаз ажәлар ирыжәырҵарц агәыԥ хәымгақәа реиҿкара иаҿын.
Абас еиԥш иҟаз аҭагылазаашьа аан ауп декабр анҵәамҭазы Гагра азааигәара, Алаҳаӡы (Пицунда) абџьр аныӡхыргаз. Декабр 22 рзы, Серго Орџьоникиӡе иҩызцәа Е.С арсаниеи В. Горгошиӡеи ицны Алаҳаӡы дцеит, хаҭала иара далахәны ауп уи иӡхыргаз абџьар шыршазгьы. Абџьар ахәҭак уардынла Калдахәара ақыҭахь, гаграҟа уҳәа идәықәҵан, егьи ахәҭа – аканџьа иақәҵаны маӡала Гәдоуҭаҟа идәықәыргалт. Уи ӡхыргеит Гәдоуҭа азааигәара, Бомбора ақыҭан, абольшевиктә организациақәеи, анхацәеи, Лыхны, Дәырԥшь уҳәа рҟны (рхаҭарнакцәа: Ч. Ашьхараа, Б. Агрба, Б. Аҩӡба, Е. Канџьариа, В. Ҭаниа) агәыԥ ҟаԥшьқәа ирылази уи абџьар рзыршеит. Ихынҳәны (Бомборантәи) ианаауаз Серго Орџьоникиӡе, В. Конџьариа, В. Горгошиӡе, Сарсаниа уҳәа зынӡа 12-ҩык ауаа баандаҩыртәит. Абри аҵыхәала ахара зларыду ҳәа ишьҭыхыз акт аҿы иаҳәоит:
«1905 шықәса декабр 24 азы, Аҟәатәи аокруг, Гдоуҭатәи аучастка, Бомбора ақыҭантәи астаршина Стефанков, дахьынхоз азааигәара, игәеиҭеит Гәдоуҭантәи агаҿахь ицоз, уаҩ иҿархасырҭамыз амҩала, иҭацәыз ҩ-ҽыуардынк шымҩасыз… Агәҩара зауз Стефанков абасгьы-абасгьы збеит ҳәа аказакцәа ркомандахь адырра ҟаиҵеит.А ҽыуардынқәа ирышьҭалан ицаз аказакцәа амшын хықәаҿ Гәдоуҭатәи ахәшәтәырҭа афельдшери дара ирзымдыруаз шьоуки рҽыуардынқәа ҩа инарыдгылт. Аҽыуардынқәа абџьар шрықәыз аарԥшхеит. Урҭ ирықәтәаз абџьар амшын ахықә аҿы иаабеит ҳәа аҭак ҟарҵеит. Аказакцәа рполк ауриадник аказакцәеи иареи амшын хықә ахь рҿанынарха, агаҿан игылаз ԥшьҩык ахацәа аҟыԥҳәа еимпит, иаанрыжьыз аҭыԥ аҿы ҩажәа шәақь зҭаз аиашьыкь гылан. Аказакцәа абри аҭыԥ ааигәа-сигәа иакәшеит, иагьбаандаҩыртәит 12-ҩык ауаа. Урҭ рахьтә Серго Орџьоникиӡе, шаҳаҭрыла излашьақәыргылоу ала, уаанӡа амитингқәа рҿы профессионалтә ораторк иаҳасабала дықәгылон, ареволиуциатә идеиақәа апропаганда рзиуан»,
Абри аамҭа – декабр мзазы Москва имҩаԥысуаз бџьаршьҭыхлатәи авосстание еилаԥырххаахьан, аҳәынҭқар ихатәымчра ахы ҩыҵнарззахьан. Ирыцҟьахьан иара убас авосстание ҟазҵаз Қырҭтәылеи Аԥсни иқәынхоз аусуцәа. Декабр 21 азы Аҟәатәи аокруг ҷыдалатәи ахьчара зҭаху округуп ҳәа рылаҳәан, ареакциа еиҳа-еиҳа аиааира иаҿын. Қәҭешьтәи агуберниахь иаашьҭын рыцҳашьарак ззымдырӡоз, ашьаарҵәыра иазӡышуаз агенерал Алиханов-Аварски ирхәҭа (иотриад). Алиханов-Аварскии Аԥснытәи ҭауади-аамысҭеи иқәдыргылаз Ш. ҭурқиеи (Аҟәа) Д. Маани (Гәдоуҭа) рырхәҭа еиқәаҵәақәа, ареволиуциа иалахәыз ма уи згәы азыбылуаз ауаа зегьы мыш-мыжда иҭадыргылон.
Ибаандаҩыртәыз Сергои иҩызцәеи Бомбора ақыҭаҿтәи ауриадник имаӷаза иҭакны ирыман. Уахынла урҭ ахьҭакыз аӡәаӡәала идәылганы, нас хазы даҽа уадак иҩнагаланы ирыпҟон. Серго иҩызцәа иреиҳәоит: «Аҳаҳаи ҳахьаҭакыу шәдәылымҵын. Ҳаԥсуазар абра ҳаицыԥсы». Лассы абаандаҩцәа-абольшевикцәа аӡәи-аӡәи еидҿаҳәаланы, дилижанла Аҟәаҟа иргоит. Уахынла ишнеиуаз Афонтәи абер ҭыԥ аҿы ԥыҭрак аԥсшьаразы иааҭгылоит. Азаара ззааз «ацқьацәа» арвеолиуционерцәа амбатә иақәыршәатәуп ҳәа иқәгылт. Серго: «аӡаӡ сышәҭ рыблақәа ыҭсхуеит» ҳәа ареволиуционерцәа рзы аҳәҳәара иаҿыз абер мгәацәа шәпа днаихәаԥшын, дԥышәырччауа ҿааиҭит: «Исашәымҳәоишь аевангелие аҿы абаандаҩы иблақәа ҭыхтәуп ҳәа ахьану?! Абри аухаҵәҟьа абаандаҩцәа зегьы еидԥахланы мшынла (амҩаду ала идәықәыргалар ареволиуционерцәа рықәлар ҳәа ишәон) Аҟәа иргоит, урҭ иагьҭаркуеит Аҟәатәи абахҭаҿы. Аҟәатәи абахҭаҿы Серго ибызцәеи иареи еилыркааит Аҟәатәи абольшевикцәа рнапхгаҩы Леуан Гогошиа, - Серго иҩыза бзиагьы, дышбаандаҩыртәыз. Аҟәатәи абахҭа Серго Орџьоникиӡе 1906 шықәса апрельнӡа дҭакын. Р. Чхартишвили хәдықәҵара уны Серго абахҭа данҭига ашьҭахь, уи уаҳа аӡбара дазымԥшӡакәа, иҽагьаацәыԥхьакны аҳәаанырцәҟа дцоит. 1906 шықәса аԥхынра анҵәамҭазы Серго Орџьоникиӡе ҩаԥхьа Қырҭтәыла даауеит. 1907 шықәсазы Серго апартиатә усуразы Бақаәҟа диасуеит. Арвеолиуциатә усуразы уаҟа дандырбаандаҩ ашьҭахь, уи ҩаԥхьа Аҟәатәи абахҭахь даанагоит. 1908 шықәса октиабр 19 азы Қарҭтәи аӡбаратә палата Аҟәа ақалақь аҿы Серго Орџьоникиӡе уаанӡа иқәыз – Сибарҟа наӡаӡа ахгара – шырымԥсахуа, амч аманы ишаанхо ала априговор изаԥхьеит. 1909 шықәсазы Серго Сибраҟа дахган.
Гәдоуҭатәи ахҭысқәа рҵыхәала иара убас рус  иахәаԥшын, иагьахган ареволиуционерцәа: Конџьариа, Горгошиӡе уҳәа убас аӡәырҩы. Аха абас еиԥш иҟаз азалымдара ргәы канамыжьит напхгаҩыс Серго Орџьоникиӡе дызмаз Аԥснытәи ареволиуционерцәа. Аџьажәлар злахәыз ареволиуциатә хҭысқәа Аԥснытәи ареволиуционерцәа аԥышәа ду рнаҭеит, акырднарҵеит.
1905-1907 шықәсқәа рзтәи ареволиуциа аԥышәа 1917-1921 шықәсқәа рзы хархәара рзыруеит Ленин иидеиа азықәԥаҩцәа, Серго Орџьоникиӡе нап злеикхьаз аус ахаҵгылаҩцәа Е. Ешбеи Н. лакобеи напхгара ззыруаз Аԥснытәи ареволиуционерцәа.
Аграждантә еибашьра аан Г.К. орџьоникиӡе Нхыҵ-Кавкази Аахыҵ-Кавкази рҿы ажәларқәа рхақәиҭра аиааира аргаразы дықәԥон, ҷыдала дазҿлымҳан Аԥснытәи аџьажәлар имҩаԥыргоз ареволиуциатә қәԥарагьы.
Аԥснытәи апрофессионалтә револиуционерцәа дуқәа Е,Ешбеи, Н. Лакобеи, Н. Ақырҭааи, Г.К. Орџьоникиӡеи еиҩызцәа бзиақәан.
1918 шықәсазы, апрель мза 8 инаркны маи 17-нӡа Аԥсны Асовет мчра шьақәгыланы ианыҟаз аамҭазы, Урыстәыла Алада аус ҷыдақәа (чрезвычаинтә) ркомиссар Г.К. Орџьоникиӡе агәцаракра ду аиҭон Асовет мчра ахьышьақәгылаз араион ҿыц. Серго Орџьоникиӡе ицхыраарала Аԥснытәи аџьажәлар Нхыҵ-Кавказнтәи абџьари афатә-ажәтәи роуртә ҟиалеит.
Ринтернационалтә уал ԥшьа нагӡауа, асовет еиҳабыра изларыднаҵаз ала, Г.К. Орџьоникиӡеи С.М, Кирови напхгара ззыруаз Ар Ҟаԥшьи ахәҭақәа Қырҭтәылатәи аусуцәеи анхацәеи ирыцхраарц рҿаархеит.
Амшын Еиқәа агаҿеи Ҟәбани игылаз а-IX-тәи Ар Ҟаԥшь архәҭақәа ирыдҵан «жәыларала Аԥсны иқәнхо ажәларқәа ирыцхраарц Асоветқәа рымчра ашьақәыргыларазы». Ар Ҟаԥшь ахәҭақәеи абџьар шьҭызхыз жәлар ргәыԥқәеи қәҿиарала ажәылара иаҿын. Г.К. Орџьоникиӡе ахҭысқәа рыҿиашьа гәцаракны дашьклаԥшуан, ареволиуциатә мчқәа мҩақәиҵон (шәахәаԥш апрофессор Г.А. Ӡиӡариа истатиа «Орџьоникиӡеи Аԥсни»; А.М. Горки ихьӡ зху Аҟәатәи апедагогтә институт «Аусумҭақәа», 14-тәи атом).
Февраль 24 рзы Аԥсны Аревком ахьӡала Ақырҭаа Орџьоникиӡе ишҟа телеграфла инаицҳауан: «Октиабртәи ареволиуциа абираҟ ашьҭыхра ахьыргәаӷьыз азы, хышықәса раԥхьа абџьарла, шьаарҵәырала ихәаҽны инкылаз Аԥснытәи анхацәеи аусуцәеи, ҩаԥхьа абџьар шьҭыхны ақырҭуа меншевиктә еиҳабыра ҩежь иаҿагылан хшаҭарак ҟамҵаӡо ақәԥара иаҿуп…»
Абри ателеграмма аҭак ҟаҵауа, 1921 шықәса февраль 26 азы Г.К. орџьоникиӡе иҩуан: «Гәык-ԥсык ала асалам асҭоит аменшевиктә еиҳабыраа рхәуура иҭыҵуа, ахақәиҭра зауа Аԥсныра… нагӡара ақәзааит Аԥсны Ҟаԥшь».
1921 шықәса март 4 азы Аԥсны аҳҭнықалақь – Аҟәа абираҟ ҟаԥшь шәыршәыруа инахадыргылт.
Аԥснытәи Аревком Е.Ешба, Н. Ақырҭаа, Н. лакоба рнапқәа зҵаҩыз ателеграмма дәықәнаҵеит В.И. ленин, И.В. Сталин, Т.В, Чичерин рышҟа. Уи иаҳәон: «Аџьажәлар ргәаԥхарала иит Аԥснытәи Асоветтә Социалисттә республика ҿыц».
Аахыҵ-Кавказ Асовет мчра анышьақәгыла ашьҭахь Г.К. Орџьоникиӡе напхгара азиуеит ЦК РКП(б) Кавказтәи абиуро, ашьҭахь – Аахыҵ-Кавказ апартиа Атәылаҿацәтәи  акомитет.
1923 шықәса декабр мзазы Аҟәа ақалақь аҿы имҩаԥысит Г.К. орџьоникиӡе дызлахәыз Аԥснытәи асоветқәа а-II-тәи реизара ду. Аизара ду аҿы Серго Орџьоникиӡе иҳәеит:
«Аԥсны – кәакь хәыҷуп, сара уи хаҭала издыруеит, иҵегьгьы саныҷкәыназ, қыҭатә фельдшерс Гәдоуҭатәи ауезд аҿыа ус анызуаз аахыс… Ҳарҭ иаадыруеит Аԥсны иамаз еиуеиԥшымыз аҭагылазаашьақәа. иаадыртуеит аҳәынҭқар ихатыәмчра уи ишазыҟаз. Ақырҭуатә меншевиктә еиҳабыра рҟынтәгьы Аԥсны изаҟаразаалак зинк, хақәиҭрак амоуит. Урҭқәа аиоуит Қырҭтәылеи Урыстәылеи ирықәынхо аусуцәеи анхацәеи рыцхыраарала. Абар, аменшевикцәа рхаан ихәаҽны ирымаз Аԥсны, иахьа зых иақәиҭу республиканы ҟиалеит. Аха, аҳәынҭқари аменшевикцәеи рхаан, атәра иҭацаланы иахьыҟаз азы, акоммунисттә партиа аганахьала Аԥсны ахӡыӡаара дуӡӡа шаҭахыу ҩашьом. Аԥсны иахьа зых иақәиҭу республикоуп. Уи колониас аҟаҵара зҽазызкуа ауп иаҳҳәо.
Аԥсуаа ирдыруазароуп Аԥсны шавтономтә республикоу, зинла Ҳаидгылаҿ егьарҭ зегьы ишраҟароу…»
Аԥснытәи аџьажәлар, аурыс жәлари, ақырҭуа жәлари, иара убас ҳтәыла иқәынхо егьырҭ ажәларқәеи рыцхыраарала, ласы ареспублика анхамҩа аиҭашьақәыргылара рылшеит.
Асовет Аԥсны ақәҿиарақәа зегьы дреигәырӷьон Серго орџьоникиӡе.
Акоммунист партиа анапхгарала, Аԥснытәи аџьажәлар анхамҩаҿ, акультуратә ргылараҿ аиааира дуқәа ргеит.
Ленин имилаҭтә политика аԥсҭазаараҿ анагӡара иалнаршеит, ҳтәыла иқәынхо егьырҭ ажәларқәа реиԥш, аԥсуа жәлар рекономикеи рмилаҭтә культуреи рышәҭкакаҷра, уаҩы ишимбац ала урҭ реизҳа-зыӷьара.
Аԥсуа жәлар ҳаҭырқәҵарала, бзиабара дула дыргәаладыршәоит Аԥсны ахақәиҭра, уи аԥеиԥш лаша акырӡа иазааԥсахьаз ареволиуционер ду Серго Орџьоникиӡе.









Актәи аурыстә револиуциа аан Аԥсны анхацәа рықәгылара

Актәи аурыстә револиуциа еилыхха иҟоу даҟьаны иҟалеит ҳтәыла ажәларқәа рхақәиҭратә қәԥара аҭоурых аҟны, ауднеитәи акоммуинисттәи аусуҩтәи ҵысраҿы. «Ҳара уҳсуцәа Урыстәылаҿы фырхаҵарала нап здыркыз царизм ахҳәара атәылақәа зегьы рҭоурых аҟны ҟиалоит қәҵәиаарҭа пунктны, аҳәынҭқаррақәа зегьы рҟны, адунеи акәакьқәа зегьы рҟны аусуцәа зегьы, амилаҭқәа зегьы рус зырмарио акәны». (В.И. Ленин. Иҩымҭақәа реизга нагӡа, ат. 9, ад. 204). Ари – аимпериализм аан иҟалаз актәи жәлартә револиуциа акәын.
Ареволиуциа аҟазшьеи ауснагӡатәқәеи рыла, ибуржуазиа-демократиатәны иҟан. Уи гәҭакыс иаман царизм ахҳәара, аҳратәра ацәынхақәа раԥыхра, адемократиатә республика ашьақәыргылара. Ареволиуциаҿы анапхгаратә рлль нарыгӡон апролетариат, урҭ аҳәынҭқар  ихатәымчра иаҿагыланы ишықәԥоз ала, ипролетартә револиуцианы иҟан. Иара убри аамҭазы уи ыҟан анхацәа рреволиуциа акәны, избан акәзар, иуснагӡатә хаданы иқәгылан апомешьчиктә дгьылқәаарыхра аԥыхра. Царизм аҵкыс инагӡаны аиааира агара апролетариат ирылшомызт анхацәеи дареи ӷәӷәала еидымгылакәа.
Ленин анапхгара зиҭоз абольшевиктә партиа ареволиуциаҿы иқәгылеит аҳәынҭқар ихатәымчра иаҿагылоз амассақәа реиҿкааҩ акәны, рнапхгаҩы акәны.
ХХ-тәи ашәышықәса алагамҭа инаркны ареволуциатә ҭагылазаашьа хәҷы-хәҷыла иазҳауан, уи иагькылсит 1905-1907 шықәсқәа рзтәи актәи аурыстә буржуазиатә-демократиатә револиуциа ашҟа. Актәи аурыстә револиуциа алагамҭа акәны иҟоуп 1905 шықәса ианвар 9 -  Ашьаарҵәыратә мҽыша аҽны.
Ари ахҭыс иаразнак ирылаҵәеит зегьынџьара, ажәлар гәахеибакрала еилыркаауан аҳҭнықалақь аҟны акагьы зхараӡам аусуцәа ишреихсыз. Урыстәыла дуӡӡа акәакьқәа еиуеиԥшым рҿыа усуцәа астачкақәа рыҟаҵара иалагеит. Ареволиуциа иамҽханакит атәыла зегьы. Рҽышьҭырхит аклассқәа зегьы. Иааԥшит аполитикатә партиақәа зегьы рыгәҭакқәа, урҭ рпланқәа. Аха абри аамҭазы иреволиуциатәу партианы зхы аазырԥшыз,а усуцәа ркласс апартиа амацара ауп, Ленин ипартиа ауп.
Апролетариат массала еиҿыркаауаз, астачкақәеи бџьаршьҭыхла имҩаԥыргоз ақәԥареи ирыхҟьаз анырра иабзоураны, анхацәагьы арвеолиуциа рҽаладырхәуан. Аҭоурых аҟны раԥхьаӡа акәны еиҿыркаауа иалагеит аусуцәа ркласси анхаҩыжәлари реидгыла.
Аурыс пролетариати анхаҩыжәлари инарываргыланы царизм аексплуатациа ҟазҵоз аклассқәеи ирҿагыланы иқәԥон иара убасгьы Украинеи, Белоруссиеи, Прибалтикеи, Аахыҵ-Кавкази, Абжьаратәи Азиеи, Урыстәыла егьырҭ амилаҭтә раионқәеи рҿтәи аусуцәеи анхацәеи. Аууцәа рықәгыларақәа ԥхьаҟа рырҿиаразы аҵак ду рыман апартиа III-тәи аизара ду ақәҵарақәа. 1905 шықәса ааԥынразы ареволиуциа анеилашуаз амшқәа раан ленинтә идеиақәа шьаҭас иҟаҵаны, РСДРП III-тәи аизара ду ишьҭнахит аусуцәа ркласси аџьажәлар зегьи  рреволиуциатә қәԥараҿы абольшевиктә стратегиа атактикеи. Ареволиуциатә қәԥара, напхгара аҭауа, апартиа ҳасаб рызануан, атәылаҿтәи аџьажәлар рмассақәа зышьҭаргыланы изго апролетариат роуп аҳәынҭқарратә монархиа ахҳәара зылшо ҳәа Ленин иҟаиҵаз арбара. Аахыҵ-Кавказ, хәҭакахьалагьы Қырҭтәыла ареволиуциа ӷәӷәала иҿиауан. Қырҭтәылатәи аусуцәа ркласси анхаҩыжәлари 1905-1907 шықәсқәа рзтәи ареволиуциа алагамҭа инаркны ақәԥара рҽаладырхәт. 1905 шықәса ааԥынра анҵәамҭазы анхацәа рықәгыларақәа еиҳаракгьы ӷәӷәала ишьҭыҵит Ацентрдгьылеиқәаҵәатә губерниеи, Прибалтикеи, Қырҭтәылеи рҟны.
Еиҳаракгьы рҽадцаланы еиҿкарала анхацәа ықәгылон Қырҭтәылан. Апомешьчикцәа рымацара ракәымкәа, аҳәынҭқартә мчра ахаҭарнакцагьы ирҿагылон урҭ. 1905 шықәса алагамҭазгьы ауездқәа жәпакы рҟны ареволиуциа злаҽны иҟаз анхацәа аҳәынҭқартә мчра аҭыԥантәи аусбарҭақәа ирҿагылон, ирбылуан ақыҭатә канцелиариақәа. дара-дара рыҩнуҵҟа еихшаны иргон апомешьчикцәа рыдгьылқәа, еиҿыркаауан ареволиуциатә комитетқәа. Еиҳа ӷәӷәала еиҿкааны анхацәа ықәгылон Гуриа. Араҟа анхаҩыжәлар рыҩнуҵҟа анырра ӷәӷәа аман РСДРП Кавказтәи Аидгылатә комитет.
Аахыҵ-Кавказтәи анхацәа рреволиуциатә қәԥареи урҭ анапхгара рыҭаразы Аахыҵ-Кавказтәи асоциал-демократиатә организациа имҩаԥнагоз аусуреи ирызкны РСДРП III-тәи аизара ду аҟны ажәахә ҟаиҵеит Кавказтәи Аидгыла аделегат Миха Цхакаиа. Уи иазгәеиҭеит асоциал-демократиатә организациа анапхгарала Аахыҵ-Кавказ еиҳаракгьы Қәҭешьтәи агуберниаҿы анхацәа рреволиуциатә қәгыларақәа ӷәӷәала ишыҭбаахаз атәы.
Қырҭтәылатәи аусуцәа рлкасси анхаҩыжәлари рреволиуциатә қәԥара ахәшьара ду аиҭеит абольшевик партиа авожд В.И. Ленин. Уи Қыҭртәыла рхиԥхьаӡалеит, «ажәытәтәи атеррор аҟнытә зегьреиҳа аҵысра ԥхьаҟа иахьцаз, авосстание зегьреиҳа еиӷьны иахьазыҟаҵоу, еиҳа иӷәӷәаны насгьы еилыхха апролетариат рықәԥара амассатә ҟазшьа ахьамоу» ареволиуциатә қәԥара ацентрқәа (В.И. Ленин, ат. 10, ад. 100).
Петербург иҟалаз ашьаарҵәыратә хҭысқәа ргәахы еибадыркит Аԥснытәи аџьажәлар. Абольшевикцәа ааԥхьара злаҟарҵаз ала, петербургтәи аусуцәа реихсра иаҿагыланы, 1905 шықәса ианвар 20 азы Аҟәа ақалақьа ҟны еиҿкаан азабастовка. Иаарласны иқәгыалуа иалагеит анхацәагьы. Аҳәынҭқар исатрапцәеи аԥсуа ҭауадцәеи еилаԥырххаауан рҳәатәы хазымҵоз аџьанхацәа, урҭ рынхарақәа рбылуан, ишакәым ирызныҟәон.
Анхацәа ишакәым ирызныҟәоз аекспедициа имҩаԥнагоз аусхәымгақәа рзы аҳәынҭқартә еиҳабыра рышҟа адырра ҟазҵоз аполковник иазгәеиҭон: «Зҽеиқәзымкуа ауаа хыҵакырҭа рымамкәа рыҟаҵаразы… Кәыдры ахьынтәаауа аҳаракырақәа инадыркны, анхацәа рыҩнқәа ирдәылцаны, рынхарҭақәа рыбылра саҿуп».
Аурыс ҳәынҭқар инапаҵаҟа ианыҟаз,а ӷарреи аҳратәреи иҭаргыланы ирымаз аԥсуа нхацәа дара  зыргаәҟуаз ауаа ирҿагыланы акырынтә иқәгылахьан. Урҭ рахьтә еиҳа иалукаартә иҟоуп 1866 шықәсазтәи авосстание. Аурыс ҳәынҭқар идгылаҩцәа рхаҭагьы «Кавказ» адаҟьақәа рҟны (1866 шықәса, №8) ирзымӡакәа ирҳәон: «Кавказ атәылаҿацә ахәҭақәа иреиӷьу знапаҿы иҟоу аԥсуа жәлар царҭа амамкәа иӷарны иҟалеит» ҳәа.
Аԥснытәи анхаҩыжәлар аԥхасҭа ду рнаҭеит 1870 шықәсазы имҩаԥгаз адгьылтә рфеорма. Усҟан бжьаратәла нхаҩыцԥхьаӡа ироуз адгьылқәа 2 десаҭынк иреиҵоуп. «Ахара зду» (царизм аҳәатәы хазымҵо) ҳәы ирыԥхьаӡоз ауааԥсыра иреиуаз аԥсуа нхацәа реиҳараҩык амшын аҿықәқәа ирыхцаны, дгьыл хәыҷқәак рыҭан индырхеит ашьха шьапқәа рҟны. Мҳаџьырра Ҭырқәтәылаҟа иахгаз, аха ашьҭахь ихынҳәны иааз абжьыуаа иреиуаз рыԥсадгьыл ашҟа ихынҳәны иааз абжыьуаа иреиуаз рыԥсадгьыл ашҟа ианыхынҳәы ԥыхьатәи рынхарҭақәа рҟны аангылара азин рырымҭеит, ашьхашьапқәа рахь идәықәырҵеит, анхарҭақәа рзалзырмхит. Рендла имаарыхлар ада ԥсыхәа рымамкәа иҟалеит. Урҭ ԥыхьатәи рыдгьылқәа рышҟа Урыстәылеи еиҳаракгьы Гыртәылеи рыҟнытә иааганы ауаа ндырхауан. Иааргоз анхацәагьы рыԥсҭазаара аԥсуа нхацәа рыԥсҭазаара аҵкыс еиӷьны иҟамызт, еиҳаракгьы иӷарцәан гыртәылантәи иааргоз анхацәа.
Аԥсны жәытәнатә аахыс инхоз аԥсуааи араҟа иааганы индырхаз анхацәеи зынӡаск ирымаз адгьылқәа 67.125 десаҭын ракәын, иара убри аамҭазы ҭауади-аамысҭеи ирыман 1.033.000 десаҭын адгьыл. XIX-тәи ашәышықәса анҵәамҭазы арахь хыԥхьаӡара рацәала иаауа иалагеита урыс помешьчикцәа. Аҳәынҭқар иеиҳабыра урҭ ирнаҭон Аԥснытәи адгьылқәа. Абарҭқәа ирыхҟьаны араҟатәи анхацәа агәынамӡара роуан. Абри иазкны ленинтә «Искра» иаҩуан: «Гагратәи абаҳча ампыҵахалара иахҟьаны атәылаҿацә шьагәыҭла иаланхо аԥсуаа агәеибакра ду рнаҭеит… Урҭ рзы гаграҟа иааԥхьоуп ашьаҟар рротақәа ҩба… Излаабауала, ацгәы иадыруеит зкәац афаз! Аҳәынҭқар иопричникцәа ршәақьԥсақәа роуп асанториа еиқәырханы измоу. Ари идиллиа иашаҵәҟьоуп!» (1903 шықәса август 15 азы иҭыҵыз «Искра» №40).
Хыхь иарбоу афактқәа иаҳдырбоит ареформа аамҭазы Аԥснытәи ақыҭақәа рҟны акласстә антагонизм шыҵархаз. 1902 шықәсазы Кәыдртәи аӷәхырҭатә зауад аҟны раԥхьаӡа акәны еиҿкаан асоциал-демократиатә кружокқәа. 1904 шықәса инаркны арҭ акружокқәа русура иалархәын ааигәа-сигәатәи ақыҭақәа ирыланхоз анхацәагьы. Усҟантәи аамҭазы Максимов изауад аҟны аус зуаз Л.С. Ҭелиа игәалаиршәоит: «Аусуцәа-агитаторцәа ҳацырхырааны, ақыҭақәа рҟны есыуаха имҩаԥаагон аизарақәа. Аԥсуаа реиԥш, арҭ аизарақәа рыҽрыладырхәуан егьырҭ амилаҭқәа иреиуоу анхацәагьы».
Аԥсны анхацәа ӷарцәа рыҩнуҵҟа ареволуициатә идеологиа рылазырҵәоз иреиуан 1902 шықәсазы Баҭым иҟаз, еицырдыруа астачкеи адемонстрациеи рышьҭахь уи ақалақь иалырцаз аусуцәа. Ур- рхыԥхьаӡараҿы иҟан амарксисттә идеологиа злаҵәаны Баҭымынтәи Аԥсныҟа ихынҳәыз аԥсуаагьы. Убарҭ иреиуоуп Гәдоуҭа араион аҟны ԥыхьа инхоз Басиаҭ Агрба, николаи Ақаҩба, Ешыра ақыҭан ԥыхьа инхоз Рашьыҭ Аҟалӷьба убас егьырҭгьы. Урҭ уаанӡа Баҭым арвеолиуциатә ҵысра иахьалахәыз аҟнытә ианалырца, Аԥсныҟа иааны досу ажәытәан иахьынхоз ақыҭақәа рҟны абольшевиктә агитациа мҩаԥыргон.
1936 шықәса март 3 азы Аԥсны ЦИК аиубилеитә  сессиаҿы Н.А. лакоба иҳәон: «Аҳәынҭқар ихатыәчра иаҿагыланы ақәԥарахь нобелттәии монташевтәии азауадқәа рҿытәи аусуцәа аҩ. Сталин иахьышьҭихуаз Баҭымнтәи ауп Аԥсны ишалаҵәаз ареволиуциатә ыҵсра. Уи маӡала еиҿкааны имаз атипографиа 1902 шықәсазы аамҭала иҟан Баҭым ақалақь акалҭаҿы, аԥсуа нхаҩы «амҳаџьыр» Ҳашьым Смырба иԥацхаҿы. Ҳашьым Смырба дамадан амӡала еиҿкааз баҭымтәи абольшевиктә организациа. ласы-лассы Ҳашьыми уи иҩызцәеи Аԥсныҟа Басиаҭ Агрба (уҳәа егьырҭгьы) рышҟа иаауан, иара убас Ҳашьым Смырба ишҟа ласы-лассы ицалон гәдоуҭатәии, гуриатәии анхацәеи аџьажәлар ршьеи рылаӷырӡқәеи зықәҭәахьаз аԥснытәи адгьыл аҟны иларҵаз арвеолиуциатә рыцқәа араҟа зегьынџьара ибеиоу аҿа рхылҿиааит».
Гәдоуҭатәи анхаҩ-бырг Басиаҭ Агрба Ҳашьым Смырба иҿцәажәарақәа игәаларшәауа иҳәауан: «Баҭымтәи аԥсуаа зегь реиԥш, Ҳашьымгьы «дымҳаџьырын», даҽакала иаҳҳәозар, иалцаны икацаз иакәын. Жәаҩыла ҳашыьмаа, урҭ рыладырҵәон Аԥсны иаанханы иҟаз аԥсуаа» (1936 шықәса март 4 азы апартиа Аԥснытәи обком актәи амаӡаныҟәгаҩ А. Агрҩа «Правда» ианиҵаз астатиа «Ақәԥареи аиааирақәеи реихшьала»).
Аҟәа аосциал-демократиатә организациа еиҿкааны 1903 шықәса аԥхынразы. Усҟан 1902 шықәса март 9 азы Баҭымтәи адеомнстрациа иалахәқәаз иахьреихсыз иахҟьаны Аԥснытәи аусуцәеи анхацәеи рыҩнуҵҟа ашьҭыҵра иаҿын ареволиуциатә ҵысра. Аҟәа асоциал-демократиатә гәыԥқәа хаҭала еиҿызкаауаз А. Ҵулукиӡе иакәын.
Хыхь ишазгәаҳҭахьоу еиԥш,  1905 шықәсазы Урыстәылаҿы нап здыркыз актәи абуржуазиа-демократиатә револиуциа иамҽханакит Аахыҵ-Кавказ, уи ӷәӷәала ианыԥшит Аԥсны. Иаарццакны еилаҩынтуа иалагеит Аԥсынтәи анхацәа. 1905 шықәса алагамҭазы араҟа ласы-лассы ирықәлон ирцәымӷыз аҳәынҭқартә чиновникцәеи аполициеи. Ииашоуп, зегьы рҽеидкыланы изықәгыломызт, аха аӡәык-ҩыџьак рымацара афоедалцәа ирҿагыланы ианықәгылозгьы анхацәа урҭ ақәгыларақәа гәахәарала ирзыҟан. 900-тәи ашықәсқәа рылагамҭа ианкрны, 1908 шықәсазынӡатәи аамҭа иаҵанакуеит аԥсуа жәлар ршьауҩы, илегендартәу рфырхаҵа КЬахьба Ҳаџьараҭ иқәԥара. Иахьа уажәраанӡагьы аԥсуа жәлар уи дырхашҭӡом. Аԥсуа жәлар рыгәҭыхақәа зҳәоз Гәдоуҭа аучастка Аҷандара ақыҭа инхоз Жана Ачба иашәақәеи иажәабжьқәеи рыла иаҿаԥиҽуан аиакәымқәа ҟазҵоз аҭауадцәа, аамысҭцәа, аҳәынҭқар ичиновникцәа. иара убас Гәдоуҭатәи афершал А.Л. лукин игәалаиршәон иакәымла анхацәа ирызныҟәоз  ҭауади-аамсҭеи ирҿагыланы иқәԥоз Сеиҭ Камлиа иӡбахә. Мҳаџьырра ицаны ихынҳәыз лыхнытәи анхаҩы Сеиҭ Камлиа иашәақәеи иажәабжьқәеи рҟны иаҿаԥиҽуан, идамыӷиркуан аҭауадцәа, аамысҭцәа, ажәлар ирзеицәаз аусқәа ныҟәызгоз ауаа.
1905 шықәса ааԥынразы Аԥсны арвеолиуициатә ҵысра ӷәӷәала ишьҭыҵит. 1905 шықәсазтәи ареволуциа иазкыу адокментқәеи аматериалқәеи реизгаҿы иагәыоу адокументқәа руакы иаҳәоит абас: «Аҟәа азабастовка иамҽханакит, иарбанзаалак аныҟәарақәа аанкылоуп, зегьы аркыуп». Арвеолиуциа активла иалахәыз, асоциал-демократиатә организациа ачлен С. Кухалеишвили игәалаиршәон: «Раԥхьа аҳәынҭқарратә ҟарулцәа зыршанхаз 1905 шықәсазтәи ареволиуциа аҭагылазаашьа ҳнаҭеит ақалақь аҟны «жәлар рымчра» ашьақәыргыларазы».
Ақалақь аҿтәи аџьажәлар рықәԥара иабзоураны ареволиуциатә ҵысра активла рҽаладырхәуа иалагеит Аԥснытәи ақыҭақәа рҿтәи анхацәа. Усҟантәи ашықәсқәа ирызкыу адокументқәа уракаҿы ҳаԥхьоит. «Даараӡа иҭынчымкәа иҟоуп Аҟәатәи аокруг аҿы, еиҳаракгьы Гәдоуҭатәи аучасткаҿы. Уахь идәықәҵоуп асотниақәа 2. Акоруг аначальник дырҩегьых дрыҳәоит асотниақәа даҽа хԥа аашьҭызарц, аибашьратә ҭагылазаашьа алагалазарц, мамзаргьы ахыхьчара рыӷәӷәазарц».
Иашалаҵәҟьа Аԥсны аҭагылазаашьа ҭышәынтәаланы иҟамызт. 1905 шықәса февраль 21 азы иҭыҵыз агазеҭ «Кавказ» аҟны иаҳәоит: «Уажәы ааигәа дыршьит… гәдоуҭатәи ипост ашҟа инеиуаз аполициатә стражник». иара абри агазеҭ иануп Аҟәатәи аокруг аначальник аполковник Прогульбицки ишиқәлаз атәы зҳәо ателеграмма.
Ааԥын алагамҭазы анхацәа рвосстание акырӡа аҽарҭбаауеит, уи иамханамкыз қыҭакгьы ыҟам. Абарҭқәа ртәы рҳәоит аполициаа иҟарҵаз адырраҭарақәа жәпакы. Ибунтуаз анхацәа иахырҳәон аҭыԥантәи аҳәынҭқартә мчрақәа, мапа цәыркуан аналогқәа ршәара, мчыла аурыс помешьчикцәа аҭыԥантәи аҭауадцәеи ирымырхуан адгьылқәа.А ҟәатәи аокруг аучасткқәа зегьы рҟны абунт ҟазҵо ауаа аполициа рабџьарқәа рымырхуан, анхацәа еибырҭон бџьарла.А тәылаҿацә аҟны иҟаз аҳәынҭқар иркуа ирылымшо иалагеит анхацәа раанкылара. Аҩадахьтәи Кавказынтәи Аҟәаҟа иааргон аказакцәа.
Ԥыхьа аасҭа Аԥснытәи анхацәа рҽеиҿкааны еицықәгыло иалагеит. Урҭ реизарақәа рҟны ирылацәажәон царизм апомешьчикцәеи ирҿагыланы ишықәԥашаз, аусуцәа имҩаԥыргоз ареволиуциатә қәгыларақәа ишрдыгылашаз. Анхацәа рыԥсҭазаара ахаҭа ирыҵанаҳәон апролетарцәа ишрыдгылашаз. раԥхьаӡа массала Аԥснытәи аусуцәеи анхацәеи еицықәгылеит 1905 шықәса март 7-8 рзы. Урҭ рықәгылара еиҿнакааит РСДРП Баҭымтәи акомитет Аҟәатәи агәыԥ.
Адокументқәа изларҳәо ала, Аԥсны 1905 шықәсазы иҟалаз аполитикатә хҭысқәа рҟны аԥхьагыларатә роль аман РСДРП Баҭымтәи акомитет Аҟәатәи агәыԥ. 1905 шықәса ҭагалан анхацәа рықәгыларақәа иҵегь иҭбаахеит. Усҟан Ленин имҩала инеишьҭаргыланы иқәԥоз абольшевик Г.К. орџьоникиӡе Аԥсны иҟазара аҵак ду аман. 1905 шықәса ҭагалан, уаанӡа ишаҳҳәахьоу еиԥш, Серго Орџьоникиӡе Гәдоуҭаҟа даны, аҭыԥантәи ахәшәтәырҭаҟны аусура далагоит, уи еиликааит Аԥсны имҩаԥысуаз ареволиуциатә  ҵысра, еибадырит аҭыԥантәи аосциал-демократиатә организациа анапхгаҩцәеи иареи, хаҭала еибадырит абольшевикцәа Аҟәатәи ргәыԥ анапхгаҩы Леуан Гатошьиеи иареи. Гәдоуҭатәи  аучасткатә хәшәтәырҭаҿы фельдшерс аус иуан Орџьоникиӡе, иара убри аамҭазгьы арвеолиуциатәу сура мҩаԥигон аусуцәеи, анапҟазацәеи, ааигәа-сигәатәи анхацәеи рыҩнуҵҟа. Уаанӡа иԥсыҽын асоциал-демократаитә гәыԥ русура. Уажәы еиднакылоз ауаа рхыԥхьаӡара маҷын. Серго Орџьоникиӡе дана нахыс аҭыԥантәи асоциал-демократиатә гәыԥ аусура акырӡа еиӷьхеит, уи иалахәын В,З. Конџьариа, В.Д. Дарчиа, В.А, горгошьиӡе, Е.Н. Сарсаниа убас егьырҭгьы. Орџьоникиӡе инапхгарала Гәдоуҭатәи асоциал-демократиатә гәыԥи амассақәеи инарҭбааны рҽеимардеит, ари агәыԥ иашалаҵәҟьа иҟалеит аџьажәлар ираԥызаны.
Гәдоуҭатәи абольшевикцәа ргәыԥ ажәлар ирыланарҵәон алистовкақәеи апрокламациақәеи Гәдоуҭа, иара убас ааигәа-сигәатәи ақыҭақәа рҟны гәацԥыҳәарада имҩаԥнагон агитациатәи, апропагандатәи, аиҿкааратәи аусура. Серго Орџьоникиӡе гәахәарала дцон ақыҭақәа рышҟа, гәык-ԥсыкала инаигӡон иуал, иара ишиҳәалоз еиԥш, «ачымазцәа раасҭа еиҳараӡак иихәшәтәуаз изҩыдаз ауаа ракәын». Лыҵшәада иаанхомызт Орџьоникиӡе иныҟәарақәа, уи иабзоураны ажәлар ирылаҵәон ареволиуциатә гәаанагарқаәа, Гәдоуҭа аучасткаҿы анхацәа активла рҽаладырхәуан ареволиуциатә ҵысрақәа. Убас, 19 шықәса анҵы ашьҭахь Г.К. орџьоникиӡе игәалаиршәон Аҷандараҟа дцаны, ақыҭаҿтәи амчрақәа ирыцәӡаны, урҭ жьаны «Ишәарҭаз» апропаганда шымҩаԥигоз атәы. Уи ақыҭаҿы имҩаԥигоз аусура иабзоураны, ԥыҭрак ашьҭахь уаҟа еиҿкаахаз асоциал-демократиатәк ружок иалахәын Илиа Чамагәуа, уи иашьа АЛиас, Гәдоуҭатәи ҩ-классктәи арҵаҩратә школ ԥыхьа иҭаз Еснаҭ Ҳагба убас егьырҭгьы. Гәдоуҭатәи аосциал-демократиатә гәыԥи Серго Орџьоникиӡеи ӷәӷәала ирымаданы иҟан ԥыхьа асоциал-демократиатә ҵысра иалахәыз, аха уажәы Гәдоуҭа аучасткаҿы арвеолиуциатә пропаганда мҩаԥызгоз Басиаҭ Агрбеи Алықьса Ақаҩбеи. Иара убас, дара ахьынхоз Аацы ақыҭаҿы активла ареволиуциатәу сура мҩаԥыргон анхацәа Бадраҟ Аҩӡбеи Мураҭ Абыхәбеи. Гәдоуҭатәи аосциал-демократиатә организациа ачленцәа Лыхны ақыҭаҿы ареволиуциатә усура мҩаԥыргон Гәдоуҭатәи 2-тәи арҵаҩратә школ аҵаҩцәа М. Ҭарнааи, Х. ҭарнааи, К. Курмазиеи рыцырхырааны. Иара убас, Гәдоуҭатәи ҩ-классктәи аучилишьче аҵаҩцәа ареволиуциатә усура мҩаԥыргон ақыҭақәа Мгәыӡырхәеи Жәандәырԥшьи рҟны. Гәдоуҭатәи аорганизациа иамадан иара убас Дәырԥшь ақыҭантәи анхацәа еснаҭ Конџьариа, Дамеи Ҭаниа, Даҳир Таниа. Урҭ дара рқыҭаҿы ареволиуциатә идеиақәа анхацәа ирыладырҵәон. Гәдоуҭатәи асоциал-демократиатә гәыԥи Серго Орџьоникиӡеи ӷәӷәала ирымаданы иҟан арҵаҩы Елизаета Гәблиа, уи лхаҵа Шабаҭ Гәблиа. Гәдоуҭа ақалақь аҟны игылаз урҭ рыҩны аҿы акәын иахьеиқәшәалоз асоциал-демократиатә гәыԥ ахаҭарнакцәеи ааигәа-сигәатәи ақыҭақәа рҟнытә иаауаз анхацәеи. Серго Орџьоникиӡе лассы-лассы дцауан Гагра, Афон-Ҿыц, Аҟәа, очамчыра. ахьфельдшарыз ихы иархәаны,а уаа рыхәшәтәра ҿыҵгас иҟаҵаны, иҽрымеидон Аҟәатәи аокруг иаҵанакуаз асоциал-демократиатә организациақәа.
1905 шықәса октиабр алагамҭазы ишьҭыҵит Урыстәылазегьтәи аполитикатә стачка. Уи анырра ду ҟанаҵеит Аԥсны ареволиуциатә хҭысқәа рышҟа. Урҭ амшқәа раан Аԥсны абольшевикцәа рнапхгаратә роль дырӷәӷәеит. Урыстәылазегьтәи аполитикатә стачка Аԥснытәи аџьажәлар адгылеит октиабр 15 азы. Ареволиуциа есааирагьы аҽарҭбаауан. Ареволиуциа иацәшәаз аҳәынҭқар аманифест рылеиҳәеит ажәлар ахақәиҭра шриҭо азы. Абольшевикцәа амасса иреилдыкраауан аҳәынҭқар иҭижьыз аманифест агәра шгатәым, уиала ажәлар ижьарц  шиҭаху. Атәылаҿы зегьынџьара имҩаԥысуан амитингқәеи аизарақәеи. Ари аманифест аӡбахә Аҟәанӡа иааӡеит октиабр 19 азы. Иара убри аҽныҵәҟьа Аҟәатәи агаҿа иҟан акыр нызқьҩык злахәыз амитинг. Уаҟа уи иалахәыз ирыӡбеит азабастовкақәа аринахысгьы имҩаԥыргаларц.
Абас, Аҟәатәи аокруг аучасткақәа зегьы рҟны, Аҟәа, Самырзаҟана, гагра, Гәдоуҭа уҳәа зегьынџьара имҩаԥысуан аусуцәеи анхацәеи рмитингқәа, рдемонстрациақәа, еиҿыркаауан адружина ӷьеҩқәа, «асотниа ҟаԥшьқәа», еиҿыркаауан ареволиуциа иадгылоз анхацәа ркомитетқәа, аиҩызаратә судқәа убас егьырҭгьы.
Ареволиуциатә ҵысра иҵегь иҭбаахеит Гәдоуҭатәи аучасткаҿы. Гәдоуҭа имҩаԥысуаз аусуцәа рдемонстрациа хаҭала анапхгара азиуан С. Орџьоникиӡе. Амитинг аҟны уи дықәгыланы ажәа иҳәеит. Аусуцәа рыдагьы, амитингқәа рыҽрыладырзәуан анхацәеи аҿарацәеи. Аокруг аначальники аҳәынҭқари ирҿагыланы ақәԥаразы Серго Орџьоникиӡе иҟаиҵаз ааԥхьара дадгыланы ноиабр 18 азы амитинг аҟны дықәгылеит Лыхны ақыҭантәи анхаҩы Осман Џьениа. Уаанӡагьы уи аиакәымҟаҵарақәа дырҿагылон, 1866 шықәсазы аԥсуа нхацәа рвосстание далахәын, уи азы дахганы дыҟан, ашьҭахь акартоӷа ихганы дхынҳәит. Осман Џьениа иқәгылараҿы абас иҳәеит: «Афельдшер аиаша иҳәоит. Ақәыџьма зыҟалом ауаҩы иҩызаны. Даҳԥырӡааит уи (акоруг аначальник – Т.К.), ҳара макьана иаҳхамышҭӡац агыгшәыг ишастәу!» Амитинг аҟны Серго Орџьоникиӡе иқәгылара иазкны аполициа ишьҭырхыз акт аҿы иаҳәоит: «Амитингқәа рҟны ацәажәаҩ, ареволиуциатә идеиақәа пропаганда рзызуа Григори Константин-иԥа Орџьоникиӡе 1905 шықәса ноиабр 18 рзы аокруг аначальник Џьандиери ишиаҳауаз ажәлар рҿаԥхьа аҳәынҭқар иҿагылауа ажәа иҳәеит».
Гәымсҭатәи аучасткаҿы Л. гатошьиа инапхгарала еиҿыркааит анхацәа рдружина ӷьеҩ, урҭ аполициа ирықәланы абџьар рымырхуаен, иаҳҳәап Драндатәи Кәыдрытәи апостқәа рҟны. Л. гатошьиа идагьы, адружина имҩаԥнагоз аусқәа активла ирылахәын анхацәа Бат Абхазава, П.Б. Кьебуриа, С.Г. Кәарацхелиа, А. Ԥилиа, убас егьырҭгьы.
Б. Абхазава игәалашәарақәа рҟны иаҳәоит: «1905 шықәса ианвар инаркны Аҟәатәи бабышьраҟа иаалон агитаторцәа Л. Гатошьиа, В. Горделаӡе, убас егьырҭ асоциал-демократцәагьы. Урҭ ааԥхьара ҟарҵон аҭаудцәеи аҳәынҭқари ирҿагыланы ақәԥара мҩаԥыргаларц. Ԥыҭрак ашьҭахь араҟа еиҿыркааит ақыҭаҿы аусқәа мҩақәызҵо жәлартә дружина».
Кәыдрытәи аучасткаҿы ӷәӷәала аҽарҭбааит ареволиуциатә ҵысра. Очамчыра еиҿкаан асоциал-демократиатә гәыԥ. Ареволиуциатә қәԥара иалахәын Б. Ԥачлиа, Џь. Ԥачлиа, Бадраҟ Таниа убас егьырҭгьы. очамчыратәи агитаторцәа цон ақыҭақәа рышҟа. Ареволиуциатә ҵысра иамҽхакны иҟан ақыҭақәа Ԥақәашь, Баслахә, Гәыԥ, Река, тҟәарчал, Охуреи убас егьырҭгьы. Ԥақәашь ақыҭаҿы анхацәа Чачавеи, Ԥачлиеи, Инали, Џьинџьиеи рнапхгарала имҩаԥган адемонстрациа. Урҭ рҽеибаркны ақыҭа иалсит.А демонстрациа аҵыхәтәаны амитинг мҩаԥыргеит. Уаҟа анхацәа ирыԥхьеит рабџьарқәа шьҭыхны, аҭауадцәеи аҳәынҭқар имчрақәеи ирҿагыларц. Аполициа уи анеилыркаа адемонстрациа иалахәыз еимдырпит, Чачава иҩны рблит.
1905 шықәса анҵәамҭазы Очамчыра еиҿкаан азабастовка, аха уи еилаԥырххааит Самырзаҟантәи аучастка аҟынтә иаарышьҭыз архәҭақәа (Џьарма Ԥачлиеи Бардыӷә Ҭаниеи ргәалашәарақәа).
Самырзаҟантәи аучасткаҿы имҩаԥысуан ауаа-рацәа злахәыз аизарақәа, анхацәа бџьарла рҽеибырҭон, еиҿыркаауан асотниа ҟаԥшьқәа ротриадқәа. И. Ҭориа игәалашәарақәа рҟны иҩуеит:
«1905 шықәса март мзазы аилаҩынтрақәа ирылагеит галл ауезд аҟны… Анхацәа рыҩнуҵҟа раԥхьа маӡала акәына усура шымҩаԥысуаз, аха аԥхынразы апартиа иаахтны инарҭбааны аусура мҩаԥнаго иалагеит… Анхацәа хадара рзыруан Гәдаа ақыҭантәиқәа Платон Емхаа, естрат Гәлуа, Максим Цаава; Отобаиа ақыҭантәи Леван Чичуа, насгьы Сԥирдон Нарагиӡе убас егьырҭгьы. Исгәлашәоит август мзазы анхацәа еизеит Гвимарините ақыҭаҿы, уахь днарԥхьеит аполициа аначальник Чигочиӡе. Уи «гәахәарала анаԥхьара идикылеит, дагьнеит астражникцәа рацәаҩны иманы. Еизаны иҟаз акырнызқьҩык ауаа Чигочиӡе идырҵеит иабџьарқәеи имаҵуреи шьҭеиҵарц, уаҳа ишамуаз аниба, урҭ рҳәатәы неимгӡар ада ԥсыхәа ҟамлеит. Арвеолиуциатә мчра ахантәаҩыс далырхит Сԥирдон Наракиӡе… Анхацәа ҭоуба руит рхы ишамеигӡо ахақәиҭра аагаразы. Иара уаҟаҵәҟьа напы адыркит аотриад ҟаԥшьқәа реиҿкара».
Самырзаҟантәи аучасткаҿы аусуцәеи анхацәеи иреиуаз абольшевикцәа 1905 шықәса ҭагалан еиҿыркааит «асотниа ҟаԥшьқәа» рдружинақәа.
Абарҭ ареволиуциатә хҭысқәа раан ауп арвеолиуциатә усура напы анаиркы Павел Ӡигәуа.
Шәачатәи аокруг анапаҵаҟа иҟаз гагратәи аучасткаҿы 1905 шықәсазы ареволиуциатә ҵысра иамҽханакит. Араҟа абольшевикцәа анапхгара зырҭоз ареволиуционерцәа рнапаҿы иааргеит амчра.
Амитингқәа мҩаԥысуан ақыҭақәа Пиленоково, Аибга, убас егьырҭгьы рҟны.
Ауааԥсыра рыҩнуҵҟа агитаторцәа имҩаԥыргоз аусура ашьҭахра иазкны ииуль 24 азы Калдахәара имҩаԥысит агырқәеи аԥсуааи еицымҩаԥыргаз аизара.
Аԥсны бџьаршьҭыхлатәи авосстание аиҿкара напхгара аиҭон Серго Орџьоникиӡе. Уи инапхгарала Гәдоуҭа имҩаԥган апартиатә еилацәажәара. Уаҟа иалацәажәеит ажәлар рмассақәа бџьаршьҭыхлатәи ақәԥара разыҟаҵара азҵаатәы. Абри аилацәажәара далахәын Аҟәа ахаҭарнак Л. Гатошьиа, гагратәи аҳауатә станциа ахаҭарнак Кәциа, аԥсуа нхаҩы Џь. Багаҭелиа, Шәача ахаҭарнакцәа Гречкини Поиаркои (В. Конџьариа игәалашәарақәа рҟнытә).
Активлаҵәҟьа бџьаршьҭыхла авосстание аҽазыҟаҵара иаҿын Гәдоуҭа, Аҟәа, Самырзаҟана, Гәмысҭа, Кәыдры уҳәа аучасткақәа рҿтәи аџьажәлар. Аха 1905 шықәса анҵәамҭазы ареакциа ажәылара иалагеит, рхы шьҭырхуа иалагеит аказакцәа, аԥсуа феодалцәа.
Аҭагылазаашьа абас ианыҟаз декабр мза алагамҭазы Швеицариа иаархәаз абџьарқәа ааргеит Кавказ Амшын Еиқәа аҿықәан. Ари абџьар ахәҭак Ԥуҭҟа идәықәырҵеит, егьи ахәҭак Пицунда иӡыхганы, А. Инал-иԥа иҩнаҿы ирҵәахит. Декабр 22 азы асоциал-демократиатә орагниазциа ачленцәа Е.С арсаниеи Грогошиӡеи иманы, Серго Орџьоникиӡе Алаҳаӡы ақыҭан дцаны, иӡыхганы иҟаз абџьар еизыршеит. Абџьарқәа еихшаны ауардынқәа ирықәҵаны идәықәырҵеит Калдахәараҟа, Гаграҟа, Аҟәаҟа, иаанхаз мшынмҩала Гәдоуҭаҟа идәықәырҵеит.
Серго Орџьоникиӡе гәахәарала игәалаиршәон 1905 шықәсазы Аԥсны иара инапхгарала имҩаԥысуаз ареволиуциатә қәԥара иалахәқәаз ауаа. 1923 шықәсазы сара рнапы изланысҵаз ала, багаҭелиа Џьотеи Надареишвили Артиоми «Ветерлинг» асистема иеиуоу ирласны ихысуа ашәақьқәа жәабала Аҟәаҟа иганы,у сҟан уаҟа абольшевикцәа рдружина ӷьеҩ хадара азҭоз аҩ. Гатошьиа Л. ирҭеит».
1905 шықәса декабр 24 азы Гәдоуҭатәи аучастка Бамбора ақыҭа азааигәара ибаандаҩыртәит Серго орџьоникиӡеи насгьы 12-ҩык ауааи.
Уи аамҭазы Москва декабртәи бџьаршьҭыхлатәи авосстание еилаԥырххаахьан. Ареакциа аҽышьҭнаххьан. Иара убас Қырҭтәылеи Аԥсни  рҟны аусуцәеи анхацәеи ровсстание еилаԥырххааит. Қәҭешьтәи агуберниа ашҟа идәықәҵан аинрал Алиханов-Аварски иотриад. Ари аотриад еилаԥнаххаауан авосстание иалахәыз анхацәа. Ари аинрал ицхраауан Аҟәа Ширван Ҭурқьиа напхгара ззиуаз, Гәдоуҭа Д. Мраганиа напхгара ззиуаз аамысҭцәа рсотниа еиқәаҵәақәа.
Ақыҭақәа рҟны урҭ аотриадқәа адружина ҟаԥшьқәеи еиҿахысуан. Аха адружина ҟаԥшьқәа рымчқәа еиҵан, иагьаҵахеит. Аԥсны РСДРП ареволиуциатә организациақәа рнапхгаҩцәа баандаҩыртәит, СИбраҟа идәықәырҵеит, урҭ рахьтә изеихсны иршьқәаз ыҟоуп, иаҳҳәап, Готошьиагьы дыршьит, 1905-1907 шықәсқәа рызтәи ареволиуциа аҵахеит. Аха амилаҭтә раионқәа рҿтәи анхацәа рмассақәа рзы уи ҟалеит политикатә школны.1905-1907 шықәсқәа рзтәи ареволиуциа иарӷәӷәеит апролетариати анхацәеи «рымчқәа реидгыла». «Арҭ амчқәа иахьынӡахәҭаз еиҿкаамызт, еиҟәыҭханы иҟан, иашалаҵәҟьа анапхгаратә центр рымамызт, анапхгара ыҟамызт. Аха, иажәхьаз ахатәымчра ԥызжәаз ихадароу мчқәаны, хымԥада, иҟалеит апролетариати анхацәеи «рымчқәа реидгыла» (В.И.Ленин, Иҩымҭақәа реизга нагӡа, ат. 15. ад. 305). Урыстәылазегьтәи анхацәа рвосстание анализ азуны, В.И. Ленин иҟаиҵеит абри алкаа.
Аԥснытәи аусуцәеи анхацәеи 1917-1921 шықәсқәа раан араҟа Асовет мчра ашьақәыргылараҿы қәҿиарала рхы иадырхәеит 1905-1907 шықәсқәа раан ироуз аԥышәа.













Аԥсны аитнтеллигенциеи аҵара зҵоз аҿари раԥхьатәи аурыс револиуциа ралахәзаара

1905 шықәсазтәи афырхаҵаратә қәгылара Октиабртәи асоциалисттә револиуциа Дуӡӡа амҩа зырмазеиз, ацәырҵра иацхрааз хҭысны иҟалеит. В.И. ленин иҩуан: «1905-1907 шықәсазтәи ареволиуциа аҳәынҭқар ихатәымчра зықәгылаз ауасхыр архыџхыџит, уи аусуцәеџи анхацәеи 1917 шықәсазтәи ррвеолиуциатә қәгылара иалагамҭоуп». 1905-1907 шықәсазы Урыстәыла имҩаԥысыз ареволиуциа – аимпериализм аепоха аан раԥхьаӡа акәны имҩаԥысыз жәлартә револиуциоуп. Абри ареволиуциаҿ хадара зуаз мычны иқәгылт апролетариат. Уи напхгара азнауан амарксист-ленинтә партиа. Апролетариат арӷьажәҩара азыруан анхаҩыжәлар.
Раԥхьатәи аурыс револиуциа аҷыдарақәа ируакын аҳәынҭқар ихатәымчра ахҳәаразы имҩаԥысуаз ареволиуциатә қәԥара адемократиатә интеллигенциа рмасса ҭбаақәа ралахәзаара. Егьырҭ ауаажәларратә гәыԥқәа зегьы реиԥш адемократиатә интеллигенциагьы аурыс ҳәынҭқар ихаан аҭагылазаашьа уадаҩ аман, абуржуазиа-демократиатә револиуциа аиааира агара иазыҳаҵҳаҵон, иазықәԥон. Абри азыҳәан ауп абольшевикцәа адемократиатә интеллигенциа, апролетариат иацхрааҩны ақәгыларазы аиҿкааратә усура ду зымҩаԥнагоз.
В.И. Ленин  наукала дазнеины иҭиҵааит аинтеллигенциа, аҵара зҵо аҿар, зегь раԥхьаӡагь астудентцәа, ауаажәлар рҿы иааныркыло аҭыԥ, ҷыдала иазгәеиҭеит ареволиуциаҿ урҭ уснагӡатәқәас ирымоу.
В.И. Ленин инаҵшьны дазааҭгылон аҳәынҭқар ихатәымчра иаҿагыланы ақәԥараҿы аинтеллигенциа, иара цәаҩас иамоу  ахьаҳәхьачарақәа шыҟанаҵогьы, ажәлар ирзааигәаны иангыла аамҭазы, ареволиуциатә қәгылараҿы мчы ӷәӷәаны ишыҟоу.
Раԥхьатәи аурыс револиуциа иалагамҭоуп ҳәа иԥхьаӡоуп 1905 шықәсазтәи ианвар 9 -  Ашьаарҵәыратә мҽыша.
1905 шықәсазтәи ианвар 9 иацыз ахҭысқәа аинтеллигенциахь анырра ду ҟарҵеит. Ацаризм имҩаԥнагаз агыгшәыгра иаҿагылаз апролетариат инавагыланы иқәгылт аинтеллигенциеи аҵараиурҭақәа рҿы аҵара зҵоз аҿари. Ианвар мза 9 рзы иҟалаз Ашьаарҵәыратә хҭысқәа – Петербургтәи аусуцәа рдемонстрациа ацҟьа-шәҟьара, абџьар зкымыз ауаа абџьарла  рнырҵәара даҿагыланы дықәгылт урҭ ахҭысқәа шаҳаҭс ирымаз аурыс шәҟәыҩҩ ду А.М. Горки. Уи иҟаиҵаз ааԥхьараҿы иаҿаԥиҽуан амҩадуқәа ашьаӡагәаӡа рықәзыршыз аурыс ҳәынҭқар ихатәымчра. Урыстәыла иаланхоз ауаажәалри Европатәи аҳәынҭқаррақәа ирықәынхоз ауааԥсыреи рышҟа ааԥхьара ҟаиҵон агәаҟра иҭагылаз аурыс усуцәа рыдгыларазы. А.М. Горки иара абри амш, ианвар 9 аҽны, Петербургтәи ауаажәларратә библиотека азал аҿы изыӡырҩуаз рахь абас еиԥш иҟаз ааԥхьара ҟаиҵон: «…Аҿар, астудентцәа! Абраҟоума уажә шәарҭ шәыҟазарц ахьшәыхәҭоу? Шәца, шәеиха, аҟәҟәаҳәа абџьар згәыдҵан иршьуа ауаа рахь, шәықәгыл убарҭ рус аиааира аргаразы!»
Адемократиатә интеллигенциеи аҵара зҵоз аҿари зехьынџьара инарҭбааны имҩаԥыргон абас еиԥш иҟаз, аҿагыларатә ҟазшьа змаз аизарақәа.
Абарҭ ашықәсқәа раан абольшевикцәа аусура ду мҩаԥыргон аинтеллигенциеи егьырҭ ауаажәларратә гәыԥқәеи ридеиа-политикатә хдырра, ашьҭыхразы, урҭ ареволиуциа аиааира аргара иазықәԥоз апролетариат ирывагыланы иқәгылашаз мычны рыҟаҵаразы.
Аинтеллигенциа ареволиуциатә қәԥара ралархәразы абольшевикцәа рхы иадырхәон еиуеиԥшым аформақәа – аргама, насгьы маӡала аусура.
1905 шықәса ааԥынреи аԥхынреи рзы имҩаԥысит Урыстәылазегьтәи арҵаҩцәа реизара ду, иара убас амедицина амаҵзуҩцәа, анџьнырцәа, атехникцәа, агрономцәа, афармацевтцәа, адукатцәа, аихамҩеи аԥошьҭателеграфи русзуҩцәа реизарақәа. В.И. Ленин иҳәаақәиҵахьаз ауснагӡатәқәа инарықәныҟәаны абольшевикцәа ахшыҩзышьҭра ҷыда рзыруан абарҭ аизарақәа, урҭ уеизгьы-уеизгьы абарҭ акомпаниақәа рыҽрыладырхәуан, еиуеиԥшымыз аҭагылазаашьақәа рхы иархәауа, адемократиатә интеллигенциа иакыу ареволиуциатә занааҭеидгылақәа реиҿкара иазықәԥон.
1905 шықәсазы Урыстәыла хымҽхазкыз абуржуазиа-демократиатә револиуциа Аахыҵ-Кавказ зегь аҽахьнагӡеит, ҷыдала акырӡа аҽарҭбааит, аҽарҵаулеит Қырҭтәылеи Аԥсни.
1905 шықәса алагамҭазы жәлар рықәԥара, реицықәгылара амҽхак акыр еиҵнахит Гуриа. Февраль мза алагамҭазы аинрал Малама иӡбит Гуриа имагәшьхәа иҵаицаларц, ишьҭеихәаҽырц. Аха Гуриа ахьчаразыҳәа ақырҭуа жәлар зегь ықәгылт, иқәгылт аинтеллигенциа, ицәажәеит акьыԥхь, имҩаԥысуеит аизарақәа, Урыстәыла аҳҭнықалақь Петербург ахь хыԥхьаӡара рацәала рҿынархеит иҟаз ахҭысқәа ирықәыӡбуаз ателеграммақәа.
Аурыс шәҟәыҩҩ дуӡӡа Л.Н. Толстои интерес дус иҟаҵаны дырзыӡырҩуан Қырҭтәыла имҩаԥысуаз ахҭысқәа. «Уаҩ иџьеишьаша ак ауп Кавказ – Гуриа, Агыртәыла, Имереҭи, Кахеҭи имҩаԥысуа! Ажәлар ирыӡбеит аиҳабыра мап рыцәкны дара ирыманшәалоу аԥсҭазаара мҩа ылырхырц… Ари ус дуӡӡан ишыҟоу ҩашьом». Зыҽзырҭбааз ареволиуциатә қәԥара гәцаҳә-цаҳәла иадгылт Аԥснытәи амедицинатә усзуҩцәа, афармацевтцәа, афельдшерцәа. Урҭ рыҩнуҵҟа иҟан апрофессионалтә револиуционерцәа, иаҳҳәап, Г.К. Орџьоникиӡе – Акоммунист партиеи Асоветтә еиҳабыреи иналукааша русзуҩы, ҳсовет жәлар зегьы инарҭбааны еицырдыруа ареволиуционер. Уи Қарҭ афельдшертә ҵара данҭаз инаркны ареволиуциатә ҵысра иҽалаирхәит, 1903 шықәсазы апартиа ачленс дҟалоит, 1905 шықәсазы абольшевик қәыԥш апартиатә организациа изладнаҵаз ала Қарҭ, Баҭым ақалақьқәа рҿы аусуцәа рыҩнуҵҟа ареволиуциатә усура мҩаԥигоит. 1905 шықәса сентиабр мзазы уи Аԥсны дааит, профессионалтә револиуционерк иаҳасабала. Абри аамҭазы Аԥсны ареволиуциатә ҵысра амҽхак акыр аҽарҭбаахьан. Абас еиԥш иҟаз аамҭа аан хьаҵрак ҟамҵакәа В.И. ленин ипартиа ауснагӡатәқәа рзы иқәԥоз абольшевик Аԥсны иара даараӡа аҵак ду змаз акы акәын.
Г.К. Орџьоникиӡе фельдшерс аус иуеит Гәдоуҭатәи аучасткатә хәшәтәырҭаҿы,а усуцәеи аҭеразцәеи, аимааӡахцәеи рыбжьара, иара убас Гәдоуҭа ааигәа-сигәаҿтәи ақыҭақәа рҿы инхоз анхацәа рыҩнуҵҟа ареволиуциатә усура мҩаԥигон Г.К. Орџьоникиӡе напхгара ззиуаз асоциал-демократиатә гәыԥ аџьажәлар рмассақәа рыҽрымадара алнаршеит, урҭ ԥхьагылара рзызуша револиуциатә ԥызаны иҟалеит. Серго Орџьоникиӡе изанааҭ инаҭоз азинқәа ихы иархәаны, ласы-лассы Гагра, Афон-Ҿыц, Аҟәа, очамчыра днеиуан, абарҭ иныҟәарақәа раан уи гәҩарас аӡәгьы дҟаиҵомызт, абарҭқәа ирыбзоураны Аҟәатәи аокруг аҿы иҟаз аосциал-демократиатә организациақәеи иареи ибзианы рҽеимардеит.
Абольшевикцәа ирыгәҭакыз бџьаршьҭыхлатәи ақәгылара азҵаарақәа ирызкны Г.К. орџьоникиӡе днеиуан Аҟәа, гагра, очамчыра, Шәача. 1905 шықәса декабр азы Бомбора ақыҭан, амшын ԥшаҳәаҿы абџьар аныӡхыргоз аамҭазы, Г.К, Орџьоникиӡе иҩызцәеи иареи баандаҩыртәит.
Гәдоуҭатәи ахәшәтәырҭа аҟәша аиҳабы аҳақьым Мостков,а фельдшерцәа В.Т. Хасаиа. Лукин (1906 шықәса инаркны) ареволиуциа иадгылоз ақалақь уааԥсыра рыбжьара апропаганда мҩаԥыргон, иара убас 1905-1907 шықәсқәа раан анхацәа   ареволиуциа ус хықәкыс иамаз деилдыркаауан, реиҿкара, рыхдырра ашьҭыхра иацхраауан.А бас еиԥш иҟаз аҭагылазаашьа иабзоураны Гәдоуҭатәи ахәшәтәырҭа Гәдоуҭа аучасткаҿ ареволиуциа пропаганда азызуаз центрк аҳасабала иҟалеит.
Аҟәа Остроумов ихәшәтәырҭаҿы 1904 шықәса инаркны аусура далагеит афельдшер Р.Б. Чхартишвили. Уии Серго Орџьоникиӡеи 1901-1904 шықәсақәа рзы Қарҭ ақалақь аҿы афельдшер ҵара еицҭан. Уи уаҟагьы амассатә ҟазшьа змаз аполитикатә қәгыларақәеи адмеонстрациақәеи рыҽрылархәара далагахьан, апрокламациақәеи ареволиуциа аҵакы еиҭазҳәоз ааԥхьаратә бӷьыцқәеи аџьажәлар иралаирҵәон. Серго орџьоникиӡеп 1905 шықәса инаркны Аԥсныҟа даниас ашьҭахь, Р. Чхартишвили уи иахь аимадара бзиа иман. Аҟәатәи асоциал-демократиатә организациа ахьӡала иаауаз акорреспонденциа зегь зауаз иара иакәын, ихаҭагьы аҭыԥантәи ареволиуциатә усура активлаҵәҟьа далахәын. Абас 1905 шықәсазтәи ареволиуциатә ҵысра активлаҵәҟьа зҽалазырхәуаз иреиуоуп Аҟәатәи аҳақыьмцәа: В.М. Махвилаӡе, Пашалиди, Лобанов. В. Махвилаӡе иквартираҿы имҩаыԥсуаз Аҟәатәи ареволиуционерцәа маӡалатәи реилатәарақәа.
1905 шықәсазтәи ареволиуциатә қәгыларақәа рана урыс ҳәынҭқар ихатәымчра иаҿагыланы иқәгылаз апролетариати, анхацәеи, егьырҭ ареволиуциатә мчқәеи инарываргыланы активла иқәгылт жәлар рҵара-дырра азықәԥаҩцәа – арҵаҩцәа. Урҭ ианакәзаалакгьы жәлар рмассақәа ирыдҳәалан, ажәлар зынхьаауаз, изҭагылаз аҭагылазаашьа уадаҩқәа рбон, абольшеивкцәагьы абуржуазиа-демократиатә револиуциаҿы урҭ рроль акыр инарҭбааны иахәаԥшуан. В.И. Ленин иазгәеиҭон: «…Игәыгәҭажьны иҟамлароуп ақыҭатә интеллигенциа иреиуоу, иаҳҳәап, жәлар рырҵаҩцәа, урҭ материаллагьы, доуҳалагьы аҭагылазаашьа бааԥс иҭаргылан ирымоуп, ажәлар шзиндоу, ишдыргәаҟуа рыблала иалаԥшны ирбоит, ирныруеит… асоциал-демократизм ахь урҭ агәбылра шаадырԥушагьы ҩашьарак амоуроуп» (В.И. Л енин. Иҩымҭақәа реизга нагӡа, атом 4, ад. 238). 
Абольшевикцәа аусура ду мҩаԥыргоит арҵаҩцәа рсоциал-демократиатә еидгылақәа реиҿкааразы. Арҵаҩцәа рахь ицаҳә-цаҳәуаз ааԥхьара ҟаҵауа иқәгылт РСДРП Кавказтәи аидгылатә комитет. Абри акомитет иҟанаҵаз арекомендациаҿ зых ҳаҭыр ақәызҵо аҵарадырра аусзуҩцәа зегь рахь ааԥхьара ҟанаҵеит имҩаԥысуа  жәлар рреволиуциа аҽалархәразы, аҳәынҭқар ихатәымчра аԥыхны ареспублика аԥҵаразы.
Қырҭтәылатәи арҵаҩцәа ареволиуциа инарҭбааны рыҽшаладырхәуаз атәы ласы-лассы ирыҩуан абольшевикцәа рпартиа аорганқәа: «Впериод», «Пролетари» уҳәа убас егьырҭгьы. Арҵаҩцәа рҭагылазаашьа уадаҩи, рзиндареи, рықәԥареи ртәы рыҩуан ақырҭуа газеҭ «Дроеба», иара убас «Черноморски вестник».
Атәыла зегь аҿы еиԥш, Аԥсынгьы арҵаҩцәа зҭагылаз аматериалтә ҭагылазаашьа хьанҭаӡа акырӡа ирныԥшны, ирцәыуадаҩны иҟан, - уи арҵаҩцәа рыбжьара агәамҵрақәа цәырнагон, абас еиԥш иҟаз аҭагылазаашьа урҭ ареволиуциатә қәԥарахь риасра арццакуан. Убас, Гагратәи аучастка ақыҭа Аибга аҿтәи арҵаҩцәа Славгородскии Врлршьчуки абираҟ ҟаԥшьқәа аашьҭыхны ақыҭа иалалоит, асоциал-демократцәа материала рыцхрааразы ааԥхьара ҟаҵо; дук мырҵыкәа урҭ ақыҭа усбарҭа ашә аркра алдыршоит, дара рхаҭақәа ареволиуциа иаҳәоз инақәыршәаны ақыҭаҿ ажәлар рымаҵ аура иазааԥсоит. Ақыҭа Веселовское (иара гагра аучасткаҿы) арҵаҩцәа руаӡәык, Кузнецов, ашкол аҿы,а уаа реизара, еиҿикаауеит, апрокламациа даԥхьоит, даҿагылоит аҳәынҭқар иманифест, аҳәынҭқар ихатәымчра аҿаԥызҽуа ажәа цаҳә-цаҳә иҳәоит. «Ақыҭақәа рҿы имҩаԥысуа агитациа аӡбахә уҳәозар, ақыҭақәа Плиенково, Бараново, естонское, Адлер,  Аҩадатәи Николаевка рҿы агитаторцәа-хадақәас иҟан Павел Сергеев, Иван Ивашьченко, иара убас арҵаҩы Николаи Кузнецов. Абарҭ агитациатә усурақәа ирыхҟьаны аусбарҭақәа аамҭала иаркхеит, иамхтәхеит аиҳабыратә усурақәа назыгӡоз ауаа, иалыршамхеит аусбарҭақәа рахь аӡбаҩцәа ралхра…» (февраль мза 18, 1906 шықәсазы аштабс-капитан В.И. Розалин-Сошальски иҟаиҵоз адырраҭара аҟнытә).
Абасала, 1905 шықәсазы абуржуазиатә-демкоратиатә револиуциа раԥхьатәи амшқәа инадыркны жәлар рырҵаҩцәа ареволиуциатә хҭысқәа рыҽрыладырхәуеит. Аҭыԥантәи абольшевиктә комитетқәа ааҭгыалрак ҟамҵаӡакәа жәлар рырҵаҩцәа рыбжьара агитациа усура ду мҩаԥыргон.
Актәи аурыс буржуазиа-демократиатә револиуциа аан Аҟәа ақалақь аҿы аҳәынҭқар ихатәымчреи уи иус амҩаԥгаҩцәеи ирҿагыланы аӷьараҳәаҵәҟьа иқәԥоз дреиуан арҵаҩы С.М. Махвилаӡе. Уи, ?903 шықәсазы, абраҟа Аҟәа ақалақь аҿы зыхьӡ кашәара ақәым ақырҭуа револиуционер Александр Ҵулукиӡе еиҿикааз асоциал-демократиатә гәыԥ далалоит. С. Махвилаӡе абри агәыԥ анапхгаҩцәа дыруаӡәкхоит. Аҟәатәи аосицал-демократиатә гәыԥ ачленцәа Севериани Мариеи Кухалеишвили, иара убас Т. иудилевич изларгәаладыршәоз ала, С. Махвилаӡе лыквартираҿ иҵәахын зцәыргара азыин ыҟамыз алитература, агектограф (акьыԥхьга), абраҟа рҽыԥхьакны иҟан РСДРП Баҭымтәи аҟәша маӡалатәи аусуразы Аҟәаҟа иаанашьҭуаз аусзуҩцәа. Аҳәынҭқар  имаҵуар-уаа иҟарҵоз адырраҭарақәа изларҳәо ала, абри агәыԥ 1905 шықәсазы Аҟәа имҩаԥысуаз ареволиуциатә хҭысқәа зегьы ативлаҵәҟьа ирылахәын. Агәыԥ еиҳарак аусура ду мҩаԥыргони аҵаҩцәеи асолдаҭцәеи рыҩнуҵҟа.
А.М. Ҷоҷуа – Аҟәатәи ареалтә училишьче арҵаҩы – ареволиуциа афарҭын шықәсқәа раан ииҳәоз-ииуаз зегь рыла ҳара дҳацын», - иҩуеит абриа училишьче иалгаз Л. Тиракиан.
Д.И. Гәлиа иҩуан: «1905 шықәсазтәи ахҭысқәа ажәлар ргәы-рыԥсы ахьыҟаз еиҳа инарҵауланы иснарбеит. Избон ақалақь аҿы имҩаԥысуаз ақәгыларақәа, сырхыԥшылон агәыӷра зхыубаалоз анхацәа рыблақәа. Ажәеинраалақәа сыҩуан, ишаасыҩлакь еиԥш анхацәа сырзаԥхьон, ирзеиҭасҳәон Урыстәыла имҩаԥысуаз ареволиуциатә хҭыс дуӡақәа рыӡбахә».
Ишдыру еиԥш, азеижәтәи ашәышықәса аҩбатәи азбжазы Ҵабал ақыҭан инхон еицырдыруаз ауаажәларратә усзуҩы Н.Иу. Воронов иҭаацәа. Н. Воронов ихәыҷқәа зегьы Петербург аҵара иҭан, аҳҭнықалақь аҿтәи астуденттә қәгыларақәа активла ирылахәын, ирылахәын иара убас амарксисттә кружокқәа, Лиудмила Николаи-иԥҳа лакәзар, уи 1903 шықәсазы Ленин ипартиа далалоит, Петербургынтә Қарҭҟа, Баҭымҟа, Қәҭешьҟа, Аҟәаҟа амҩа иқәылҵоит Ленинтә «Искра», В.И. Ленини Г.В. Плеханови русумҭақәа, ааԥхьаратә бӷьыцқәа. А.К, Воронова лхәыҷқәа злахәыз ареволиуциатә хҭысқәа рҿы аконкреттә цхыраара ҟалҵон. Абри абас шакәу ала шаҳаҭра ауеит абас еиԥш иҟоу афакт. Ани-аԥҳаи ирыбжыьсуаз асалам шәҟәқәа рҿы иуԥылоит Д.И. Гәлиа ареволиуциатә усура иалархәра азҵаара иазкыу аинтерес зҵоу адырраҭарақәа. Д.И. Гәлиа усҟан ақыҭа  Ольгинское аҟны аус иуан, Вороновраа рҭаацәеи иареи иааигәаны еибадыруан. Абар уи шьақәзырӷәӷәо цәаҳәақәак: «Ҳасабс исымоуп Аҟәа аԥсыуа интеллигентки (Д.И. Гәлиа) бареи шәеибасырдырырц, уи ацхыраара биҭар  илшоит Аԥсны аҭоурых аматериалқәа, алегендақәа реизгаразы; уи даара дуаҩы аамысҭашәоуп, ирацәаны даԥхьоит. Иматериалқәа уаҩ хархәара рзиур алшоит, насгьы, хадара злоу, дара аматериалқәа уаҩы излаизыманшәалахаша амҩала иԥшаар ауеит, иара (Д.И. Гәлиа) иакәзар, зыхшыҩ ҵару аӡә иакәны дызлаҟоу ала, идыруеит урҭ шыԥшаатәу, иахьыԥшаатәу…». Ашәҟәы закәу иаартны, аргамаҵәҟьа иҳәам, маӡақәак шаҵоу аныԥшуеит. Иҟалап А.К. Воронова лыӡӷаб лахь илыҩуа ашәҟәы аҿы Д.И. Гәлиа Аԥсны ареволиуциа иалахәыз аууцәеи, анхацәеи, аҿари ирызкны маӡалатәи абӷьыцқәа ирнылашаз уаҩ дызцәымшәаша, ииашоу афактқәа реизгара илшоит ҳәа акәзар иаҳәо. Ари аплан аԥсҭазаараҿ ишынагӡахаз иахьазыҳәа аилкаара уадаҩуп, аха ашәҟәы имҩашьо иаанарԥшуеит Петербурги, Қырҭтәылеи, Аԥсни ирыбжьалаз ареволиуциатә еимадара аҭоурых адаҟьақәак.
РСДРП Баҭымтәи акомитет Аҟәатәи агәыԥ далан иара убас Гәдоуҭа аучасткаҿтәи арҵаҩы Д.К. Емхаа. Уи Аҟәа ақалақь аҿы еиуеиԥшым астачкақәеи, жәлар рдемонстрациақәеи реиҿкара, рымҩаԥгара далахәын. Асоциал-демократиатә партиа иалан иара убас Кавҭараӡе, Голдаваа (хаҵеи-ԥҳәыси), В. Гәрџьуа.
Аполициа аусзуҩцәа иҟарҵоз адырраҭараҿы ҳаԥхьоит: «Арҵаҩы В. Гәрџьуа ажәлар рахь иҟаиҵаз анырра еиҳарак изныԥшуаз аҿар ракәын… уи илзыршоз идунеихәаԥшышьеи аҭыԥантәи амчра аԥсыҽреи роуп».
Гәдоуҭатәи асоциал-демократиатә гәыԥи хаҭала Серго Орџьоникиӡеи ибзианы дырдыруан арҵаҩы Елизавета Гәблиа, Гәдоуҭа игылаз уи лыҩны асоциал-демократиатә гәыԥи аагәа-сигәа иҟаз ақыҭақәа рыҿтәи анхацәеи иреибабарҭан, урҭи Серго Орџьоникиӡеи абраҟа ласы-лассы еиқәшәон.
Гәдоуҭатәи ашкол арҵаҩы, шәара зқыәмыз ареволиуционерка Е.Н. Надареишвили 1905-1907 шықәсқәа рзтәи арезолиуциа аан аҭыԥантәи ареволиуционерцәа днарывагыланы жәлар реизарақәеи рмитингқәеи рҿы ласы-ласс дықәгылан, аџьажәлар рахь ааԥхьара ҟалҵон аҳәынҭқар ихатәычра иаҿагыланы аӷьараҳәа ақәԥаразы, уи иахҳәаразы. Е.Н. Надареишвили иара убас еимадаҩык иаҳасабала ацхыраара илҭон Серго Орџьоникиӡе, дрылахәын маӡалатәи атипографиеи абиблиотекеи реиҿкара, ареволиуциатә қәгыларахь ааԥхьара ҟазҵоз апрокламациақәеи абӷьыцқәеи рыларҵәара даҿын.
И.Чамагәуа – Аҷандаратәи ашкол арҵаҩы – активла дрылахәын 1905 шықәсазтәи ареволиуцииатә хҭысқәа, Алиас захьӡыз иашьеи Гәдоуҭатәи ҩ-класск змаз аучилишьче арҵаҩы Е. ҳагбеи ицырхырааны иқыҭаҿ асоциал-демократиатә гәыԥ еиҿикааит.
Л.Д. Габуниа Кәдры аучастка Аӡҩыбжьатәи алагарҭатәи ашкол арҵаҩы иқыҭаҿ активлаҵәҟьа ареволиуциатә идеиақәа анхаҩыжәлар ирылаирҵәон, Аӡҩыбжьа ақыҭан Л. Готошьиеи Севериан Кухалеишвилии днарывагыланы аосциал-демократиатә гәыԥ аиҿкааҩцәа дыруаәӡкын, урҭ 1905 шықәсазы абраҟа ареволиуциатә қәгыларақәа напхгара ахьырзыруаз иахырҟьаны ибаандаҩыртәит.
Актәи аурыс буржуазиа-демократиатә револиуциа аан аҳәынҭқар ихатәымчреи, апомешьчикцәеи, абружуазиеи ирҿагыланы аӷьараҳәа иқәԥоз аԥхьагылара змаз аинтеллигенциа ирыхәҭакны иҟан астудентцәа. 1905-1907 шықәсазтәи абуржуазиа-демократиатә револиуциа аан астудентцәа рхы аадырԥшит апролетариат ҩызара иаша рзызуаз аҳсабала.
В.И. ленин акритика азиуан аменшевикцәа аҿар рахь ирымаз агәынамӡара. Асоциал-демократиатә партиа аилазаараҿ аҿар иааныркылоз аҭыԥ мыцхәцәоуп ҳәа иқәгылаз аменшевик Ларин Даҿаԥҽуа, В.И. Ленин иааигоит Ф. Енгельс иажәақәа: «Уаҩ уамашәа ииабаша ак аума, ҳара ҳҿы, ареволиуциа апартиа аилазаараҿ аҿар аԥыжәара ахьрымоу? Ҳарҭ ԥхьаҟатәи аамҭа иазықәԥоз партиоуп, - ԥхьаҟатәи аамҭа аҿар иртәуп. Ҳара ҳпартиа ановаторцәа ирпартиоуп, аҿар ианакәзаалакгьы гәаҳәара ҟаимаҭла ановаторцәа ирыцықәԥоит. Ҳарҭ хацәнамырха ажәытәтәи адунеи еилабаа иаҿагылан иқәԥо партиоуп, абас еиԥш иҟоу хацәнамырхатәи аиҿагылараҿ аҿар ианакәзаалакгьы ақәԥара иазхиоу ракәны зегь раԥхьаӡагь иқәгылоит… Ҳарҭ ианакәзаалакгьы аԥхьагылара змоу акласс абиԥараҿы иапартиоу ҳакәны ҳаҟазаауеит!,.»
Ианвар 9 азтәи Ашьаарҵәыратә мҽыша иахҟьаны атәыла зегь аҿтәи астудентцәа рыҩнуҵҟа агәаӷ-ԥсахеибакра еилашит. Зегь раԥхьаӡагь апротест ҟаҵауа иқәгылеит Петербург аҿтәи иреиҳау аҵараиурҭақәа рҟны аҵара зҵоз аҿар. Петербургтәи астудентцәа рықәгылара иацгылт Москва, Киев, Қарҭ, Томск уҳәа еиуеиԥшымыз ақалақьқәа рҿтәи астудентцәа. Ареволиуциа зхы алазырхәуаз астудентцәа жәпаҩык изҭаз аҵараиурҭақәа ирҭыҵыр акәхеит, аҭыԥан ареволиуциатә пропаганда аиҿкааразы.
Убас РСДРП Аҟәатәи акомитет ареволиуциатә усураҿы ацхыррара ҟарҵон Иуреивтәи ауниверситет аанзыжьыз астудент Л.П, Киӷәраӡе, астудентцәа В. Емхаа. В, Гобечиа.
Гәдоуҭа ақалақь аҿы Серго Орџьоникиӡе даанӡагьы, апартиа Аҩбатәи аизара ду аан ирыднакылаз Апрограмма рыларҵәауа, асоциал-демократиатә гәыԥ аусура рҽаладырхәхьан Москвантәи иааз ҩыџьа астудентцәа – Еммеи Клавеи Бернштеинаа. 1905 шықәса ианвар инаркны аҳәынҭқар ихатәымчра иаҿагыланы иқәгылоит иара убас абжьаратә ҵараиурҭақәа ирҭаз аҿар. Шамахамзар ашколқәеи аучилишьчақәеи рҿы аҵара зҵоз  аҿар зегь азабастовкақәа рыҽрыладырхәуа иалагеит. Аҵараиурҭақәа рҿы имҩаԥысуаз  аԥхьарақәа ирҟәамҵыр ада ԥсыхәа амамкәа иҟалеит, аҿар администрациа аҭакзыԥхықәу аусзуҩцәа ирҳәоз азхәыцра, ахаҵгылара иаҟәыҵит, урҭ аҭӡы икыдыз аҳәынҭқар ипатреҭқәа лбааҳәаны иԥыжәжәа иқәырҵон.
Асоциал-демократиа имҩаԥнагоз ареволиуциатә пропаганда иабзоураны ақәԥаразы иқәгылт Қырҭтәылатәи абжьаратә ҵараиурҭақәа рҿы аҵара зҵоз аҿар. Қарҭтәи адинхаҵаратә семинариаҿ, адинхаҵаратә училишьче, иара убас егьырҭ аҵариурҭақәа рҿы еиҿкаахоит маӡалатәи амарксисттә кружокқәа.  ареволиуциатә қәԥарахь имҩа ылихит Серго Орџьоникиӡе, иара убас Аҟәа аус зуаз афельдшер Р. Чхартишвили, аԥхьа Гәдоуҭа, нас Дранда аус зуаз В.П. хасаиа уҳәа убас аӡәырҩы.
Имҩаԥысуаз ареволиуциатә х-ҭысқәа  активла  иҽрылаирхәит аԥхьа Қарҭтәи адинхаҵаратә училишьче, нас  адинтә семинариаҿ аҵара зҵоз Н.А.Лакоба, - уи ареволициатә қәгыларақәа ирыхҟьаны 1907 шықәсазы дызҭаз аҵариурҭақәа дҭырцоит.
1905-1907 шықәсазтәи абуржуазиа-демократиатә револиуциа ахыԥша ӷәӷәа рылаҽны иҟан Қәҭешьтәи агимназиаҿ аҵара зҵоз аҿар, - убарҭ рыхԥхьаӡараҿ дыҟан С. Ҷанба. Қәҭешьтәи агимназиа иалнаршаз даара акыр ирацәоуп Е. Ешба, С. Картозиа раԥхьаҟа  шәара ззымдыруа револиуционерцәа ӷьеҩқәаны иҟларц азы рааӡараҿы. Урҭ аҩыџьагьы абраҟа ареволиуициатә усура рҽалархало, аполитикатә литература  иаԥхьо, рыхшыҩ-рдырра дырҭбаауа иалагеит.
Ареволиуциатә хҭысқәеи «Марселиеза» аҳәареи дахьрылахәыз рзы Нхыҵ-Кавказ адинтә семинариа дыҭцан Семион Ашәхәаҵаа. Аҵаҩцәа маӡалатәи рорганизациаҿ иусуразы 1904 шықәсазы Аахыҵ-Кавказтәи арҵаҩцәа рсеминариа дыҭцан И.Н. Маан, ашьҭахь 1905 шықәсазы, уи Қәҭешьтәи ақыҭанхамҩатә училишьче дҭалоит, абраҟа уи далалоит аҵаҩцәа рсоциал-демократиатә организациа, дрылахәуп аинрал Алиханов иҿагылан иқәԥоз. 1905 шықәсазы Нхыҵ-Кавказ аучилишьче дыҭцан З.Н. Бениа.
Имҩаԥысуаз ареволициатә хҭысқәа рыцәқәырԥа Аԥснытәи аҿар рыҩнуҵҟагьы ӷәӷәала аҽашәеит. Аҟәатәи ареалтә училишьче иҭаз аҵаҩцәа заа, 1904 1904 шықәса инаркынгьы, ареволиуциатә қәԥара иазҿлымҳахо, рҽаладырхәуа иалагахьан. Аҿар рыҩнуҵҟа ареволиуциатә усура мҩаԥыргон Е.Е. Махвилаӡе, Севериан Кухалеишвили, Д. Иудилевич,  РСДРП Аҟәатәи акомитет ачленцәа. Аполитикатә усура еиҳарак имҩаԥыргон аиҳабыратә классқәа рҿы аҵара зҵоз аҵаҩцәа рыҩнуҵҟа. Аҵаҩцәа рреволициатә қәгыларақәа рырцыхцыхҩцәа, реиҿкааҩцәа дыруаӡәкын Л.К. Тараниан – ареалтә училишьче 6-тәи акласс аҿтәи аҵаҩы. Аҩада зыжәла аҳарбаз РСДРП ачленцәа Л.К. Тараниан рхы дархәан акәын рполитикатә усура шымҩаԥыргоз. Еиҳа-еиҳа зыҽзырҭбауаз ареволиуциатә хҭысқәа, аҳәынҭқар ихатәымчра амаҵ азызуаз ауаа усҟан «аԥҟареилагара» ҳәа изышьҭаз ақәгыларақәа ласы Аҟәа еиԥш егьырҭ аҵараиурҭақәа рыҩнуҵҟагь рыҽдырҭбаауа иалагеит.
Аҵара системаҿы ззин ыҟаз аԥҟареи иара убас арҵаҩцәа-реакционерцәа аҭыԥантәи аҵаҩцәа «абна-уаа рхылҵшьҭра» ҳәа аҿар ахьыхҭаркуази ирыхҟьаны аҿар рыҩнуҵҟа ареволиуциатә гәыԥжәара еилашит, аҵараиурҭақәа рҿы имҩаԥысуаз аԥхьарақәа ирҟәамҵыр ада ԥсыхәа амамкәа аҭагылазаашьа ҟалеит.
Аҿар рреволиуциатә активра ҟаимаҭлаҵәҟьа иаазырԥшуа, уаҩ ихамышҭуа хҭысны иҟалеит Аҟәа, ақалақь аҿтәи ареалтә училишьчеқәа рҵаҩцәа 1905 шықәса март ааба рзы иҟарҵаз ақәгылара. Зреволиуциатә гәаӷ еилашуаз аҿар аҳәынҭқар ихатәымчра рыцҳашьарада ажәлар зҭанаргылози аҵара ус аҿы имҩаԥыргоз аполитика гәымхеи ирҿагыланы хьаҵрак рзымдырӡо иқәгылт, рҵараиурҭақәа ахаҳә-мҿыхә иарганы еилаԥырыххааит. Абри амш, март ааба аҽны, иҭыжьын ааԥхьаратә бӷьыц, - уи аҟны жәлар рҵарадырра ус аҿы асоциал-демократиатә партиа иҳәаақәнаҵахьаз ауснагӡатәқәа ирышьашәалахашаз ралыршара иазықәԥон. Аҵаҩцәа аҳәон аҿар хәыда-ԥсада аҵара ддырҵо иҟаларц, зхатәы бызшәа аҵара зҭахыз ихатәы бызшәа ахысра азин иоурц, аҵараиурҭа адинхаҵара ахысра мап ацәкхарц, арҵаҩцәа-ареакционерцәа аҵараиурҭа ашҭа иҭцахарц.
Аҵаҩцәа иҟарҵз абри ааԥхьара аџьажәлар иреиуаз зегь гәахәала ирыдыркылеит. Ақалақь аҿтәи аҵараиурҭақәа зегь рҵаҩцәа аргама абираҟ ҟаԥшь кны, аполитикатә демонстрациа мҩаԥыргоит. Абас еиԥш иҟалаз аҭагылазаашьа иахҟьаны ақалақьтәи ареалтә училишьечқәа рҿы аамҭала аԥхьарақәа ирҟәаҵыр акәхеит. Арҵаҩратә совет иаднакылаз ақәҵарала аучилишьчеқәа ирыҭцан жәааҩык аҵаҩцәа, активла адемонстрациа иалахәқәаз. Убарҭ иреиуан: Лев Тараниан, Иван Маан,М ариа Кухаоеишвили, Минадора Маан, И. Емхаа уҳәа егьырҭгьы.
Аҿар рреволиуциатә қәгыларақәа еиҿкаан иара убас Аҟәатәи аокруг егьырҭ аучасткақәа рҿгьы. УБас, ҩ-класск змаз Гәдоуҭатәи ашкол арҵаҩцәа рсовет 1905 шықәса март мза 26 рзы иҟанаҵаз аҳасабрбаҿ изларбаз ала, абри ашықәс февраль мза 18 рзы ашкол аҿы аԥхьара иаҟәыхын, аиҳабыра класс аҿтәи аҵаҩцәа ықәгылт ирцәымӷыз арҵаҩцәа ашкол аҿы аусура раҟәыхразы.
Аԥхьарақәа мҩаԥысуамызт иара убас Бомборатәи Лыхнытәи алагарҭатә школқәа рҿы. Ҩ-класск змаз Гәдоуҭатәи арҵаҩратә школ аҵаҩцәа Серго Орџьоникиӡе инапхгарала имҩаԥысыз Гәдоуҭатәи аџьажәлар рдемонстрациа рҽаладырхәит. УИ атәы абри ашкол иҭаз аҵаҩы Мартин тарнаа абас игәалаиршәоит: «Адемонстрациа адырҩаҽны ашкол аҿы ҳарҭ ҩаԥхьа азабастовка рылаҳҳәеит. Ашьҭахь аҵаҩцәа М, тарнаа, В. Агрба, Ал. Чыкәбар Лыхныҟа ицеит, уа иахьнеиз анхацәа реизара мҩаԥыргеит, еизаз ирыԥхьеит Гәдоуҭа ақалақь аҿтәи аџьажәлар инарываргыланы амчра знапаҿы иҟаз амучацәа рылбааҳәаразы абџьаршьҭыхла иқәгыларц».
Дук мырҵыкәа адемонстрациақәа, ақәгыалрақәа еиҿызкааз аҵаҩцәа М. тарнаа, В. Агрба, И. Маан, А. Чыкәбар, М. Гобечиа ашкол иҭцан.
Абасала, Аԥсны аҵараиурҭақәа рҿы имҩаԥысуан аҿар ррвеолиуциатә қәгыларақәа. Ашколқәеи аучилишьчеқәеи рҟны имӡакәа иазгәарҭон абас еиԥш иҟаз ареволиуциатә қәгыларақәа зыхҟьоз ауаажәларратә биурократиатә шьақәгылазаашьа иарҿиаз асистема шакәыз.
1905 шықәсазы аџьажәлар рықәгыларақәа рҿы ажәлар рҵара-дырра ашьҭыхра азҵаара иалкаау аҭыԥ ааннакылон.
Жәлар рҵара-дырра аҭагылазаашьа аԥсахразы иқәгылоз Аԥснытәи аџьажәлар еицҿакны еицырҳәоз акы акәны иҟан аҵара-дырра аус хатәы бызшәала аиҿкара. Абри атәы нарҭбааны ирҳәон Урыстәыла еиднакылоз егьырҭ амилаҭқәа рхаҭарнакцәа зегьы.
Ареволиуциатә қәгыларақәа рымҽхак иацәшәаз адинхаҵаратә напхгара азҵаарақәа зегь рҿы ахьаҵра, аԥсеиқәырхара иазхиан. Убас, Аҟәатәи аепархиатә училишьче асовет ноиабр мза 2, 1905 шықәсазы иаӡбеит: Самырзаҟантәи Гәмысҭатәи аучасткақәа ршколқәак рҿы ақырҭуа бызшәа ахысра иаладыргарц, аԥсуаа ахьныхо ақыҭақәа рҿыа ԥсуа бызшәа иахысларц, абырзен уааԥсыра ахьынхо ақыҭақәа рҿы – абырзен бызшәа, - ауахәаматә-славиантә бызшәа дырҵара иазкыз аамҭа ахархәарала.
Ашколқәа жәпак рҿы ахатәы бызшәа хәыда-ԥсада иддырҵалар акәын, избан акәзар, асинод училишьчетә совет ахатәы бызшәа дырҵаразы арҵаҩцәа ираҳҭо аԥара азоушьҭым ҳәа иқәгылан. Аҟәатәи ареалтә училишьче аҟны аԥсуа бызшәа уалафахәыда идирҵон А.М. Ҷоҷуа, ҩ-класск змаз Гәдоуҭатәи ашкол аҿы – А. Чыкәбар, Гәдоуҭатәи ашкол ҿырԥшыгаҿ - Е. Гәблиа, Џьырхәатәи ашкол аҿы – А. ХАсаиа-Векуа, Кәдры аучасткаҿтәи Аӡҩыбжьатәи ашкол аҿы – Д.Л. Габуниа уҳәа убас егьырҭгьы. Ашьҭахь ихатәы бызшәа дырҵара аус арҵаратә план иалалоит.
Ареволиуциа иадгылан иқәгылт иара убас аӡбарҭа аусзуҩцәагьы. Убарҭ иреиуаз аӡә иакәын Б.Н. Захаров, аӡбаҩ ихаҭыԥуаҩ, асоциал-демократиатә партиа Аҟәатәи аорганизациа ахаҭарнак. Уи Аҟәатәи ақалақьтә хатәусбарҭаҿ аусура мап ацәикит – уаҩ ихы иаҭәеимшьашаз ак аҳасабала иԥхьаӡаны, абри алагьы иалыршахеит аусбарҭа аусзуҩцәа рықәцара. Ашьҭахь уи еиҿикаауеит абри аусбарҭахь бжьыҭирала жәлар рхаҭарнакцәа ралхра.
РСДРП Аҟәатәи асоциал-демократиатә гәыԥ раԥхьа иалалаз дыруаӡәкын анотариус аиҳабы ихаҭыԥуаҩ И. Кәазмаа.
Аҟәатәи аосциал-демократиатә организациа материала иацхраауан иара убас аинтеллигенциа еиуеиԥшым ахаҭарнакцәа: Е.Ф. Симонов, Н. Микелаӡе уҳәа аӡәырҩы. Асоциал-демократиатә организациа ацхыраара аҭаразы ласы-лассы хәыда-ԥсада асцена иқәгылалон: М. Анчабаӡе, Ш. дадиани, Р. Киӷәраӡе, И. Кәазмаа. Г. Ерқомаишвили, А. Санаӡе, С. Франгулианц, В. Махвилаӡе.
Аматериалтә ҭагылазаашьа уадаҩ аман иара убас атехника амаҵ азызуаз аинтеллигенциа, еиҳаракгьы «абжьаратә» еилазаара иаҵанакуаз. Уи ахаҭарнакцәа гәацԥыҳәара дула рҽаладырхәит 1905 шықәсазтәи ареволиуциа. Убас Новороссиск – Аҟәа амҩаду атехник, асоциал-демократ П. Сергеев амҩа аҟаҵара иаҿыз аусуцәеи амаҵура иалази рыбжьара агитациатә усура мҩаԥигон, жәаҩархы Гамсахәрдиа дицырхырааны Аҟәа – Гәбаадәы амҩа ду иахьаҵанакуаз апрокламациақәа рылаирҵәон, - абас уи имҩаԥигоз аусура иабзоураны амҩа абарҭ аҭыԥқәа иахьынӡарыҵыркуаз аусура аамҭала еихсыӷьит (абри абас шакәу арҵабыргуеит Шәачатәи аокруг аначальник Розалион-Сошильски иҟаиҵаз адырраҭара). Новороссиск – Аҟәа амҩаду аҿы аамҭала аусура иаҟәнахит иара убас анџьныр Василиев иҟаиҵоз агитациа.
Гагратәи аҳауатә станциаҿ имҩаԥысуаз «аԥҟареилагарақәа» активла ирылахәыз дреиуан Лесуховски – Гагратәи аҳауатә станциа атехник. Ареволиуциа ус иадыԥхьаӡалан В. Храламов – астанциа абаҳчааӡаҩы, А.И. Горбатски – афымца станциа амашинист ихаҭыԥуаҩ, иара убас Кавҭараӡе – ахәҳәахәҭҩы, - уи ареволиуциатә хҭысқәа иҽрылаирхәит иара убас аполициа аҟәша аиҳабы Аматуни, уи амитингқәа рҿы дықәгыланы ааԥхьарақәа ҟаиҵон, ашьҭахь аполитикатә ус азы иҭакыз бналан ицартә еиԥш ацхыраара риҭеит. Ареволиуциа иазааԥсоз иреиуан: Моторин – жәаҩырхы, - уи ареволиуционерцәа ирызкыз  афонд 50 мааҭ алеигалеит, М. Савин -  жәаҩархы, Хәтаба – аелектрик, Цәышба – амҩаусзуҩы.
Аҳәынҭқар и-Урыстәылаҿ  даараӡа рҭагылазаашьа хьанҭан атранспорт амаҵ азызуаз. Ареволуициатә қәԥара зхы ацәызымшаҭоз иреиуан: Донецктәи аобласт аҿы амашинист ихаҭыԥуаҩыс аус зуаз И.С, мышәба, - дабӷархықәтәыне, «ачерносотенеццәа» ирҿагылаз аихамҩатә дружина далан, 1905 шықәсазтәи ахҭысқәа аханатә дышрылахәыз дрылахәын; М. Ҳаџь-иԥа – лыхнытәын, 1905 шықәсазтәи  ахҭысқәа аихамҩаҿ амашинист ихаҭыԥуаҩыс аус шиуаз ихьӡеит. Уи игәалашәарақәа рҿы иҽуеит: «1905 шықәса аанҵәаанӡа аус ахьызуаз аихамҩаҿ ҵыхәаԥҵәарада амитингқәеи аизарақәеи мҩаԥысуан; сара адружинникцәа рыԥсҭазаареи рмазареи рыхьчаразы еиҿкааз агәыԥ салан».
ЕИҭаҳәашьа змамыз аҭагылазаашьа бааԥс иҭагылаз аԥошьҭеи ателеграфи русзуҩцәа ласы-лассы ирықәырҵоз аштрафқәа ртәы, ҳусура ҳацәмыӡындаз ҳәа ирымаз ашәаӡыӡара атәы ҵыхәаԥҵәарада еиқәыԥхьаӡоуп радминистрациақәа рыхьӡала ирыҩуаз апетициақәа, ателеграммақәа рҿы, иара убас урҭ иҟарҵоз ааԥхьарақәа, апрокламациақәа, арезолиуциақәа рҟны.
Москватәи иаауан ауааԥсыра зықәныҟәашаз ациркулиарқәа: «Москва, 1905 шықәса, 1.11… Аманифест лаша зымҩаԥгара азин ҟанаҵаз аизарақәа рҿы Урыстәылатәи аԥошьҭа-телеграф усҳәарҭақәа рҿы аус зуа ауаа зегь реидгыла еиҿкаахароуп, ихәыҷы-иду, иарбан усҳәарҭазаалакь русзуҩцәа ирҭахыу, изыргәаҟуа еилкааны, апротокол ианҵаны агуберниатә конторақәа рахь ишьҭтәуп, уаҟа ажәлар реизарақәа рыла губерниацыԥхьаӡа, округцыԥхьаӡа иалырхуа ауаа рнапы ианҵатәуп…»
Аԥошьҭа-телеграф усзуҩцәа зегьы УРыстәылатәи аԥошьҭа-телеграф ЕИдгыла азакәантә ҟазшьа змоу ак акәны иԥхьаӡатәуп ҳәа ишықәгылазгьы, Дурнови Севастианови аманифест иаҳәо абри ауп ҳәа дара ишырҭахыз ала ахархәара иалагоит. Ари аԥошьҭа-телеграф аусзуҩцәа рыԥсахы еибанаркит, нышәашьа змамыз хьымӡӷык аҳасабала ирыдыркылт.
Аидгыла иалаз ахьынӡанаӡа-ааӡоз еицҿакны ирыӡбеит хьаҳәхьачарак ҟамҵакәа Урыстәыла зегь аҿы зразҟы лашазы иқәгылаз аџьажәлар инарываргыланы даргьы аӷьараҳәа иқәгыларц, - Ацентртә биуро иҟанаҵо анапхгара инацныҟәаны.
Аҭыԥантәи абольшевиктә комитетқәа аԥошьҭа-ателеграфи русзуҩцәа рыҩнуҵҟа ареволиуциатә пропаганда мҩаԥыргон, - урҭ рреволиуциатә қәгыалрақәа реиҿкааразы. Абри иабзоураны Аҟәа ақалақьи Аҟәатәи аокруг иахьтаҵанакуазтәи аԥошьҭа-телеграф аусзуҩцәа азабастовкақәа рыҽрыладырхәит. Ари абас шакәу атәы шаҳаҭра руеит зхыԥхьаӡара рацәоу аматериалқәа, убарҭ иреиуоуп, иаҳҳәап Шәачатәи аокруг аполициа аначальник Розалиов-Сошальски ареволиуциатә хҭысқәа идыршәаз гагратәи аҳауатә станциа ахаҭарнак Кропочиов Гагра ақалақь аҿы ар рыцхыраара сҭахыуп ҳәа акәымкәа адырраҭара иҟаиҵаз. Розалион-Сошальски иҟаиҵаз аҽышәарақәа, - Кавкази Амшын Еиқәа аԥшаҳәаҿы агәберниеи рхылаԥшҩи Херсонтәи аполк акомадири рыхьӡала амҩа иқәиҵоз ателеграммақәа. Урҭ атееграммақәа зегьы шьҭымкәа иаанхеит, аԥошьҭа-ателеграф аусзуҩцәа еиҿыркааз азабастовкақәа ирыхҟьаны.
Абасала, раԥхьатәи аурыс буржуазиа-демократиатә револиуциаҿ аусуцәеи анхацәеи инарываргыланы аҳәынҭқар ихатәымчра ахҳәаразы иқәгылт уи цәымӷыс измаз, ианышәаран иҟамыз амчқәа зегьы, убарҭ иреиуан жәлар ринтеллигенциа ахаҭарнакцәагьы: арҵаҩцәа, аҳақьымцәа, аиуристцәа, аԥошьҭа-ателеграф аусзуҩцәа, астудентцәа, аҵара иҭаз аҿар.
Атәи аурыс буржузиа-демократиатә револиуциа аԥышәа иаанарԥшит адемократиатә интеллигенциеи аҵара иҭоу аҿари ареволиуциа активла ралахәзаара аҵак ду аман иҟоуп ҳәа В.И. Ленини абольшевикцәеи инаҵшьны иазгәарҭоз ахшыҩҵак заҟа ииашаз, заҟа ареволиуциа амҽхак арҭбаара иацхраауаз.

Аслан Оҭырба


Ажәлар рныхра мариам
Б. Шьынқәба ихьӡынҩылоуп

Споетым, сашәыҟәыҩҩым сара,
Абжьаратәи аԥхьаҩцәа среиуоуп.
Исҭахуп иазыскырц ажәак
Ҳаӡәк иреиӷьу иаԥиҵауа ашәа.

Ирхысхьеит ҳа ҳажәлар аума,
Иҟан иангәаҟӡауаз аамҭа,
Аасакара иқәхон дара,
Иазхьуан ашәшьырахь анеира.

Аха ажәлар раныхра мариам,
Мца шоурак, цәқәырԥа млашьк иазымгеит,
Иеиныло иалагт ласы –
Ԥсеивгарҭак, шәшьырак аацәырҵуа.

Мап, иақәым бзанҵык ҭахара,
Жәлар ргәаҳәа, иззықәԥо аус ду.
Ироуит ҳаԥсуаа разҟыс
Ԥхьаҟа  изхьыԥшышаз лашарак.

Днаӡаӡоуп жәлар рпоет,
Иреиҳаӡоу ахра даҩызоуп,
Нарха амоуп уи иажәа, иус,
Иқәԥара – иалахьынҵаз ауп.

Изаҳалакгьы уашәа ргәаԥхоит,
Рылшара, ргәы-рыԥсы шьҭнахуеит.
Абыргцәа рҿара рзаанагоит,
Иҳаԥхьоит,  агәра ҳнаргоит
Ахра иалиааз ахра аиԥш дшыӷәӷәоу,
Мчы  дшазнымкыло игәы шыџьбароу.

Ухаҵашәа шгац игалааит ҳпоет,
Ужәлар рхаҿсахьа адунеи иаурыдрит.
Еицакра амыхьуа ахрахь ихәнугеит,
Ухаҿсахьагь уи ахра иаласа инхоит.
