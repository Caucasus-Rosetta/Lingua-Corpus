Мап, ашәҭқәа рымҵа ишьҭасымҵеит насыԥк аахәаҽны,
Маакырак аиԥш раԥхьаӡагь исыҵгәон, насоуп ааҿыҭны,
Марина, аблақәа рыбла, исанаҳәеит, нахарамкәа ааигәаны,
Маӡа-аргама рыхаара ишыснаҭо насыԥк нагӡаны.
Ҳаҟан аԥсуала,
Ҳаҟоуп аԥсуала,
Аԥсуала аԥсуара иахҭнаҳҵоит ҳаԥсы.
Ӡыхьҵас ахьхьаҳәа ҳшьа цәажәоит аԥсуала,
Аԥсуала, сашьцәа, аԥсуала, абааԥсы.
Иҿыцәааз аеҵәақәа аԥсуала иаҳҷаԥшьароуп,
Аԥсуала ҳажәа Анцәа иҟынӡа инаӡарц.
Ҳкәашозар аԥсуала аффаҳәа ҳкәашароуп,
Ҳшәаҳәозар – аԥсуала, ҳашәа агәра аагарц.
Аԥсуала – ҳашьхақәа зылаԥш ҳацрымшәо,
Аԥсуала – ҳныхақәа ҳазмоу ҳахьчаны.
Аԥсуала – уаҵәтәи афырхаҵа, агәымшәа,
Аԥсуала – ҳанацәа ҳазмоу ҳашьҭԥааны.
Ҳаҟан аԥсуала,
Ҳаҟоуп аԥсуала,
Аԥсуала ҳаиԥылоит дҳақәлар аӷа.
Ӡыхьҵас ахьхьаҳәа ҳшьа цәажәоит аԥсуала,
Аԥсуала, сашьцәа, аԥсуала ҳаӷәӷәоуп.
Иашаҵәҟьаны, уи Анцәа дигәаԥханы дишеит. Аԥсабара
иланаҵеит, адәахьала уахьрыхәаԥшуа, ааирбышьа змам абаҩхатәрақәа: қәҿиарала иаԥиҵоит ажәеинраалақәа, апоемақәа,
ахәыҷқәа рзы аҩымҭақәа, ажәабжьқәа, асахьаркыратә очеркқәа,
апублицистика аус аҿгьы ихәы ҭаижьуам. Ажәакала, Енвер Ажьиба аԥсуа идоуҳатә шҭаҿы иибахьо аџьабаа ала ихы ҟәнишьартә
аԥхьаҩгьы дыҟәнишьратә дыҟам. Ирҿиаратәи иредақторратәи
усура аҳәаақәа рынҭыҵ иеилеигӡо рацәоуп, инапҟазара ҟаимаҭ
еицгәарҭахьеит, ахә ҳаракны иршьахьеит. Аҟәа убысҟак ихьӡ
ахыҩхьеит, анхашәачашәа аганахьала акы аазҭаххалак еибарыҩны иара иҟны иааиуеит, иаргьы мап кышьа здыруа аӡә иакәым,
убысҟак игәы ҭбаауп. Абарҭқәа ирҷыдан дтехникуп, фымцадырҩуп, данқәыԥшыз зынгьы дахьиз, дахьааӡаз Мгәыӡырхәа ақыҭан
ҳасабеилыргаҩыс дыҟан, Аԥсны Аџьынџьтәылатә еибашьра ианалага, иабџьар шьҭыхны аӷа хәымга диҿагылеит.
Енвер Ажьиба иахьауажәраанӡа дызнысхьоу иԥсҭазааратә
мҩа уарҳалла иқәҵамызт, уи ашахеиԥш зны еилашәон, ҽызных
еилыҵуан, игәиҽанӡамкуа зыхгара цәгьаз агәырҩақәа игәараҭа
иҭагьежьуа иҭалон, ауҳәансҳәан цәажәарақәа ҵаашьашьалҵас
ихьынҳалон. Аха акгьы ихы аҵамырхакәа, хаҵаҵас, ишьапы
дықәгылан, игәҭакы дазцон. Изаамҭанымкәа зыԥсҭазаара иалҵыз
ауаҩы лаша ҳҵарауаҩ ду Владимир Аҵнариа Енвер Ажьиба ипоезиа дазҿлымҳан, иуаҩра ҳаҭыр ақәиҵон! Ҳахьааиқәшәоз абас иҳәалон «Енвер иблақәа лахьеиқәра хьанҭак рхызбаалоит, ҳарҭ
еизааигәоу уаауп, иаҳзымдыруа хьаа-гәыҵхас имоузеи?» «Макьана дышқәыԥшугьы, иоухьоу аԥынгылақәа маҷым, ақәыԥш иагьа амч ӷәӷәа имазаргьы, аидара мыцхә даҵалар, дыхәжәар алшоит», – наиаҭаскуан сара.
Абар, апоет ихаҭа аблақәа рзыҳәан ииҳәо:
… Аблақәа егьссируп,
Аблақәа егьшаноуп,
Аблақәа аԥхарра узааргоит.
Аблақәа гәҭыхоуп
Аблақәа маӡажәоуп,
Аблақәа ҷыцны урыхьчоит.
(«Еҵәаџьаа», ад. 32).
Ишаабао, араҟа аблақәа агәҭихеи амаӡеи рымоуп, аха урҭ ассири, ашанеи, аԥхареи ирыгәҭылакуп, адунеии ауаҩи еиҿазырԥшуа,
еимаздо цҳауп.
Енвер Ажьиба поет-лирикуп, игәаҵа иҭыҵны иаауа, цәаныррала ирԥхоу ицәаҳәақәа аԥхьаҩ рыгәра игоит. Ибызшәа иазкы-зааит, Иԥсадгьыл иазкызааит, аибашьраҵәҟьагь иазкызааит, зегь
акоуп, дпоет лирикны даанхоит, избанзар амц иҳәом, ҽырбашақә
дцәажәом:
Аԥҳәызба, хаҿымра,
Агәил еиԥш бышԥашәҭи!
Бышәҭра аҿаԥхьа
Иаразнак сышԥаӡҭи!
(«Еҵәаџьаа», ад. 30)
Ашәҭи аԥшӡареи рҿаԥхьа иӡыҭуа алирикатә фырхаҵа бзанҵык
цәгьарак, залымдарак игәы иҭашәараны дыҟоума. Уи аԥсҭазаара
лаша ашәахәацқәа ида-ишьа ирҭахәмаруеит.
Апоет иажәеинраалақәа леитмотив хаданы иргәылсуеит ибызшәеи иџьынџьи уаҵәтәи рлахьынҵазы имоу агәҭынчымра, ихәыцра ҵаулақәа:
Сбызшәа снықәыр, аӡыҵәҟьа саҿыхәом,
Бызшәоуп, дад, умилаҭ наӡаӡа еиқәзырхо.
Сбызшәа еиҳау ҽа хәшәык сара исыхәом,
Сбызшәа анысхашҭ ауп џьаҳаным санахәхо
# («Аԥсҭазаара агәеисыбжь», ад. 3)
Ҳбызшәа ҳнапсыргәыҵа иқәыргылан иныҟәаҳгалартә еиԥш
лшарас иааҳҭаху зегьы ҳамоуп, ҳдоуҳатә культура амахәҭақәа
зегьы рыԥсы ҭоуп, ихьыԥшым аҳәынҭқарра аиҿкаара ҳаҿуп.
Ҳбызшәазы Азакәан ҳадаҳкылеит. Аха уи қьаадуп. Закәанс иҟоу
ҳхаҭақәа ҳауп. Апоет ибызшәа ихашҭыр џьаҳаным дшахәхо шидыруа аиԥш, уи гәык-ԥсыкала иазыҟоу аԥсуаа ҳаманаҵ дунеихаан
ԥсра-ӡра рықәлараны иҟаӡам.
Апоет иаша заа иныруеит иҟалаша, зеиҭаҳәара амуа. Гәынхәҵысҭала иҟалаша заа ибоит, егьырҭ рылаԥш иҵамшәо илаԥш
иҵашәоит. Аԥсуа жәлар ирзыԥшыз аибашьра алагара шықәсқәак
бжьан аԥхьаҩ игәаҿы иаанхо абарҭ ацәаҳәақәа аниҩҩуаз:
Ирҳәон ашәа, ахацәа рыԥсымҭаз,
Афырхацәа ашәа рҳәон.
Ах, ишԥацәгьаз, рыԥсы ацамҭаз
Ашәаҳәара, аха ирҳәон…
(«Аԥсҭазаара агәеисыбжь», ад. 6)
Аԥсра хьшәашәа абла иҭаԥшуа ашәа зҳәо ахацәа, урҭ
хацәаҵәҟьоуп. Аха мшәан араҟа иџьашьатәу ҳәа иҟоузеи урҭ
Ахәрашәеи Ахрашәеи ирааӡазар.
Енвер Ажьиба игәыразра агәашәқәа ҟьаҟьаӡа иаанартуеит ажәеинраала «Иаҵахаз аҽыҩ». Уи жәа-шықәсала анарха зауа
аԥҵамҭоуп:
Инеиуеит аҽыҩқәа са сылаԥш мҵарсны,
Адәеиужь иакәшоит ахҭҟьареиԥш иласӡа.
Аҽыҩқәа сшәыҳәоит, ауаа реиԥш шәеизцасны,
Ишәышьҭоу аҽы аблақәа шәырцәымцан зынӡа.
Иҽыҩуп, ижәдыруаз, шәышьҭахьҟа иншәыжьыз,
Уигьы шәа шәеиԥшҵәҟьа аиааира аҭахын.
Аблақәа ирхуп уи анышә иаҿашәыжьыз,
Агәыццышә ахьнеиуаз имнеит ашьамхы…
Зегь рышьҭахь игыланы инеиуа аҽыҩ рыцҳазшьахьада,
ахаҭагьы иақәтәоу аҽыҩҷкәынгьы ирхыччаны «аӡлагарахь, аӡлагарахь» ҳәа ирышьҭаҳәҳәоит акәымзар. Аха автор тәамбашақә
иччо рылаччара иҟазшьам, уи ихатә дунеи дықәуп, иуаҩышьеи
ихәыцшьеи хазӡоуп, дгуманиступ.
Ԥшьба-ԥшьба цәаҳәа иреиҳам ажәеинраала кьаҿқәа раԥҵараҿгьы дҟазаны иҽааирԥшуеит апоет:
Сыбла ихшәалаз ашәҭыц са исызхымхит,
Игәаӷьны исызхымхит сыблаҿы лабжышҵас.
Уи асахьа нас асаркьаҿы иҭысхит,
Абла-асаркьа, асаркьа-абла,
Ашәҭыц-мшынҵас.
(«Аԥсуа хаҳә», ад. 15)
Даҽаџьаргьы:
Сгәы иадҵан исырԥхеит аԥша,
Ахьҭа ианакы.
Сӡамҩа иадсҵеит ацәыкәбарақәа
Иамкырц хьҭакы.
Арҭ ацәаҳәа ҟәымшәышәқәа згәы цәымсахахьо игәы
дырҟәандоит, иблақәа лашарак хааӡа ирхырҵоит, дыцқьакәакәараӡа ихы ибо дҟарҵоит.
Зыбла ашәҭыц хшәалар ихызымхуаз, згәы аԥша иадҵаны
изырԥхоз, џьара «ҷыҭ» бжьык гар изаҩзмыжьуаз апоет илирикатә
фырхаҵа илымҳа дагәахартә, аԥсааҵәҟьа рыбжьы имаҳауа аҟынӡа
днеит. Аԥсны аҟазаареи, аҟамзаареи, ахақәиҭреи ма атәреи
рызҵаара анықәгыла, аԥсуа хьырԥарцәа днарылагыланы еибашьра дцеит. Еиқәыԥхьаӡашьа рымам уи дызлаԥшыз, игәаҵа ҭызшьааз ахҭысқәа, даргачамкит аӷа ԥсцәеирымга игәымбылџьбарара,
даршанхеит ҳҵеицәа ргәымшәара:
Ахысыбжьқәа еихсыӷьит,
Ҭынчроуп уажәы.
Сгылоуп ашә-ҵла сыҽнадҵан.
Ҿамҩак аҳауа снаҿыхәан изжәит,
Сыҟоуп сыршьызшәа иаасгәыдҵан.
Слымҳақәа дагәоуп
Аԥсаа рыбжьы саҳаӡом,
Уажәыҵәҟьа сахьыҟоу сыздыруам.
Сҩызцәа абаҟоу, рцәаарак збаӡом.
Урҭ рылымкаа аԥсҭазаара иазызуеи.
Аха сишь,
Ахацәа рашәаҳәабжь гоит,
Аԥсҭазаара ыҟоуп макьана.
Урҭ рыбжьы хаа
Шьҭа сахьынҳаланы сцоит
Саргьы сыҟоуп макьана…
(«Сгәы абжьы саҳауанаҵы», ад.11)
Ахацәа рашәа иахьынҳаланы ацара зылшо аӷәӷәаӡа иоуп, уи
иику иабџьар ала Иԥсадгьыл шихьчо аиԥшҵәҟьа, ахацәа рашәа
иаргьы дахьчоит, иԥсы еиқәнархоит.
Аҭыԥ азымхара иахҟьаны ҳрывсыр акәхоит аизга «Сгәы абжьы саҳауанаҵы» иагәыолу абарҭ аҩымҭа шьахәқәа: Аԥсадгьыл
ахьчараан иҭахаз, Мгәыӡырхәаа рыҷкәынцәа ирызку ацикл
«Сшәыцзар сҭахгәышьан саргьы»; ацикл «Сӡыхь ҿыц ихтыз…»:
ажәеинраалақәа: «Иаркы, сан, иаркы ацәашьы», «Аӡәгьы аԥсра
иҭахӡамызт» уҳәа.
«Ааԥынтәи ашьыжь» – абас ахьӡуп ахәыҷқәа ирызкыу иажәеинраалақәа реизга. Урҭ рԥсихологиа, рхәыцшьа, дара ртәала изыргәаҭеиуа азҵаарақәа, рыгәҭахәыцрақәа рдунеи ибзиаӡаны еиликаауеит Енвер Ажьиба. Дара аԥсабара ахаҭа аиԥш ицқьақәоуп,
ирласны адухара иашьҭоуп, ҳәарада, уи маҷӡак иадамхаргьы заатәи аҽырзажәра ацуп:
–Аа, укамҳааит! –
Лҳәеит санду.
–Уҽырӷәӷәа, дад! –
Иҳәеит сабду.
–Унан, шьыри, –
Лҳәеит саҳәшьа.
–Саргьы! Саргьы! –
Дыҳәҳәеит сашьа.
Ас сеицгәарҭазар
Зегьы,
Сзакәу дсырбароуп
Нас саргьы.
(«Ааԥынтәи ашьыжь», ад. 7)
Жәаҩа цәаҳәазаҵәык иҟоу абри ажәеинраалаҿы ажәак-ҩажәак
рыла иаарԥшуп хәҩык афырхацәа рхаҿсахьақәа. Руаӡәк маҷк
дамхашьыцуазаргьы, егьырҭ зегь еицхырааны аӡә дҽыжәырҵоит,
аԥсҭазаара ду даздырхиоит. Араҟа узлакьысуа детальк ыҟаӡам,
зегьы хеибарҭәаауеит, еибарԥшӡоит. Аизгаҿы аԥхьаҩ иԥыло х-поемак: «Ҟәымшәыр аашьаҩ ихҳәаау алакәу», «Алыми абгахәыҷи
ирыхҳәаау алакә», «Архьынеи егьырҭ аԥсаатәқәеи ирыхҳәаау
алакә» аԥхьаҩ агәыӷра ирҭоит абри инеиҵыху ажанр аҿгьы имоу
апотенциалтә лшарақәа ихы иаирхәап ҳәа.
Апоет ирҿиараҿы етап ҿыцны иҟалеит ипрозатә ҩымҭақәа
рӷьырак еидызкылаз ашәҟәы «Амца ҿыцәаанӡа» аҭыҵра (Аҟәа,
№006). Автор ихаҭа иеизга иаԥиҵаз аԥхьажәаҿы иҳәоит: «Апроза
аганахьала ари ашәҟәы сара сзы иԥышәагоуп. Згәаҿы инеиз ргәы
аԥхарра мра шәахәаны Аԥсны икаҷҷалааит!»
Рацәак аҽцәыргареи ахырҽхәареи иртәымкәа, аха агәеилгара иамадоу даҽа ҳәаак ахь уназыԥхьо абарҭ ацәаҳәақәа идырҵабыргуеит, апоезиа ашҭа анҭыҵ дымгылакәа, ҽ-вакыкк еиԥш
иҟамҵакәа, апоезиа ишицыц еиԥш ицны апроза аӡмыжь иаҵәа
аҽагәылахалара зҽазызкыз арҿиаҩы ихы агәра шиго, ихы ижьарц
иаԥхьаҩцәагьы ижьарц шиҭахым. «Амца ҿыцәаанӡа» аҭыҵра,
аамҭа кьаҿк иалагӡаны ихьӡ шьҭнахит, иаразнак еицгәарҭеит, доуҳала дышҭышәынтәалаз ааԥшит. Иажәабжьқәа атрагизм аҟынӡа
урҭ рфырхацәа назго аԥсҭазааратә еиҿыхарала иҭәуп, ртәашьеи,
ргылашьеи, рхымҩаԥгашьеи рыла аԥсуа литератураҿы ҳзышьцылахьоу ахаҿсахьақәа иреиԥшӡам, рԥсихологиатә хәыцшьа акалашәа иҟоуп, инагӡаны аилкаара усҵәҟьа иагьымариам.
Аԥсуа прозатә материал (абас уҳәар ауазар) дацәымаашьакәа
аус адуланы асценахь ицәырызгарц зҭаху арежиссиор изы зеиӷьыҟам ажәабжьуп «Амца ҿыцәаанӡа». Зыҷкәынцәа ҭахаз, аԥацхаҿ икыду рпатретқәа ирыхәаԥшуа, хгарҭа рымамкәа аҽҳәа
иҽҳәатәоуп Маадани Шькәакәеи. Даараӡа ирхәыцгоуп, адраматизм аҵоуп абырги, уи иԥҳаи, имаҳәи рдиалог:
– Саб, исҳәар угәы иалсуа сыздыруам акәымзар, аԥацхаҿы апатреҭ иаразнак иԥхасҭамхои, иамукуазеи, – лҳәеит лаб гәрамгарҭас
дыкны Хьыбла.
– Аиашаҵәҟьа. Шәыԥҳа илҳәо иашами, алҩақ рҿатата аԥацхаҿы
ихшьызаауама аибашьцәа? – иџьашьаны дҵааит Бесикгьы…
– Аибашьцәа!.. – Ахаан ишырмаҳацыз ибжьы ҭцаны ҿааиҭит
Маадан. – Аибашьцәа! Арҭ еибашьцәаӡам сара сзын. Арҭ, сара
сыԥсхылҵ сԥацәа роуп! Урҭ сԥара иаԥсахаз арԥарцәоуп. Аԥа
дныҟәалароуп аб иҳәатәала. Сара исҭахуп сԥацәа рани сареи ҳахьыҟоу иҟазарц. Ахҿа ҳабжьалазшәа акәымкәа, ҳаидтәалазароуп, ҳаицәажәаларц.
Ари – ажәабжь ахыи аҵыхәеи еидызкыло монолог хьан-ҭоуп.
Аҩымҭа иагәылсны ицоит асиужеттә цәаҳәақәа. Маадан ичҳара ахыжжраҿы аҵыхәтәанӡатәи кәаԥхеит аԥсуа қыҭеи аԥсуа иҽи-икәадыри заҭәазымшьо, «Мерс» мацара иазхәыцуа, Москваҟа
зхы кыду имаҭа Магеи (Мангали) иареи реицәажәара. Маадан изымгеит иара ишьҭахь сыҩнаҭа дмырӡып ҳәа дзықәгәыӷуаз ауаа
рҽыргәаԥ цәажәарақәа. Дгәааны аҽура дақәтәоит. Иаргьы ахыкәалаа аиԥш инҭҟьаны агәарабжьара ибжьалоит. Дҽыжәҟьаны
дкаҳауеит. Абас залымдарыла, иа-жәымҭыҽха, гәаҟреи лаӷырӡи
згымыз иԥсҭазаара хиркәшоит Маадан.
Аԥсуа критика зызхьаԥшша, излацәажәаша ажәабжьқәоуп:
«Агәы ԥсӡом», «Христо», «Раԥхьатәи аԥышәара», «Аеҵәа ахькыду» уҳәа егьырҭгьы.
Енвер Ажьиба иҭәымҭа дҭагылоуп. Ишьҭахьҟа инижьхьо
ашықәсқәа ирҭаз аԥышәа ду иабзоураны хымԥада иаԥиҵараны
дыҟоуп арҿиаратә ҳаракыра ҿыцқәа рахь дхазгало асахьаркыратә ҩымҭақәа.
Ҳарҿиаҩы имаӷра ԥхьарҵәаны аус иуларц азы зеиӷьыҟам абзазаратә ҭагылазаашьақәа имоуп. Дарӷьажәҩаны
дивагылоуп, зегьрыла деилызкаауа, ихаҭа иаҵкыс апоезиа бзиа
избо Марина Ҵахнакиа-ԥҳа, аҵарадырра амҩа иануп иԥҳа ԥшӡа
Адицеи, иҷкәын еилыҷҷа Дауҭи, Мгәыӡырхәа ихӡыӡо изыԥшуп
иан Фениеи иашьеи Леониди. Иқәҿиарақәа иреигәырӷьоит гәык-ԥсыкала изыҟоу иқәлацәеи иҩызцәеи.
Абаҩхатәра згым агәаҳәара игымхааит!
Ԥслаҳәҵас сҿаԥхьа дниаҟьеит дкалаӡа.
Аиашаз, дсымбацызт ари лҩыза ааигәаӡа.
Лааигәа агылара дарбан изгәаӷьра,
О, изыԥсоузеи ҽа знык уи лбара.
Маахыруп, маахыруп уи лыблақәа иҭыԥхо,
Паҭырқалуп лқьышәқәа шьала еикәыԥхо.
Мыҵмыџьуп лӡамҩа, ианхало унацәа,
Дреиӷьуп уи, дреиӷьцәҟьоуп иишахьоу анцәа!
Слышьҭалан снеиуеит дысмышьҭырцаз хара,
Уи аӡәзаҵәык илылшеит сгәы мҵарс агара,
Гьежьышьа сымам шьҭа гәыда шьҭахьҟа,
Слышьҭалан снеиуеит, снеиуеит сыҭҟьа.
Аԥҳәызба хаҿымра,
Бара абас бызшада?
Иахьанӡа бымбакәа
Сабаҟаз, хлаҳәада?
Аҟәара бнықәгылт,
Быҵкы ԥшқа баагәылшәан.
Бзиабарак ҩаҵхеит,
Сгәамца аарҿыхан.
Аԥҳәызба хаҿымра,
Агәил еиԥш бышԥашәҭи!
Бышәҭра аҿаԥхьа
Иаразнак сышԥаӡҭи!
Ауаҩы дыԥсит.
Дыԥсит ашәымҭак адә иқәыз.
Игәыӷра зыдҳәалаз
Амра, арахәыцқәа ак ԥҵәеит.
Ауаҩы дыԥсит.
Амзагьы агәырӷьара зҿықәыз,
Шәшьык азныжьны,
Дцеит, дыхнымҳәырцаз дцеит.
Ауаҩы дыԥсит.
Уи дцеит, дызхьымӡаз игеит.
Игәы иҭыхоз,
Изцәырымгоз иара изынхеит.
Ауаҩы дыԥсит…
Аблақәа шҳамуп,
Аблақәа кәицуп,
Аблақәа уццышәха урбылуеит.
Аблақәа ҭәыцуп,
Аблақәа қәыцуп,
Аблақәа урхәыргьы ауеит.
Аблақәа егьссируп,
Аблақәа егьшаноуп,
Аблақәа аԥхара узааргоит.
Аблақә гәҭыхоуп,
Аблақәа маӡажәоуп,
Аблақә ҷыцны урыхьчоит.
Виачеслав Ҷыҭанаа уахь
Амҵәыжәҩақәа науҭа,
Гәыӷрак уҽаҭа,
Ажәҩан уҽаҵак уԥыруеит.
Аԥшалас инамда,
Ахрақәа ирымда,
Угәаҵаҿ ашәа хаак ииуеит.
Шьыри, ишандаз,
Угәыӷра лашандаз,
Лацәааихьшьык иаха иҟаумҵеит.
Уцәа зықәурӡыз,
Жәеинраалак ашамҭаз,
Акьаасбжьы ууада ааимнадеит.
Аҵәцақәа ҳрыхныҳәап иаанкылан,
Агәыӷрақәа ахаангьы инхарц.
Аныҟәаҩгьы имҩа данылан,
Днеирц дахьыҟоу днаӡарц.
Арҩашқәа шәахха еижәылан,
Мақьашәа ахрақәа рцәларц.
Анацәа рхьаақәа еиқәҳәалан,
Рмаҭацәа ргарақәа ирхатәарц.
Аԥҳәызба лыхьтәы ԥҳал аанкылан,
Ӡыхтара ҳәа аӡыхь дазцаларц.
Ианаҭахха аҵеицәа еиҵагылан,
Рабацәа рџьынџь еиқәдырхарц.
Аҵәцақәа ҳрыхныҳәап иаанкылан,
Анасыԥ ҳныҳәап, иахәҭоуп.
Анархеи аҭынчреи еицылан,
Сыԥсадгьыл исас дахьқәан иаҭоуп.
Аҵх лашә аԥсабара иахаҩуеит,
Шьҭыбжь ыҟам, иҭынчроуп уаха.
Сгәы ҭынчым, ахьҭынчроу ахьаауеит,
Аеҵәқәа былуеит имцаха.
Ашьац иаҵәа ахы ықәҵаны ицәоуп,
Саркьаԥҽыхан аӡаӡа каҳәуеит.
Ицәоуп агәҭыхақәа, уажә ицәоуп,
Ажәҩан Еҵәаџьаа аҿаҳәуеит.
Сыцәам саӡәыкны уажә схала,
Аҭынчрақәа рҭынчра сыхьчоит.
Амзагьы цом сныжьны, ахала,
Амзеи сареи уаха ҳаицҷаԥшьоит.
Ицәоуп агәҭыхақәа, уажә ицәоуп,
Саркьаԥҽыхан аӡаӡа каҳәуеит.
Ашьац иаҵәа ахы ықәҵаны ицәоуп,
Ажәҩан Еҵәаџьаа аҿаҳәуеит.
Абар иҵӡозеи, еибаркареит,
Ҿымҭ ихәыцуаз схи сыԥси.
Схәыҷра лакә-шҭа са сынҭалеит,
Иҟәандаӡа сгәы ԥсасит.
Амш шышәшьугьы, сан лгәы-мра
Сашҭа икаххаа иҭаԥхоит.
Иҭашәҭызшәа уаҟа аԥсымра,
Адгьыл аӡамҩа еикәаԥхоит.
Ԥҳәызба ҵәрышкәак лыбла хаара,
Ашәҭыц гәылҵит шарԥазы.
Схәыҷра иашьҭоу сқәыԥшра ацәаара,
Ашәаԥшь иагәылԥхоит хәылԥазы.
Хланҵы иҭарҵеит ахаҳә рбылгьан,
Ахра иахылҵыз, ахра агәы зызҭаз
Хагәха илеиуеит ацаҟь иалҟьан,
Уи ахәы акәаԥра ԥсыс изхаз.
Илеиуеит ахаҳә шә-ԥсрак ирхыԥо,
Абжьы ҵары-ҵыруеит иахьцо…
Ҵаҟа аҳәышраҿ абқәа еибарԥо
Шьҭа иқәхәмарлашт, митә ҟаҵо.
Ицеит ахаҳә, ицеит ибӷалан,
Уи ахьаақәа зегьы ирыцәӡо.
Аха иахьышьҭаз аҭыԥ анхалан,
Инхеит, ахааназ имӷьаӡо!
Амш амҵәыжәҩақәа снарыҵаркит ашамҭаз,
Иаасыкәаршан аԥсабара зегьы ыцәоуп иҭахәхәа.
Ашамҭаз, иссиру ауаа рыԥхыӡқәа рҭахамҭаз,
Апҟақәа еишьҭалан имҩасуеит еицырхәхәа.
Исыздыруам сызҵаку амҵәыжәҩақәа сахьырго,
Макьаназ шьҭыбжьы ыҟам, ҭынчроуп уажәы.
Амшын ахәыҭхәыҭбжьы шә-хьаак сызцәырзго,
Макьана имҿыхарц иахаршәуп ашәшьы.
Аԥслышқәа уаха шаанӡа зажәабжьқәа нымҵәоз,
Ҭынчра хаак рҽарҭан, ашара иазыԥшуп.
Аҵарақәа уахгьы-ҽынгьы зашәабжьқәа ԥымҵәоз,
Рҽахьырҵәах сеидру, аԥсабара ҭацәуп.
Амш амҵәыжәҩақәа снарыҵаркит ашамҭаз,
Амзеи аԥсабареи еилаҵәеит ахәаҿы.
Ашамҭаз, иссиру аԥхыӡқәа рҭахамҭаз,
Ашәаԥшь иагәылԥхоит ԥҳәызбак лхаҿы.
Сан, сбызхәыцлоит уажә саазқәылаз,
Хәыҷҵас сгәы разгьы ԥшаалоит.
Акҷырақәа бӡамҩа ианхалаз,
Са сҿарамшқәа ирхаԥсоит.
Са сдунеи хәыҷ ԥсыс бнахалан,
Нас бсыцәцар ҳәа сшәоит мышкы.
Амра нхышәҭит, абар, инҭалан,
Бымшқәа ирхыҵит даҽакгьы.
Сан, ибхылҵыз доуҳа мчыкгьы,
Сымҩа ырлашо ԥхьа сагоит.
Са сызхьымӡац ҽа насыԥкгьы,
Бара сшахьыбгӡо агәра згоит.
Аха иҟоуп аамҭа еижьага,
Агәыӷрагьы ыҟоуп маӡа аҽӡа.
Сашҭа инықәԥхоит амрахәага,
Бара ибхахазшәа иразӡа!
Аҵх гәыҭгагоуп.Аԥенџьыр ахьтә салԥшны,
Насыԥ шкәакәак алашьцара ишагәылԥхо збоит.
Аеҵә блашәахәацқәа, схәыцрақәа саарылхны,
Аԥҳәызба блахкыга леиԥш уаха ҿа сдырҳәоит.
Абнара ҭынчӡа хәыцра хаак иалоуп,
Аҭынчра пытҟәырҵас гәыӷрала иҭәуп.
Амра ашәахәацқәа адгьыл ианиалоуп,
Сылаԥш џьам ианӡалаз сара исхатәуп.
Аԥсҭазаара гәылптны ашара иаԥылоит,
Уи аԥшӡара, ахаара зызгәамҭо дҟамларц.
Алаԥшҳәаа иҭамӡо асахьақәа сԥылоит,
Сыдгьыл аԥшӡара ҽа знык иснарбарц.
Аҵых гәыҭгагоуп. Аԥенџьыр ахьтә салԥшны,
Насыԥ шкәакәак алашьцара ишагәылԥхо збоит.
Амзеи сареи аҵх еицаҳшеит иаҳзеиԥшны,
Нахьхьи џьара ашара ахац ҟаԥшь аҳауеит.
Асы ауеит.
Аԥсабара гәаҟрак ианиазшәа,
Лаԥшеимҟьарак иҭалаҳа ишлеит.
Аӡыхьгьы шьҭабжьы цәгьак иаршәазшәа,
Иҟәиҭӡа, ахьышьҭра иҭаиеит.
Асы ауеит.
Асышәыб амахәқәа ирҽыжәуп,
Зынгьы, сабиҵас, ихбыкьны икаԥсоит.
Аԥсаатәгьы рашәабжь еихсыӷьуп,
Иналаршә-ҩаларшәны быжьқәак галоит.
Асы ауеит!..
Ашара иазхьаауа аҵх лашьцараҿ,
Ашәҭқәа хырқәақәо шаанӡа иҷаԥшьоит.
Анаҟә еилаҳанто уа ахра ҿҟьараҿ,
Ахреи атышеи ԥшҭәыкны еилаҭәоит.
Арҩашқәа ахьхьаҳәа аиҩхаа ҭырцәажәо,
Мақьашәа уахгьы-ҽынгьы ахрақәа рцәуеит.
Арашәыгақәа уахагьы ашәа хаак ргәы аҳәо,
Инеимда-ааимдо шаанӡа ирҳәоит.
Рлымҳақәа кыдҵаны, аԥсаҵлақәа ҭынчӡа,
Рымахәқәа ргәыҵаԥсан, ԥшьаала иӡырҩуеит.
Аламшә аҽырхәоуны аҳәышра аҿынӡа,
Ашьхеи адә каршәреи рахәыцны иахьӡоит.
Иҳәымца неиҿажьны хаз ахьча драҳаҭӡа,
Цәамҭахаа иҽеиҭан, уи ԥхыӡла дыччоит.
Ахәырд-хәырд, ахәырд-хәырд – арахә рыҽкаршәӡан,
Аҭынчра рҽалак уахак ижаҳәоит.
Насыԥуп аиашаз, насыԥуп шьхатәыла,
Уахыктәи аҵх гәазырҳага ахгара.
Акәа уҽҭаршәны алакә ссирқәа ртәыла,
Ианулша урҭ ассирқәа гәыла рбара.
Арҵәаа-сырҵәааҳәа аҽыҩҷкәынцәа ҳәҳәоит,
Аҽыбӷаҿ ирылоу иахьа еилдыргоит.
Аџьар рацәа рылаԥш адәеиуыжь иахьӡоит,
Ҽык аԥхьа ишгылоу,даҽа ҽык уи иахьӡоит
– Уқәҵ наҟ, иқәухуеи, иаԥсам уҽы акгьы,
Аԥхьахә шузымго умбаӡои уажәшьҭагьы!..–
Цасҳәа аҵәы илаҵо, игоит џьоук рыбжьы,
Ирышьҭанеиуа аҽыҩҷкәын дырхыччоит уажәы.
Аҽыбӷаҿ уи ддыруп, иҟьом аҟамчы,
Ачҳара имоуп, ихәижәом иҽы.
– Бжьынтә кәшара иакәшеит, инхеит аҽакы,
Еи, уара, арԥыс, уажәшьҭа уццакы!.. –
Амба иазааигәахеит, абар шьҭа аҽқәа,
Ирывҟьҟьа иҩеиуеит арԥыс иҽеиқәа.
– Афырхаҵа, афырхаҵа! – игахт урҭ рыбжьы,
Аҽыҩҷкәын гәаныла дырхыччоит уажәы.
Амра, амза, аеҵә рыԥхра,
Ажәҩан бырлашқәан иаҿоуп.
Сара сажәа, сашәа арҿыхан,
Дгьыли жәҩани ирхьыгӡоуп.
Шьыри-шьыри, ашәа, ашәа,
Зашәа нымҵәаӡо аԥсаатә.
Сгәы зырхаҵо ахацәа рашәа,
Исаҳалондаз шьыжьнаҵы.
Сгәы зырҿыхо арҩаш ҭрысқәа,
Зашәа нымҵәаӡо аԥсаатә.
Аԥҭа ҟәашқәа, аԥҭа црышқәа,
Шәыԥшӡарала са сгәы ҿкаауп.
Сыҩуа схалоит ашьыжь шараз,
Сара сышьхақәа шәхәахьы.
Ҽырхәмарырҭахь  аҭыԥ ахьанхалаз,
Ҳара ҳабацәа рҽшьамхы.
Уантәи снықәԥшып нырцә аҳаҩа,
Бзыԥ аӡиас ахь слаԥшып.
Адгьыл каршәреи адгьыл ҿаҩеи,
Блаҵарыла снарзыԥшып.
Мшәан, иабаҟоу даҽа тәылак,
Сара стәылеиԥш иԥшӡаӡоу.
Сара сааӡеит уи сагәыҵак,
Уи ашьа цқьоуп сдақәа ирҭоу.
Амра, амза, аеҵә рыԥхра,
Ажәҩан бырлашқәан иаҿоуп.
Насыԥк сымоуп зегьы ирымҭан,
Зегьы ргәыӷра слахьынҵоуп!
Иасуеит аԥшалас ахәхәаҳәа,
Абгарымҵқәа акәиц рыԥсаҟьоит.
Арбаӷьқәа еиқәҿырҭуеит аккаҳәа,
Аҵх лашьца ашарахь еихоит.
Стәоуп сара, сычҳара хыҵӡаны,
Ашара саԥыларц сҭахуп.
Аҵх схызгеит ҳҵәа амҵаны,
Схәыҷра шықәсқәа уа иҵәахуп.
Иҵӡозеи ашьац иаҵәа снылаиан,
Аеҵәқәа рыблақәа шьышьуа,
Срызхьаауа,
Исызхьаауа, ҳгәашаны,
Ҳаиԥырымҵиежьҭеи ҳгәыкуа.
Саԥылоит иахьа ҿыц шарак,
Ашаеҵәа аҩаҵхахара сазыԥшуп.
Иҟамларцаз ашамҭаз ԥсыҭбарак,
Ашаеҵәа ахьчара саҿуп.
Аҵх лашә акәа ацәа ҭаршәуп,
Рыцәа ҭынчуп зегь уаха.
Ажәҩан ахьынтә еҵәак алшәан,
Аҽҭанаршәит сымӡырха.
Уаха иҿыхеит са сыгәҭыха,
Уаха иссируп са сдунеи.
Аӡаӡа ԥҟышра саркьаԥҽыхан,
Сара сашҭаҿгьы имкаҳәуеи.
Ашәа, ашәа, аԥсҭаҵага,
Сара сгәыӷрақәа рбааҭа.
Сымҩақәҵага, сышьхацага,
Слахьынҵамҩа, сгәыӷырҭа.
Сан бабаҟоу, сан бабаҟоу,
Быда аҵх лашә сзыхгаӡом.
Сара сааигәа ба баныҟоу,
Гәырҩак сымԥанҟа иааӡом.
Сымҩа хируп, сымҩа ныҳәоуп,
Бара бсыманаҵ беибгаӡа.
Сыжәҩан ссируп, сымра шашоуп,
Сцоит ашәа хаак сыҽхьынҵа.
Быхьӡ маакыроуп, амшын схылар,
Уи лабашьоуп шьхарԥаҿы.
Цыха ӡыхьуп, ацәҳәыра сықәхар,
Ибла ҷыцуп са сгәаҿы.
Сан бабаҟоу, сан бабаҟоу,
Уахак цасҳәа аҵх шаӡом.
Быда срыцҳауп ас саныҟоу,
Ацәа сымԥанҟа иааӡом…
Иахьак иссирӡахеит адәныҟа аԥсабара,
Амра аҳәиҵәҳәа ашәахәақәа аҟьоит.
Амахәқәа ианырба иззыԥшыз аԥхара,
Рымаӡа згәылаз апатҟәырқәа еиҟәышәшәоит.
Ашьац иаҵәа уарҳалха адгьыл аҩычеит,
Аӡиасқәа мҩасуеит рыбжьы хаа хҵаны.
Ашәабжьқәа ссирха са сгәаҵа дырҿыхеит,
Адунеиаҿ игәырӷьоушәа збоит зегьы еиԥшны.
Сҩызцәа, сықәлацәа ҳаизеит иахьа ахәыԥшӡаҿ,
Араҟоуп ҳахьеиқәшәалоз ҳанхәыҷқәазгьы ҳара.
Амш иааҳамнахаанӡа ҳтәан уи адәыԥшӡаҿ,
Адәыԥшӡа хәыҷ, ахәыԥшӡаҿ жәтәарҭак иаҟараз.
Иҳарҳәалон: араҟа Анымираҳ илтәарҭоуп,
Диссирха дылбаалоит ҳәа ара лыԥсылшьарц.
Усҟан уи лааигәара анеирагьы шәарҭоуп,
Лыблақәа ирхыԥшылаз, иҟалоит деилагаргь.
Аха зегь акакәын, ҳаизон ҳара араҟа,
Иаҳҭахын Анымираҳ лхаҭацәҟьа лбара.
Иаадыруан, анасыԥ ҳзызшоз ла лакәын,
Ла лакәын ҳаизызгоз есыҽны абра…
Иит даҽа мшыкгьы акыҳәа,
Даҽа ҽнак ала иҿыцхеит адунеи.
Зегьы рзыҳәа абри амшгьы ныҳәоуп,
Зегь рашәақәа рхыҩуеит геи-шьхеи.
Аиаҵәара аҽаларӡ ардәынак,
Иныхҵа-аахҵо ашәа хаак аҳәоит.
Ари амшаз ианиазшәа хазынак,
Ахьыр-хьыр аԥслышқәа ччоит.
Ахаҳәқәацәҟьа ҭынчрак рҽалак,
Ихәыҭхәыҭуа еицәажәоит иахьак.
Снеиуеит сзышьцылоу аԥшаҳәала,
Зегьы шызбац иҟоуп ҩаԥхьа.
Иахьа зегьы анышәаҳәо гәырҭәыла,
Саргьы ашәа хаак рыцсҳәарц сҭахуп.
Аха,ашәақәа ирыцлар ҳәа быжьҟьалак
Сшәоит. Макьанаҵәҟьа шьыжьуп...
Иҟоуп ашәа,зынӡа имыӡуа,
Жәлар ргәаҵаҿ инхаз.
Зынӡа имыӡуа,ашәахәа зхылҵуа,
Шә-ԥҭак ирылсны икаԥхаз.
Арҩаш ҭрысқәа хаха ижәыло,
Абахә аԥшьқәа ҵызшәаауа,
Ашәоуп урҭ мчыс ирылоу,
Абахә иалҟьан ианаауа.
Мшаҽнеиԥш рымчқәа зегьы нкылан,
Ашьха дуқәа ирызцауа.
Ашәоуп,ашәа, ахәы инхалан,
Ашьха аҟынтәи иҳаҳауа.
Ажәҩан иалоу аҳаирпланқәа,
Аӷба дуқәа амшын иху,
Урҭгьы ирылоуп ашәа акәалқәа,
Ашәоуп урҭгьы рыԥсҟы зку.
Ашәоуп агәқәа ирыхәрашәоу,
Ашәоуп ашәақәа рыцкы.
Ашәа-ашьаурдын,згәы еиҭамшәо,
Сыԥсы цароуп уа ухаҵкы.
Ажәҩан ҵыблаазшәа,мраҭашәарахь иҟаԥшьуп,
Уи иахылҵуа лҩоушәа,хыхь аԥҭақәа хшьуп.
Сқыҭа уарҳал еиқәа,ҭыӡҭыԥла иқәҵоу,
Салаԥшуа сгылоуп,сыԥсы зыҿҳәароу.
Рашәабжьқәа еихсыӷьит,иԥхьарылеит аԥсаа,
Рырахә-рышәахә еилдыргоит хаз ауаа.
Амцабз ҵәии-ҵәиуа џьара бардрак иацроуп,
Аужәреи аҽаҩра дуи ԥсык еицырхоуп.
Ааԥын афҩы хаа рхылеит адәқәа,
Анасыԥ аадрыхуеит иахьа анапқәа.
Саб икәаҭанагьы еибиҭарц даҿуп,
Ухаҵазар,уааи ҳәа ацәмаа сзыԥшуп!
Иажәума,иқәыԥшума,иаӡоума,икәашума?
Зегьы акоуп уи амца иазшоуп.
Ауаџьаҟ зны иҭаблыз амца азхоума,
Алӡынрак аххаҳәа уи амца ҭоуп.
Иԥырҟоит,ихәныргоит,ихырҵәоит,иҭарҵоит,
Бжьыда ишҵәыуо ицоит еиқәыблы.
Ахьхьаҳәа дшыччо асаби дгарҵуеит,
Ицыччо иԥылоит уи иразҟы.
Ауаҩытәыҩса иԥсҭазаара шәимхарц азыҳәан,
Аххаҳәа ауаџьаҟ иҭабылуеит амҿы.
Исҭахуп гәыла амҿы-мца сныҳәар,
Ахаан уи мыцәарц аԥсуа инапаҿы!
Бзиала ҳәа ҳаҳәаны амра нҭагьалеит,
Изҿымцәааз ашәаԥшь уаркалеиуеит уажәы.
Аҵх еиқәа ҳашәаҿы аԥшәымара иаадгылеит,
Ҳарҭ зегьы ҳаннажьит амш лаша ажәын.
Ҳбаҳчақәа нрыжьит иҷырҷыруаз аҵарақәа,
Икарахаз ашьхыц џьара шәҭыцк иҭаԥхьеит.
Иныҵакшәа ихәыҵаччо имҩасуеит акәарақәа,
Амза хаҿы лаша жәҩангәаҿ ишанхеит.
Сара исҭахым уажәшьҭа ирласны ашара,
Схәыцрақәа рдунеи ссир салоуп,сыԥшаауеит.
Аҵх еиқәа еидараха иаҵоуп аԥсабара,
Иуадышххыраха адәахьы аӡаӡа каҳәуеит.
Арашәыгақәа рзыҳәа уахагьы чароуп,
Еилаԥыруа абгарымҵқәа акәиц рыԥсаҟьоит.
Аеҵә еимхәыцқәа уахак ихазыноуп,
Урҭ зегь са срылоуп, зегь сыблаҿ илашоит.
Сара исҭахым макьанаҵәҟьа ашара,
Зегьы-зегь ссирха уаха сыблаҿ илашоит.
Ираҳаҭӡа иахьыцәоу уажәы аԥсабара,
Аҭынчра хаа еиламгарц амза ҷаԥшьоит.
Ишәҭит, ишәҭит аԥсабара,
Амра ахьышәахәа каԥхоит.
Иуарҳалуп адәы иаҵәара,
Аҟармаҵыс абжьы хаа гоит.
Сыкәа инҭахәмарт сырчыхә-чыхәуа,
Са сыԥшалас ҭынч исуа.
Са смырхәац хәыҷ ахәда еиқәырхәа,
Сашҭа инҭахәмарт,ицәырҳәуа.
Сазыԥшуп уажә бжьык аагап ҳәа,
Ашҭа аҵыхәахьшәа џьара.
Анасыԥ ҷкәын уааи иҳәап ҳәа,
Мҩак ҳаицықәлап ҳәа хара.
Ишәҭит,ишәҭит аԥсабара,
Амра ахьышәахәа каԥхоит.
Аҿҳәара аиҭарц сара счара,
Анасыԥ ҷкәын ишьҭабжь гоит.
Ахәыҷқәа хәмаруеит адәаҿы,
Иҟамлацт урҭ рыцәа ҟьалан,
Ахәмарра урҭ ханагалан,
Ахәыҷқәа хәмаруеит адәаҿы.
Ахәыҷқәа хәмаруеит адәаҿы,
Ашьац иаҵәа рышьҭа анхалан,
Идырҽуеит урҭ рҽалахалан,
Ахәыҷқәа хәмаруеит адәаҿы.
Ахәыҷқәа хәмаруеит адәаҿы,
Насыԥ лашак урҭ ирыцуп,
Ражәа ҿыцуп, рашәа ҿыцуп,
Ахәыҷқәа хәмаруеит адәаҿы.
Ахәыҷқәа хәмаруеит адәаҿы,
Наунагӡа рыччабжь ԥымҵәарц,
Рылаӷырӡ цақәа рҿымшәарц,
Ашәак цәырҵуеит са сгәаҿы!
Асы, улеила ашьшьы-шьшьыҳәа,
Ашәаԥџьаԥ сыла иқәҵа.
Ҳа ҳҟамлароуп асы ҳазрыцҳан,
Уапыжә-уапыжә асы еиқәҵа.
Амра, уцәырымҵын макьана,
Асы умырӡыҭын лассы.
Ҳалаз аӡын сахьа шана,
Хәыҷи-дуи ҳаиманы.
Са шәсыцгәырӷьа, сани саби,
Сабду ашла, уаҵәца шьҭых.
Еидҽырбало ҷкәыни ӡӷаби,
Рынасыԥаз аҵәца шьҭых.
Ишьҭых аҵәца ауаа рзыҳәа,
Ишьҭых аҵәца сара сзы.
Ихаирхарц сымҩа ныҳәа,
Са сызнылаз шырԥазык!
Гәыԥжәарак азҵасит амшын,
Шьыжьаахыс агәы еилашуеит.
Аҟәара аҽаннаҟьоит амшын,
Ашәах бамбошәа иԥытуеит.
Ашәах бамбошәа иԥытуеит,
Ахьыр-хьыр ахахәқәа ччоит.
Иазхымго хьаала игәынқьуеит,
Ахала иара агәы иахаԥжәоит.
Ахала иара агәы иахаԥжәоит,
Шьыжьаахыс иамам еиқәтәарак.
Аҷнышқәа хиаало инаскьоит.
Урҭгьы ирымами гәалак,
Урҭгьы ирымамкәа гәалак,
Амшынеи рыԥсҭазаареи еицуп.
Шьыжьаахыс иамам еиқәтәарак,
Амшын иахьа агәы еилашуп.
Аԥҭа хыҵит, амра цәырҵит,
Ажәҩан ӡыжь иаҵәа ҽырбоит.
Шьҭа схәыҷума,жәибжь схыҵит,
Бзиабарак сеимнадоит.
Жәаф лхыҵит уи аԥҳәызба,
Сара сгәы мыжда зытҟәаз.
Исыздырҵәҟьом уи данызба,
Са схәыҷымшәа сгәы изабаз.
Исыздыруам, исыздырҵәҟьом,
Ари ԥхыӡу лабҿабоу.
Ишԥазури,уаҳа сарцәом,
Лара лымца сгәаҵа иҭоу.
Лара лами – абла ҭшаша,
Лара лами – ахьӡыркы.
Лара лами – амра шаша,
Лара лами– ацәашьаркы.
Аԥҭа хыҵит, амра цәырҵит,
Ажәҩан ӡыжь иаҵәа ҽырбоит.
Мап,уи сыбла уаҳа дхымҵит,
Лсахьа сыблаҿ илашоит!
Ахҭҟьареиԥш аҽыццышәқәа цоит,
Рышьҭақәа мзаҿоушәа инхоит.
Аҽыҩҷкәын гәыла дыџьбароуп,
Аҽыбӷа даласан дчаԥоуп.
Ахҭҟьареиԥш аҽыццышәқәа цоит,
Ԥҳәызбак лаԥшыла деимдоит.
Иҭынчым, лгәы ццак ԥыруеит,
Ларԥыс иааира дазхьуеит.
Ахҭҟьареиԥш аҽыццышәқәа цоит,
Ашла игәыӷрақәа наскьоит.
Лаԥшыла еимидоит аџьар,
Иникылон иарԥысра дзахьӡар.
Ахҭҟьареиԥш аҽыццышәқәа цоит,
Рышьҭақәа мзаҿоушәа инхоит.
Ашҭаҿ еицыцҟьоит зегьы,
Аха амба дҭалоит аӡәы.
Иауазеи, сыԥсындаз бсымбакәа,
Сгәы ҿыбкааит, изӡаӡом, аҭыԥҳа.
Аха сбыҳәоит, бсывсны бымцакәа,
Бааҭгылан исҳәо бырҳа.
Иббоума ишышәҭыз аԥсабара,
Ашьац иаҵәа уарҳалха ишьҭоуп.
Сгәы ҿыбкааит акала, сгәаԥхара,
Быхцәы шьқьырқәа рыла сҿаҳәоуп.
Аҵлақәа еилнахуеит аԥшалас,
Аха аҵлақәа ччоит ихҵаны.
Сгылоуп исықәшәазшәа ахымҩас
Сгылоуп са сгәы ԥшқа хәжәаны.
О, ирыцҳауп, хьаауп, уажә издыруеит,
Инеиужьӡан хьаауп иззыԥшу.
Са сеиԥшцәҟьа аԥшалас уазыруеит,
Аԥшалас – иааучҳаруп зымшу.
– Илгәаӷьзеи, – схәыцуеит еиужьӡан, –
Абасцәҟьа ижәпоума лгәаҵәа
Дцацәҟьама, дцацәҟьама сныжьӡан,
Диԥылазар даҽаӡәы, дгәырӷьаҵәа
Аҵлақәа еилнахуеит аԥшалас,
Аха аҵлақәа ччоит ихҵаны.
Аԥшаласгьы самоуп уажә гәалас,
Ах, срыцҳауп сыԥсыр сыхәжәаны…
Ақәа леиуеит ахаҽаҳәа,
Ақәа леиуеит ибганы.
Рԥаҵа цәышлақәа ныԥхьаҳәо,
Аҩарқәа дәықәлеит иццакны.
Издыруада урҭ ирԥеиԥшу,
Ицоит ишзахәо еиханы.
Бареи сареи – зегьы ззеиԥшу,
Уа ҳацәгылоуп ҳшьапқәа хтны.
Аӡә дахӡамшәа аԥсабара,
Аӡә дахӡамшәа адунеи,
Зегь неимбӷьыжәааит хара-бӷьара,
Еизынхада – ақәеи ҳареи.
Ақәа леиуеит ахаҽаҳәа,
Ақәа леиуеит ибганы.
Ацәыкәбарқәа ашьшьы-шьшьыҳәа,
Быкәа иҭалоит рыҽӡаны.
Иахьагьы исызшеит сеибга-сызҩыда,
Аԥсабареи сареи шаанӡа ҳаиԥылеит иахьа.
Бара боуп аԥҳәызба, уаҳа сызтәыда,
Сыԥхыӡқәа бышрылаз, сҿыхеит ҩаԥхьа.
Аҵх еиқәа иаркараз аԥсабара лахҿыхӡа,
Ԥхыӡ хаак агара игарҵит шьыжьӡа.
Адунеи ду уаҳа данымшәа лаԥшыцәгьак,
Амрагьы цәырҵит ахаҿы гьежь цқьаӡа.
Аӡаӡа еимхәыцқәа, ашьацқәа ирҽыжәу,
Имиц ҭыԥҳа ԥшӡак лсахьа рхаҿуп.
Ахҭҟьара иаҩызоуп арашь са сызҽыжәу,
Ба башҭахь ихало ахьымҩа сануп.
Акыр шьха сырхысит, бахьыҟаз харамзи,
Акыр ӡы срырит, абар шьҭа бааигәоуп.
Ба бықәраҿ саныҟаз зынӡа ба бхәыҷӡамзи,
Жәибжь бырҭысит,
Быссирхеит – бҭыԥҳауп.
Чоу ҳәа сынҽыжәҵып хәылԥазык бара башҭаҿ,
Ашьхауаҩ дшышәҭааз рбап бҭаацәагьы.
Маҭырбагак иаҩызоу, иамзаҿоу сҽышьҭаҿ,
Бынасыԥ ҭашәҭып. Иԥшӡахап иаҳагьы.
Аԥҳәызба, бызныҟәои гаҿала,
Хьаала бгәы зегьы рҭәны…
Арԥыскгьы дықәхеит ихала,
Имоуп ба бышҟа аҳәатәы…
Ажәак макьана изымгәаӷьцт,
Шәҭыцкгьы ҿимхыцт ба бзы.
Дычча-ччо амҩан дыбԥымлацт,
Дбылуеит макьана ихазы.
Амҩан дааҭгылоит гәырҩала,
Хәыцра шәкы дрымоуп уи дԥах.
Ихиаалоит аҷнышқәа, хиаала,
Игәымца еицралоит еиҭах.
Иҟоуп дызхьымӡо, ицәыӡуа,
Урҭ зегь гәырҩеигоит иахьа.
Асқьала дахьықәу уи дхәыцуа,
Ихьаақәа цәырҵуеит ҩаԥхьа.
Ааԥынра шәҭышха ишцәырҵыз,
Амахәқәа ирҿалт абыӷьҿа.
Быбзиабара игәаҵаҿ ицәырҵыз,
Ба бышҟа иархеит ишьаҿа.
Шәахәала иқәҵоуп бара бымҩа,
Бымшқәагьы шәахәала ихырҷоуп.
Амра игәыднакылоит бӡамҩа,
Башҭагьы шәҭышла иқәҵоуп.
Рымаӡа еибырҳәоит ахаҳәқәа,
Аԥсаатәгьы ирӡом џьара акы.
Ишԥацои аамҭақәа мхьаҳәкәа,
Изцои, мшәан, абас иццакны!
Иаарты, нас, иаарты бара бгәаҵа,
Слаҳәит, иаха ббаҳчаҿ зыршаз.
Ак аҵоуп, бцәырымҵра, ак аҵоуп,
Сиргәаҟуеит са сшамкәа сызшаз.
Инасуеит аԥшаласгьы ахәхәаҳәа,
Ахьхьаҳәа имҩасуеит аӡыхь.
Арбаӷьқәа еиқәҿырҭуеит аккаҳәа,
Ихалоит ашәақәа хыхь.
Бҿыха – иҿыхеит аԥсабара,
Бҿыха – ашьац иаҵәа ҿыхт!
Бҿыха – иаатит агәы аԥхара,
Бҿыха – аҵыс иаҵәа ҿыхт!
Схала сынхахит ҩаԥхьа,
Сразҟыдан сықәхеит иахьа.
Ицәалашьшьу амза лашоит,
Ихиаало аԥҭақәа цоит.
Игәырмаҷгаха иасуеит аԥша,
Ицәгьоуп, ицәгьаӡоуп ахыԥша.
Дыҟоуп зынӡа сызҭахым,
Убасгьы са сзыҳәа иразым.
Аҵх лашә сызхымгар уаха,
Изхароу ба боуп аҭыԥҳа!
Игәаӷьны ҩажәак еибырҳәеит,
Уигьы хәыҭхәыҭла, маӡа.
Еибырҳәеит, рымаӡа еибырҳәеит,
Мцала ишбылуазгьы мӡа.
Арԥыс дхәацаԥшьха дахьгылаз,
Игәаҵан мчык аҽашәон.
Жәаа шықәса аарла ирҭагылаз,
Хаҵаҵас игәымца иҟажон.
Дгәыдкыл! – Изгәык ааицрасуан, –
Дгәыдкыл, лқьышәқәа былуеит.
Уҽаанкыл! – Иҟәышра ииааиуан, –
Уҽаанкыл, мамзар шәеицбылуеит.
Амза хь-рахәыцла ирысуа,
Аԥҳәызба лыхцәы ԥшқа қәнаҵоит.
Аҿара ашәышықәсқәа иргәылсуа,
Аҩыџьа рыбжьара иҽырбоит.
Дгәыдкыл! – Изгәык ааицрасуан, –
Дгәыдкыл, лқьышәқәа былуеит.
Уҽаанкыл! – Иҟәышра ииааиуан, –
Уҽаанкыл, мамзар шәеицбылуеит.
Мҩакаҿ ҳаиԥылар ашамҭаз,
Иԥхыӡу дунеи ссирк аҟны.
Ашамҭаз, аԥхыӡқәа рҭахамҭаз,
Ҳаҩыџьегь ҳаиԥылар ҳзаҵәны.
Ҳныҵалон алакә ссир атәыла,
Уаҩ иимбац баҳчак агәаны,
Ҳныҟәарын ҳгәырӷьо, гәырҭәыла,
Ашәҭ еиԥш ҳамаӡа аартны.
Ибасҳәарын бзиа са бшызбоз,
Ба бзыҳәа сгәы ԥшқа шбылхьаз.
Быблақәа рӡыжьра сшыххалоз,
Заҟантә сҵааҟәрыла сцахьаз.
Аха урҭқәа еижььагоуп уажәала,
Ашамҭаз аԥхыӡқәа ҭахоит.
Схәыцрақәа мҩасуеит еишьҭала,
Нас схи сареи ҭынч ҳааизынхоит.
Ажәакгьы сызламҳәацт макьана,
Схьаақәа лыздырӡом ларгьы.
Икыдлеит иаха амза магана,
Маҷк саазнархәыцит сыхгьы.
Знык ауп ҳанеиқәшәа ачараҿ,
Амца насхырсны сылблит.
Аҵәца иҭахәмаруан амаҷар-ҿа,
Уа лныҳәаҿа шьҭыхны изжәит.
Ажәакгьы сызламҳәеит ауха,
Дықәгьежьаа уа ҳамаҵ луан.
Лылаԥш, уи лылаԥш саркьаԥҽыха,
Аҩы аҵкыс уи лылаԥш сашьуан.
Ачараҿ ашыкьбыжьқәа халон,
Иашьызи иашьымзи еиҟаран.
Урҭ уаха ирҳәалак рнаалон,
Изҿыз шәаҳәаран, кәашаран.
Аӡәызаҵәык, ахьаақәа идыркараз,
Стәан сара усҟан сзаҵәӡа.
Иабалдыруаз уи зегь шылхараз,
Уа ҳамаҵ зуаз аҭыԥҳа.
Сбызшәа снықәыр, аӡыцәҟьа саҿыхәом,
Бызшәоуп, дад, умилаҭ наӡаӡа еиқәзырхо.
Сбызшәа еиҳау ҽа-хәшәык сара исыхәом,
Сбызшәа анысхашҭ ауп сара санҭахо.
Аӡә ибызшәа акәым, дызхылҵыз дихашҭхьеит,
Адәы дықәуп ласбаҵас, еснагь дҵыхәаршәшәо.
Гәырҩа-хьаа имам, иҩызцәагьы дрылҵхьеит,
Аха са сбызшәа ԥсырмаҷгаха иансаҳауа
Дак насылԥсаауеит, схьаақәа рҿыцуа.
Саб иԥсы аҿаԥхьа харак сыдны схы збоит.
Ирыцҳауп убызшәа, уҩны аԥсы анахыҵуа,
Уа ула еиҭымхоит, уа ула иҭахоит.
Насыԥми, убызшәала уцәажәартә иахьыҟоу,
Ихьча, дад, иумоу амалқәа иреиҳауп.
Абызшәа ахьыҟоу анасыԥгьы ыҟоуп,
Убызшәада,
Егьырҭ абызшәақәа рзынгьы уҿаҳауп.
Амра цәырҵит, адгьыл ҭхаџьуеит,
Ашьац иаҵәа аҿаҳәҳәы.
Ахьҭа ԥшьаала шьҭа аҽарӡуеит,
Ашәаԥыџьаԥ еилаҳәҳәы.
Шьыри, шьыри, шьҭа ԥханынӡа,
Ашла игәыӷрақәагь ԥытуеит.
Шьҭа ԥханынӡа днеихыр, ссирӡан,
Мчыла ихьаақәа ихәаҽуеит.
Шә-сахьак цәырҵуеит уажә уи иблаҿ,
Ашьха иқәҵуеит шьҭа асы.
Ҽа-знык, шьыри, илаԥшҳәаа амҵаҿ
Дшәарыцо дкыдлондаз лассы.
Рышьҭа дхылан бынҳәа гәарҭак,
Аҳәышра дҭалан дымцалоз.
Днаҵагылан ахра ҿҟьарҭак,
Усҟан уа гәыла имҳәалоз:
«Уа, Ажәеиԥшь, иахьагьы усхылаԥш,
Улԥха сыҭа ҽазынгьы!
Абна шәарах ҽазнык срыларԥш,
Уаҟа ирылаҵ са сыхәгьы!»
Аха иахьа игәы иҭыхо,
Иажәра ихьымӡарц ҽа шықәсқәак,
Ажәҩан, адгьыл – зегьы дрыҳәон,
Аха иаҳауамызт урҭ рҭак…
Еҳ, шәара ауарбақәа, ашьха уарбақәа,
Шәабаҟоу, шәахыбааума ари адунеи
Ашьха уарбақәа,
Аԥсаатә лаша ԥагьақәа,
Шәхабар сышәмырбеитеи уа шәааигәа саннеи.
Шәыдлаԥса ҳашьхақәа еиҭымхап ҳаӷеимшхара,
Анаҟә еилаҳанто уа ахрақәа ирҿатәап.
Шәымҵәыжәҩақәа ирыҵак иааскьажәгалоз амшшара,
Ахала заҵәык иншәыжьыр агәҿыӷьгьы иагап.
Издыруада, сԥылара мыцхәуп ҳәа ишәԥхьаӡазар
Шәԥагьара шәылсззар ианаамҭамз зынӡа
Шәышьхақәа ирхылҵыз сышреиуоу шәымбазар,
Шьхатәыла сыншәыжьырц шгәы иҭоума сзаҵәӡа.
Шәшьаԥхыцқәа гәхьааргоит ара ахрашқәа исԥылаз,
Имӡакәа исарҳәеит ишырцәыӡуа агәрагара.
Ашьха уарбақәа, шәшазар шьхатәылаз,
Ахаангьы шәазымхәыцын, ишәаҭәам аԥсра.
Абыӷьқәа цәҩежьаахеит уажәшьҭа,
Ахьҭагьы ԥшьаала аҽаҳнардырит.
Иҿышәшәаз адгьылаҿ ишьҭан,
Рымцашоура уаҟа ирнырит.
Ирыҵашьыцуеит уажә дара,
Хара дгьылкаҿ зымахә иамоу.
Адгьылаҿ иааргеит рыԥсра,
Аха рыԥсымҭаз гәалак рымоуп:
Издыруада ԥшак аасыр,
Урҭ рнышәнап инахыбаан,
Џьара қәыц-маӷык ихнашьыр,
Усҟан шьҭада уаҟа инықәбаап.
Ирҳәон ашәа, ахацәа рыԥсымҭаз,
Афырхацәа ашәа рҳәон.
Ах, ишԥацәгьаз, рыԥсы ацамҭаз
Ашәаҳәара, аха ирҳәон.
Ирҳәон ашәа, шьҭа уаҳа ирзымҳәоз,
Ашәа – лабжышла икәабаз.
Ашәан урҭ рыԥсымҩа зырԥшӡоз,
Зыԥсқәа ҽа-ԥсҭазаарак иазшаз.
Зегь ҳашлыхәаԥшуаз,
Ашамҭаз дааицәахан,
Сгәыла ԥҳәызба
Лыԥсы лхыҵит шьыжьымҭан.
Уи дышәҭыцны
Аԥсҭазаара дыҿшәеит,
Иҿшәаз ашәҭыц
Сара сыблаҿ иканӡеит.
Лыхцәы қамыз
Уа шәиқәаҵәара уа,
Лгәы иқәуп,
Амацәыс еиԥш илакьуа.
Лыбла ԥшӡақәа
Шә-маӡак нҭаршәны изҵәахлоз,
Арԥар шьахәқәа
Амца рхырсны избыллоз.
Уажә иабаҟоу,
Лыблацәақәа ирҵәахит.
Лыблацәақәа ирҵәахит,
Рымцашоура хҽит.
Сара сгылоуп
Уи лхаҿы ԥшӡа сазыԥшуа,
Сӡамҩа иахьысуеит
Сылабжышқәа, сеилблаауа.
… Уҵәуа, уҵәуа
Амшуп иахьа сгәы,
Сгәыла ԥҳәызба
Лымцахә ыцәеит шарԥазы.
Ҿыхьҭоуп шьыжьаахыс,
Ҿыхьҭоуп уамашәа.
Ас цырақәа лалшәшәеит
Ажәҩан зқәыршәшәан.
Аххаҳәа акәаш-мца
Ауаџьаҟаҿ еиқәуп,
Аԥшәмаԥҳәыс лхьыруа чуан
Архышьна ихшьуп.
Аԥырӷышқәа еицралоит,
Аҵааԥсы ӡыҭуеит,
Ас цырақәа хиаало
Сԥенџьыр иаҿаҳәуеит.
Иҳәа, нас, аԥсҭазаара,
Сзакәи мшәан сара?
Исзышьҭоуҵаз амҩахәасҭа
Сазгоумашь хара?
Суҳәоит, сухумбаан,
Иԥшқоуп сара сгәы,
Асы бымбыл еиԥшҵәҟьа
Сумырӡыҭын уаҵәы.
Ҿыхьҭоуп шьыжьаахыс,
Ҿыхьҭоуп уамашәа,
Суҳәоит, аԥсҭазаара,
Макьана сумыршәан!
Ирымҳәац ашәақәа,
Иаартым агәашәқәа,
Аӡиасқәа иҳәынҷам сыгәҭыхоуп сара.
Аҵх лашьца изалымҵыз,
Амш лаша изалымлаз,
Хәыцрақәак сгәаҵаҿы иаҿуп абылра.
Урҭ рыццышә иагәылҵны,
Ашәҭ еиԥш игәылптны,
Сахьақәак сҿаԥхьа ицәырҵит уажәгьы.
Сылаԥш зыркараз,
Сыцәа зырҟьалаз,
Урҭ рышҟа са сымҩа кын еиҭагьы.
Акыр ҵуама, сан, бгара ԥха сылҵижьҭеи,
Аԥсҭазаара сашахьеит хәҭа-хәҭаны.
Акыр ҵуама са сымҩахәасҭақәа сырныҵижьҭеи,
Амҩадуқәа ирнысҵахьеит сышьҭақәа ԥсаҟьаны.
Урҭ реизгара сылшозҭгьы ҽнакала еизызгон,
Идырҟьыцхьоу ашьацқәагьы ирхасҵон рыԥсы.
Ҽакалаӡа сышықәсқәа сылаԥш рхызгон,
Сзыргәамҵуа сгәалақәагьы насхыҵуан лассы.
Аха, кырҵуазаап, сан, бгара сылҵижьҭеи,
Акыҷырақәа ибынхалаз исарҳәоит уажәшьҭа:
Схәыҷра амҩахәасҭақәа акыр шҵуа сырныҵижьҭеи…
Ах, шьыри, сырнылозҭгьы еиҭахгьы, еиҭа!
Иҳахәаԥшуеит рыблақәа ҭырхаха,
Абыргцәа неихыркәа змаӡам.
Ирымамшәа шьҭа уаҳа урҭ раха,
Амшқәагьы аарызхьамԥшӡеит зынӡа.
Ирхыкны быжьқәак уажә имҩасуеит,
Иабантәаауеи Ирҳәозеи урҭ?
Иарҩашьоит урҭ рлымҳа иҭасуа,
Рыблаҿы маӡақәакгьы рыҽхыртт.
Ирҭахым урҭ ажәра рҽарҭар,
Ажәра акәӡам иазхәыцуа аԥсра.
… Ҳа ҳала ирзымбац ак гәарҭар,
Ирзыхынҳәуан дырҩагьых рҿара.
Иарбан ӡыблароу шәхәызтәыз,
Мгәыӡаа, зыхьӡ-зыԥша ҳзынхаз?
Иарбан ӡыхьу шәара ихышәтыз,
Доуҳа мчума иҭазырбаз?
Иарбан хәыз шәынхарҭа ахьыҟаз,
Анышә иаҵәахма шәыхәшҭаара?
Сымҩахыҵт еиҭа ҳаиқәшәарцаз,
Шәеигәырӷьама нас саара?
– Мгәыӡырхәаҟа! – анысҳәо иҿыцны,
Сыбла ихгылоуп Мгәыӡаа шәхәы.
Сымҩахыҵт иахьа асас дсыцны,
Быжь-насыԥ хаак рынцәахәы.
Быжь-насыԥк ҳаргьы инаҳаҭан,
Имгаӡакәа шәа шәзы акгьы,
Шәцеит, шәабацеи шәҽырраҳаҭны,
Шәхабарк уаҳа иҟамлаӡеит.
Издыруада хара дгьылкаҿ,
Иахьаҳзымдыруа џьара,
Шәықәынхозар даҽа хәыкаҿ,
Шәыхьӡ ахылазар убра.
Шәхабарк ыҟаӡам иахьанӡа,
Мгәыӡаа зыхьӡ-зыԥша ҳзынхаз.
Сара сқыҭаз шәықәрахьымӡан,
Шәҟаларц иабыкәу шәахьагаз?
Имыцәааит макьана уа угәаҵаҿ,
Ахақәиҭра мца уаҟа иҭашу.
Иҵуазеи уҿаҳәоижьҭеи аҳаԥ аҵаҿ,
Абрыскьыл, сара суцхраарц сҭахуп.
Снеиуеит мышкызны уа уҟынӡа,
Снеиуеит, уахь амҩа сануп.
Схьаҵраны сыҟам ԥсраҽнынӡа,
Са схьаақәеи сыгәҭыхеи ҽакуп.
Уа умала уакәӡам уа игәаҟуа,
Аҵыс иаҵәа исҿанаҵоит саргь сыԥсы.
Мышкызны иҟалап уа уанҭыҵуа,
Аха уаанӡа иаачҳа, абааԥсы.
Имыцәааит макьана уа угәаҵаҿ,
Ахақәиҭра мца уаҟа иҭашу.
Мышкызны ҳаиқәшәап аҳаԥы аҵаҿ,
Мышкызны иҟалап уззыԥшу.
… Снеиуеит абри адгьыл саныҵны,
Снеиуеит уа ушҟа, Абрыскьыл.
Усҟан шьаҿак ԥхьаҟа уааиҭаҵны,
Уԥсадгьыл аҟәырҷаха хәыҷ уааиԥыл!
Аҟамаҿы иаҩызаха уаныхҭарклак агәалақәа,
Акы унаԥырҵыр, егьи аауҿагылоит хаха.
Усҟан амшынқәа иреиҳахоит акәарақәа.
Ганкы мацара уавахоит узмыруа, узаҵәха.
Иубоит, нырцә уқәлацәа иҭәы-иԥха ишыҟоу,
Урҭ иарбан дунеиу ирзаатыз лымкаа?
«Алакә аҿоуп асеиԥш аԥсҭазаара ахьыҟоу» –
Ухала ухы ужьарц уалагоит агәкаҳара анузаа.
Иацы агәыр аҵа икылыудоз икапан иацлан,
Агәыр аҵа акәым, уҩны ашә дузкылгом иахьа.
Иудыруеит, аԥсҭазаара абасҵәҟьа ишлацҳам,
Аха ублақәа иаархагылоит уқәлацәа ҩаԥхьа.
Иуҳәахуеит, уи аганахь мышкызны саргьы сыруеит,
Иаҳбап нас уаҟа ҳауа аҟазаара зықәнаго…
Нас, ианбыкәу, аҩыза, ианбыкәу уаныруа.
Аха, уақәгәыӷла ушақәгәыӷц, уи аамҭа зыгәра уго.
Дгылоуп аԥҳәыс-ҿа, зцәа зтәым,
Амшын агәы иаҵәа дхыԥшыло.
Иҭынчӡа уажә аӷбақәа зхым,
Амшын уи лаԥшыла дынхылоит.
Лымҩа ааигәоумашь, хароу
Длыцуп лыбла иамбац аԥыза.
Нас лылаԥш ааҟәылгеит, дацәшәоу,
Амшын уажә иахьақәыршәу ахыза.
Аҭынчра ааилазгало аԥша,
Ԥшьаала лыҵкы ҭбаа инахьысуеит.
Дгылоуп аԥҳәыс-ҿа, анцәахша,
Лыхцәԥара лыгәчама инахысуа.
Зқьы маӡа зҵаҵәаху дунеик
Дахӡыӡаауа дгылоуп лхала.
Издыруада, лакәзар Саҭанеи,
Сасрыҟәа иира дазыԥшызар?
Схы ашлацқәа шаалаԥсаз уажәоуп сара иангәасҭаз,
Уажәоуп сара иангәасҭаз сышықәсқәа шсыцәцаз.
О, ашлацқәа ракәым уажәы агәҭыха сызҭаз,
Са сықәра амшьаҳартә иҟаламашь сыԥсы злаз.
Џыџа икәара ахьӡын ҳкәараҷҷа сызҭалоз,
Сара сзы икалмаҳақәан уаҟа аԥсыӡ хәыҷқәа иҭаз.
Шьхак иаҟаран ҳара ҳхәы ԥшӡа сызхалоз,
Ҳарха еиуыжьқәа срықәын, иаҳа амра анкашуаз.
Сан лыгәгьы ҭысфаахьан изныкымкәа сгаӡарала,
Лара дсышьҭан. Сара ампыл сашьҭан адәаҿы.
Аҩныҟа сангәарлалоз ыҟан еиқәа уаарала,
Са стәы кәыжә-кәыжә ишьҭан ҳахьеисуаз аҟәараҿы.
Ахәыҷра хага,
Схәыҷрашықәсқәа сзаарылымҵит уаҳа,
Сықәлацәа уажәгьы аӡәаӡәала избалоит сара ԥхыӡ.
Игәхьаазго уи аамҭа аԥарда ҟаԥшь инахан,
Шьҭаҵәҟьа иснардырит ишсызмырхынҳәуа сцәыӡ.
Схахәы ашлацқәа шалаԥсаз исҭахым ихасҵар,
Урҭ баша рыԥшӡаган схахәы дрысызшәа збоит.
Ах, шьыри, ҳкәараҷҷа сымҿтәы ӷба хәыҷ нхысҵар,
Аха иабаҟоу, сымҿтәы ӷба, схәыҷреиԥш аҽаӡоит.
Сангьы дхәыҷума, шьҭа акҷырақәа лцәеицылеит,
«Ҳан» ҳәа ларҳәоит уи аҭацацәа иаалгаз.
Аха урҭ рҟынтә уи ажәа дзамышьцылеит,
Лыблақәа ирызгәамҭацт шьҭа лыҷкәынцәа шҳазҳаз.
… Схахәы ашлацқәа шалаԥсаз уажәоуп иангәасҭаз,
Уажәоуп сара иангәасҭаз сықәлацәа ахьцахьоу.
О, ашлацқәа ракәым уажәы агәҭыха сызҭаз,
Имаҷӡоу сумҭа хәыҷ ауп, сҿара шықәсқәа зыхәхахьоу.
Сара сныҟәоит…
Зны абнаршәыра сылхо сылоуп,
Зны ахра скыдуп, хаҳәи мақьи неишьҭаҵо.
Зны иӡыблароу ашьха ӡиас сыҽԥынгылоуп,
Аха сгәы меицакӡо сымҩа сықәуп, сара сцоит.
Нас аеҵәақәеи сареи ҳаицуп уаха шаанӡа,
Ажәҩан гәыҭбаа ҳаҵоуп цәымзаҵас ҳлашо.
Амала, ашарԥыеҵәа ҳазхара иаабаанӡа,
Ашара иналаӡуеит. Зегь рылымкаа иԥхашьоу?
Зны амра сацуп.
Иахьа хәлаанӡа ажәҩан скыдуп,
Ашәахәацқәа срыцуп адгьыл аӡамҩа ԥха шьышьуа.
Ԥсы зхоу зегьы рҿаԥхьа уалԥшьак сыдуп,
Нас дарбан уи ашәаха сымҭакәа сызшьуа?
Исанарыжьуам ахрақәа хара срыцәгылар,
Урҭ раҳаракырахь исыԥхьоит есымша.
Зынгьы аурҭи аҷыхь цәгьеи сырцәыргылан,
Урҭ иԥыршәоит са схачҳара, сымч-сылша.
Уреиузар ахра иалҟьаны иҭахаз,
Ирымҳәарыз, дҭахеит, егьызқәымыз.
Исызгәамҭеит ахаҳәқәа шҿаҳаз,
Срықәгыло уа уҟынӡа сызлахалаз.
Бааи-ԥси зегь рзеиԥшны ишьҭан,
Амҩан исԥылаз аҳәажә еиԥш.
Ирҳәозшәа, ҳаибабап ҳәа ушьҭан,
Ишьҭан, урҭ анышәаԥшь рҽаларшьшь.
Аха ессааира ирхыҵәон анышә,
Ахаҳәқәацәҟьагьы афозаап, иараби.
Улатәаз атеиԥш уаҟа ухышә,
Ицо-иаауа зегьы убарами.
Иџьасшьо, мышкызны уанԥслакь,
Ихаланы уаҟа узжуада?
Ахаҳәқәа лыҵашьшь ианцалак,
Уаҟа ушынхоз агәра згода?
… Машәырноуп сышхалаз ара,
Ахрақәа сыԥсы рыҽҳәараназ.
Исҭахуп уажә сырԥырҵырц хара,
Ахәымга, иахьанӡа урҵәахитаз.
Ҭагалантәи амшқәа сыртәыртәын,
Аԥхыӡ еиԥш срылоуп сҭахәхәа.
Апҟақәа ажәҩан зегь хырҟьан,
Еишьҭалан ицоит еицырхәхәа.
Рымҩа хароумашьИахьнеиуа,
Иааргәыдҵан иршьуамашь ауаа?
Сгәы мҵарсны апҟақәа неиуеит,
Сгәы мҵарсны исцәыргеит аԥсаа.
Сшәоит, уажә ашәа хаак аархылҵыр,
Илеиқәынҵәа зегь цашашәа збоит.
Ма акы аҩызцәа иаарылшәар,
Усҟан сгәы аҵӷа ааҿыхҵәоит.
Апҟақәа неиуеит сгәы мҵарсны,
Рхашҟа уажә аԥҭа хәашь хыуп.
Схьаақәа аӡхыҵреиԥш ирыгәҭасны,
Урҭ рыла схьаақәа зегьы хҽуп.
Ажәҩан мдыдындаз макьана,
Ма амацәыс мыкшандаз уажәы.
Апҟақәа ар реиԥш рҽеиҿкаан,
Инеиуеит, еишьҭалан зегьы.
Рымҩа хароумашь иахьнеиуа?
Иааргәыдҵан иршьуамашь ауаа?
Сгәы мҵарсны аԥҟақәа неиуеит,
Сгәы мҵарсны исцәыргеит аԥсаа.
Исҭахуп еиԥысшьырц сгәырӷьеи сгәырҩеи,
Урҭ рҳәааҿ сгылоуп сымацара сзаҵәӡа.
Бааигәара сыҟоуп, сгәыӷра Саҭанеи,
Саҭанеи – аԥҳәыс ҟәыш, сгәахәтәы сахьыгӡа.
Издыруеит, башҭаҿ сымҩахыҵуеит хәылбаҽхак,
Дааҩнагьагьан усҟан Гәында схәы лырхиап.
Аха схәыцрақәа ҽеимшәа сыҟоуп иахьак,
Быҷкәынцәеи аџьныш ҭакәажәи еиқәшәазар ҟалап.
О, Нарҭаа, усҟан, илзымӡырҩааит уи,
Рыхьӡ имырцәаӡеит Сасрыҟәа, рашьа.
Рыҽҭадырхоит рымала, ишьра ргәаӷьыр,
Гәнаҳароуп расақәа ирыхьшыр ашьа.
Сасрыҟәа днашԥаӡам, Сасрыҟәа драшьоуп,
Иалшоит уи ишьа цқьа еиднакылар мышкы.
Мааналагьы дрышьҭаӡам, башацәҟьа ижьоуп,
Инамӡааит аџьныш-ҭакәажә лыгәҭакы.
… Издыруеит, шәашҭаҿ сымҩахыҵуеит мышкы,
Гәында-ԥшӡа дысԥымлар уа исхыҵып сыԥсы.
Анагӡара иашьҭалар аџьныш лыгәҭакы,
Базхәыц, нас, бҿаԥхьа ицәырыргои урҭ бласы.
Исымоуп ишсымац схаҿра,
Сабацәа исзырхьчаз иахьанӡа.
Ажәҩан, о, иулшару схәаҽра,
Идурҳәарц џьоукы, дықәрахьымӡан.
Аԥсра азакәым сзыҟоу сшаны,
Ус баша дымгәыӷааит аӡәгьы.
Ашьхақәа са сыхьыӡ ҳәаны,
Исыԥхьоит рышҟа еиҭагьы.
Ауаҩы иԥсымҭәра иахҟьоу,
Аамҭа аҽаԥсахт ҽакала.
Исыздыруам саргьы сызхырҟьоу,
Саргәамҵуеит уи сара ӷәӷәала.
О, сыдгьыл, сцаша зхаҵкы,
Учҳара абааш еиԥш иӷәӷәазаап.
Узқәаҿ исзалухт мҩакы,
Сгәашьҭыбжь уа уҟынӡа инаӡазаап.
Машәыршәа уа уӡиаск хәашьыр,
Убла ихшәалеит иҟьалаз
Ҭәыцк, аха ихымхкәа сыԥсыр,
Усҟан уи аӡиас иххалаз,
Арахь изӡхыҵрым иԥхашьаны,
Сыԥсы. Иара уаҟа илеикәаӡҭып.
Ирҳәашт џьоукгьы уаҟа игәаӷьны,
Дыԥсызар дыԥсит нас, даҳхашҭып.
Сырхашҭуеит, аӡиас хәашьны
Иахьынӡарбо, аха нас ицқьахар,
Ирымҳәашеи, мшәан, уи дӡыҭны,
Даламлахьаз, иабаҟоу ихабар?
Усҟан уа ахаҳәқәа ирҳәап,
Сара шсакәыз аӡиас зраӡаз.
Сыдгьыл, о, нас агәра угап,
Сыбзиабарақәа уара ушреиҳаз.
Иҵәҩаншьап анышәаӡа даҭан дхынҳәит,
Дгәаҟит, дуазырит, игәы мыжда лаҳәит.
Шьҭа уаҳа гәыӷрак изҭаша ҳәа егьибом,
Ишԥеиури, дбарџьеиуеит, аҵх лашә изхгом.
Агәырҩа цәгьа аҭаҳмада шьҭа изхымгар ҟалап,
Ахаҵа гәы еицакрыма Изалшарым, о, мап.
Адырҩаҽны шаанӡа дгылахт еиҭа,
Амақьа иаҿишьин ихит уи иеиха.
Дабацои абырг шла, дзышьҭоузеи уажәшьҭа?
Иҭакәажә лымала дазныжьны аҩнаҭа.
Дцоит, аха дабацои, изыԥшыда, иба?
Анышәынҭрахь днеиуеит дахьжу уи иԥа.
Уаала, дад, уаала, иаҳцәажәит ҳуардын,
Ихжәаз алыра ҳаԥсахыр сҭахын.
Ҭагалара акрагума, ишлахьеит аџьықәреи,
Уардында ҳанықәха, идыр, ҳаԥхашьеит.
Аандақәа рӷәӷәамзар, еилаҳашт лассы,
Нас агәылацәа рҿаԥхьа ицәырҳгои бласы.
Ҩыџьа ахацәа егьрылымшеит рҳәап,
Иҳаицәоугьы иҳаиӷьугьы шаҳхыччогьы убап.
Уаала, дад, уаала, иаҳцәажәит ҳуардын, –
Длаӷырӡышо аҭаҳмада дакәшон аҳаҭгәын…
Дакәшон аҳаҭгәын, амрагьы ҩаскьон,
Аԥсҭазаара еидараха ишиқәыӷәӷәоз ибон…
… Наҟ инхарҭахь еилиааны абна ахаԥахьан,
Макьана иара имаҳацыз аиха ашьҭыбжьқәа гахьан.
Амҩан дысԥымлеит џьоукы анасыԥ шәзызшоз,
Ҳаивнагазар акәхап, ҳаҩыџьегь ҳлашәқәазу.
Саауеит сара схала, сымҩагьы наскьо џьысшьоз,
Аԥсҭазаара сыхнахит, нас иарбан мацәазу
Сҽызҭазгӡара. Сшоуп ԥсы зхоу зегьы ирылазарц,
Ҭәыцк иаҟарам сыԥсы хәҭа-хәҭала ишаны.
Ҭахык еиԥш сҩызцәа еснагь рыгәҭа сгылазарц,
Ааԥынтәи амреиԥш ргәы сҭысларц ирԥханы.
Сгәеиԥшцәҟьа иразуп са суада зегь шәзыҳәа,
Шәхы ахыжәымбаан, иҭшәазаргьы макьана акыр.
Шәымҩахыҵла, сҩызцәа, шәнеира са сзы ныҳәоуп,
Иалшоит уаҟа амла, ма ахьҭа шәакыр.
Аха аҵх ду имшо, ашәала урҭ хаҳҽып,
Жәеинраалала инеимда-ааимдо ауада ҳарԥхап.
Ҳабдуцәа ишырҳәалоз еиԥш, аҵхгьы ԥаҳҽып,
Ахан хьыцәцарақәарҿ иаҳзымҳәо, уаҟа иаҳҳәап.
Иаҳҳәап, ари адгьыл ҳа ҳада ишрыцҳау,
Иаззымхәшәтәыц ахәрақәа шамоу иахьагьы.
Аамҭагьы – инапыла шшыроу акәыцҳа,
Реицҭагӡара шҳалшо ауаагьы анцәагьы.
Имаҷым макьана, имаҷым ҳзызхәыцша,
Аԥсҭазаарҿ усоуп, ес-ҿыцрак ҟалоит.
Шәымҩахыҵла, сҩызцәа, ишәцәыҵәахым сыцшәша,
Шәа шәыда сыԥсҭазаара ашәҭ еиԥш иканӡоит.
Сара адырха смаӡаӡеит бгәы аԥшқареи акьакьареи,
Бара быблақәа сырхыԥшыло исзымҳәаӡеит ажәак.
Сара сзыхьӡаз акы заҵәык ауп – быԥшӡареи бхагареи,
Ажәҩан ашҟа сҩарԥшны, бычча-ччо исбырбон еҵәак.
Уамашәа ицәгьан урҭ быблақәа рхыԥшылара,
Маркатылла инықәкны ирҟәадын ба быхцәгьы.
Аха ишԥаԥшӡаз, иагьшԥахааз бара бҿаԥшылара,
Сгәы брыцҳашьаны хьаала иҵәуеит иахьагьы.
Иарбан гәнаҳау нас, анцәа ду бара ибхареиҵаз,
Избан бара была дзахыччаз ари адунеи?
О, схага ԥшӡа, зан лгара ԥха изгарымҵыз,
Зан лгара изгарымҵыз аччаԥшьи агәырҩеи.
Рыцҳашьарак ба бышҟа уажә исыхоит мчыла,
Бара брышьҭоуп бҿаԥхьа инеиуа арԥарцәа
брыхьӡарц.
О, схага ԥшӡа, Иҟалозар, уа маҷк бааҭгыла,
Аҩнынӡа са бнаскьазгап, буаҩра агага сыхьчарц.
Абан дгылоуп дцәыҵаччо бықәла ԥҳәызбак,
Арԥарцәа ибхыччо дрылаччоит ларгьы.
Ах, сшьапқәа ԥыҵәҵәандаз сара араҟа ба банызбоз,
Аԥҳәызба хага, исыбҭеит шьҭа исызхымгаша агәырҩа.
Буаҭәа ԥшӡақәа, амра шыра иашәхьаз,
Ргәы еибабырфарц, ихтны арԥарцәа идбырбон.
О, схага ԥшӡа, ашәҭыц зымахә ԥшқа иамшәаз,
Аҵәы былхуа зегь нацәкьысла беибадырбон.
Иарбан гәнаҳау нас ҳазшаз бара ибхареиҵаз,
Избан дзахыччаз бара была ари адунеи?
О, схага ԥшӡа, зан лгара ԥха изгарымҵыз,
Зан лгара ԥха изгарымҵыз аччаԥшьи агәырҩеи…
- Ала бзиа аԥсымҭаз ашҭа иҭыҵны
 мҩа харак инықәлоит, аԥсра ахьӡаанӡа.
Ашьшьыҳәа инҭыҵит уи ашҭа,
Агәашәаҿ иааҭгылан иааԥшит.
Нас иарӡырц аҭахызшәа ашьҭа,
Иахьазымдыруаз ҭыԥкахь иццакит.
Ицон ахы ақәыжьны, ахала,
Аԥсра мыжда иаԥыларц ицон.
Аблақәа ҭәын уажә гәырҩала,
Алабжышқәа цәыкәбарны икаҭәон.
Ари агәарабжьара,
Абнара, адәҳәыԥшқәа,
Зегьы-зегь азгәакьан иара.
Маҷ ҵуама, усҟан иқәыԥшӡан,
Раԥхьа акәны ианааргаз ара.
Уиижьҭеи иҵуазеи… Уажә иабаҟоу,
Аарла еихнагоит ашьапқәа.
Аблақәа цқьа ирзеилыргом иахьыҟоу,
Ирызхьаԥшӡом уажә иавсуа алақәа.
Агәы ццакгьы ԥыхьеиԥш изеисуам,
Ашьамхы џьбарагьы наскьагагоуп уажәы.
Атәымуаҩгьы ахуҳәа изиеишуам,
Аԥсроуп, уажә аԥсроуп иззыԥшу.
… Ицон ахы ақәыжьны, ахала,
Аԥсра мыжда иаԥыларц ицон.
Аблақәа ҭәын уажә гәырҩала,
Алабжышқәа цәыкәбарны икаҭәон.
Икаԥсоит абыӷь ҩежьқәа,
Иԥсуеит рхы нықәҵан,
Амала, рхьаа удырдырӡом аҵлақәа урҭ зҿаз.
Ҭагалан амш хьшәашәақәа лбааит уажә Аԥсныҟа,
Аҵлақәа рхы андраалар акәхеит изықәшәаз.
Иржьаз аԥҳәызба леиԥш аԥҭақәа инеимарҭәалашт,
Рҽызхдырҟьа узымдырӡо шьҭа рылабжыш рҿыкәкәа.
Аҩар хәашьқәа адгьыл аӡамҩақәа цәырҟьалашт,
Ашьац иаҵәагь цәырҟьалашт, аӡыԥсы рхьыкәкәа.
Икаԥсоит абыӷь ҩежьқәа, рхала рҭыԥ ылхуа,
Аԥҟақәа сгәы инҭыԥраан ицоит, ицоит, ицоит.
Изакәызеи ҭагалан, ак сыҭо ҽак сымхуа,
Хәыҷҵас зны сурҵәыуеит,
Анҵас зны сужьжьоит.
Ҭагалан, ҭагалан, ухьынапқәа рыла,
Џьықәреила ипеипеиуа иурҭәуеит ацақәа.
Акеиҳәа агәыла изҿиҭуеит игәыла,
Ауалырқәа ирылапоит ирхоу амаҟақәа.
Икаԥсоит абыӷь ҩежьқәа,
Абарҭ зегь мбакәа,
Адгьыл ажьы ахьыр ҳәа ишәоушәа ҭынч-ҭынч.
Нас аӡын иаԥылоит иагьԥсымкәа-иагьбзамкәа,
Асы аҵаҟа иагьрылҵуеит аҵыхәтәантәи рымч.
Сгылоуп ҭагалантәи амш хьшәашәа сҽылаҳәан,
Аԥҟақәа сныжьны ишцац ицоит, ицоит.
Ақәа цәыкәбарқәа леиуеит сӡамҩақәа ирҿибаҳәа,
Абар амшгьы ԥшьаала ахәларахь еихоит.
Абаҟа ззадыртыз дарбану?
Аӡә иакәым. Уаа шәҩык…
Қыҭак иреиӷьыз аҵеицәа…
Урҭ ззықәԥоз дыруп,
Рыхьӡгьы аамҭа иамырӡит.
Ишԥа нас Иара иаҵеицәан!
Арыцҳара – аҭахара акәым…
Дрыцҳауп шәаџьҳәаҩ дзызнымхаз,
Убри иоуп наӡаӡа ари адунеиаҿ
Хьӡи-ԥшеи зыҭнымхаз.
Аха ауаа рацәа иааргәыдҵан
Ус, ԥсаатәҵас иузшьӡом.
Ршьам дгьыл унықәланы
Бзанҵык узӷьацаӡом…
Дҭахоит афырхаҵа,
Аха ахааны дыԥсӡом,
Дызгәыҵаҳәҳәоу анышәнап
Духашҭыр ауӡом.
Апҟа заҵә ажәҩан иххалеит,
Игәыҭшьаагаха иҵәыуеит иара.
Аҽнышьыбжьон аҩызцәа ирыцәҟьалеит,
Иаздыруам шьҭа ахы ахьархара.
Игәыҭшьаагаха иҵәуеит иахьакгьы,
Апҟа заҵә алаӷырӡ аҿыхәхәа.
Ажәҩангьы иалаӡом шьҭа уаҳа,
Лабжышла аблақәа ҭәуп ихыхәхәа.
Инеиуеит аҽыҩқәа са сылаԥш мҵарсны,
Адәеиужь иакәшоит ахҭҟьареиԥш иласӡа.
Аҽыҩқәа, сшәыҳәоит, ауаа реиԥш шәеизцасны,
Ишәышьҭоу аҽы аблақәа шәырцәымцан зынӡа.
Иҽыҩуп, ижәдыруаз, шәышьҭахьҟа иншәыжьыз,
Уигьы шәа шәеиԥшцәҟьа аиааира аҭахын.
Аблақәа ирхуп уи анышә иаҿашәыжьыз,
Агәыццышә ахьнеиуаз имнеит ашьамхы.
Иқәыԥшуп макьана, иацакәын аҽкаршәӡан,
Алаԥшқәа ирныӡсало ианакәшоз адәы.
Ахызаҵә зхьымӡоз, уажә шәышьҭа аҽҭаршәӡан,
Ишәышьҭоуп, ишәхьымӡар, еиҟәжәап нас агәы.
Ахыԥҳәа инкаҳап аҽыҩҷкәын днахырууаан,
Адгьыл рӡыӡуа акьыркьырбжьы аргап.
Иаахәылҟьо ашьҭыбжь ԥсаатәшәа ишәаԥыууаан,
Аҽыццышә ахьзымнаӡаз аҟынӡа инаӡап.
Издыруада усҟан аџьар ргәы иҭарҳәо,
Адәеиужь иакәшоит ахҭҟьареиԥш аҽқәа.
Аисараҿ рыцҳашьара ыҟаӡам, аха сшәыҳәоит,
Аҽыҩқәа, ишәхьыжәгӡа ишәышьҭоу аҽеиқәа!
Сааҭгылеит маҷк,
Снанԥшылахт амҩа сызнысыз.
Зегь шызбаз иҟоуп, еиҭакрак ыҟаӡам џьаргьы.
Уи ацыха ӡыхь иаҭаауа маҷхамашь, ихыстыз,
Ма мшыҽнеиԥш уахь ауаа неилома уажәгьы?
Уи аиҵыхраз сара исылшоз заа издырхьаз,
Аҳацаҟь иаалжжит, ахырхарҭа цқьа иабарц.
Амҩа азылхтәын,
Амҩа азылсхит кәыркәаз,
Ӡышхәаны уи иаҿыхәо ауаа ирхаҳарц.
Кәыркәа шоураз, ԥсы зхоу зегьы аӡы ианаҳәо,
Иара неиуеит ахьхьа-хьхьаҳәа абжьы ргауа.
Инышәмыжьын, ҽнак зны ишәымбаргьы уи згәаҳәо,
Сара издыруеит еиҭа ахьышьҭрахь ишхынҳәуа.
Ақәа уҳәеит ҳәа,
Икыдҵәоит ишкыдҵәац шьыжьаахыс,
Амацәыс ҟама аԥҭақәа иргәылҟьоит, еиҩырффо.
Ацәыкәбарқәа рҽеиԥшьны ахыбрақәа ирхьынҳалан,
Адгьыл инықәҭәоит,
Нас, аӡамҩа кыҷырақәа ирхьыкәкәо
Ицоит, ҽнактәи раҳра быргҵас рҽанраалан,
Аҳаракыра рҽахыбаан,
Иқәԥақәсуа, ишзахәо ицоит.
Иабанӡазцои, нас адыд рышьҭамҭа инхылан,
Ахаан урҭ мхынҳәырцаз иара уацәҟьа иархәашоит.
Ҭагалантәи амшқәа рыхцәы иаҵәа ԥхьарҳәаӡом,
Рҽырцәгьаӡан иааиуеит, бааи-ԥси еилдыргарц.
Урҭ рыдлаԥса аӡын ахцәы ашлара ҳақәнарԥшӡом,
Ҳхәыҷра адәы шкәакәа ҳнықәлан асеигәыдҵа
ҟаҳҵарц.
Рыцҳароуп аамҭа ҽакала ианузныҟәо,
Аамҭа анапала еиханакуазар уҿы.
Усҟан, аԥсрацәҟьа угәазыҳәо ушыҟоу,
Иуцыршәаз кәицк аалашоит ушьапаҿы.
Иахьакәымзар уаҵәы… Уаҵәашҭахь… Ҽааны…
Ҽаамҭак иахшаз ауаатәыҩса дара рхала,
Ухьӡ шьҭырхуеит, жәҩанынӡа иҳаракны,
Аха уаанӡа…
Уара аамҭа иарҟьалаз, аҟьала…
Длабарҟыгәуа днеиуеит аҭакәажә,
Илзынхаз уи лымшқәа ԥхьаӡо.
Илзыԥшуп шә-зҵаарак рҭак уажә,
Издыруада шьҭа урҭ данрыхьӡо.
Амшгьы ааилымгаӡеит уаҳа,
Икыдҵәаны илеиуеит ақәа.
Днеиуеит лыԥсы аарла уи дахо,
Ибааӡоуп аҭакәажә лшьапқәа.
Хыџьара иқәыршәу лҳаргьыжә,
Цәыкәбарк азынкылом уажәшьҭа.
Иараби, дышԥацеи уи днаҵажә,
Аҳаргьыжә ишԥеиԥшхеи ллақҭа.
Иабанӡа? Дабацои мшәан, лхала,
Аҭакәажә, неихыркәа змаӡам?
Ацәаҳеиԥш, адәызаҵә ицәхалаз,
Данхалеит амҩаду, уаҩ дзынӡам…
Илура лзымдыруа дгылоуп аԥҳәыс,
Аӡбаҩцәа рҿаԥхьа дуазыруа.
Хымш дуӡӡа аӡбаҩцәа ахәаԥшуан рус,
Шьҭа илдыруеит урҭ ахҩык ирзыруа.
Ашьра рықәырҵеит, хымш роуп инхаз,
Лԥазаҵә, лашьазаҵә, лхаҵа – зегьы.
Амбатә рзырӡбеит, амбатә зырҿиаз,
Аха аԥҳәыс аҳәара ҟалҵеит уеизгьы.
Ахҩык рҟынтәи дынрыжьырц аӡәы,
Данԥслак зны гәыблыла дызжыша.
Днышьҭахар дышлымам илзыржәша аӡы,
Ла лышьҭахь аҩны ашә аазыртыша.
Аӡбаҩцәа азыразхан, длырҭеит лԥа,
Аха аԥҳәыс заҵә мап уи ицәылкит.
Аӡбаҩцәа рҿаԥхьа иалырсын лшьамхқәа:
– Сшәыҳәоит, аԥҳәыс шәа шәылхылҵит,
Рдунеи рыԥсаххьеит сызхылҵыз сара,
Урҭ рҟынтә шьҭа аиашьа дсоуам.
Исылшоит ҽа знык хаҵа ацара,
Иҟалоит даҽа ԥак уа са дсоуыр…
Аӡбаҩцәа азыразхан, длырҭеит лашьа,
Абахҭа ашә ашьшьыҳәа уи днадҵит.
Иҵәаа-ҵәаауа лгәыҳәԥқәа ирҭаҳәҳәон лшьа,
Уацәҟьа лгәы ахаҳә еиԥш иҭҟәацит.
Ашьхақәа сыԥхьоит,
Ахрақәа сыԥхьоит,
Шьаҿакгьы снарԥыршәар рҭахым.
Урҭ рааигәа саныҟам ԥсҭазаарак сыгхоит,
Урҭ рыда, избоит, смаҭәахәым.
Арҩашқәа ирхылҵуа абжьыхаа смаҳакәа,
Ма ахраҿ имбакәа бӷаџьмак ҽырбо,
Сыцәаргьы сзеиԥхыӡуаз, ижәдыруаз, урҭ ракәын,
Ҽынлагьы урҭ схәыцра ишалоу ихәлон.
Ашьхақәа сыԥхьоит,
Ахрақәа сыԥхьоит,
Ааԥынроуп инеиужьны уажәшьҭа.
Шьҭаҵәҟьа издыруеит, сгәашьымхгьы ҿыцхоит,
Ахра еицамк абла сҭаԥшыхуеит еиҭа.
Издыруеит,
Аххаҳә дуқәа уаҟа рыҽхыртхьеит,
Аҳаскьынгьы қашәқашәоит шьамхахьы.
Амшәқәа рҭыҩрақәа ныжьны ицәырҵхьеит,
Адау имцагьы былуеит шьҭа ахәахьы.
Ашьхақәа сыԥхьоит,
Ахрақәа сыԥхьоит,
Сцароуп, уахь сцароуп еиҭа.
Сымҩагьы ныҳәоуп,
Сқәыԥшрагьы ныҳәоуп,
Ааԥынроуп инеиужьӡан уажәшьҭа!
Рҽеиԥыршьт сылаԥшҳәааҿ дгьыли-жәҩани,
Урҭ рнаҩс сара уаҳа акгьы збом.
Ҩашьарак сыхьыр шыбзоу ԥсрами,
Сышьхақәа рҿаԥхьа нас сыбла сызхтӡом.
Сышьхақәа абаагәареиԥш игылоуп
Ишгылац, рхы шьҭкәыцәаа икны.
Сышьхақәа ркәал саргьы исылоуп,
Урҭ рыда сҟаломызт суаҩны.
Рықәреиԥш идууп рыхшыҩгьы,
Урҭ зхааным ҳәа ак ыҟам ара.
Санԥслак урҭ сырҟәыган сызжызгьы,
Хыла саирст ауп адамра.
Игеит аԥхьарца абжьы, –
Аԥсуа иԥхьарца.
Сҩықәтәеит сласны,
Уи абжьы ансаҳа.
Закә бжьузеи иахылҵуа,
Закә бжьузеи иахоу?
Акыр шықәса зхыҵуа,
Жәытә ашәоуп иаҳәо.
О, аԥхьарца, суҳәоит,
Аԥсуа иԥхьарца,
Уа убжьы хаа сыхәоит,
Ҽазнык сгәы ҟаҵа.
Усҟан сымчқәа ирыцлап,
Усҟан схьаақәа ԥсып.
Уашәақәа насыцлар,
Сыжәҩан каххаа ихтып.
Сыԥҭақәа бымбылхап,
Сыдгьылгьы ԥшӡахап.
Сӡиас хәыҷгьы мшынхап,
Саргьы сгәы азҳап.
О, аԥхьарца, суҳәоит,
Аԥсуа иԥхьарца,
Уа убжьы хаа сыхәоит,
Ҽа-знык сгәы ҟаҵа.
Иахьатәи амш сара сзыҳәан имшы шкәакәоуп,
Гәаӷи шьыцреи иахьа зегьы рышҳам рҿыблаауп.
Ашьацқәа ирҽыжәу аӡаӡа еимхәыцқәа ирылоу,
Са сгәы аԥхарала аԥсабара агәы ҿкаауп.
Ашәаԥшь иагәылԥхоит уаҩ ицәимҟьац гәык асахьа,
Уи иахыкны ҩ-блакы рынасыԥ лашоит.
Ицәышӡа ажәҩан иаҵоуп аԥҭа ԥжәахак,
Ааԥын ԥшҭәы хаа аԥсабара зегь қәнаҵоит.
Издыруада, сара сааԥын, сразҟы шкәакәа,
Ашәҭыц шкәакәак адгьыл шкәакәаҿ иазнырҳар?
Уи аԥҳәызба, иац ианылаз амҩа шкәакәа,
Лгәы ҭгәырӷьаа, лнапы шкәакәа азлырххар.
Иахьатәи амш сара сзыҳәан имшы шкәакәоуп,
Анаҟә шкәакәа ахра шкәакәа иаҿатәоуп.
Шьыжь шәаԥшь ишагәылԥхо збоит насыԥ шкәакәак,
Аӡаӡа еимхәыцқәа лабжыш шкәакәан икаԥсоуп.
Уажәыцәҟьа исымаӡам гәалак,
Адунеи зегь кашырран избоит.
Абарҵаҿы дықәтәаны сгәыла,
Иныҵакшәа ашәахаак лҳәоит.
Амра иҿнарпуеит ашәахәацқәа,
Ашәахәацқәеи ашьацқәеи еилаԥсоит.
Зашәа зырҿыцыз имшацкәа,
Аԥсаатә рыбжьы хаа еилаҭәоит.
Уажәыцәҟьа исымаӡам гәалак,
Аԥсабара ԥшҭәы хкыла иҽырбоит.
Адунеи ду шҭәугьы гәырҩала,
Иаасыкәаршан зегь ссирушәа избоит.
Ицәаакыз аблақәа сыхәаԥшуан скылкаа,
Урҭ ирхыз алабжыш иалԥхон маӡак.
Гәаԥхарак маалықьха лқьышәқәа инарықәԥраан,
Сдақәа инарҭалан, иаатәеит аҽыԥхьак.
Ажәҩан иазымҵәахыз гәырӷьа лабжышны,
Аӡаӡа еимхәыцқәа аҳәозаарын иахак.
Ашьыжь аԥсабара цырцыруан инеибеиԥшны,
Аӡаӡа цәыкәбарқәагьы ирыман маӡак.
Амаӡа рыман ахаҳәқәа, ашьацқәа,
Рымаӡа иахәаҽуан нахьхьи ацәқәырԥақәа.
Зымаӡа ззымҳәаз аҵх лашә, имшацкәа,
Адгьыл иналарӡ иагеит агәырҩақәа.
Акызаҵәык зымаӡа ззымҵәахыз ашәҭыц,
Агәы ԥшқа ҭырхьахьа иаанартит шарԥазы.
О, уҿыха амаӡақәа реизгаҩ хәыҷ – ашьхыц,
Аԥшӡара атәыла хәыҷ уаҭаа даҽа знык.
Зегь-зегь ашәа хаак ианалоу,
Аԥсабара ҽакала ианшоу,
Усҟан саргьы уи ахаара салоуп,
Уи ахаара – сыԥсы зыҽҳәароу.
Ашьхақәа усҟан ргәы ҷкәыноуп,
Аӡырҩашқәа шәҭышха иҽырбоит.
Акаԥкаԥқәа рашәа хазыноуп,
Сышьҭкәыцәаа хракахь сыргоит.
Уахьынтәи ашәа хаак насхылҵыр,
Иҳаракӡоу хракаҿ снатәаны,
Схьаақәа ԥхыӡҵас инасхыҵрын,
Сымрагьы каԥхарын ихааны.
Сыздыруам санаалоу, иснаалоу,
Ашәала сгәы зегьы ҭәуп.
Зегьы-зегь ашәа хаак ианалоу,
Аԥсабарагьы ашәала иҭәуп.
Ари аԥсҭазаара бзиа избоит!
Лыӡәӡәатәқәа дрылган уажә сан,
Лхы ҩышьҭыхны ажәҩан ахь дҩаԥшуеит,
Амра лхаӡсауа илхан.
Ари аԥсҭазаара бзиа избоит!
Адәқәа, акаршәрақәа, ахәқәа.
Урҭ са исыцуп, сгәы ҟарҵоит,
Иаартуп са сзы урҭ рыгәқәа.
Ари аԥсҭазаара бзиа избоит!
Аҳәса ԥшӡақәа уи ианалоу,
Бзиабарак маалықьҵас сеимнадоит,
Иҽырба-ҽырбо урҭ сыбла ианхгылоу.
Ари аԥсҭазаара бзиа избоит!
Рацәак сашьҭаӡам сара,
Ҳамҭас исаҭәашьахар исызхоит,
Уаҵәтәи амш лашагьы абара.
Ҳаԥсҭазаара иара усгьы икьаҿуп,
Сшәыҳәоит, бзиа еибабо, ишәыхьча
Шәыбзиабара. Ақәыԥшра иацуп
Агәыԥжәарақәа, аха шәгәырӷьа, шәычча
Сара издыруеит, аӡӷабцәа зегь ссирқәоуп,
Рыбла гәыкқәа бзиабарала ирҭәны.
Амзаҿеиԥш инеибеиԥшны зегь қәыԥшқәоуп,
Иназҿаччаз ус изцашам рхы ртәны.
Ргәы шәамысын арԥарцәа, урҭ амаҷаз,
Шәа шгәы аԥхара рышәҭа ишаны.
Зынӡа амаҷӡоуп ирҭаху агәра ргарцаз,
Дара рзыҳәа адәы шәшықәу шәа шәшаны.
Ашамҭазы сбаҳчаҿы ҵыс иаҵәак ҿыхан,
Ацәа салнахырц ашәа хаак сзаҳәеит.
Сара исыгәҭыхаз уигьы иагәҭыхан,
Уи ашәа ԥсҭаҵагаха суада ааимнадеит.
Шьыри, имшандаз, имшандаз макьана,
Ари ашәа иалаӡҩар ҳәа сшәоит даҽа ашәак.
Ажәҩан иаҿалашо амза магана,
Ҽаамҭанык еиԥшымкәа иссирӡоуп уахак.
Сашҭа қәырҵарц рҭахушәа абгарымҵқәа,
Иааҟәымҵӡакәа уахакгьы акәиц рыԥсаҟьоит.
Урҭ срыцуп сыҩуа, сыҩуа саарцрымҵкәа,
Аҵх ссир ԥшьаалаӡа, ԥшьаала аԥсы агоит.
Егьагым ашара, арбаӷьқәа ааиқәҿырҭхьеит,
Аԥхыӡқәагьы ԥшьаала инархыҵхьеит ауаа.
Ашьыжьтәи ацәа хаа шьҭа ахы снардырхьеит,
Аха сдырцәом ашаеҵәа иацҿыхаз аԥсаа.
Снеит уи ааигәара, ахрақәа сыҽрыҵарӡ,
Абӷаџьма ықәгылан исхыкны хаҳәык.
Уаҳа халарҭа амаӡам, сгылоуп сышгылац,
Сшәоит: ахьеиҩҳәа иаагар џьара бжьык…
Усҟан абӷаџьма, ахҭҟьареиԥш имцашеи,
Ажәеиԥшь исаҭәеишьаз исцәалаӡуеит аԥша.
Ахрақәа ахысбжьы ацымхәрас ирмаҳашеи,
Ахаҳәқәа реинҟьабжь, уажә иазкӡом схыԥша.
Исывакыз сабџьар сҩахеит ашьшьыҳәа,
Абӷаџьма инақәскит агәыцәҟьа иарбаны.
Аха исылымшеит аихсра… Ахрақәа ирхыҳәҳәо
Иқәгылан абӷаџьма, аԥшӡара еизганы.
Иқәгылаз уаҟа, шьап ахьзымнеиц ианзхала,
Абӷаџьмеи ахрақәеи ажәҩан рызқәанҵа иркыз.
Иҭабуп, аԥшӡара, иахьулшаз сааиқәҳәалан
Сынкылара, агәнаҳа ҟалаанӡа изхәаҽыз!
Сыхаара, быхцәы бырфын ԥбыртлазшәа,
Арҩаш кнаҳа гәаҩак иҭаҽҽоит.
Анасыԥ кәицқәа уа ибыԥсаҟьазшәа,
Ашәах ҟәашӡа уахьынтә ихыҽҽоит.
Цаҟьа шәыгәрак ԥшьаала аҽадкыл,
Бӷаџьмак хықәгылан уахь иҭаԥшуеит.
Имцандаз макьана, сылаԥш уи иадхалт,
Сылаԥш уи иадхалт, уи ашҟа сыԥшуеит.
Абасҵәҟьа уи ааигәара снеины исымбацызт,
Снаҩсҵәҟьа абӷаџьма гылоуп иҽырбо.
Убасҟан бжьыцәгьак геит исмаҳацыз,
Абжьыцәгьа – снаҩсҵәҟьа атәыла рыбго.
… Иԥеит абӷаџьма, рҩашҵас аҽкнаҳан,
О, закә блахкыгоузеи аӡы аҵа иазцо.
Изҭаԥало аӡеилашра иҟанамҵоушәа гәнаҳак,
Ашәах ҟәашӡа уажә уахьынтә ихыҽҽон.
– Аӡәыр сиеиԥшума? – Схы сазҵаауеит. –
Илсхмашь сызхымҟьо схатәы мҩа?
Иахьынтәаа сзеилмырго бжьык саҳауеит:
– Аԥсҭазаара агәеисыбжь ауп умҩа.
Сиит сара, аӡәыҳәа сыҟоуп сшаны,
Зны амацәыс сацуп, зны – адыд.
Зны сыччоит, даҽазных, сгәы ԥжәаны,
Снапала сгәы иаласҵоит аӡыӡ.
Зны лабжышла иҩуп сцәаҳәақәа,
Зны мрашәахәала ирысны.
Зных, сырхыршәлоуп ацәқәырԥақәа,
Ҽа-зных, ахра дуқәа сырҿысны
Схалазшәа збоит уи ахәаҿы,
Адгьыли ажәҩани ахьеивҵоу.
Адунеи ацыԥха снапаҿы
Искушәа, иҟоуп схы анызжьо.
Издыруеит, са сыда ҽаӡәы
Изгәаҭаӡом са сыблала избо.
Сырҭоуп ҭагалантәи амшқәа уажәы,
Схәыцрақәа рӡы-мшын сыӡхызго.
Уԥшӡа-ҳалалӡа абас узшада, Аҟәа,
Аԥҳәызба ԥшӡа леиԥш угылоуп уҽырбо.
Исыздыруам, хара дгьылкаҿ са саныҟоу,
Иарбан мчу, иуеиӷьу қалақь ыҟамшәа сзырбо.
Сара смиӡеит ухан хьыцәцарақәа руакаҿ,
Умҩадуқәа ииҩуа ирнымызт са схәыҷра.
Аха снаган сынҭауршәын уара угәаҵа,
Шьҭа издыруеит изакәыҵәҟьоу угәбылра.
Ацәқәырԥа ссақәа уа уҿықәахь имҩахыҵуа,
Сыԥсы мҵарсны наҟ амшынгәы ианазцо,
Дызбоит быргкгьы, шәышықәса шьҭа изхыҵуа,
Ԥҳәызбак илаԥш лыдхалт лгәы лҽанҵо.
Сгәы рзыбылуа сырнуп сара умҩадуқәа,
Уҵхқәа срылоуп уа уцәашьыблақәа шьышьуа.
Нас, сабиҵас сҽынҭаршәны уара укәа,
Ацәа сыҽнасҭоит уԥсыԥ абжьы шсаҳауа.
Уԥшӡа-ҳалалӡа абас узшада, Аҟәа,
Аԥҳәызба цқьа леиԥш угылоуп уҽырбо.
Исыздыруам, хара дгьылкаҿ са саныҟоу,
Иарбан мчу, иуеиӷьу қалақь ыҟамшәа сзырбо.
Аҳаракырахь, шьхацамҩак саныларц,
Аҳаракырахь исыхоит акы.
Шьҭа агаҿа ныжьны сцароуп шьхатәылахь,
Уахь амҩа сызқәылоугьы шәарҭоуп акыр.
Ақалақь салымиааит, ашьхақәа сымбацкәа,
Егьараан ҵлакы амҵа сыштәоу сыршахьеит.
Сҳәымца леиҿажьны сшыцәоу, имшацкәа,
Егьараан акаԥкаԥқәа рыбжьы саанарԥшхьеит.
Ашәарах рааигәара снеихьан акырынтә,
Избахьан ахрақәа урҭ рыда ишмаҭәамз.
Сахьнеилак ахаҳәқәа исзыруан маакыра,
Арҩашқәа сԥылон реиҳа ашоура анкатәоз.
Аҳаракырахь, еиҭахгьы аҳаракырахь,
Сгәы сыхоит, исыхоит, исыхоит еиҭа.
Сан, сымҩа ныҳәа, сцароуп шьхатәылахь,
Иччоит, игәыбзыӷуп амра алақҭа.
Амра амшын инӡаалеит ԥшьаала,
Ажәҩан шәаԥшьла иҵыблаауа.
Ашәаԥыџьаԥ ԥшуп, рҽанраалан.
Аҵх еиқәара уаха исасуа.
Иудышшыраха ашьацқәа,
Аӡаӡа рылаҳәуеит уахак.
Амза иаршәуеит ашәахәацқәа,
Аҵх иагәылшәҭуеит цәаҳәақәак.
Рыцәа ҭынчуп иааԥса-икараз,
Хәыҷи-дуи уажә зегьы.
Аҵх еиқәара, ҭынчрак салак,
Акәа сҭаршәуп уахагьы.
Амза иаршәуеит ашәахәацқәа,
Аҵх иагәылшәҭуеит цәаҳәақәак.
Ашәахәацқәа – ашәа ҿыцқәа,
Ах, иссирцәаӡоуп уахак.
Ԥшьаала сықәуп ҳара ҳашҭа,
Схәыҷра хага иҩуа иахьҭаз.
Исҭахуп избарц уи ашьҭа,
Имхынҳәӡазаап сныжь иахьцаз.
Акаҳуа лыршуеит аԥҳәызба,
Илахҿыхуп лхаҿы.
Сара раԥхьа уи данызба,
Кәицк аацәыҵлашеит сгәаҿы.
Заҟаҩ рҿаԥхьа дҽырбарыда,
Ирацәоуп араҟа аҿар.
Рыуа дарбан, илгәаԥхарыда,
Ларгьы илзымдыруа дынхар,
Усҟан лгәы ҟәамшәышә ҽакала,
Зегь азеиԥшны иҟалап.
О, ирыцҳауп, нас гәырҩала
Ишыгәжәажәо ахала инхап.
Исҭахым уи араҟа дгылан,
Акаҳуа еиқәаҵәа лыршлар.
Арԥар рыблақәа дрыхгылан,
Зегьы еицеиԥшны илбыллар…
Амра нӡаалеит
Абар, шьҭа амшын.
Хҩык аҭыџьҳацәа
Акаҳуаршҩы илзыԥшын.
Рқьышә ԥсадақәа
Ааицралашт уажәы,
Акаҳуазла самсалха
Инахәаны иржәыр.
Дыҟам араҟа
Руак, рдырк.
Ирылшоит ҭынч
Акаҳуа иаԥшыр.
Рыбла гызмалқәа
Гәыӷрала иҭәуп,
Хҩык аҭыџьҳацәа,
Акаҳуа иазыԥшуп.
Доус рынасыԥ иалоу
Уаха дрымбари,
Аҩсҭаа ихәхаша,
Шәабаҟаз рымҳәари.
Рыбла гызмалқәа
Гәыӷрала иҭәуп.
Хҩык аҭыџьҳацәа
Акаҳуа иазыԥшуп.
Ҩыџьа аҭыԥҳацәа
Абар снарзыԥшит,
Аԥшалас нархаԥрын
Рхаҿы аанартит.
Рқьышә уаркалеиқәа
Шьала еикәаԥхоит.
Рӡамҩа ԥаҭыркалқәа
Мраҵас исҿаԥхоит.
Иргәаӷьзеи ранацәа
Изымпыцԥрааз абарҭ.
Егьсыгӡам, егьсыгӡам
Сыртәыртәырц, абар.
Ашлацқәа акырӡа
Идрысзаргь схахәы,
Аӡӷабцәа шәҿаԥхьа
Исҳәароуп сҿахәы.
Шәыҟанаҵ – сыҟоуп,
Егьсыхьуам сара.
Шәыҟанаҵ – сыҟоуп,
Сыннажьуам сҿара.
Избоит, уҽырҭынчӡаны уцәоуп,
Шьҭыбжь ыҟам, уԥхыӡқәа зыршәо.
Ааԥын ԥшҭәы хкыла иаҩычаз,
Дәыԥшӡакаҿ ашәҭышқәа ҟәшәо,
Узқәу ари адгьыл ҳалалуп,
Укаҳар, иароуп зжьы зцо.
Узҳар, уи ахьчара ууалуп,
Ԥсадгьылда ауаҩы дызӷьацом.
Иҟам уажә аԥҭақәа рцәаара,
Ихыҵны ицахьеит наҟ хара.
Угарҵроуп, узгароу агара,
Агәашәқәа аартуп ухәыҷра.
Адунеи ссир уалаз угәырӷьо,
Уажәнатә уаҟа аҩызцәа рҳала.
Иреиӷьумшьан реиҳа узықәгәырӷьо,
Уԥсеиԥш убызшәа цқьа хьчала.
Иных ухәыҷра шықәсқәа ԥшӡала,
Уҵеи мшны уазгыла Аԥсынра.
Суқәныҳәоит, аԥшқа блахшәала,
Мышьҭабзиара иазҳәазааит уира!
Шьыжьыказ, амра ангылоз, дацгылеит иаргьы,
Инапсаргәыҵа ианызшәа илаԥшҳәаа инҭеигӡеит
Иқыҭа гәакьа. Иааԥшӡахеит илакҭагьы.
Амра ашәахәақәа иаразнак рҽихьыргӡеит.
Иан лнапқәа реиԥшҵәҟьа иразын ашәахәақәа,
Дыргәыбзыӷуа амҩа харахь иԥхьон, урҭ иԥхьон.
Ахәыԥшӡақәа ирҿалакьуаз амҩахәасҭа-ӡахәақәа,
Ажьымжәа ҟала иаҩызаха ашықәсқәа дрыԥхуан.
Идрыԥхуан, иахьакәымзар уаҵәашьҭахь, ҽааны,
Ирхыз ауаҩытәыҩса дырхымҟьакәа днеиларц.
Ахаан урҭ еимамларцаз ишрылшоз иқәԥон,
Ауаҩ ишьҭақәа уахгьы-ҽынгьы ирызхьаауаз.
Урҭ ирнылаз дыргәылахаланы хәыкахь дыргон,
Имырдырӡо уи ишьҭақәа ишрызхьаауаз.
Абарҭ амҩахәасҭақәа шьыжьыказ дырнылеит иара,
Ак ахьаанҵәо аҩыза днаскьанагарц иааиԥылон.
Ах, ишԥацәгьаз, ҩызада-ԥызада ацара,
Аха днеиуан… Лассы амҩаду ҭбаа днанылон.
… Днеиуан. Амҩаду ҭбаахь ихан уи ихы,
Адгьыл агәеисыбжь дазыӡырҩан дахьниуаз.
Уи адгьыл ҽакалаӡа ахьыблақәа ихын.
Имариамызт анысра уи амҩаду дзызнеиуаз.
Аԥсабароуп ауаҩытәыҩыса дуаҩытәыҩсаны дызшаз,
Ԥсы зхоу зегь раасҭа уи ҽакала дхәыцуа,
Амроуп аԥсабара ахьӡы ахьзыршаз,
Ажәҩан ауп амра ашәахәақәа зныҷҷало.
Адгьыл гәыҳалал иагәҭыхоу рацәоуп.
Адгьыл ахаангьы ауаҩы ицәа-ижьы иазхьааӡом.
Мышкызны, иадыруеит, уи акәа инҭеигӡоит,
Дызхысыз аԥсҭазаара, икарахаз игәы,
Имаӡақәа зегь змеидоз аеҵә блахкыгак…
Кьаҭара ақәлаӡом уи иаиркыз ацәашьы,
Адгьыл ыҟанаҵ ауаҩытәыҩса изы ԥсҿыхган…
Аԥсабароуп изылшаз ауаҩы абас дгәыбылҩны,
Ԥсы зхоу зегь раасҭа уи адгьыл дазхьаауа,
Ижәлар дрызхьаауа дҟалазар дшаны…
Уаҵәтәи амшаз дунеи ҿыцк иаҭаауа,
Џьоукы дрызгыларц ааԥынтәи амреиԥш дхааӡа,
Аҳацаҟь кылзҵәо ашьха ӡыхь еиԥш дыцқьаӡа,
Ҳәаа змаӡам адунеи лашареиԥш длашаӡа…
Ашарԥы еҵәеиԥш алашьцара даагәылԥхоит иара,
Асценаҿ, ауаа рыблақәа ҭырхаха ианизыԥшу.
Аха ашарԥыеҵәеиԥш бзанҵык иқәым аҭашәара,
Иаҳа-иаҳа ишьҭыҵра мцабзуп изеиԥшу.
Асцена дықәуп, ԥсҭазаарак аԥсы ахаҵо,
Уи игылашьа, ицәажәашьа ԥсыс ирхаӡоуп
Зқьы маӡа иргәылԥшаау ԥыхьашәа маншәаларак.
Асценеи иареи рҽеибырҭеит, дарбан ицәырырго,
Аӡхыҵреиԥш ицәқәырԥоит аҟазара ацыԥхьқәа.
Уи дфырхаҵоуп, зны ахаҵа иламыс ҭызго,
Зны ичҳара маҷуп, деибакуеит ачԥыхьҳәа.
Асцена усоуп… Зны сабиҵас дҟәамшәышәуп,
Зны дбыргуп, зны иажәақәа иуарҳәо шаноуп.
Дзакәызаалак, игәҭыхақәа злеиҳәо аԥсышәоуп,
Аԥсуара, уи иԥсҭазаара зҽамаздаз шаноуп.
Уи иблақәа ахаангьы иуарҳәаӡом ишааԥсаз,
Иссируп, абриаҟара агәамч-лаша ахьиԥшааз…
Ауаҩы ақәра имоума, деихәлаҳан дызражәша?
Ауаҩы ақәра имаӡам ихифаартә адунеи.
Ауаҩы имоуп ақәра, иԥсҭазаара злеишәаша,
Рҳәаақәа изеиԥызшьша иажәреи иҿареи.
Ауаҩы имоуп ақәра дааҭгыланы дзырхәыцша,
Дызхысыз иашәага-загоу, ԥхьаҟа иԥеиԥш изырбо.
Амҩа дызну иазышьҭоу хьы-рахәыцны,
Ма уаанӡа дыззымхәыцуаз хьыӡ ҷыдак изырго.
Аамҭеиԥш ашьанҵагьы уи ишьҭа анхалоит,
Аамҭеиԥш уи ихьыӡгьы иаршәҭуеит ҵлакы.
Ақәра акәым ауаҩы иблақәа изырхымҵуа иххало,
Ааԥсароуп, аха ааԥсара дазражәуам ауаҩы.
Сгәыӷуамызт абасцәҟьа бзиа бызбап ҳәа,
Изура сақәымшәо сықәхап ҳәа абас.
Адәыӷба бынҭалеит, лассы ҳаибабап ҳәа,
Сгәыӷрақәа насымԥаа ибгеит цәқәырԥаҵас.
Шьыжьыказ быжәҵысха бынҭыԥрааит сашҭа,
Ицқьа-шәқьаӡа сгәаҵаҿ быҭра ԥшӡа ҳаны.
Сыԥсҭазаара адәы иаҵәа инаныбҵан бышьҭа,
Бцеит инасаҳәан: – Схынҳәыхуеит ҽааны.
Уажә снеиуеит гаҿала, зегьы-зегьы сзеиԥшны,
Бҭашьқьыруа бызҭалалоз амшынгьы ҭацәуп.
Быхцәы ԥсаҟьаны ихыԥсалоушәа, инеибеиԥшны,
Амра шәахәа ацәқәырԥа ссақәа рылашәҭра иаҿуп.
Ак сарҳәоит аҷнышқәа, амшын ихиаалаз,
Аҳәаха рибамҭо сара сышҟа иааскьоит.
Мацәыс еимҟьаран шьыжь шәаԥшь иналаӡт,
Аха иахьагьы бсахьа сгәаҵаҿ илашоит.
Ихьшәашәаӡа инасԥырҵит аӷбақәа иӡыхгылаз,
Сгәырҩа рымбагәышьеит иҭаз ауаагьы.
Ба бакәын, ба бакәын схәыцрақәа ирылаз,
Аха уаҳа бхабарк ҟабымҵеит зынӡагьы.
… Снеиуеит гаҿала, зегьы-зегьы сзеиԥшны,
Бҭашьқьыруа бызҭалалоз амшынгьы ҭацәуп.
Ирабҳәаз сыздыруам, ихәыҭхәыҭуа шьыжьаахыс,
Ацәқәырԥа ссеи ахаҳә ссеи ак сцәырӡарц иаҿуп!..
Енвер Ажьиба. Аԥсны жәлар рзы ихьӡ ҿыцым. Ҳазшаз имҭаны уи диит Ажьырныҳәа ауха. Ари, ус машәыршәа иҟалаз усӡам. Ҳазшази иареи ирыбжьарҵеит маӡа цҳак. Уи ацҳа – аԥсҭазаара мҩа даныланы дшааиуаз, сеидру, хыхьын-тә идзу, иара днылагылоит аԥсуа литература ашә-гәашә.
Џьоукы-џьоукы арҿаиҩцәа ишрыхьло еиԥш акәымкәа, уи дназыдгылаз ашә-гәашә аҷараҳәа изаатуеит. Кыр ҵуан аԥсуа литература ари ахаҵа иаара иазыԥшыижьҭеи. Уи дызҭалаз адоуҳа шҭа ашьац арҽра дацәшәо, арахь аӡиас иаҵәа ихыӡсало аԥҟақәа реиԥш ихыз аӡызлан-ҭыԥҳацәа
ихыхра иашьҭалаз дырцәымшәакәа, иқыҭа гәакьа Мгәы-ӡырхәа ицәыригаз ашәа ахапа ҳәо, уи иашәақәа рхьигӡеит Аԥсны ахы-аҵыхәа. Насыԥ имоуп арҿиаҩы. Ирҿиамҭақәа аԥхьаҩцәа ианаз-харҵо. Ас уҳәар ауазар, Аԥсны аԥшӡареи, ахьааи, агәы-рҩеи, Аԥсны жәлар уаҵәтәи рлахьынҵеи, Ҳазшаз илаиҵаз ақьиареи, ауаатәыҩса рыбжьара ацқьареи поезиатә быз-шәалеи жәабжь хҭысны иаԥиҵахьоу ирҿиам-ҭақәеи ашкол хәыҷқәа инадыркны адуцәа рҟынӡа зегьы ирылаҵәахьеит.
Апоет Енвер Ажьиба дықәуп имҩа. Уи амра ашәахәақәа реиԥш ипоезиатә жәла ауаа қьиақәа ргәаҵа иҭаирԥхоит, арԥызбеи аԥҳәызбеи рыбжьара абзиабаратә шәҭы аԥсы ахеиҵоит. Нас, ашьха ӡыхьқәа реиԥш, ахьхьа-хьхьаҳәа ичча-ччо аԥсҭазаара мҩа ианылоит.
Аԥсуа иԥсҭазаара мҩа иануп Енвер Ажьиба ипоезиеи иа-жәабжьтә рҿиамҭақәеи.
Ажьырныҳәа иалиааз, нагӡара ақәзааит Улахьынҵа!
Агазеҭ «Еҵәаџьаа» № 1, 2ОО ш.
Умццакын бҳәеит, умццакын,
Аха ас ианбанӡа?
Сара сгәыӷрақәа аҽакын,
Аҽакын иахьанӡа.
Наҟ сындәылҵит ашә аартны,
Аеҵәқәа кәеицеиуан.
Бара буада ҭшәаҿ бтәаны,
Хәыцрак быргәаҭеиуан.
Избон, ажәҩангьы ҵәцан,
Амза хыхь ихалон.
Адәахьы ахьҭагьы аҿан,
Уаха шә-ҵхык еихалон.
Зегьы ззеиԥшыз аҵх лашьца,
Хызаҵас аҽкаршәны,
Агәы лашьца, ахы лашьца,
Аԥсабара ашәуан.
Умццакын бҳәеит, умццакын,
Аха ас ианбанӡа?
Сара сашәақәа бызкын,
Сашәақәа – уаханӡа.
Бкәашон бықәԥраа бҩыза лчараҿ,
Амацәыс еиԥш ҳаблақәа хкуа.
Амузыка аҽхнашьын бӡара,
Ибывагьежьуан бымаршәа куа.
Бнацәкьарақәа ԥсаатәшәа ихалон,
Аҳауа иалан икахәхәа.
Быхцәы бырфын шьҭыҵ ихиаалон,
Ибышьҭан алаԥшқәа еицырхәхәа.
Бгәырӷьо бҩызцәа абас банрылоу.
Бкәашала, абааԥс, бкәашала.
Иахаршҭ адгьыл ба бызқәгылоу,
Ахьаақәа, агә иахәо ҟаҵала.
Иҿшәом ажәҩан уа лабжышкгьы,
Ихтуп амза ахаҿы.
Иҟам адыд, амацәысгьы.
Иааскьоит аҵых хәыҷ-хәыҷы.
Бгәырӷьо бҩызцәа абас банрылоу,
Бкәашала, абааԥс, бкәашала.
Иахаршҭ адгьыл ба бызқәгылоу,
Ахьаақәа, агә иахәо ҟаҵала.
Мышкызны ҳаиԥылап мҩакаҿ, ҳшымгәыӷӡо,
Бааҭгылан бнасыхәаԥшып,
Сааҭгылап саргьы.
Аха усҟан сабаҟоу, ҽаӡәуп, зынӡа ибзымдырӡо,
Убасцәҟьа бҟалозар акәхап баргьы.
Аԥсҭазаара акырӡа еиҳазаап уи аасҭа,
Бареи сареи ҳшахәаԥшуаз аҵкысгьы шәынтә.
Аԥсҭазаара акырӡа иашазаап уи аасҭа,
Бареи сареи ҳшахәаԥшуаз аҵкысгьы шәынтә.
Иахьеиԥш уашьҭангьы машәырноуп ҳшеиқәшәало,
Мшыбзиа! Хәлыбзиа! Бышԥаҟоу? Ушԥаҟоу?
Бхәыҷы ԥшӡақәа ибышьҭоу реиқәах иааҭаԥало,
Ахьхьаҳәа снарҿаччалап, сырҿаччартә саныҟоу.
Бхаҵагь ҽа-блакала, мап, сара сихәаԥшӡом,
Уи ицәыҵәахтәу гәнаҳа ҳәа егьсымаӡам, мап.
Амала сыблақәа ба ибарҳәо уи изгәаҭаӡом,
Ҳа иҳаҵаԥҽыз ацҳа уи дырган дагап.
Дырҩегьых ҳанеиԥыло, мҩакаҿ ҳшымгәыӷӡо,
Сгәеисра аҽарццакып,
Инҭыхьшәашәаап ба бтәгьы.
Аха усҟан сабаҟоу, ҽаӡәуп зынӡа ибзымдырӡо,
Ҽакалоуп сшыҟалахуа уаҵәашьҭахьгьы, ҽаангьы.
Лассы-лассы шьҭа бызбалоит,
Бырнагеит ацҳа иҳабжьаз.
Быбжьы хаагьы шьҭа исаҳалоит,
Аԥсашьап сгәы мыжда иҭҟәаз.
Ҳажәҩангьы шьҭа аԥҭа хәашь хыҵп,
Аӡаӡагь разнышха икаҳәлап.
Амрагьы ԥхашьа-ԥхаҵо ицәырҵп,
Амра шеишеиуа иаҳхаԥхап.
Слеиԥхыӡуан бықәлак иаха,
Иссирыз лакә-баҳчак ҳаҵан.
Уи лыблақәа сырзымбылт имцаха,
Уи лыччаԥшь – хаарак ус иаҵан.
Ба бакәын, ба бакәын анша,
Сыблақәа ишәҭышха ирыхгылаз.
Блеиԥшын, изӡом, анцәахша,
Ба боуп уа сыԥхыӡқәа зырҟьалаз.
Акырӡа блакҩакзаргьы шьҭа,
Бырнагеит ацҳа иҳабжьаз.
Наҟ ҳашьҭахьҟа амшқәа зегь шьҭан,
Амшқәа, зны згәы нбырхахьаз.
Ҿыбҭӡомызт.
Уи аҿымҭрала исабҳәон,
Ажәала ибызсамҳәоз зегьы.
Быблақәа,
Урҭ быблақәа сҿарҳәон,
Ҳааигәара ибылуамызт ацәашьгьы.
О, закә мцазеи исыцралаз,
Аԥхыӡ еиԥш быссирцәан бара.
Быблақәа рӡыжьра сныхшәалан,
Уахьынтә сзыхнымҳәит сара.
Исмаӡеит, саҭабымҵан, уаҳа,
Бырхынҳәра сылымшеит, мап.
Ҳқәыԥшра ҳарҟьалазаргь усҟан,
Ба бакәу са сакәу иахьхәыз,
Аилкаара уадаҩуп макьана.
Ҳқәыԥшроуп ҳара ҳахьзырхәыз,
Иаҳзымыхьчаз ҳқәыԥшра маџьана.
Ибхарам, исхарам саргьы,
Ахара заҳҭода шьҭа, нас?
Са сакәым… Ба бакәым… Аӡәгьы…
Ҳхы анҳраалар акәхеит ҳзықәшәаз.
Уаҵәы, ма уаҵәашьҭахь зны,
Издыруада ԥхыӡла сыббар…
Саҭабымҵан, усҟан игәаӷьны,
Ишысҭахым мчыла сыччар.
Сыччоит. Сара ус исҭахуп,
Сақәымшәар иҟасҵо уаҳа.
Егьырҭ зегь са сзы имыцхәуп,
Егьырҭ – бара бзыҳәа игәнаҳауп.
Ибхарам. Исхарам саргьы.
Ахара заҳҭода шьҭа, нас?
Са сакәым… Ба бакәым… Аӡәгьы…
Нас дарбан ҳара ҳаиқәзмыршәаз?
Ажәҩан гәыҭбаа иаҵакуп,
Са сдунеи хәыҷ амаҿа.
Амҵәыжәҩақәа аҽрыҵакны,
Хыхь икыдуп бхьымаҿа.
Аԥсабара аҽҭалаҳа,
Ахамы шкәакәа илаҳәоуп.
Сара ббара сеилаҳан,
Азаҵәра абла схыҭәҳәалоуп.
Исҳәоит ашәа Уарада,
Уарада, уаха икарахаз.
Бара быда изхарада,
Сыцәа – уаха иҟьалахаз.
Ажәҩан гәыҭбаа аблазаҵә,
Амза гәылҭәаа саршанхеит.
Бара сашәа, схәыцра заҵә,
Аҵых-ҵәца бысцәалахеит.
Ҿыбҭӡом. Саргьы ҿысҭӡом.
Ианбанӡа? Ианбанӡа?
Иахьа иҳачҳаргьы,
Иаҳзычҳару уаҵәынӡа?
Иахьа игылаз амра
Былуеит хәылԥазынӡа.
Ҳҩыџьа ҳабжьара
Уи нымхааит иқәрахьымӡан.
Ҳагәқәа гәамҵуазар
Ҳцәеи-ҳжьи зҭынчхару?
Бареи сареи ҳадлаԥса
Ҳадгьыл зышәҭышхару?..
Ӡиаск ҳабжьысуеит, акыр иҵаулоу,
Уаҳа уи аӡиас сызмырӡеит сара.
Бызхықәгылоу аҿықәахь сзыруоу, сызмыруоу,
Шьҭа сара сзыҳәа ицәгьоуп аҳәара.
Араҟа насыԥла сеиқәшәоуп, ак сызҳәоума,
Сынасыԥ ашәҭыц гәылҵит иԥшӡаӡа.
Амцҳәара ззымҵаз, аиашагь сызӡоума,
Тәымк леиԥш сгәаҵа бсызҭымгеит зынӡа.
Ӡиаск ҳабжьысуеит, акыр иҵаулоу,
Уи аӡиас арра сылшару сара?
О, сыхаара, наунагӡа сашәақәа ирылоу,
Баҿума уажәыгьы цәашьҵас абылра?
Ари аҵх ссир,
Аҵх лахҿых ҳа ҳада уаҩ далаӡам,
Бареи сареи ари аҵх ссир ҳарҭеит иаҳхатәны.
Амза хаҿылашагьы уаха ҳгәырӷьара иалагӡаны,
Аҵх ссир акәабеит ахьӡы ахьыршаны.
Ҳзымҵагылаз аҵлагьы гәырӷьарак ишьҭнахын,
Ахьхьаҳәа абӷьы иаҵәақәа ашәа хаак рҳәоит.
Ҳзықәгылоу адгьыл, ҳабзиабара ихнахын,
Уахак акәара-кәараҳәа агәеисыбжь саҳауеит.
Ари аҵх ссир,
Аҵх лахҿых ҳа ҳада уаҩ далаӡам,
Бареи сареи ари аҵх ссир ҳарҭеит иаҳхатәны.
Амза хаҿылашагьы уаха ҳгәырӷьара иалагӡаны,
Аҵх ссир акәабеит ахьӡы ахьыршаны.
Исзымҵеит, исзымбеит, исзымҳәеит,
Бгәы ахәра зырӷьашаз ажәак.
Исанажьны баргьы уаҳа бзыхнымҳәит,
Шьҭа уаҳа изысҭарыда гәыбӷанк.
Быблақәа рӡыжьра ихыԥсалаз
Анбанқәа сзымҟәшәеит сара.
Исыҟәшәазҭгьы – нас иҳабжьалаз,
Урҭ ирылшон имӡакәа рҳәара.
Урҭ ракәын зычҳара нымҵәоз,
Ажәада зыгәҭыха зҳәалоз.
Рахәыцҵас зыччара ԥымҵәоз,
Ма хаҳәҵас зхьаақәа зҵәахлоз.
Уажәшьҭоуп ианыздыр бзырҟьалаз,
Сагхеит, шьҭа иаԥсам аҳәара.
Быблақәа рӡыжьра ихыԥсалаз,
Анбанқәа сзымҟәшәеит сара.
Ари аԥсҭазаара бзиа избоит. Дарбан исымазкра. Са сыхәҭакгьы алоуп иара.
Са сгәы аартны саныччо, сангәырӷьо ауп адгьыл ааԥынра шәҭышха ианаҭоу.
Адгьыл алԥха снаҭахьеит. Уажәшьҭа, амҩан сшьацә-хныслар, ма сышнеиуа скаҳар, иароуп сара сеиҳа зжьы зцо.
Сара адгьыл анапсыргәыҵа сышәҭыцны сангылоуп:
аҩнаҭақәа сырԥшӡаларц, аҭыԥҳацәа сыргәырӷьаларц, ар-ԥарцәа сырманшәалаларц, абырг игәы ҿыцӡа дҟасҵарц.
Ҭагалан саргьы сканӡоит. Аӡын саргьы срыхьҭашьуеит. Аха издыруеит ааԥынра шааихуа, ҿыц ауаа шсыргәырӷьа-хуа, рынасыԥқәа ишрыцысҵахуа.
Сара адунеи азна сгәы разуп. Иаасыкәыршаны избо зе-гьы схырхуеит, бзиа избоит.
Уахагьы схи сареи ҳхала ҳааизынхеит. Мышкы ис-хыз-газ аԥсҭазаара сазхәыцуеит. Асқьала иаадҵыз аӷбеиԥш, урҭ асааҭқәа сышрызхәыцуа алашьцара инасцәалаӡуеит, ды-рҩагьых схала саарзынхауеит ҽнактәи сыгхақәеи иҟасҵаз абзиарақәеи. Урҭ рыкапанра сцәуадаҩуп. Рыуа еиҳау аил-каара сашьҭаӡам. Сара суаҩуп. Срызхәыцыр сҭахӡам аԥсра, абзара, аԥсҭазаара уаара. Сгәыӷуеит, уаҵәы зегьы срыниап, зегьы сыриашап ҳәа. Уаҵәы сеиҭашьҭрақәлахуеит: стәоит
иахьтәатәым, изуеит иутәым, исҳәоит иҳәатәым, срыдтәа-лоит абысҭа хьшәашәа ззықәдмыргыло ауаа…
Сара суаҩуп.
Ари аԥсҭазаара бзиа избоит. Исҭахуп, уаҵәы џьоукы сымраны срызкаԥхарц. Аха сшәоит, са сшәахәақәа урҭ рҟынӡа инамӡар, урҭ аанызкылаша ашәшьырақәа рацәахар, аӡшәах еиԥш наҟ ибжьаӡыр ҳәа. Аха иҟоуп зыгәра зго, мыч ҷыдак сылаҵаны ԥхьаҟа сызго…
Суаҩуп сара.
Ари аԥсҭазаара бзиа избоит!..
Схы агәра згоит сара макьана,
Сиаша самоуп сыхԥааны.
Сажәеинраалақәа амагана
Рылсшьыртә иҟам, еилԥшааны.
Сырцәыԥхашьом,
Зымҩа ишьҭасҵом.
Уаԥхьа иқәысҵоит изызку.
Хылаӷьарак срыгәҭас иҭасҵом,
Шьапԥықәла иасырц изҭаху.
Уара уҟынӡа ҳнеип ҳәа еибгала,
Шәынтә рҽеиҭакны иҟамлеит.
Ицон урҭ ирзалху мҩала,
Абар, уа уҟынӡа инаӡеит.
Уара уҿаԥхьа маӡа ҳамам,
Урҭ дареи сареи уажәшьҭа.
Ҳарҭ ахаангьы ҳаргаман,
Аха ҳаргамахахт еиҭа.
Аҽеиҭакра аамҭа ҳааины ҳҭагылоуп,
Разҟык ҳамамкәа ҳауишах ҳаргьы анцәа.
Аԥсҭазаара иашаҵәҟьа амҩа ҳангылоуп,
Аха макьана ирацәоуп ҳаӷацәа.
Аҽеиҭакра аамҭа –
Шьҭахьҟа уаҳа мҩа ыҟаӡам,
Акыр жәхьа шшарылоугь,
Акыр хра шыбгогь,
Ашҳам аҿыхазар
Нас ахымаҭгьы шәарҭаӡам,
Аҳра амхзар алым, мчыла ишыӷәӷәоугь
Уигьы ҭаслымхоит…
Акәарра иаҟәыҵуеит
Иасны уи амаҵ зуаз абгахәыҷқәагьы.
Гәырҩа-хьаа
Рымамкәа адунеи ахь ицәырҵуеит,
Аԥсабара ақәыԥшра иахыбааз ажьақәагьы.
Аҽеиҭакра аамҭа ҳааины ҳҭагылоуп,
Аҿымҭроуп зегь реиҳа ишәарҭоу уажәы.
Аԥсҭазаара иашаҵәҟьа амҩа ҳангылоуп,
Иахьа иҳалшо маҷым ҳахьымхәырц уаҵәы.
Исыҵаҳәа, саамҭа, умаӡақәа иҭаҵәаху,
Аамҭақәа ӷәӷәала ауаатәыҩса ахьдырхәхьеит.
Сзымгылар алшоит зегь реиҳа санаҭаху,
Нцәаҵас иаҳшьоз шынцәақәамыз аабахьеит.
Шәмыццакын шырҳәоз,
Ӡырҩашҵас иаҳхысхьеит,
Иреиӷьыз аамҭақәа,
Ҳашьҭа ҵыӡәӡәаа.
Умццакын шырҳәоз
Саргьы сықәра бжа сҭысхьеит,
Сыбжамҽамны,
Ҩаршьҭраҵас слакыҵақәа ҭыӡәӡәаа.
Исыҵаҳәа, саамҭа, уԥсабара амаӡа,
Срынҵа саамҭа, амҩахәасҭақәа ԥшааны –
Еималахьоу,
Урҭ сара сыда уажәыҵәҟьа ҭах дрымаӡам,
Схынҳәуеит даҽа аамҭакахь,
Рхьышьҭра еилкааны.
Зхьышьҭра изҭымҵыц аӡиас ҵаула
Иабаанагои амч ду, амца зхырмыжьц.
Зхьышьҭра иҭырцахьоу,
Аха зхьышьҭра нызмыжьыц
Среиуоуп милаҭла, сагьыӷәӷәоуп схаҭа.
Саанагоит сиаша.
Сашьҭам ҳәаҭыхла
Аӡәы ичамҩахә ианыхра, саныларц сара.
Схатәы ахьчара сылшоит,
Сыҟоуп сеиқәныхла,
Аӡәгьы илшом тәымҵас са сҭыԥ сахцара.
Сԥышәоуп зегь рыла,
Иҵыӡәӡәаазаргь слакыҵа,
Иҭыхым са сыблақәа, сымчгьы каԥсам.
Шәахәоуп сара сымра
Есышьыжь иацрыҵуа,
Ашәахәа зқәышәҭуа сыдгьыл
Са сыда имаҭәам.
Ухы нықәҵаны уԥсшьа уара, ахаҳә,
Уааԥсеит, ухаҳәуп ҳәа ҳашувсуаз.
Угәы иалоу зегьы мӡакәа исаҳә,
Исаҳә ақәаршҩы ухы ишықәсуаз.
Заҟа шықәса урхаану еилыргам,
Ухьаақәа реиԥш, урҭгьы ҵәахуп.
Саҭоумҵан, са исхароу рацәам,
Сқәыԥшцәан,
Уажәшьҭа сылаԥш ухуп.
Сарааԥсеит уа уеиԥшҵәҟьа саргьы
Ари ашәышықәса хаарак зҵамыз.
Ҳагәра умгозар акәхап шьҭа аӡәгьы,
Ариаҟара гәԥжәара иахааныз.
Аҳаҭгәын мацараз ушам,
Ахаҳә – угәы хьшәашәа сакәыхшоуп.
Саҭоумҵан,
Са исхароу рацәам,
Сбаагәаран шьҭа уара сукәыршоуп.
Иухьчеит зны сыԥсадгьыл,
Нас аԥсҭазаара суҭеит,
Иаҳа уанысҭахыз сзынужьи, мшәан, саб?
Исыцуҵаз аламыс
Шысмыхәоз шьҭа игәасҭеит,
Акәанҷ шәынтә сасны исшәеит, исҳасабт.
Смыцәеит џьоукы аныцәаз,
Сымчгьы самеигӡеит,
Аҵаа ианарӷьеҩуаз
Сыцәгылеит зынгьы адәы.
Сыламыс иахьсыҵанамҳәаз
Шьаҿакгьы сымнеиӡеит,
Аха, саб, исцәылашьцеит амра жәҩангәы
Ишкыдыз.
Усҟан ашәахәақәа рхахәмаруан
Уаанӡа изхахәмарц,
Ишсықәлашьцаз рымбеит.
Саб, зынгьы ҩызада, ԥызада сыруан
Аӡиас ҵаула, аха усҟан сеиқәхеит.
Иулзыршоз, иараби, иааукәыршан иҟаз
Шубозгьы, ҽа мҩакахь еснагь са сурԥшуан.
Сықәуп иахьагь уи амҩа, иҟоуп исылшаз,
Аха имаҷуп, имаҷцәоуп, еиҳау сазыԥшуан.
Акызаҵәык исылшаз –
Бираҟҵас исхагылоу:
Ауаҩытәыҩса иҿаԥхьа ламысла сыцқьоуп.
Сызхьымӡаз иахьӡаша аҵеигьы дсызгылоуп,
Уигьы сызқәуҵаз амҩа ҭбаахь иҿы хоуп.
Сара абжамҽам сахьнымҳалацт ахаангьы,
Снеины зны ауаҩыбжа сиҽхьнымлацт.
Иҳаҩсхьоу аамҭақәа сара сырхаанызҭгьы,
Шьаҿакгьы сызнеиуамызт…
Аӷагьы сиԥымлацт.
Аха абџьар уҿазкуа иоума уа уаӷа?
Ахымца иазырцәом аԥсҭазаара амцахә.
Иҿыӡәӡәаам ахәраҭыԥ ахала ианӷьа,
Аҽцәырнагар алшоит,
Ишалҩаауа еиԥш амахә.
Абжамҽам иашьҭаз дшыбжатаз дынхеит,
Сара сашьҭоуп сызхыбаам зегьы.
Санԥсуаҵәҟьа ирҳәароуп: иашәа ҿахҵәеит,
Риашатәыс симоур сҭахуп сара аӡәгьы.
Сыԥсы рылахоз џьысшьон
Иаасыкәыршан избоз,
Амра агылара,
Ажәҩан алакҭа иаҵәа аҭаԥшра.
Иахьанӡагьы иџьасшьоит,
Арахь сымҩахызгаз,
Аамҭак ыҟан иансымаз
Смыццакӡакәа алаԥшра.
Аамҭак ыҟан санқәыԥшыз,
Маалықьҵас саныршьоз,
Сара аӡәы заҵәык саман
Ари адгьыл нцәас.
Исыздыруамызт усҟан
Ауаа ауаҩы ишьра шрылшоз,
Исыздыруамызт усҟан,
Зегьы срыхәаԥшуан ҭахҵас.
Уиижьҭеи иҵуазеи,
Лацәааихьшьрак, уаахәыцыр,
Рыҽшԥеиҭарки, иараби,
Сыҽшԥеиҭаски саргьы!
Исҭахым схәыҷра адәы иаҵәа
Тәымҵас снаныҵыр,
Уи аԥхыӡ хаақәа снарылалар
Сҭахуп ҽазынгьы.
Имҳәа –мырза исықәнаԥсаз
Ашлацқәа рԥшӡагас,
Схахәы еиқәаҵәа иналаԥсаз
Џьысшьоит иахьагьы.
Сҟазшьа акәзар аҽамԥсахт:
Сышԥагьаз, сышхагаз
Сынхеит сара иахьанӡагь…
Исзымҳацт уажәгьы…
Иҵуазеи, иҵуазеи…
Заҟагьы бжьоузеи,
Амҩа сықәижьҭеи
Сара сымшқәа неиԥшьуа!
Аԥсабара иамҭан
Сахыбаамкәа исоузеи?
Ԥсҭазаара хәыҷык,
Акәараҳәа згәеисыбжь гауа.
Иаашәырты агәашәқәа,
Аԥша шәашҭа иҭахеит.
Абасҵәҟьа шәгәараҭа кәшәыршама?
Аԥшацәгьа зҭымҵуа амч каԥсама?
Иашәырты агәашәқәа,
Аԥша шәашҭа иҭахеит.
Уи уаҳа изҭымҵуа уаҟа инхар,
Ашьац иаԥсыхәои, о, иараби.
Шәлашәхама, уи шәара ижәбарами,
Уи уаҳа изҭымҵуа уаҟа иҭахар,
Аԥҭақәа рҽеизган ҳажәҩан ҵырҟьап,
Мчы шыҟам еилыркаар урҭ хызцо,
Иаарыҵагьежь џьарак дара еизызцо,
Усҟан иаҳагьы рхы агәра ргап.
Инкыдхәаша идәықәлап ақәа.
Амацәыс ауаа рыблақәа ҭыхуа,
Адунеиаҿ ԥсы зхоу зегь аныхуа,
Икыдхәаша идәықәлап ақәа.
Иаашәырты агәашәқәа.
Аԥша шәашҭа иҭахеит.
Абасҵәҟьа шәгәараҭа кәшәыршама?
Аԥшеи аԥсабареи еиԥшәырхама?
Иаргьы зҭымҵыртә амч каԥсама?
Иаашәырты агәашәқәа,
Аԥша шәашҭа иҭахеит!..
Еимаҳк сыздыруам, ишҳахьыз,
Ҳнеидымслар амуит ҳара.
Избеит нас, баша шшәахыз
Ҳаиҩызара, изҵамыз гәбылра.
Ҳаибажьозаарын баша иахьанӡа
(Ижәдыруандаз сшыҟоу сахьхәны).
Иқәхеит ҳабжьара иқәрахьымӡан
Ҳаиҩызара, шьҭа ахы агәы ахшәаны.
Дсыздыруам нас ҳауа изхароу,
Ишԥасҭахыз сакәзар сара.
Уи иблақәа ирхыӡлаз лашароу,
Наӡаӡа ҳаицәзырӡыз ҳара.
Ҳаиԥылон есышьыжь ҳаиқәгәырӷьо,
Уажә ҳнеивысуеит аԥсышәак ҳәашәа.
Иқәхазшәагьы збоит агәы ҿыӷьуа
Ҳабзиабара, абӷьыц еиԥш ианҿшәа.
Сыздыруам ишҳахьыз, сыздыруам,
Ҳаицәыӡит са сҩызеи сареи.
Иара арахь, сара наҟ, аӡәгьы ҳзыруам
Иҳабжьалаз ахьааи агәырҩеи.
Сыбла ихшәалаз ашәҭыц са исызхымхит
Игәаӷьны, инсыжьит сыблаҿы лабжышҵас.
Уи асахьа нас асаркьаҿы иҭысхит,
Абла – асаркьа, асаркьа – абла,
Ашәҭыц – мшынҵас.
Ирхыӡсалоит аблеи асаркьеи зны иҷнышха,
Ӷбаҵас инхылоит ихыхәхәала даҽазны,
Ашәҭыц, ашәҭыц, иарбан сара сахь иуха?
Уԥсырҭа ааугазар сара сыблахь, иуҭахны?
Ушьыцыргазар, ашәҭқәа, иԥшӡоу адәахьала?
Уҿнаршәама аԥша иасыз иацы ӷәӷәала?
Иааскьоугазар ма ууахҭа мыжда унапала?
Уҭыԥ алхра зулымшеи са сгәахьы?
Лабжышк уацны уныхшәар са сыбла,
Асаркьа благьы уара усҟан уныхшәоит.
Иуцҭахеит ауп нас уздызкылаз са сыбжа,
Уԥсы иацны нас са сымрагьы нҭашәоит.
Аҵәҩанзаҵә гәыдкыланы дгылан ахаҵа,
Аамҭа ӡырҩаш ихыкьаса ицон.
Зышьҭыхра уадаҩыз еидарак уи даҵан,
Аҽнышьыбжьон аргама имрагьы ҭашәон.
Иаҳауан харантәи быжьқәак рҽеиҭакуа,
Иҳауан ауп, изҳәоз уи дныжьны ицахьан.
Дгылан уа ахаҵа аҵәҩанзаҵә ргәаҟуа,
Ила ак абомызт, идунеи лашьцахьан.
«Шәаангыл, уара!..
Шәабацои?!
Аӡиас шәацны!..
Шәаагыл, уара!
Шәзыхнымҳәыр алшоит уаҵәы!»
Аха ицон дыззыԥшыз ауаа рашәа иацны,
Ицон урҭ илаԥшҳәааҿы рҭыԥқәа ҭарцәы.
Аҵәҩан заҵә дакәшон…
Дыҭрысны дааҭгылеит…
Илымҳаҿы ашәа иара ахала ианҿахҵәа.
Нас адгьыл гәыдикыларц
Ишьамхы арсны дгылеит,
Ицәа иҭаԥсан уи ибаҩқәа еилаԥыҵәҵәа.
«Агәнаҳа шәзымгааит
Сзықәгылоу абри адгьыл!
Сыгәнаҳа шәзымгааит сашҭа иавсны ицаз!»
Шьҭа иҟаиҵагәышьоз, иҵәҩанзаҵә днадгылт,
Нас ҿиҭит:
«Сыҟоуп шәа шәцасаз, шәмааргьы шәахьцаз!»
Сара уа сыҟамызт, амҩа сыздырӡом,
Шәышьҭақәа знымҵӡакәа изну иахьагьы.
Сҭаацәа гәхьааго уа есуаха сцәырҵӡом,
Сажәа сахишьаар ҳәа сшәом иахьа аӡәгьы.
Аха усгьы исныруеит уа ахьҭа шәзырдысуаз,
Сламгәа ҭаҿаҳәа сшәыцушәа схы збоит.
Иснуп саргьы жьымдырҵас,
Ишәнылаз ашәахсҭақәа,
Имӷьаӡо ашәахсҭақәа ааԥныла иԥытлоит.
Наҟәаҵас исхаԥоуп сызхылҵыз рқәԥсычҳабжь,
Сабацәа рҿымҭра сардагәаӡеит зынӡа.
Исаҳахьоушәа сыҟам санацәа рыччабжь,
Рхыҵәҟьа иацәшәон сара ауаа санрыхьӡа.
Сҽахызбаауеит шәылымкаа аԥсҭазаара исаҭәоу,
Шәа шәылымкаа есҽны сиԥылоит исхшаз.
Шәабаҟоу, сашьцәа, шәа шәыбаҩқәа абаҵоу?
Иарбан трактору иац урҭ зырхәашаз?..
Иауеит асы! Ихьҭоуп. Ихьҭоуп.
Аҵых шкәакәа мҩасуеит ԥшьаала.
Ас цырақәа рхы шхоу
Адгьыл ахь иаауеит ихиаала.
Мап, уахеиԥшҵәҟьа сара лакәк,
Лакәк сазхьаауа сҟамлац.
Нцәа дызмам уаха са сакәхеит,
Сгәы зырԥхаша џьара шәахәацк
Суада иҩнамлеит. Ихьҭоуп уаха,
Ас слаҳәырцу аӡәгьы симбакәа?
Алакә, усзыҟала уаха ҭынхас…
Иауеит асы! Ихьҭоуп. Ихьҭоуп.
Алакә аҟны еиԥш уаха саргьы,
Аӡын акәа хьшәашәа сҭоуп,
Сааигәа дыҟаӡам аӡәгьы…
Исыздыруамызт абасҵәҟьа аԥсгаха сымҭакәа,
Аԥсҭазаара сыргәамҵра шалшоз, иаахәжәаны.
Сықәуп уаха ҳашҭа, ацәа хаа сҽамҭакәа,
Исхалашо икыдуп еҵәа зқьы ԥсаҟьаны.
Снаныԥшылар сҭахуп саахьаҳәны са сымҩа,
Иахьа уажәраанӡа скамыжькәа саазгаз.
Сықәушәа рҳәоит џьоукы сызхымшәо хиамҩак,
Са сакәушәагьы рҳәоит џьоукы аӡы шыцәаз избаз.
Схы ааздыруазар сыҟоуп иахьа сшыжәбо ашьшьыҳәа,
Аӡы шыцәаз сара моу, избашазгьы ирымбацт.
Сыԥсҭазаара акәзар, џьоукы ишырбаҵәҟьо – иныҳәам,
Амала, сгәы каҳан ауаа сҵәыуабжьы дсмырҳацт.
Исылшо ахәыҷы ҟасҵоит исџьыршьап ҳәа акәымкәа,
Аӡәы иџьыба иҭиго иагьамоу сыздырӡом сара,
Избон џьоук рыԥсҭазаара шлакәыз, аха илакәымкәа,
Сыԥсҭазаара шиашаҵәҟьаз исҭахын агәрагара.
Уаҩ дызмыԥхьац шәҟәыкгьы аԥшаара сашьҭоуп,
Уи адаҟьақәа ԥхыӡла сышрылоу аашалоит.
Схы ргәамҵуа, сыԥсы ргәамҵуа сызқәугьы са сашҭоуп,
Уахынлатәи аҵыс иаҵәагь абжьы хаа ааргалоит.
Снаныԥшылар сҭахуп саахьаҳәны са сымҩа,
Сышьҭақәа снырныԥшылар сҭахуп иааизганы.
Иудыруеи, сықәҵәҟьазар сызхымшәо хиамҩак,
Иудыруеи, исзыԥшызар хәык шәҭышла аҽхҟьаны.
Исҭахуп акгьы сазымхәыцкәа, схала,
Схи сыхшыҩи еиқәиҭны, сҽааҩнаскыр аҩны.
Адәныҟагьы шоуроуп. Амра жәҩангәы ихалан,
Аԥсабара иалаԥшуеит, ҿыц бара ибаны.
Ари амшгьы мҩасуеит лацәааихьшьк ахмырҵкәа,
Амш мыхәла ззыҟалаз аԥсабара заҵәык ауп.
Амрагьы цоит уаҳа ахьышьҭра иааҭымҵкәа,
Амраз мраҭашәара ахьтәы шьацҳәа ҳауп.
Ахьтәы шьацҳәа ҳауп, уахагьы амра аҿашәахуеит,
Гәырӡ-шашәаӡ аԥсабара иацәнарӡырц зынӡа.
Аха амра ашамҭаз уи ашьацҳәа иаҿшәахуеит,
Нас ашьхара иаавҵуеит ахаҿы раз цқьаӡа.
Исҭахуп иахьа абарҭқәа сырзымхәыцкәа, схала,
Схи сыхшыҩи еиқәиҭны сҽааҩнаскыр аҩны.
О, амаалықьцәа, шәшеицу иахьа сашҭа шәҭала,
Адәы сықәлазшәа сыҟоуп иахьа ҿыц сины.
Исылшоит нас ажәҩанахь сшәыцны схаларгьы,
Дызбап амаалықьгьы иахьа зылаԥш хаа ҳху.
Схынҳәуеит сара адгьыл ахь,
Шә-ҵхык еихаларгьы,
Ашамҭазы сырԥылап исгәыцхәу, сызгәыцхәу.
Урҭ зегь ааидкылан ирасҳәап, жәҩантәылан,
Сшыҟаз амаалықь иашҭа цқьаҿ сара:
Уаҟа иблахкыгаз ашәҭ ссирқәа сышрылаз.
Акыр ишысцәыхьанҭаз сышьҭахьҟа ахынҳәра.
Аха арҭ зегь ԥхыӡуп,
Шәабаҟоу амаалықьцәагь,
Шәҩысҭаахеит ҳәа сарҳәон шәыздыруаз ааигәаны.
Ауаа ҳдырҩашьо аҟынӡа инеихьеит аԥхыӡқәагь,
Еилыргашьа рмоуа рҳәаақәа еилаганы.
… Исҭахуп иахьа акгьы сазымхәыцкәа, схала,
Схи сыхшыҩи еиқәиҭны сҽааҩнаскыр аҩны.
Аха схәыцрақәа срыма жәҩантәылахь ианхала,
Исылымшеит уа аҽынкылара сыблақәа хҩаны.
Иҟоуп ҳазхьымӡац,
Иаҳзымҳәац макьана,
Инымҵәаӡо ашәоуп адунеи ҳа ҳазну.
Еилкаашьа амоума аԥсҭазаара шана,
Аарла еилҳаргоит ауп хаҭала ҳазҿу.
Ихаҳҵар ҳҭахӡам ҳаргьы ҳақәрахьымӡан
Ҽнактәи амшлашеиԥш ҳшықәхало аӡәырҩы.
Ҳгәыӷуеит: «Сышԥамнеири саргьы уаҵәынӡа,
Иахьа ишьҭасҵаз ашьҭыхра сылымшои уаҵәы».
Иҳамоуп агәыӷра – иҳалзыршо иҳалымшо,
Иҳамоуп агәыӷра – изырҭынчуа ҳагәқәа.
Ҳаркьасоит ианаамҭам амра анаҳхалашо,
Ихаацәоуп зынгьы уи ашәахәа напқәа.
Иҟоуп ҳазхьымӡац…
Ҳазхьымӡац…
Ҳазхьымӡац…
Иҟоуп иаҳзымҳәац…
Иаҳзымҳәац…
Иаҳзымҳәац…
Инымҵәо ашәоуп адунеи ҳа ҳазну,
Инымҵәо ашәоума нас зҳәарагьы ҳаҿу?..
Амра шкаԥхоз, ҳбан, ашәа азаҳҳәеит,
Былфҩыкгьы ҳмаҳаит.
Ақәа ацәыкәбарқәа ҳреигәырӷьо?
Ашәа рзаҳҳәеит,
Хәаҽбжьыкгьы ҳмаҳаит.
Асы хьанҭа бамбоушәа ҳалаиеит, ианлеи,
Ацқьара бжьаҳхит.
Абарҭ зегь еилаҳкааит ҳажәраҿ ҳаннеи,
Ашәырҵлеиԥш еилаҳхит
Ҳашықәсқәа иаҳхаагаз, аха аҵла иажәыз,
Ашәыр ҿыц зҿалом.
Иҿалахьаз ииасхьеит, урҭ анҵәахтәыз
Аԥхыӡ хаа ҳалан…
Ашәак сызҳәа, сан, ахцәышла,
Иахьа сгәы хәашьуп.
Иахьсаҭәамыз џьа сшьамхнышлан,
Исмеигӡакәа сшьуп.
Шьҭа исеиҳәозеи саб қәрахьымӡа,
Инышәынҭрахь са сцар?
Сан ахцәышла, уи иажәа имда
Амцхә игәы нхацәар.
Ирԥшқагәышьа, ҳа ҳабжьара
Ашьҭа цәгьа аҳар
Агәеизынхара, исымам хара,
Аха са исымҳәар,
Иабеидыруеи саб қәрахьымӡа
Шьҭа акыр ишсызҳаз.
Сышнанагаз ауаа рҟынӡа,
Амҩа – са сзы ишьҭаз.
Ашәак сызҳәа, сан, ахцәышла,
Мшәан, саргьы суаҩуп.
Иахьсаҭәамыз саншьамхнышла –
Дсыӷрагылт ауаҩы.
Шьҭа дабацо, усҟан зажәа ауаа ахҭнырҵоз,
Илабҷашь нықәкшо иахьагь иавоу аԥшаҳәа?
Иҭахызар иахьагь уаҟа ишьҭа аниҵарц?
Иҭахызар иахьагь иҟам-ианым иҳәар?
Аа, даанҿасит, ихьычԥыԥырха иахьықәу
Ахәыҷқәа хәмаруа. Дгылоуп дырзыԥшуа.
Уи дахьҵеидоу зхароу дара ракәу
Џьушьап, дгылоуп уаҟа деилашуа.
Урыхәамԥшын, амаҳагьа, ус икылкаан,
Уа узхысыз ашьац лықәыблаа имцои.
Ахәыҷқәаҵәҟьа, иалшоит, шьҭа уеилыркаар,
Аҽнышьыбжьон урҭ рымш лаша млашьцои.
Ианугәаӷьых ауаа рышҟа усгьы ацәырҵра,
Даргьы ула аҭажьцәара ацымхәрас
Аԥсшәа ануарҳәа, иаанагом аҭыҵра
Уҳәаа ҭшәақәа, уҽызҭоукӡаз зны рахәҵас.
Иуарҳәозеишь иуҩыҵраку урҭ агазеҭқәа.
Урмыԥхьацу, ма ухырҩахуоу иахьагьы?
Иузхьамԥшӡои шьҭа иуцәмаҷхо уара усааҭқәа,
Ашара уахыццакуа ушьҭазма иахьагьы?
Аҭыԥ урымҭои иахьанӡагьы иҩагылан
Атроллеибусаҿ, амаалықь цәа ухарԥаны
Уанынҭало, аха арахь угәы ҭагылом
Забду уиқәлоу илаԥш цқьа уацәшәаны.
Аамҭа, аамҭа, зегьы рҭыԥқәарҿ изыргыло,
Уабацәцагәышьо, иахьа иуԥылеит даҽакны.
… Урыхәамԥшын амаалықьцәа ус угылан,
Ицқьоу абдуҵас улабҷашь уҽанҵаны!..
Илабҷашь хәыҷ атыгә-тыгәҳәа
Инықәкшо давоуп даҽаӡә аԥшаҳәа.
Зынгьы дубар уи даҿыгәҳәуа
Агазеҭ даԥхьоит. Нас аимҳәа
Ааизцәырҵхуеит, амца иҿықәлан
Дбылуа џьушьап, деицрашәа.
Ижьцәа ааизганы қьышә ԥықәла
Наҟ дынкажьцәоит игәы ахыршәа.
Ибла ҭкәиқәа жьаржьалеиуа,
Цәыӡ дук рымоушәа иԥшаауеит.
Дырхысны еимидоит илаҩеиуа,
(Хәыҷҵас зынгьы игәы ԥшаауеит).
Ҩыза димаӡам, иабаҟоу,
Ианиаамҭаз урҭ зегь иҭихьеит.
Аҵәҩан заҵәеиԥш ихала дыҟоуп,
Аҿаргьы иԥырҵны ицахьеит.
Излаигәыӷьӡои, ацәыршәага,
Ауаа рыблақәа рҭаԥшра.
Иԥшаарц дашьҭазар нырцәцагак,
Аха ихашҭхьеитеи аԥшра.
Атыгә-тыгәҳәа илабҷашь нықәкшо,
Амаалықьцәа ихарԥаны,
Иахьагьы амра цара иқәшуеит,
Дубом быргҵас дажәӡаны.
Абас акәзаап аамҭа шыҟоу,
Зегьы ашьыхуеит ихнаҩарц.
Аха аԥсҭазаара ахьыҟоу,
Ацәгьа иалшом аҽаӡарц.
ара сакәушәоуп иахьа
Амш иаагәыдҵаны изшьыз,
Еилаԥыххаа ишьҭоуп ҩаԥхьа
Саԥхьа, ашьа еиқәаҵәа ахьшы.
Ашьа сылсны сызцаӡом,
Аԥҽыхақәа сзырхагылом.
Сгәы сышьҭахьҟа изхынҳәӡом,
Араҟагьы аҭра иҭагылом.
Иныҵак ахәра ашәа сҳәоит,
Схахьы ажәҩан лаӷырӡышоит.
Амра аҽарӡӡарц иҭашәоит,
Мраҭашәарҭа хблаан, иӡышоит.
О, ҭагалан, нас, иҳәа,
Иарбан асҵәҟьа сызургәаҟуа.
Саԥхьа аԥҽыхақәа еизыҳәҳәа
Изкоуԥсазеи, сымҩа ркьаҿуа.
Сара усгьы снаӡаӡомызт
Уԥсы акырҭа ахьҵәаху.
Ааԥын исзымҳәаз сызҳәаӡомызт,
Сцәыӡқәа рышьҭа уажә санху.
Сара сакәушәа иахьа
Амш иаагәыдҵаны изшьыз.
Еилаԥыхха ишьҭоуп ҩаԥхьа,
Саԥхьа, ашьа еиқәаҵәа ахьшы.
Иҭацәуп адунеи,
Хаарак аҵам амра иԥхо.
Аҵлақәа рыԥсыгага
Ашәшьыра схатәоуп.
Схықәгылоуп атыша,
Уахь аԥара сгәаԥхо,
Уажәыҵәҟьа атыша аҵа еиԥш
Сыблақәа лашьцоуп.
Иҭаҳәҳәоит шьыжьаахыс
Уаҟа абгыӡ,
Издыруада абгыӡ шьҭа
Алашьцара агәы ахшәазар?
Шәыблақәа сырхыҵырц
Иахьа нахыс сыҽсырӡт,
Сыԥоит атышахь,
Згәы сзыбылуа аӡә унхозар,
Унхықәгыла атыша,
Уи аҵа уҭаԥшы,
Уахьынтәи кәиц ԥхак
Џьара абла уҭаԥшуазар,
Уи сара сакәхоит,
Сара араҟагьы сымшын,
Уаҟагьы сымшроуп,
Лашара хәыҷык убазар.
– Иабаҟоу аиаша,
Напы змам, шьапы зҵам?
– Имыцхәны ианыршьа,
Ҳаамҭа иахәхеит.
– Иабаҟоу ахәахәа,
Агәы зызҭам, хы змам?
– Аиаша ахы иқәгыланы
Жәҩанахь ихәнеит.
Ԥхӡыз џьимшьаӡеит ахаҵа,
Ахәра ашьҭахь ашьа илҵыз,
Иԥштәыдахаз иқьышәқәа еицралан ибылуан.
Ихаиҵар иҭахымызт ианаамҭаз ашьа шилҵыз,
Дыдраҵас ибжьы хымца харантә иаҳауан.
Иҩызцәа ишьаарҵәыроу аибашьра мца иалоуп,
Иара дуазыруа уажә ииарҭаҿы дышьҭоуп.
Ахәрашәа ихәра азыхәшәтәуам, қәԥаралоуп,
Қәԥарала ихәра хиҽроуп, ма ԥсроуп,
Аиарҭаҿы дшышьҭоу иԥсы мыжда ихыҵыр,
Ахаҵеи аиарҭеи еидымхалацызт ахаан.
Игәаҳәон дырҩегьых уи бираҟҵас дышьҭыҵырц,
Дынҽыжәларц дырҩегьых – аԥсрацәҟьа заан.
Аха амзеиԥш ицәышыз ихаҿы лаша еицакуан,
Ахәреиԥш ихьааха ахәрашәагь гон.
Ахәра хьаа иаркараз аеҵәақәа рыԥсы еиҭаркуан
Ашамҭаз, усҟан ахаҵа иблақәа лашьцон…
Ирҳәоит, анкьаӡа, анкьаӡа зны,
Ауаатәыҩса ируаз, ирҳәоз акны
Иҟан ҳәа, усҟан агагшәыггьы рыцәшәон,
Ауаҩжьыфара акәым, Адауҵәҟьа дҩаскьон
Ашьхарахь, иҭахымызт диҿаҳар ауаҩы.
Иҳәымца еиҿажьны дшыцәоу иагаҩы
Уи ихҭыгәлахьан, аха иара дцәырҳаны
Данааԥшлак, дҩаҵҟьон уи деиханы.
Адгьыл ҵысуазаарын, ашьхақәа бганы
Рҩашҵас агәаҩақәа ирҭыкьаса ицон,
Аӡиасқәа усҟан рхьышьҭра еилагон,
Нас акыр шықәса рышьҭахь, рхьышьҭра ԥшааны,
Ауаа рахь дышиашаз уи имҩа имырхеит.
Ауаатәыҩса ирбеит дышшәарҭамыз Адауы,
Албаара дақәиҭыртәит ашьха асы анауы.
Аха шьха калҭ уи ҭыԥс изирхеит,
Ауаа рахь дышнеиуаз уи имҩа имырхеит.
Адауы дырхашҭит акыр шықәса анҵы,
Иаргьы даулбаахуаз агаҟа бзанҵы.
Ҽнак уи Адауы ихшара қәрала иреиҳабыз
Абырг, шьамхылагьы хшыҩлагьы иажәыз,
Иашьцәа дрыԥхьеит ак реиҳәар иҭаххан,
Иашьцәагьы еизеит, еизатәуп ҳәа раҳан.
– Шәӡырҩи, дад, сашьцәа, – иааиргеит ибжьы,
Деимак-еиҿак дрыма ианаадәылҵ адәахьы.
– Анкьаӡа,шықәсыла шьҭа шәышықәса иреиҵам,
Усҟан сыҷкәынӡан, абри асаби сиаҟаран,
Хыхь ашьхара даман ҳазхылҵыз Адауы,
Аха ашьхараҿ уаҩы иимбацыз ас ду анауы,
Адауы инхарҭа ҭыԥс иалихит шьха калҭ,
Уи нахыс ауаатәыҩса наӡаӡа дырхашҭт.
Урҭ ауаатәыҩса убас еиԥш дгьылкаҿ инхоит,
Амахә ҩа ныҵоуҵар мышкала ибзахоит.
Ицәгьамызт убри адгьыл шәтәышәтәыр шәара,
Анцәа ихазы иалхны имаз дгьылуп иара.
Абри амаӡа шәамҳәакәа сзанымлеит сара
Сынарцәымҩа, исылымшеит аҵәахра.
– Ҳабду ашла, иахьа ҳаблақәа хутит,
Аха иуцәааӡом, агәырҩа дугьы ҳауҭеит.
Шьҭа уи адгьыл ҳгаанӡа иҳақәым тәара,
Мҩас ҳазқәылара шҳауҳәара уара. –
Арԥыс даарылҵын ибжьы ҿацаӡа
Ҿааиҭит абырг иахь. Абырг ихьанҭаӡа
Илацәақәа дырҩахан, арԥыс днеиҿаԥшит:
– Сара издыруаз шәасҳәеит, уаҳа акагьы
Сыздыруам, шәхы шәахәа шәхала шәаргьы.
Аишьцәа ҩагылан рыҩныҟақәа ицеит,
Аха Адауы рԥыс иҩызцәеи иареи хьаас иҟарҵеит
Иаарыкәыршаны иҟоу џьанаҭ дгьылқәа зегьы
Рыхьӡ ахьахымлац урҭ иахьагьы.
Уинахыс рыцәа адауцәа рыцәа иеиԥшымызт,
Уинахыс рыԥхыӡ адауцәа рыԥхыӡ иеиԥшымызт,
Уинахыс рымшқәа зегь гәырҩала иҭәын,
Уинахыс рыҵыхқәа хьаацәгьала иҭәын.
Адау бырг хшыҩца дынкаҳан дыԥсит,
Уи аахыс аӡынреи ааԥынреи сасит.
Ҽнак адауеишьцәа иааибыҳәан маӡала,
Агаҟа амҩа иқәлеит.
Нас узцозаргьы уцала.
Акыр қыҭа ирылсит, акыр ӡы ирырит,
Аҵыхәтәан Ауаатәыҩса рынхарҭа ԥшӡа иазкылст.
Абар, урҭ рыԥсадгьыл блахкыгаӡоуп зынӡа,
Рыламыс акәзар, жәҩанынӡа иҳаракӡа.
Зыламыс дуӡӡоу иаҳа мчыла дышкәадоу
Еилыркааит иаразнак, рымчгьы заҟароу
Рзымдыруазар, ирыжәлеит ауаатәыҩса хаха,
Жәларык шҳәыԥкыз абар, ианхьчатәха,
Баагәараҵас ирыкәшеит ирызнеиуаз уа сасра,
Егьа умҳәан урҭ доуқәамзи,
Рымч зеиԥш умбара,
Рхы иархәан дара рзы ҭәыц иаҟарамыз
Ауаа иаарыжәлан, митәуп уа идырҿиаз.
Еилаҟәаҟәа қәабдук илҭарҵан иржәит,
Шьыбжьхьаҳәагьы ирзымхеит, атәангьы ржәит.
Уи нахыс адауцәа ргыгшәыгра ахы аанарԥшит,
Уи нахыс адауцәа ргәы ацәымӷра ҭашит.
Уи нахыс адауцәа ауаа рахь рымҩа дырхеит,
Уи нахыс адауцәа ауаа маҷымкәа иҭадырхеит.
Адауы, ддаун, имгәагь тышак иаҟаран,
Иԥсымҭәра иахәодаз: қәыларан, рҳәран…
Ажәлар еидгылан еицықәԥарц рыӡбеит,
Ражә рлаба дадҳәал ахақәиҭрахь еихеит.
Ҳҭахозар жәларык абра ҳҭахароуп рымҳәеи.
Ирҭахымызт идырӡыр урҭ рыдгьылқәа зегьы,
Аха аидгылашьа рхашҭхьан, иқәԥон хаз-хазы.
Ирылагьыжьуа ишрылац ирылоуп адауцәа,
Рыԥсы хәымга иарҭахьеит урҭ аӡәырҩы.
Рҭыԥ иахыҵны шьҭа адауцәа ашьхаҟа ицаӡом,
Арахь излоу ауаа урҭ рызхгаӡом.
Еибашьроуп уи атәылаҿы иҟоу иахьагьы,
Дымҿыхацт макьана, дыцәоуп рынцәагьы…
Баша уахәаԥшуеит угылан,
Ма бзамыҟәҵас иуԥхьаӡоу?
Икәарит иалшонаҵ аҽгыла,
Аха иангыла, ацәа иҭаӡоз
Шырацәаӡаз уажә иадырит,
Аха игылахьан иара.
Акәадыр ақәԥаа ҽа ҽык ркәадырит,
Абла шааԥшуаз, изцәынхара
Уажәшьҭа ишамам урҭ ирдыруан
Иҭаргылан изкәабалоз…
Аҽгыла рыцҳа аарла игылан,
Аԥхьахә рылԥаа изгалоз.
Уажәшьҭа азыҳәа зегь акакәын,
Зегьы азеиԥшын уи ара.
Аҽқәа ирхырымҳәаацыз лакәын
Иҭанагалоз шьҭа аҽ-дамра.
Скарахеит ҳәа сыҟоуп…
Сықәра сазҵаан,
Макьана сыҷкәынӡазаап,
Сышларагь мыцхәым.
Сыԥсҭазаара амҩахәасҭақәа
Ак нмыжькәа иҭысҵаан,
Ахәраҭыԥ рынхалартә бџьармцала ихәым.
Сыжәҩан саҵаԥшын,
Ишызбац еиԥш иҟоуп.
Сыдгьыл схаҵкы камыршәуа сакуп.
Издыруеит сдаракәац сацәымшәо ишыҟоу,
Сыԥсы ахац иахьынҳалам,
Сцәажәашьагьы акуп.
Нас иарбан сзыркара.
Сықәра зырҩашьо?
Макьана сыҷкәынӡоуп,
Дсабиӡоуп сԥагьы.
Ибла сҭаԥшындаз са сымшқәа рацәазшьо,
Сҭаԥшындаз ажьакца иҭнафааз игәы.
Инымҵәацызт макьана сызну амҩыхәасҭақәа.
Рҽанеиԥыршьуа сеидроу сымҩа ҿахҵәарц.
Сырныԥшылар сҭахгәышьоуп
Саахьаҳәны са сышьҭақәа,
Аха ашьҭрақәлара сылшом.
Сызхьымӡаз срыхьӡарц.
Ҳаиҳа зымчу рылԥха ҳаиҭарц
Заҟантә ҳиҳәахьеи анцәа.
Ҳжәытә цыха ӡыхь зынӡа иҭамбарц
Иҭамӡо ҭаагӡахьеит ҳа ҳцәа.
Анцәа диҳәом гәырҩа змоуӡац,
Ихы азыҳәа иара дынцәоуп.
Сара сыжәлар хҩаха рмоуӡацт,
О, ирхыргахьоу рацәоуп.
Хыԥхьаӡаралоума ахацәа
Рфырхаҵара ахә шшьатәу?
Аҽнышьыбжьон збызшәа зхацәаз.
Урҭ фырхацәан изԥхьаӡатәу?
Аԥша ахьасуаз иама идәықәлаз,
Ԥшажәоуп ирҳәогьы дара.
Сара сыжәлар адгьыл иақәлоуп
Ишаҳаҭуп аҭоурых ара.
Ҳџьынџь дгьыл ҳадҳәалоуп ҳәагәыжьла.
Аҳәагәыжь амчгьы са сбызшәоуп.
Мшын нырцә иҟоу ҳабжа рныжьра –
Иҳамоу гәнаҳасгьы абри ауп.
Ашәак аҳәаха смаӡаӡацт,
Сгәаҟуа еснагь сзышьҭоу.
Сыбла ихгылаз сзеилмыргацт,
Асахьақәа ирацәоу.
Амш ашара иамаҳкхьеит.
Ашаеҵәеи сареи.
Гәҭыхак акырынтә ҳабылхьеит,
Ҳаццышәха ҳамцахьеи.
Аеҵә гәарҭак ҳхылаԥшуан,
Ҳаццышәха ҳанкаԥса.
Ҳаизгара иахыццакуан,
Џьоукы аҵәы ҳахаԥса
Ҵаҵындраҵас ҳарзыршахьан
Рыуа уа ргәыцхәы,
Ҳарзыршахьан, ҳагьырҭихьан,
Иҳаҵырххьан шәынтәхәы.
Аха нас аамҭа лашак,
Ҳашҭаҿ имҩахыҵт.
Ашьыжь шара ҳалашан,
Маалықьҵас инаҳхыҵт.
Уажәы икыдуп сшаеҵәа,
Сыҟоуп саргьы ара.
Сылакьысра гәаӷьыуацәан
Саныҟала сара,
Уи ашәа хаара сашьҭалахт,
Геи-шьхеи сырхыҵт.
Амш ашара амаскыхт,
Ашаеҵәагь сыцрымҵт.
Исҳәагәышьеит сабацәа
Рашәа ссирӡа Уарада.
Исҭахым сыбналацәар,
Нас са сыда избарҭада
Са сызвысыз, исывызгаз,
Зыгәшәа аҳәаха смаӡаӡаз.
Шҳамҵас сшьа-сда иалызгаз,
Сцәа-сжьы азы еижьагаӡаз.
Уажәгьы аҳәаха смаӡаӡацт,
Сашәақәа иреиӷьу.
Сшьапқәа макьана снарымгацт,
Схәыцрақәа ахьҽыжәу.
Хьшәашәароуп. Ҭынчроуп уажәы.
Уаҩԥсыкгьы дықәым аԥшаҳәа.
Амшгьы ҽнак ала иажәын,
Алашьцара акәа иҭаҳәҳәоуп.
Иамуит. Сзымцеит сара,
Иҳаҩсхьоу ашықәсқәа снырԥырҵны.
Рҽеизырган ҭыԥкаҿ дара,
Ицеит урҭ аԥхыӡ еиԥш инсхыҵны.
Ашара макьана акрыбжьоуп,
Аҵх лашә ҭынчым рацәакгьы.
Иҭынчым аԥхыӡқәа рыбжьоуп
Аҭынчра еилазго уахакгьы.
Ихьшәашәаӡа иԥшуп асқьала.
Иазымааиц аӷбақәа ирызхьаауа.
Сгәоуп, нахьхьи, нырцә аҟәара,
Иқәтәоуп зыԥсадгьыл иазхәыцуа.
Иџьасшьоит иахьа, иахьанӡа аԥсабара даҽакала сахьа-хәаԥшуаз.
Исыздыруамызт ажәҩан акәзу сыблақәа ракәзу ажәала
зеиҭаҳәара уадаҩу аԥштәы ссир аԥхьа изжәыз, аха уи азгьы
схы агәра асыргон сыблақәа шракәыз, ажәҩан икыдхалан,
нас ҿамҩак-ҿамҩак уи аԥштәы ссир зжәыз.
Сыблақәа раасҭа ажәҩан еиҳазар сҭахын.
Сыԥхыӡ хаақәа раасҭа аԥсабара ԥшӡазарц сҭахын.
Са сгәыраз аасҭа аамҭа разызарц сҭахын.
Сыхшыҩ аасҭа аҵх лашьца еилгазар сҭахын.
Заҟашықәса ниҵуа здыруеит ауаҩы.
Адауы иҿырҳасымҭак аҟара. Дҿырҳасырц иҿы анааихи-хуа, дсабины икьаасбжьы адунеи инықәыҩуеит – ианааихе-икуа, ма дшажәра дажәны ма дықәрахьымӡаны уи исаса
лашьца дынҭаӡуеит.
Уаҳа акгьы.
Дыҟан ауаҩы. Иҩызцәа рыгәҭа дгылан. Дзеигәырӷьоз
аасҭа дзыргәамҵуаз еиҳан…
Нас?..
Нас, цәгьарак ҟаҵаны зышьҭа зырӡырц зҭаху аӡә
иеиԥш, дызхьымӡаз зегьы еикәаӡыҭны илабжышха ибла-қәа ишырху, наӡаӡа илацәақәа неиқәиԥсоит. Дара урҭ
алабжышқәагьы усҟан иблақәа ирзымкыкәа, еиқәыԥсоу
ацәақәа иаарывҵыжжуеит.
Дыҟан ауаҩы.
Дыҟаӡам уи нахыс. Дыздыруаз зегьы уи дахьыкҿоу ахь
ҳаихоит. Инарҵауланы ҳаақәыԥсычҳауеит.
Уахьынтә ҳхынҳәыр?..
Алаф, еиҭа алаф. Ачарахьынтә ҳаауа џьушьап. Аха ус
акәымхаргьы, ҳаӷеиҭа, иҭҟәацрын ҳагәқәа.
Ҳара зегьы ҳрышьцылахьеит.
Рҳәаа еилагазар абзиеи ацәгьеи?
Сара уи сазхәыцыр сҭахӡам. Сгәы ианыруеит зеилка-ара сцәыуадаҩу акы. Сахьӡару уи адауы иҿырҳасра ан-ҵәамҭанӡа?
Адунеи сақәлахо џьысшьоит, схы агәра згоит, убри
азакәхап: сыблақәа раасҭа ажәҩан еиҳазар сҭахуп.
Сыԥхыӡ хаақәа раасҭа аԥсабара ԥшӡазар сҭахуп.
Сгәы раз аасҭа аамҭа разызарц сҭахуп.
Сыхшыҩ аасҭа аҵх лашьца еилгазар сҭахуп.
Абас ауп ишалагоз урҭ зегьы:
Аԥхьаӡа иҽага изқәынҵа дааиуеит.
Усҟан деилихӡом уи аӡәгьы,
Дахьушьҭлак алагаӡеиԥш дыҩуеит.
Апаҿ еиԥш нас дналаԥс днатәоит,
Иԥхыӡ хаа иалаз са сыдгьыл.
Инхамҩа еибиҭоит, дӷьацоит,
Иааикәыршан иибо ааидкыл.
Ухаҵоуп нас уи удгьыл дахца,
Сара ара саԥшәыман ҳәа дгылоит.
Душьҭалоит ухаҭа уԥхаҵа,
Аԥсрамҩа уи унаниргылоит.
Иаԥсамзаап агәыразра акгьы,
Иқәԥҵәатәын ианаамҭаз иҽага.
Схада вба сызиҭом шьҭа аӡәгьы.
Санықәиргыла атышаҿы снаган.
Иҭакуп аҽыҩ.
Игәхьаанагоит адәы.
Ԥхыӡҵас иахашҭхьеит алаԥшқәа ирныӡсало
Ашҭа ҭбаа ианакәшоз. Хәыцрала еиҵаҭәы
Иҭакуп аҽыҩ. Афатә ҩназгало
Ихәаԥшуеит ԥсцәаҳаҵас,
Зны дхәымганашьоит.
Ифҩы азымычҳазшәа нас иасуеит ашақә.
Иара абӷа инапы ықәшьуа агәшәымшә иҳәоит.
Нас ашә инахаршәны, дындәылҵуеит, алыкә.
Иҭакуп аҽыҩ. Аԥенџьыр аҽкылак
Иԥшуеит адәахьы. Ахлахаҵгьы гьежьуеит.
Инаргошәа абоит уажә аџьар ирыгәҭылак.
Нас аҽуацфҩы иалахаз ахәыцрахь иаахынҳәуеит.
Иабаҟоу ахақәиҭра, иҳәаадоу зынӡа,
Аҽыҩи адәи уажә салҵас ирыбжьоу.
Аҽыҩ, иззымычҳалоз ҽа ҽыҩк анахьӡа,
Иҭакуп уажәы, иззыӡырҩуа агәы абжьоуп.
Алымҳа иҭыҩуеит аҟамчышьҭыбжь «аԥҟаца»,
Аҽыҩ ӡыӡымкуа аҽҭра иҭахеит.
Қәыџьмаҵас ахәыцрақәа инаргоит иԥхаҵа.
Аха адәеиужь аҟынӡа уи амҩа харахоит.
Насыԥ сыман,
Иахьатәи аамҭа сақәшәеит,
Аиаша шиашаҵәҟьаз ицәыргахеит иахьа.
Ҳаԥсҭазаара қьаад ианымлац лакәхеит,
Аҿымҭ зҩа ҳалалан ҳаннарҵәахьан.
Заҟа хьаа. Заҟа гәырҩа хәшәтәышьа рмоуа
Иҭаҵәахузеи, о, ухәыцыр, уеилагап.
Иҟалақәазаргь зынӡа амаҷаз зажәа зроуа,
Рыгәра мгашьа ҳамаӡам, шьҭа мап,
Зыхшыҩ цҳафыр томла аҭоурых ҭазгӡаз,
Еиқәхашьа рымаҵәҟьам шьҭа уаҳа аӡәгьы.
Зыжәлар ршьеи рылаӷырӡқәеи еилазгаз,
Жәҩанаҿ ҭыԥ имоуроуп рынцәагьы.
Лшәара лхымҵыцт сан иахьа уажәраанӡагь,
Уаха аӡә ашә дасыр лгәы ҭагылаӡом лара.
Саауеит ҳәа лазҳәаз лаб, уаҵәы аашаанӡа
Илакҭа хаара уаҳа илмаӡеит аҭаԥшра.
Заҟаҩы?..
Заҟа гәнаҳа ирыҵоузеи ҳшәышықәса,
Амхшатә дааӡан ихатә ԥсадгьыл даӷаны.
Дзыҟамлеит уаха уи ишәшьыра иныҵсшаз,
Иныҵаӡуан, ираҭәамыз ахьыӡ рыхҵаны.
Аҭоурых – ари акгьы зхамышҭуа дырроуп,
Ихьшәаны акәзаргьы – иаԥсам дахьнархәуеит.
Егьа еицоукыргьы уи иамаӡоу хаҿыкоуп.
Аамҭак иашьыз даҽа аамҭаказы диуеит.
Ирыцҳароуп, амала, иахьанӡагь ихьаҳә-чаҳәуа,
Иқәҳаз амдырқәа, дызныҳәоз Ԥаҵаду.
Издыруада итәазар иахьанӡагьы урҭ ргәаҳәо
Уи аамҭа агьежьра, дызхагылаз «Рынцәа ду».
Аӡиас ашьхаҟа ихынҳәуазар нас уи аамҭагь
Зхынҳәрым уаҳа, аха игәыӷлааит нас даргьы.
Ҳгәалаҟа ҳхалаҟа ҳанаԥыла ҳара ашамҭа,
Амш ҿыц архәашьра илшом шьҭа аӡәгьы.
Аӡәы ихьаа ҳнырратә иҳазҭоума агәы?
Уи илаӷырӡ аҿаԥхьа ҳалаӷырц аару?
Хҿаҵас аҳәҳәабжь аалҟьар ҵхагәы,
Ҳиарҭа ԥха ҳаалҵны уахь ҳазцару?
Иҳалаҽцәеит ҳәа сыҟоуп:
«Иаҳуалуп ҳара».
Иҳалаҽцәеит ҳәа сыҟоуп:
«Ҳамнеир ԥхашьароуп».
О, насыԥуп ауаҩы иԥсы ахәага ахьӡара,
Аха уи анасыԥ аҟынӡа ҳа ҳамҩа хароуп.
Зегь ҳаиԥшуп, зегь ҳаиԥшуп –
Исышәымҭан гәыбӷан.
Аԥсҭазаара ахаҭа акәзар абас ҳа ҳзааӡаз?
Агарашәа аԥсахзар ҳаамҭа ауарӷан,
Ҳардагәеит, ҳарлашәит, аиха гәы зызҭаз.
Амч аман аидгылара ҳабацәа ианрааз,
Гәын урҭ рымч ӷәӷәа ԥсыс иахаӡаз.
Ҳшәышықәса, иаҩысҭааны ауаҩытәыҩса иҭааз,
Имаҷым ҳәа сыҟоуп угәҭакқәа узыхьӡаз.
Ҳхы иазеиӷьу мацара ҳаиднакылоит џьоукы,
Нас баҩык наҳамҵашәар
Дырҩегьых ҳаиԥхьыттоит.
Уабаҟоу Кьагәа? Ушԥанхеи уаӡәны?
Иахьанӡа ҽа-Кьагәак дҳалмиаацт…
Аха агәра згоит,
Иахьа акәымзар, уаҵәы, уаҵәашьҭахь, ҽааны,
Аԥсуа ԥҳәыс длыхшап ҳәа Кьагәа ҳгәыӷырҭа,
Ахы заҵәгьы дамгап ҳәа иԥсырҭа ԥшааны,
Дгылап ҳәа аӷьараҳәа ажәлар ҳагәҭа.
Аха уанӡа,
Ауаҩытәыҩса ииреи нас ишәреи
Ԥсҭазаарак ыҟоуп, аамҭа ццакуеит.
Рҳәааҿы снеины сгылоуп аԥсреи абзареи,
Макьана игәыжьжьагоу ахәрашәа саҳауеит.
Ҿысҭыр сыбжьы наӡаӡом,
Сдәықәлар, сшьапқәа срызгаӡом.
Стәоуп акгьы зхьаам иеиԥш сразӡа,
Иакыуп сцәашьгьы абла ҭааӡа.
Абасҵәҟьа схароумашь сара?
Абасҵәҟьа уааигәомашь уара?
Ҿысҭыр, сыбжьы уанӡа инаӡом,
Сдәықәлар, сшьапқәа срызгаӡом.
Арахь ушеишеиуа узбоит,
Есуаха са сашҭа уҭаԥхоит.
Уа улаԥш хаа схымшәо исхыз,
Схьаақәа ушәахәала ихәаҽыз.
Уа уҟанаҵ сыҟоуп сара,
Исҭахым сазхәыцырц аԥсра.
Ари адгьыл саргьы аӡәыҳәа
Сины сықәлеит, саԥсахарц.
Избоит амшқәа зегьы шныҳәам,
Инеибеиԥшны сгәы ҟарҵарц.
Кыр сызҳәама, кыр сызума,
Сышьҭа рнысҵама адәқәа.
Аӡы шыцәаз аргама избама,
Сырҿаԥшыма цқьа ахәқәа?
Заҟа зҵаара рҭак сзыԥшузеи,
Заҟа сымоузеи иҵатәны.
Заҟа рыла урҭ еиԥшьузеи,
Заҟа сымоузеи иԥырттәны.
Абыржәоуп саргьы ианызбаз,
Заҟа сылшахьоу, сзыхьӡаз.
Заҟа усӡбатә сара исымаз,
Заҟа сзыӡбаз, заҟа нхаз…
Уаала, сҩыза, иахьагьы ҳнықәлап,
Иац инҳажьыз аԥшаҳәа.
Ҽа знык ҳрықәшәап ҳҩыза, ҳақәла,
Наҟәҵас ҳхьаақәа наҳахҳәа.
Агәеисра ҳзалҵуама Аԥсадгьыл,
Иахьак ҳгәырӷьап, уа ҳаччап.
Аԥша ҳԥылап анҵас ҳгәыдкыл,
Амшын аблақәа хаахап.
Ҳара ҳада, мап, араҟа
Ҽаӡә даԥшәымаӡам, мамоу.
Ҳара ҳада, мап, ҳа ҳ-Аҟәа –
Аӷба ӡыда инхахьоу.
Уаала сҩыза, аԥсуа хаҵа,
Ҳаалаҩеип, ҳаԥсы ҳшьап.
Иааҟәандахап маҷк ҳа ҳгәаҵа,
Аԥсышәала ашәакгьы ҳҳәап.
Ҳара ҳада, мап араҟа
Ҽаӡә даԥшәымаӡам, мамоу.
Ҳара ҳада, мап, ҳа ҳ-Аҟәа –
Аӷба ӡыда инхахьоу.
Аԥша сԥенџьыр иадхоит, иадхоит,
Иҩнасыжьларц аҭахуп.
Ҿнаҭуеит ааҵрахьтә:
– Уагхоит, уагхоит,
Шьыжьымҭан субоит сыԥсны.
Акызаҵәыкоуп еиқәырхагас,
Сара исымаӡоу уажәы.
Угәы аԥхара садҵа снаган,
Слаҳәит, абааԥсы, слаҳәит.
Аԥша сԥенџьыр иадхоит, иадхоит,
Иааскьоит аҵхгьы хәыҷ-хәыҷы.
Суаџьаҟ мца мыцәарц сҩаҵхоит,
Алҩа шьҭыҵуеит, еихәлачы.
Рцәаара ыҟам аеҵә жәҩанаҿ,
Дгьыли-жәҩани зегь еиԥшуп.
Аԥша ҵәыуеит са сыҩны ааҵраҿ,
Сыкәа иҭасыҳәҳәарц аҭахуп.
Исызҳәа, сан, игәхьаазго ба бгарашәа,
Бшьамхы инықәкны ҽа знык ишьашьы
Са схы, сыҟоуп иахьак сара акалашәа,
Игәхьаазго салагеит анкьатәи ацәашьы –
Гәыблыла аҭаацәа ҳаибазырбаз, иаҳхалашоз.
Ишԥассирыз акәаш мца иахылҵуаз афҩы.
Ҭаацәарак ҳгәыӷрҭа, саб иблақәа ирҭалашоз
Ахәышҭаарамца, саб иеиԥшҵәҟьа сыннажьӡеит уажәы.
Исызҳәа, сан, игәхьаазго ба бгарашәа,
Исызҳәа, сан, сыԥшқахеит уажә зынӡа.
Ибхашҭхьазар акәхап,
Аха сбыҳәоит, ибгәаларшәа,
Сыԥсахәага, ибылшоит макьана, бахьӡа.
Сеиҭанықәрԥш, снаган ҽа знык схәҷра адәы иаҵәа,
Ҽа знык бынҽаҵас уаҟа аӡыхь ԥшьа саҿырхә.
Ашәа сазырӡырҩ ҽазнык уи аҵыс иаҵәа,
Бгарашәа зыԥсахыз, уи сыхәоит, исыхә.
Исызҳәа, сан, игәхьаазго ба бгарашәа,
Быдлаԥса самаҭәам ари адунеиаҿ сара.
Сыҟоуп иахьак, сыздыруам, иахьа акалашәа,
Сахьыннажьуа акәзар наӡаӡа сҿара?..
Игоит аччабжь акыркырҳәа,
Сара саҩсны сызцаӡом.
Саныхәыҷыз еиԥш, шьҭа сылкыр ҳәа
Сара Ӡызлан слыцәшәаӡом.
Сынхықәгылоит уаҟа аӡиас,
Аа, абар, анцәахшақәа!
Рҽахьыркәабо, уца шьҭа униас,
Сҭыԥ сахыргаӡом сшьапқәа.
Игоит аччабжь акыркырҳәа,
Аӡиас ҭынчхан игазгоит.
Сшәоит ахьышьҭра иҭабар ҳәа,
Аӡыцԥхь мцаԥшьны иахаԥсоит.
Зхьышьҭра змырӡуа сара сқәыԥшра,
Иҭагылом уажәгьы агәы.
Дарбан, дарбан, шьҭа сара иалсхра?
Иеиԥшуп сҿаԥхьа уажә зегьы.
Сгылагәышьоуп, амрагьы шԥацоу…
Рҽыркәабоит анцәахшақәа.
Ари аҭыԥ ныжьны шьҭа сабацои,
Сҭыԥ сахыргаӡом сшьапқәа.
Шәырҵас икыдҳан иит уахагь аеҵә,
Иҭынчуп аԥсабара, шьҭыбжьыкгьы гаӡом.
Амза хаҿылаша – жәҩангәашәԥхьара аблазаҵә,
Анҵас уахагьы ирыцуп,
Аеҵә ныжьны ицаӡом.
Стәоуп сара сҭынчӡа, аҵх саркьа сыкәыршоуп,
Ажәак ауп – иуадашххараха саԥхьа инкаԥсоит.
Адгьыл сызхылҵыз, згәы ҳалал сакәхшоу,
Амза ашәахәақәа уахагьы ахәда иахаԥсоит.
Ахәда иахаԥсоит хьтәы еимхәыцқәан рыҽрыԥхны,
Бырлашҵас урҭ аимхәыцқәа срылоуп саргьы.
Исзыжәуам аӡыхь сара уи ахьыӡ ԥшьа нықәны,
Сызцом сара иныжьны, санаалаӡом џьаргьы.
Мышкызны саныҟамгьы уахеиԥш еилаарцыруа,
Аеҵәақәа рыхьӡы ықәҭәароуп сҳаҭгәын иахьӡаны.
Сызқәаҭыԥ араҟа ианыҟамла, сагьзыруам
Џьанаҭ цҳа, изхысхьоу ацгәы ахәша иарганы.
Стәоуп сара сҭынчӡа, аҵх саркьа сыкәыршоуп,
Аҭынчра бжьы зхыҩуа аҵх гара ҵысуеит.
Сзынтәалоу адгьыл, уӡамҩа ԥха сакәыхшоуп,
Сызхыумбаац сдунеиаҿ макьанагь ссасуеит.
Сгәы иадҵан исырԥхеит аԥша,
Ахьҭа ианакы.
Сӡамҩа иадсҵеит ацәыкәбарқәа
Иамкырц хьҭакы.
Ашьац иаҵәа саҭәҳәан
Ԥсыԥла исырԥхеит,
Аԥҭа хәашьқәа ԥхьасцан,
Амра сырԥхеит.
Акәарақәа зҳәынҷахьаз
Аҵаақәа ԥсасит.
Аӡиасқәа ҿыхан.
Амшын ахь иццакит.
Зҽылызгаз апатҟәырқәа
Аҷҷаҳәа еиҟәышәшәеит,
Амра иарҭхаџьыз
Абӷьы иаҵәа наҿшәеит.
Иҿыхеит аԥсабара.
Аԥсаа рашәаҳәабжь гоит,
Сыԥсы ахаара шрылоу
Шьҭа аргама агәра згоит.
Бзиа иибоз аԥҳәызба
Ашәҭ ҿыхны илиркит,
Аԥҳәызбагьы шәҭҵас
Уа лыччаԥшь ԥытит.
Ашәҭааӡаҩ дгыланы
Дрыхәаԥшуан урҭ,
Арԥыси аԥҳәызбеи
Еилаҵәеит, еидхалт.
Усҟан, уи, амра
Шанхазшәагьы лбеит,
Усҟан аргама
Дҿахазшәагьы лбеит.
Ԥҳәызбаҵас лгәеисра
Акыр иццакит.
Лқәыԥшра ацәаара хаа
Лдырратә днахьԥшит
О, ирылшазеи ашәҭқәа
Аазрыхыз анапқәа?!
О, ирылшазеи ашәҭқәа,
Изырҟәандаз агәқәа?!
Џьым, уиит ҳәа сыҟоуп уара ианаамҭаз,
Дҭахацәеит аҳаԥы лашьца Абрыскьыл.
Ишәа-ӡыӡуан ҳаеҵәақәа иахьагьы, ашамҭаз,
Сасрыҟәа уиеиԥшха уҽышькыл шьҭа уангыл.
Узҳалароуп мшызҳа, џьым, узҳалароуп,
Шықәсык ала ухаҵахароуп, џьым, уара.
Ухаҵа бжьы лассы-лассы иаҳурҳалароуп,
Џьым, уақәиҭӡам амшгара, атәара.
Унаӡароуп са сахьымнаӡац иахьанӡа,
Са сымч зқәымхаз ахра ԥыххаа ишьҭаҵа.
Уԥсадгьыл ахы-аҵыхәа аимдара уанахьымӡа,
Урыман иқәлоит џьоукы тәымҵас уԥхаҵа.
Узҳалароуп мшызҳа, џьым, узҳалароуп,
Шықәсык ала ухаҵахароуп, џьым, уара.
Ушаԥшәымоу ари адгьыл агәра ҳургароуп,
Џьым уақәиҭӡам амшгара, атәара.
Уаах, сыҷкәын, унапы,
Унапы сыркы.
Еихга, умшәан, ушьапы.
Еихга даҽакы.
Аныҟәашьа абас иҵа,
Узқәу ашҭа ҭбаауп.
Иахьуџьынџьу ушьҭа анҵа,
Хьышьҭрала уеилкаауп.
Уара уакәӡам зжьы зцо
Уахҟьашар хаҳәык.
Адгьыл уцуп угәы уҽанҵо,
Ушьапы анықәгыла уи знык.
Уаах, сыҷкәын, унапы,
Саргьы абракәын раԥхьа
Иахьеихызгаз сшьапы,
Сҿыцныҟәоуп уажә ҩаԥхьа.
Уҿыцныҟәахо уаргь мышкы
Уҟалароуп, сыҷкәын.
Уаах, унапы сыркы,
Уалны уара иуқәыз
Иахьа иулшеит ашәара.
Ҳашҭа знык уахысит.
Уажәшьҭа – аҩра, азҳара,
Усабираамҭа уҭысит,
Издыруада мышкызны уахьымҩахыҵуа.
Сара узнысҵаз амҩа иацуҵароуп уара.
Иуашәшәырамхааит ахҵысҭа уа уанхыҵуа,
Иулшз ушьапы ахьургыло абара.
Знык иԥуҵәаз ашьапы уи харацагам,
Знык икыдҟьаз ашьапы уашәшәыроуп есқьынгьы.
Умҩа храцәгьоуп, лбаа акаршәрахь инагам,
Ушхаҵоу удыруаз, уа, уаҿҟьозар уи зынгьы.
Иҳарбгахьеит сабду иргылаз ахьатә кәасқьа,
Сара ианызба аскьынџь иқәтәоу хьшьыцбаҵас
Ахаҳә шьаҟақәа ирықәгылан, аха аакьыскьа
Хьшьыцбаҵас инықәԥраан, имааит иахьцаз.
Сабду ихшаз реиԥш саб ихшазгьы ҳҭаршәны,
Уи акәа ҳҭаршәны ҳааӡахьан аӡәырҩы уа.
Изныкымкәагь ргәы иааҭасуа, рхылԥа нкаршәны
Ҳауа-ҳгәыцхәы уа иҩналахьан игәынқьуа.
Аԥсреи абзареи иеицуп, Дауҭ, иудыруаз,
Акыр рыҽдырҭбаахьеит ҳа ҳнышәынҭрақәа иахьа.
Урҭ дрыкәшахьеит сан акырынтә уа дуазыруа,
Аха лыблақәа арччахуан аԥсҭазаара ҩаԥхьа.
Ҳахьатә кәасқьа збеит сара иахагь ԥхыӡла,
Зны ауаџьаҟ садтәалоуп сшаҳә-шаҳәуа ҵхагәаны.
Цашьа рымаҵәҟьам схәыҷра асахьақәа инархыӡла
Са сыблақәа, урҭ са исыцуп рыҽсыԥшьны.
Иуазыруа ааҵра ианавахоз март аԥшацәгьа.
Исгәалашәоит, дныҳәа-ныԥхьон сан еиҭа:
«Схәыҷқәа урхылаԥш, исумырбан урҭ рыцәгьа,
Улаԥш агмыз ҳахьатә кәасқьа – ҳгәӷырҭа».
Имыцәаӡеит сабду еиҿеикыз ҳа ҳамцахә,
Ҳкәасқьа рыцҳауп зхабарк ыҟаӡам иахьа.
Иҟалеит, Дауҭ, уаҟа уаргьы учамҩахә,
Ихьча, дад, иџьынџь ҭыԥуп, ианхьчатәха.
Иҿымцәааит уеҵәахә, сыҷкәын, сара сгәыӷра.
Уара умаҭа изы исыргылоит иахьа ахан.
Ҩнуҵҟала уҟалар мышкы зны уа уеилыӷраа,
Уара ухада аӡәы иузиҭом нас гәыбӷан.
аазқәылаз ԥхыӡ избо уа уоуп,
Зны ухаҵарԥысуп, убыргхахьеит ҽазны.
Арахь сывараҿ укаруаҭ хәҷ аҿы ушьҭоуп,
Ахыр-хырҳәа уцәоуп, аеҵәақәа еизаны
Ҳԥенџьыр илатәоуп, уцәа хаа рыхьчоит.
Уан лгәеиԥшҵәҟьа иразуп рхы-рҿқәа.
Сара ԥхыӡлагь сгәаҟуа сушьҭоуп,
Уара усыцәцоит,
Сырхыԥшыло снеиуеит сызхьымӡо ушьаҿақәа.
Аха ааигәа иагьызбеит убраанӡа сыззыԥшыз,
Уҽеиқәа цыҩ-цыҩ уақәтәан, усывҟьан уцон.
О, уи аҵх лаша сымзхыз иарбан мшу
Шьҭа адырра сашьҭаӡам… саргьы суцны сцон…
Сымра,
Издыруада ухықәгылазар
Мраҭашәара уа уҭаԥшуа.
Ма ухьышьҭра уцәеилагазар,
Цәашьҵас иарбан узбылуа.
Ахьхьа-хьхьаҳәа сара сӡиас
Имҩас агаҟа иахьцо,
Уара уда ицаӡап иниас,
Ҩаршьҭаҵас аҟәараш шьҭаҵо.
Сымра, сымра – хара исыԥхьо,
Сыхҵа ушьҭа – сухьырԥшы.
Жәҩангәашәԥхьара аҟынӡа снаԥхьа,
Иаркы уаҟа са сцәашьы.
Ирбааит жәҩанаҿы сшаԥшәымоу,
Маӡа ицәыҵатәан иԥшуа,
Амчқәа иреиҳау – уа ушсымоу,
Сшықәым адгьыл са сыхьҭшьуа.
Иниакәкәа ицеит сара сааԥын, сзахьымӡеит,
Анкылара сылымшеит, сазгәыҳәуаз уи шаҟа.
Аԥсабара азакәанқәа рхьышьҭра изҭымҵӡеит,
Сара саха змадаз, иагьхьамԥшит шьҭахьҟа.
Сықәшәҭит зны адгьыл,
Сыбӷьыцқәан сырҿалеит,
Ааԥынра гәхьааго са сыҵлақәа иԥшыз.
Зны сшьацаагаган адассақәа сырҭалеит
Сабацәа рыдгьыл, ҵаацәгьала ихьҭшьыз.
Зны сымрахәаган,
Зны, сыԥшаҟәандан,
Зны са сыжәҵысха ашҭақәа сырҭан.
Зных са сқәаршҩын,
Игәхыршәагоу ԥандан,
Ҽазных, са сымхурсҭан,
Сеиқәыцәашь сышьҭан.
Сҽысшацәеит, ааԥын
Сахьымӡеит, сахьымӡеит,
Шәахәацк са схазыҳәа сааԥын ацәгара.
Аԥсабарагь азакәанқәа рхьышьҭра изҭымҵӡеит,
Иабанӡалшоз аԥхын са сзыҳәа аԥшра.
Дыцәгылоуп ақәа. Ихтуп лшьапқәа.
Ацәыкәбарқәа лҿыкьаса илеиуеит.
Аҩарқәа хыҵын ирықәуп адәқәа,
Аԥша налхьысуа илаҩеиуеит.
Изылҭаххеи ҭагалан аԥҳәыс ҿа абас?
Лԥагьы уа ҵлак амҵаҿы дгылоуп.
Агәнаҳа даҵоума илзышьҭымхуа зынӡас,
Ҭагалантәи амшцәгьа дыцәгылоуп.
Дыцәгылоуп ,
Аԥҭақәа реиԥш дыҟоуп деиқәшәы,
Егьлыгым, дынхышәҭны шьҭа дкаҳауеит.
Уажәоуп сара иангәасҭа,
Илшәызаап ашәы.
Ахьҭа цәгьа иаргәамҵыз, днеиқәаҳауеит.
«Сан! Сан!» – Абар дналхаххит лхәыҷы,
Алаӷырӡқәеи ацәыкәбарқәеи еилаҭәо.
Алашара рцәыӡуеит лыблақәа хәыҷ-хәыҷы,
Жәҩан лашьцак ус уа иналхатәоит.
«Сан! Сан!» – Ибжьы гәыҭшьаагаха игоит,
Лшьамхы иахымсыц ахәыҷы ԥшқа.
Иаҭахыз абазшәа амшгьы шьҭа еилгоит,
Ашәалҟьамра аацәыҵԥхоит аҽырԥшӡа.
Дцәыжьлоуп адәы. Ихтуп лшьапқәа.
Идысхахьоу лцәа-ржьы инахьысуеит
Ҭагалантәи аԥша хьшәашәа.
Рыҽхыртит адәқәа,
Аҩарқәагьы дшьыхны иналхысуеит.
«Сан! Сан!» – ибжьы гәҭшьаагаха игоит,
Лшьамхы иахымсыц ахәҷыԥшқа.
Адунеи зегьы уажәыҵәҟьа иԥсызшәагьы ибоит,
Инапы нахьишьуеит лхаҿы-ԥшӡа.
Ицәыҵԥхоит амра. Дыҳәҳәоит ахәыҷы.
Зегьы лзеиԥшуп дахьышьҭоу уажә ан.
…Ԥсҭазаара дуӡӡак зҭамӡаз шҭа хәыҷык
Уаҩ ибла изҭамӡоз сахьала ирхиан…
Ирымҳәац ашәақәа уаҳарц уҭахызар,
Уазыӡырҩ угәы. Ашәала уи ҭәуп.
Ажәҩан иаԥштәыҵәҟьоу убарц уҭахызар,
Ублақәа уразҵаа, егьырҭ зегь мыцхәуп.
Ашьхақәа раҳаракыра ушәарц уҭахызар,
Зны уркыдла, нас уазҵаа ушьамхы.
Аԥшӡара закәыҵәҟьоу еилургарц уҭахызар,
Уԥсоуп издыруа, иумырхан џьара ухы.
Аҵыс абызшәацқьа уаҳарц уҭахызар,
Уныҵала абаҳча, уаатәа ҳамҭакы.
Ахаҳәқәа рбызшәа хьшәашәа уҵар уҭахызар,
Ухачҳарада изҿуҵааша убом даҽакы.
Арҩашқәа рыбжьыхаа баша ԥсыршьаган
Иҟамларцаз унарҿыхәа, иааиҵых унапы.
Амза цҳа уқәымлан, уи хара цагам,
Уҭахызар, иаҩызоуп узҭымҵуа шҭакы.
Ҳарҭ зегь ҳзакәыҵәҟьаз еилургарц уҭахызар,
Иаркы-ирцә ҳәа уа уиаанӡа иқәыз ари адунеи,
Урхылаԥшла ҳашьҭақәа адгьылаҿ, крынхазар,
Изнубаало иҿымцәаац ҳгәырӷьеи ҳгәырҩеи.
Сызлатәарызеи иҳәатәыз зегь сҳәазшәа,
Иутәыз зегьы зузшәа, сҿи-снапи еиқәҵа.
Избоит, џьоукы аазқәылаз рыгәқәа хаҳәхазшәа,
Аҽроуны ианрықәла уаанӡа икьаҿыз рықәҵа.
Изаҭәоумшьоз блақәакгьы амсақәа рхылан,
Ҭаҷкәым иаҟароу ахаҳәҵәҟьа иахҟьашоит.
Ашәымҭак иалагӡан џьоук ханқәак дыргылан,
Нас рыцәахаа ҟьалан цәгьала идыршоит.
Дызбеит сара зықәра еидараны иаҵаз
Аҭакәажә хцәышла, арымӡ аҿы дтәан.
Уи лтәашьаҵәҟьа сыблақәарҿ хаараӡак аҵан,
Ҳабжьара аамҭабжак еиқәыцәашь ишьҭан.
Агәы ԥсӡомызт…
Агәы аԥсҭазаара аҭахын…
Зегьы аҳауан, зегьы аныруан, зегь абон, аха агәы ҿныҭӡомызт.
Сеилышәкаа ҳәа зныкгьы имыҳәҳәацызт.
Аҵәыуабжьы уаҩы имаҳацызт.
Агәы ҵәыуалон, аха хаҳәҵас имҭҟәаццызт.
Агәы аус ауан, ԥсҭазаарак ԥсыс иахан, иара ала иалагон зегьы: абзиабара, аԥсҭазаара, аԥшӡара, ахьаа, агәырҩа, аԥсахра…
Зегь алаӡон агәы.
Иҵысит аибашьра Дуӡӡа. Аибашьра наскьанагон агәы.
Ахы алҟьон агәы.
Ишьабон агәы.
Иԥсуан агәы.
Ибзахон агәы.
Аиааира амшаҽынгьы лаӷырӡыла иҭәыз агәы ауп.
Зегьы аахон, зегьы ажьжьон, зегьы ириааиуан агәы.
Аха иҟоуп уи иалымшоз, арыцҳарақәа зегьы зыхҟьо
акы – егьа руазаргьы изеибамдырит, изеилибамкааит агәи агәи.
Ҳрызхәыцып
Иаҳцәыӡхьоу,
Уахынла ҳзеиԥхыӡхьоу,
Аҵхқәа изрылымҵкәа иԥсыз.
Аԥҭақәа ихымлац,
Аԥҭақәа ихыҵхьоу,
Аншәшьыраз,
Реиҳа амра анкашыз.
Сшәыҳәоит ҳрызхәыцып
Иҳамоу, иаҳцәыӡхьоу,
Ашара изаԥымлакәа
Адунеиқәа иҭахаз.
Аԥҭақәа ихымлац,
Аԥҭақәа ихыҵхьоу,
Ашәарҭа ҳанҭагылаз,
Лыԥхала ҳзыцәцаз…
Ажәақәеи сареи ҵхыбжьоназ ҳаидшылан,
Дунеи хыҷык агара ҳшадтәалоу ҳааԥсаха,
Аҩны ашә аартны ашьшьыҳәа дааҩналоит.
Сызхара исзымбац, саб, дгагаха.
– Саб! – исҭахуп ишьамхқәа снарынтәалан,
Игәхьаазго ихаҿы раз акраамҭа изгәӡларц.
Аха усҟан иԥсыгага еишьылӡа иҩагылан,
Ашьшьыҳәа индәылҵуеит са схы сазынхарц.
– О, саб, узырццакуазеи, маҷк уаатәарауеи,
Мшәан, уара уами сызхылҵ, суцәшәаӡом.
Уахак ма сымала сныжьны умцарауеи,
Уахак уара уда исыхәо дызбаӡом.
Сашьеиҵба дабаҟоу, арахь дааӡаломеи?
Ҳаҭгәынхьчас дынужьзар? Изымҳаӡеи шьҭа?
Уахак дааугарауеи. Уи сыԥсы иҽҳәаранеи,
Сыԥшуп дааҩналарашәа уажәы-уашьҭан.
Иудыруама, зегьы-зегь схьаауп, сдыргәаҟуеит,
Амаҷ азгьы зны-зынла иԥжәоит сара сгәы.
Амцхә санхәыцлак схьаақәа зегь цәырҵуеит,
Нас уаҳа сызмыцәакәа иааҩшоит аҵх агәы.
О, саб, иҟалозар, уахак ма усцәымшәан,
Агәхьаагара иаркараз са сыблақәа хәашьуп.
Зегьы-зегь ҭаҳәахаа ицәоуп, урцәымшәан,
Уареи сареи ҳхала ари аҵх лашә ҳхатәоуп.
Апҟақәа сгәы иҭыԥраан, ажәҩан инаҵалеит.
Ицон урҭ рҽеиҿкаа, ар реиԥш еишьҭагыланы.
Ицон урҭ ажәҩан аҵа ҵыхәаԥҵәара змамыз ацәаҳәа еиқәаҵәа анҵо.
Апҟақәа халаны ицон, еицрыхәхәа.
Ицон урҭ ажәҩан аҭынчра еиларгар ҳәа ишәозшәа, рҷытбжьы мыргаӡо.
Урҭ рыԥсҭазаара аԥсаатә шкәакәа уажә бжьык
аархылҵыр ҳәа ишәон, аԥсра лаҳәа еиқәаҵәа иазгәакьоу
бжьык иазыԥшын.
Ҩ-дунеик еимаркуан сгәы иҭыԥрааз аԥсаа.
Ҩ-дунеик ирыбжьалан рҽеиҿкаа инеиуан аԥсаа. Ажәҩан
иаҵан сылаԥш ианыӡсало.
Иаҳа-иаҳа урҭ рымҩа наскьон.
Иаҳа-иаҳа урҭ харахон.
Иаҳа-иаҳа ацәаҳәа еиқәаҵәа пахон.
Ицон урҭ рҽеиҿкаа, ар реиԥш еишьҭаланы.
Сгәы аума, мшәан, абас зҽеиҿкаа аԥрышьа здыруа,
Абриаҟара апҟа рацәа зҭыԥрааз?
Ицәоуп ани аԥеи, ргәеисыбжьқәа еиныруа,
Сгылан срыхәаԥшуеит, исзымбо сгәазхара.
Суада ҭшәа ҭәушәа збоит, шьҭа сагьзыруам
Гәнаҳала иҭәу ӡиаск арра сықәшәар сара.
Уажәы-уажә ачча аақәыххуеит асаби ихаҿы лаша,
Аӡы сагоушәа ибазар ԥхыӡла уи уажәы.
О, зхьышьаргәыҵа сакәыхшоу, исылымшо, исылшо сылырша,
Цәаҟәаҵас уаасхалан мышцәгьашьҭахьк сумжәын.
Уажәоуп сара ианыздыр аԥсҭазаара закәыҵәҟьоу,
Сызҵымгәо уалк саҵоуп шьҭанахыс, агәра згоит.
Ииашаҵәҟьан сургәырӷьоу, ма ушьҭан зны усықәҵәҟьоу?
Ауаа исзырҳәааит, иҟалозар, шьҭа уи имра лашоит.
Схы мацара сашьҭазар, иахьанӡагьы иузгәамҭо,
Уа улашәыху, уашьапкра ансылурша уара.
Рҵыхәа ԥуҵәарц суҳәоит, иахьанӡа са сзыргәамҵуа,
Исылырша, исаҭәам ак ҟасҵаанӡа ахьхәра.
Ицәоуп ани аԥеи ргәеисыбжьқәа еиныруа,
Длашәума урҭ реиԥырхара насыԥс изыԥхьаӡо.
Сгылан срыхәаԥшуеит, нас дарбан издыруа
Урҭ рыда, дгьыли-жәҩани ирыбжьаӡо.
Саџьал ааины сышә илагылоу џьысшьоит,
Ақәра ду инысҵхьоу џьасшьоит уажәшьҭа.
Сқәыԥшра ашәҵа маҭәа снахан инхысшьуеит,
Сҭаԥшырц уаҳа сыҟам еицамкуа алакҭа.
Срыхәаԥшуеит ашьхақәа сабиҵас илакәшьо,
Са саҵкыс иҷкәыноуп, ихтуп рхаҿы.
Сырбар сҭахым урҭ слабҷашь хәыҷ аасыҵшьуа,
Сахьнеиуа, сҭахароуп урҭ ршьапаҿы,
Дара рахь амҩа сшықәу, сымнаӡакәа,
Снықәшәып, сыҷкәын, ихьшәашәоу уа хаҳәык.
Сирҿыхар ҳәа дшәоушәа ажәак уа имҳәаӡакәа
Даасхагылап ҳамҭак, инасықәҭәо лаӷырӡык.
Сижып са сгәы ахьаҳәоз ахәыԥшӡаҿы снаган,
Уантәи сышьхақәа рӡамҩақәа сырҿаԥшлап.
Ԥҳәызбаҵас сааршазар сара ашәҭқәа срызгаган,
Уи иангьы хкы-хкыла уа ашәҭқәа лааӡалап.
Аӡаӡа цәыкәбарқәа сгәы иқәҵо хәлбаҽхала,
Амза шәахәа анрықәԥхо цәымзаҵас илашалап.
Снышәынҭра иахагылоу ҵлак аҿы аҽалахала,
Аҵыс иаҵәа ааҟәымҵӡо уа ашәақәа сзаҳәалап.
Сгәы иснаҭоит абарҭ зегьы аныҟало
Уаҵәы акәушәа,
Срыхьӡар сҭахуп иахьа, изыхьӡатәу зегьы.
Сарҩашьоит ари аԥсҭазаара:
Илакәымшәа, илакәушәа,
Ҽа ԥсҭазаарак сзырхынҳәра дашьҭам аӡәгьы.
Уаҳа мчы сыламшәа,
Сааԥсазшәа схы бо
Санаатәа, издырит ишсылымшо атәара.
Агәыӷрақәа ракәын еснагь ԥхьа сызгоз,
Агәыӷрақәа исылдыршеит
Дырҩегьых алаԥшра.
Снапы зқәыскыз аҵла бзахеит, иҩахьаз,
Ашьхақәа срыҵаԥшын, рышҟа исыԥхьеит.
Нас иарбан мацәазу сара сызҭахаз,
Амаҷаз сышхьамҵуа сыдгьыл санықәхьеит.
Саԥсуара азыҳәа са шоуп смаҵуҩны,
Рышәиԥхьыӡ салҵхьеит исаҩаӡоз маӡа.
Ашаҩцәа срылалеит сҟаларц саргь сшаҩны,
Ажәлаҟьаҩ ишимҟьара сызхылҵыз срыхьӡа
Аԥсҭазаара рзысҟьеит, сымшьҭа агәра зган,
Ажәлаҟьаҩ,
Аԥсҭазаараҟьаҩ,
Сызҵалаз ари аидара
Иахьынӡахәҭоу иназгаанӡа сшьацәхныслап ега,
Срыкәхшоуп сашьцәа изылшо усҟан сымдара
Уи аидара.
Еицамкуа агәы ӷәӷәа зызҭоу,
Аҽыццышә иаҩызаха ашьамхы џьбара зҵоу.
Сакәыхшоуп ари адгьыл ҳахьахылҵыз ҳара,
Срыкәыхшоуп ҳанацәа изықәӡам уаҳа аԥсра.
Аамҭа иарҩажьыз
Абӷьыцқәа еихыршәшәо,
Аԥшалас рылоуп
Уахак иҵхәаршәшәо.
Абӷь ҩежьқәа шыччо
Ргәаҵа ныҿҵәоит,
Нас ԥшьаала рыԥсырҭа –
Адгьыл иазцоит.
Адгьыл ахәра ҭыԥк
Анырҵоит еиҭа,
Ахәраҭыԥ – ашьҭа ҿыц,
Иааскьаз ауахҭа.
Иасуеит аԥшалас,
Абӷь ҩежьқәа каԥсоит,
Адгьыл агәаҵа
Лабжышқәан иҭаԥсоит.
Издыруада, мышкызны
Ҽа ԥсҭазаарак сазкны,
Адгьыл агәаҵа
Санҭарыҳәҳәо саргьы,
Дгьыл рԥсаҳәаган
Иҟаларцыз дара,
Аҵлақәа ирҿышәшәозар
Ари адунеи рызхара
Абаха рмоуӡакәа.
Аҷыхь хьҭа инаҿымхәакәа,
Ааԥынтәи ашәҭқәа
Рыԥшӡараз имхырхәакәа.
Аха макьана сабаҟоу,
Сыҷкәынӡоуп зынӡа,
Сиеҵәагьы кыдуп
Жәҩангәы ижжаӡа.
Сеидроу ари аԥсҭазаара
Еижьагаӡоуп цәгьа,
Уаҵәтәи амшынӡа
Исхызгап егьа.
Адгьыл игәыҵиҳәҳәар иҭахызшәа ауаҩы,
Дышьҭан, изқәа ажәҩан иеиархан.
Дыԥсны дышьҭазу, ма дашьызу аҩы,
Ма днықәиоу аҽгылеиԥш уи дкарахан.
Адырра уадаҩуп, уаҳа ишьҭыбжьк гаӡом,
Адгьылгьы ааизымҵааитеи уаҳа.
Ивсуагь ааҭгылан иухьзеи рҳәаӡом.
Инаидҟьоит џьоукы рыԥсқәа рхаҳан.
Дышьҭан иҽырҭынчны, дсабины уажәы,
Иан лнапы разқәа дырнызшәа.
Дааихагылеит ҭаҳмадак, акыргьы дажәын.
Иҷкәынра иара уаҵәҟьа ихынҳәызшәа,
Днышьҭасын даашьҭихт, иԥсахәага ҭан,
Мап, уи дашьӡамызт аҩы.
–Угәнаҳа рзымгааит! – Иҳәеит дааилашәан, –
Ауаҩ идлаԥса дыԥсуеит ауаҩы.
Днеиуеит абырг шла неихыркәа змаӡам,
Дигоит ауаҩ иԥсы еиқәирхарц.
Иҭацәызшәа адунеи, амҩаду уаҩ данӡам,
Уажә, уи ҳивсны ҳцахьан рымҳәарц.
Ҩ-гәык сара исызҭада,
Усеиԥш ҟалахьоума,
Сызқәиҭу сгәы заҵәгьы сыххәыцуам уажәшьҭа.
Аӡы шыцәаз акәзар, зныкыр, избахьоума,
Изныкымкәа сҭаԥшхьеит аԥсра алакҭа.
Амҩа сықәлан зны скаҳаит, зны сгылеит,
Ашьхара скыдлан, уа ахрамҩагьы бгеит.
Еиӷьыз џьшьа зны амшынгьы схылеит,
Аха амшынгьы иԥсҭыхгаха уаҟа ицәқәырԥеит.
Сгьыжьит нас сышьҭахьҟа, уаҳа сабацоз,
Каҳаран, гыларан усгьы сара сзы.
Сымҩашьо еилыскааит аԥсҭазаара шшәарыцоз,
Маҵуарны уи дшамаз аԥсцәаҳа хазы.
Стәазаргьы уи ихымҭа сгәышԥы аирхан,
Ҽыҵәахшьагь сымам аԥсра мчыда сацәшәаны,
Аԥсра анакәха, иҭҟәацааит сгәы карахан,
Инхыҵуа сыԥсы акәзар, инхааит ашәаны.
Агәашәа, аԥсашәа – ишԥассиру иараби,
Маҷарҵас ушьа-уда ирҭало еилашуа.
Аԥсы иахылҵыз ашәа ахаҳәҵәҟьа иаҳарами,
Убасҟан ауп изхылҵыз ацәеи-жьи анԥсуа.
Ҳазну аера алагамҭазы акәхуп. Ԥхыӡла сшаҟьо срылоуп
аԥсилаа, абазгаа, санигаа, мисимианаа…
Анасыԥ! Анасыԥ!
Ус иаалырҟьаны, даҽа бызшәак ала иҳәаз шьҭыбжьык
ари џьанаҭ ԥхыӡ саалнаԥааит.
Анаџьалбеит, ԥхыӡлаҵәҟьагьы сызхара схы абаха
зсадымраӡазеи?!
Илымаӡам сан уажәгьы хҩаха,
Лусқәа дырхашәалом сан.
Иласҳәалоит: ианбабауеи атәаха,
Бхала шьҭа ибдырыр быхәҭан
Бшааԥсаз, ауаҩ иакәым, аихаҵәҟьа,
Аихаҵәҟьа ҳа ҳаамҭа иархоит.
Бышықәсқәа бзырхыԥом уажәшьҭаҵәҟьа,
Есааира бшьамхы кәадахоит.
Аха илымаӡам сан уаҳа хҩаха,
Лусқәа дырхашәалом сан.
Илылшоит уи дмыцәаргьы хаха,
Хахагь илҳәоит: «Уи ушьҭан,
Ацәара сахьымӡар ҳәа ушәома,
Уажә иааӡатәуп ишәыхшаз ахәыҷқәа.
Уаха имыцәакәа изыршо шәара шәоума,
Ижәпоуп уажәтәи аҿар шәгәаҵәақәа…»
Илымаӡам сан иахьагь хҩаха,
О, илылзыршо иарбан мчу,
Лааԥсара аԥардеиԥш ганкахь днахан
Дазназго иаҳа аус ахьымчу.
Сазҵаар сҭахуп слымҳа надкыл
Уи лгәыраз уама зылшо, изҭаӡо.
Сахьылку хәыҷҵас иахьагь садкыл,
Уи лгәыԥшқа, ажәак зымҳәаӡо.
Ишызбац еисуеит иахьагь слымҳаҿ,
Асаби иԥсыԥ ԥхеиԥш иласӡа.
«Ухәыҷуп уара, макьанагь узымҳацт…»
Абри ауп сара слымҳа иҭаӡа.
Икыдуп уахагьы амза магана,
Ԥҽыхақәан уи ашәахәақәа ҳхаԥсан.
Схәыҷыҵәҟьоуп сԥа иеиԥшҵәҟьа макьана,
Аха ҩынтәны дхәыҷуп уажә са сан!
Иахьа исылшаз ауп, крынхазар,
Иахьатәи амш зегьы ирыцкуп.
Уаҵәтәи амшаз амра ԥхозар,
Изқәышәҭуа адгьыл еиқәырхатәуп.
Иахьа исылшо, ааи, акрыҟоуп.
Хҩаха сымаӡам саргьы.
Амш анҵәамҭаҿ нас са сыҟоуп,
Амра сацгыларц уаҵәгьы.
Иахьагьы сашьуп,
Сырзынкылом сшьапқәа.
Аамҭа афҩы ҷыда абас иџьбароума?
Иԥыртлаз џьысшьон иҿарҳәахьаз снапқәа.
Макьана иԥыртламзаап,
Уаҵәынӡа исзыхгома?
Сгәӷрақәа рыцуп уаҵәтәи ашәахәақәа,
Аха ажәҩан ԥҭахәашьла макьана ихҟьоуп.
Сеидроу, уаҵәынӡа ицқьахап алакҭақәа,
Аччаԥшьқәа гәхьаазго… аҵхгьы лашьцоуп…
Аеҵәақәа сыгәшәымшә рҳәар рҭахуп,
Рыԥсыгага аарла аԥҭақәа ирылԥхоит.
Сыжәҩан ахтрада уажә егьырҭ зегь мыцхәуп,
Сабацәа рыдгьыл сыгәжәажәо уахагьы сықәхоит…
Ианбанҵәо амш,
Ашәшьы еиқәаҵәа схазыршәыз?
Сыԥсахәага арахәыц иахьынҳалоуп ихьанҭаӡа.
Среиуоуп аисараҿ ампыл рылԥаа иҭазыршәыз,
Саҵархара уи иараапкӡеит зынӡа.
Ицәыҵатәан исеихсуеит ари адгьыл санырхырц,
Ирызгәамҭеит, арыцҳақәа, сышҵеидам сара.
Иажьазар зынтәи аамҭа, сыхьыӡҵәҟьа схырхырц
Иансышьҭаз, иагьанымариаз рахәҵас сыршәара?
Аҽаԥсаххьеит аамҭа,
Дышрахәымгьы идырхьеит,
Ажьаԥшқеиԥш ашәара иагахьаз ауаҩы.
Иԥынгылоз аӡиасқәа еибгала зегь дрырхьеит,
Иблагьы дхыԥшылахьеит уи ауаҩшьҩы.
Нас иарбан ицәыҵатәан дырҩегьых изхысуа,
Ирыхьчо арбан?
Изцәырыхьчода иара?
Ицқьоуп сара сӡиасқәа амҩан сызхысуа,
Сшьапышьҭақәа ирзыҟьашьуам ицқьоупаз дара.
Ианбанҵәо амш,
Иахьа акалашәа игылаз?
Имӷьацо ахәрақәа са сцәа-сжьы ирнуп.
Имҩа нагӡахомашь шьыжь амҩа ианылаз,
Уаҵәтәи амш аҟынӡа… аамҭа ҽакуп…
Иахьа ҳазҭагылоу… ҳабакылсуеи, иараби…
Ауаҩы дифарыма димеигӡа, Адауы?
Дабаҟоу анцәа, амзар,
Абарҭ зегь ибарами,
Ҳаилыршьаап макьана, макьана иагаҩы…
Рыҽдырҿыцит исызхымгоз абжьқәа,
Зынӡа сдырдагәеит.
Аҽнышьыбжьон иларышьҭит урҭ ақәа.
Аԥсабара иахаргәеит
Аԥҭа еиқәара, аӡын гәҭа идыдит,
Адунеи рцәажәо.
Кырцхҵас са сылаӷырӡқәа хыддит,
Сыблақәа ирҭажәуаз.
Сҽыжәҟьан скаҳарц аԥсык сыгхеит
Нас сахьцоз.
Нцәа дызмам сакәны иахьагьы сықәхеит.
Зны игәра згоз…
Быцәоуп браҳаҭны,
Быцәоуп бҭахәхәа,
Буада ҭшәа ҭәушәа
Насыԥла ихыхәхәа.
Бԥенџьыраҿ амахәқәа,
Бҿыхар ҳәа ишәо,
Аӡаӡа цәыкәбарқәа
Рӡамҩа иаҿыршәо,
Рҽынеиҵых бԥенџьыр
Икылыԥшуеит рыҽӡа,
Быхцәы самсал бықәҵәиашо
Быхьышьҭоу бзаҵәӡа.
Ргәы иаанаго здыруада,
Ак барҳәарц иаҿу,
Ак барҳәарц иаҿу,
Ак бцәырӡарц иаҿу?
Уаҳа ба бԥенџьыр
Изадымҵӡеит урҭ
Аҵарақәа рашәагьы
Ӡыхьҵас ихыҵт.
Сабиҵас ихәмаруеит
Амра ашәахәақәа,
Ашьац иалашәҭуеит
Аӡаӡа «ацәашьқәа».
Бҿыха, шьҭа бҿыха,
Бгәырӷьап, быччап,
Нас бԥенџьыр икылԥшуа
Абӷьыцқәагь ԥхашьап!..
Бгәы сзыбылуа быҟазар ҳәа сшәоит иахьагьы,
Сара уи саԥсаӡам.
Сара уи саԥсаӡам.
Тәымк леиԥш сгәаҵа бсызҭымгеит уажәгьы.
Нас дарбан ҳара ҳаиқәзмыршәаз?
Нас дарбан ҳауа илашәхаз?
Избоит, иахьаҳзымдыруа жәҩанкаҿы џьара,
Ҳаеҵә уажәыгьы иаҿушәа абылра.
Ибыллааит, аҵыхәтәан ҭаҷкәымк иаҟарахар,
Быгәнаҳа сзаҵымҵуа сара араҟа сынхар,
Усҟан уи ажәҩан иалҟьап хҿаҵас,
Аԥылара сылымшо араҟа хаҵаҵас,
Сышьҭамҭа ыҟамкәа снықәыццышә сагап.
Иахьанӡа ибызгәаҟуаз сгәы аисрагь ааиқәтәап.
… Е. Ажьиба еиҳарак дшырдыруаз поетк иаҳаса-бала акәын. Уи инапы иҵиххьеит иакымкәа иҩбамкәа иажәеинраалақәа еидызкыло ашәҟәқәа. Иџьабаа ыҟоуп иара убас аԥсуа журналистика аганахь алагьы. Кыр шықәса аус иуан ажурнал «Амцабз» аредактор ихаҭыԥуаҩыс уб. иҵ.
Апоет иажәеинраалақәа, раԥхьа инапы иҵихыз инаркны иахьа уажәраанӡа иаԥҵамҭақәагьы уахь иналаҵаны, араз-реи, ақьиареи, ауаҩреи рылжжуеит. Поетк иаҳасаб алагьы иҭышәантәалахьоу аӡә иоуп, иҷкәынразы ишьҭихыз ипое-зиа аҟазшьа бзиақәа еихаҳауа иахьа уажәраанӡагьы иманы
дааиуеит…
Аҵыхәтәаны иазгәаҳҭап, Е. Ажьиба аԥсуа сахьаркыратә литература абзиабаҩцәа, аԥхьаҩцәа зегьы ҳаҿа ишаниҵаз уаҳа назҭахым, хкы рацәа, тема рацәа, ҵакы рацәа еидыз-кылаз ажәабжь шьахәқәа рышәҟәы. Ари гәадуроуп автор зџьабаа алҵшәа збаз изгьы, исахьаркыроу аԥсуа жәа абзи-абаҩцәа зегьы рзгьы.
Афилологиатә ҭҵаарадыррақәа ркандидат.
Астатиа «Гәыла ирԥхоу ажәабжьқәа»,
Ажурнал «Алашара» №6, 2О ш.
Уи лылаԥш мҩахәасҭа
Даныланы дцон,
Дцон ихы иқәыжь,
Игәы ишьҭахьҟа инхон.
Иаԥхьаҟа инижьхьоу,
Дзышьцылоу зегьы,
Ишьҭахьҟа – гәыӷрак ҳәа
Изымҭо акгьы.
Дцон ихы иқәыжь,
Еидарангьы игон,
Ицәыхьанҭаз лыччабжь…
Амрагь ҭашәон.
Идыруан уи гәыла
Дышишьҭаз дахьцоз,
Нас иарбан, нас иарбан
Игәы зынлырхоз.
Уи лылаԥш мҩахәасҭа
Изышьҭалҵеит зны,
Нас амца неихылҟьан
Ихысит дбылны.
Бзиабароу хәмарроу
Урҭ ирыбжьоу,
Адыррагь уадаҩхеит
Аԥҳәызба лгәы иҭоу.
Уи лылаԥш мҩахәасҭа
Даныланы дцоит,
Зҭак ҟаҵам шә-зҵаарак
Еидарангьы игоит.
Сылацәақәа аахызҩар иаазбо зегь акакәӡоуп,
Бышәҭышха бааҭыҵуеит баҳчак, быччо.
Сахьынаԥш-ааԥшлак избо ба бакәӡоуп,
Акы заҵәык – абаҳча цәқәырԥаҵас еилыҽҽоит.
Ҳзааҵымҵтеи, сыхаара, уаҳа уи абаҳча,
Зегь реиҳа иахьсцәымӷу аҭыԥаҿы бызбоит.
Сангәамҵлак ибҳәахуеит: «Иудыруаз, ианаҳхьча
Ари абаҳча, ҳанасыԥ шыхьчоу агәра згоит».
Бзиоуп, нас быҵаз, уи ббаҳча ишәҭышу,
Амала, ибцәызӡом, сара араҟа сазкуам.
Ибҳәахуеит: «Сыхаара, акыр уажә уцәышуп…»
Мап, мап, сыхаара, ахьҭа, амла сакуам.
Абасоуп есуаха, баацәырҵлоит уи абаҳчаҿ.
Зегь реиҳа иахьсцәымӷу аҭыԥаҿ быччо.
Акраамҭа ҳаицызар сҭахуп, аха ҳганаҿ
Иаацәырҵуеит аҵлақәа – цәқәырԥаҵас еилыҽҽо.
Нас ҿыбҭуеит: «Иудыруаз, сахьыҟоу харазаргь
Ҳанасыԥ абри абаҳча илаҳәан исыхьчоит».
Бзиоуп нас, бзиоуп, маҷк бгәы нсырхазаргь,
Быҵаз уи ббаҳча, саргь бзиа избалоит…
Ҳаицызаап араҟагь аԥсҭазаара ҳгәаҳәо,
Ушьҭантәи ҳаԥхыӡқәа даҽакхаргьы ҟалоит…
Убасҟан саркьалҵас са слымҳақәа ирҭаҳәҳәоит
Амашьынақәа рыҵәаабжь… Аԥхыӡқәагьы шәоит…
Абасоуп есуаха. Избац уа еиҭазбоит,
Исҳәац ауп исҳәо. Ба бакәзаргьы– убас.
Уахаҵәҟьа, бгәы иалсыргьы, сыҭоуба еилазгоит.
Ббаҳча ԥшӡа сааҵалан исҟәаҟәоит, доуҵас.
Усҟан урҭ аҵлақәа бырзыҵәахрым уаҳа,
Быссирха брылазаап уа ашәҭқәа быччо.
Ашамҭаз аԥхыӡқәа анссиру зегь реиҳа,
Цәқәырԥаҵас
Иааҳабжьамларц рыбӷьыцқәа еилыҽҽо.
Хынтә заҵәык роуп ахы лықәкны арбаӷь анҿнаҭы.
Мышцәгьашьҭахьтәи аӡиас еиԥш, лыблагәқәа ааҭбаа-хеит.
Аӡынтәи амреиԥш, ллакҭа аахаахеит.
Ааԥынтәи ашәҭеиԥш, лӡамҩа ааԥшӡахеит.
Хынтә роуп арбаӷь анҿнаҭыз.
Лыблақәа кыдырхаланы амҩаду ахь дыԥшуан. Иацәы-хьанҭаз еидарак иаҵан лгәы. Уажәшьҭа уи маҷк иааласхар
лҭахын. Илыздыруамызт иахьанӡа, уи дшамкәа дызшаз,
уахгьы-ҽынгьы зыҳәара лгәы ахымшәоз, уажәы дызхирҟь-оз.
Мчык уажә дышьҭнахӡеит зынӡа. Лаб ихәышҭаара амца
уажәшьҭа дазырԥхом, ашҭа ҭбаа-ҭыцә лцәыҭшәахан, даз-куам.
Лышьҭақәа рацәацәахеит ашьацраҿы. Ԥыхьақәа урҭ рыԥхьаӡара лҭахымызт, есааира ишырацәахозгьы лбо-мызт.
Арбаӷь илнардырит уажәшьҭа урҭ акырӡа ишырацәа-хаз.
Хынтә роуп макьана анҿнаҭхьоу.
Аԥҳәызба урҭ рыԥхьаӡара лгәазырԥхаз аилкаара уада-ҩуп макьана.
Аха уи арбаӷьҵәҟьа агәра лгоит.
Ашҭаҿы ирацәахаз лышьҭақәа лыԥхьаӡоит.
Хынтә роуп ахы лықәкны арбаӷь анҿнаҭхьоу.
Даҽа заҟантә ахы лықәкны ҿнаҭрызеи?
Сара саҵдоуп хьтәы рахәыцны бара бгәаҵа,
Быԥхыӡқәа срыцуп быцәа арҭынчраз есуаха.
Исгәалашәоит банкҿагылаз сыҩны бҭацан,
Ашәҭыц беиԥшын, быҩналашон бымраха.
Бышьҭа аныбҵеит сара сашҭа шьҭа ианымҵуа,
Сыҵла быршәҭит ада бҭалан ба бшьаны.
Рҵыхәа ԥыбҵәеит агәаҟ-ҵәаҟрақәа исыцрымҵуаз,
Адәы сықәбҵеит сара ҿыц еиҭа сшаны.
Сырхыԥшылоит уажә ба быблақәа сшәа-ӡыӡо,
Сԥеиԥш здыруа урҭ быблақәа шьҭа ирҳәарц.
Сара ес-шацкыраз ажәҩан саҳәоит,
Шьац шәахәацшәа ба быблақәа лашарц.
Дҟаларымашь са сысаби адгьыл даԥшәман,
Изҳәарымашь, зҳәара сахьымӡакәа инхаз.
Бареи сареи усҟан насыԥ ҳаман,
Ҿыц сеиҭеихуан саргьы ииасны ицахьаз.
Исгәалашәоит банкҿыгылаз сыҩны бҭацан,
Сара сзыҳәан ба бышәҭышын, бынцәахшан.
Быхьтәы рахәыцны баҵдоуп сара сгәаҵа,
Иахьоуп сымра сашҭа иҭалан ианлаша!
Знык ауп аԥсҭазаара анҳамоу.
Знык ауп, нас, ҳгәырӷьап, ҳаччап.
Исыздыруам сарыӷьоу, сарымоу,
Сашьҭамлацт – абри сылгәаԥхап.
Исцәымӷуп сааҟәымҵакәа иансыҳәо:
«Ба ибдыруама – бзиа бызбоит»,
Ишыздыруагь быблақәа шсыҳәо,
Арҭ ажәақәа урҭ иргәаԥхоит.
Ажәала урҭ ирҳәо мацара
Азхозар, иҭынчхозма агәқәа.
Быҟан, о, быҟоуп, сгәаԥхара,
Са сгәаҵан, ба быбла гәыкқәа
Смыҳәааит дырҩагьых еиҭасҳәарц.
Сааҟәымҵӡакәа: «Бзиа бызбоит».
Исҭахым сара ажәала еихасҳарц.
Ҳабзиабара, сара уи агәра згоит.
Зшьапы еихызымгац асаби иԥхыӡ еиԥш,
Ицқьа-разӡа иахьа ажәҩан ааԥшит.
Снахеит аԥарда лашьца салахазшәа аӡхыҵреиԥш,
Лакҭа хаада ажәҩан абла сҭаԥшит.
Амра ахаҿы гьежь иазымычҳаит уашьҭаҵәҟьа,
Заанаҵ агылара, абар, аҽазнакит.
Бҿыха, аԥҳәызба, бышьҭамхан иахьаҵәҟьа,
Быҩны ааҵраҿ сгылоуп, исылшом, сӷьазкит.
Бҿыха, аԥҳәызба, бангьы аха лымаӡам,
Зусқәа ирхамшәало, иахьагь баб дааԥсаха.
Ашҭа данҭало ибыржәуа ӡы бымаӡам,
Беирыӡ ԥшӡа аанкыланы аӡыхь ахь беиха.
«Амаӡа маӡазароуп. Ишәмырзан, ишәмырзан…»
Уа аӡыхьаҿ ашьац иаҵәа рыбжьы ныҵакны ианго,
Аԥслыш бҽавакуа бара цасҳәа быҽбырӡлон,
Сара сбышьҭан аӡаӡаҿы бышьҭа еимдо…
Бҿыха, аԥҳәызба, бышьҭамхан, бышьҭамхан,
Ицқьа-шәқьаӡа иахьа ажәҩан ааԥшит.
Бан лыбжьы гаанӡа бгыл, беиламхан,
Быҩны ааҵраҿ сышгылаз саргьы сшьахит
Сгылоуп. Ахьҭа сӡамҩа ҿнаршәаауеит.
Ихәу гыгшәыгҵас ацәқәырԥ рҽырзынкылом.
«Ҳа ҳзыхҟьазеи?» – аҟәара хаҳәқәа ҵаауеит,
Аҭак сызрыҭом. Саргьы сгәы ҭагылом.
Издыруада – саргьы уаха акәзар сыҽҳәара?
Издыруада – уи сызгәамҭозар сара?
Иҿаҳа-дагәоуп са сзықәгылоу аҟәара,
Срызгагәышьом иахьа схәыцрақәагь хара.
Бара бсыцзар, уажәы са сгәы ҽакхон,
Шәаҳәабжьушәа, аҷныш рыҵәаабжь саҳарын.
Амрагь цәырҵны сара сзы икаԥхон,
Аҵааршә еиԥшҵәҟьа ахьҭагь уа иӡыҭрын.
Иахьазыҳәа са смыцхәушәа збоит.
Иахьа азыҳәа са сшымчыдоу збоит.
Дыҟам, дыҟам, дыҟаӡам сынцәа,
О, дабацеи? Уигьы исықәикма рацәа.
Аӡы ыцәаны иҿыхеит, уахи-ҽни узышьҭаз.
Иҿыхеит, иагьцеит ахьхьаҳәа инасҿаччан,
Сыбла ихгылаз уа усахьа хаа сызныжь.
Умцан уаргьы сныжьны ӡиасҵас унеихәлаччан,
Мцан нас сыццышәызтәша уа амца насхыжь…
Уиижьҭеи иҵуазеи, ари адгьылаҿ сыҟоуп,
Аеҵә ҭыԥҳа илыргылаз абаа сымоуп ҩныс.
Зхы сыдкыланы салзхыз уажә ҩызас са дсымоуп,
Ишәҭит сара сбаҳча уи лыԥхара анахьыс.
Сышьҭа ануп ари адгьыл,
Суаҩытәыҩсан сзықәгылоу,
Иарсуп са сыҵәҩаншьап, ихымжәартә иӷәӷәаӡа.
Исыздыруам сышьҭақәа уаҵә шәахсҭан ианылоу,
Сызнысыз амҩахәасҭақәа са сашьҭахь еималоу,
Аамҭа саргьы исывымсит ԥсыҽҵас сыԥхьаӡа.
Имыӡӡац макьана са сымшқәа,
Сышықәсқәа урҭ рыла ихырҷоуп.
Са сымшқәа иргәылшәҭуа сыҵхқәа,
Дареи сареи шҭакаҿ ҳаицҭоуп.
Аеҵәақәа рыбла ҭыџьџьаара,
Ирхыҵны шә-сахьак ааскьоит.
Ԥҳәызбак уа лсахьа ацәаара,
Абар, урҭ ирхыкны избоит.
Ааи, уи дхароуп уамашәаҵәҟьа,
Лашьцәагьы даара иӷәӷәақәоуп.
Иаармарианы схьаҵрым саргь усҵәҟьа,
Сышьҭахьҟа иԥшу рацәаҩӡоуп.
Мышкы зны ҳаиқәшәап уа жәҩантәылан,
Мышкызны иҟалап сыззыԥшу.
Аха уанӡа, сиеҵә шаша бангылан,
Бысзыԥшыз бара, сашәақәа зызку.
Арԥыск иҟамчышьҭыбжь
Геит – аԥҟаца,
Аԥҳәызба агәашәахь
Деихеит дгәырӷьаҵәа.
Ан амаҵурҭахьтә
Иҟоу зегь лбоит,
Аҟамчышьҭыбжь дазыҩуа,
Лыԥҳа дыццакцәоит.
Дхәыцуеит: «Илзымхои,
Мшәан, лаб иҩнаҭа,
Дзахыццакуеи илырхаарц
Тәымуаак рлакҭа.
Абри са санлықәлаз,
Сҟәшызҭгьы уажәеиԥш,
Саб иашҭа сынҭыҵны
Сцарымызт аԥшӡеиԥш».
Усҟан амра
Ашәахәацқәа разӡа,
Ан лхаҿы еицамк
Ааимнадеит ихааӡа.
Лыкәа инҭалан
Уи лцәеи-лжьи аарԥхеит,
Лҿара лгәаларшәо
Нас ллымҳаҿ иаҳәеит:
«Быԥҳа банлықәлаз, ди,
Бҟәышцәамызт, ааи,
Аҽыҵәахшьагь бақәмшәеит
Бҳәацәа аныбзааи.
Аԥсабара усоуп,
Уи ахаан иццакӡом,
Уарҟәышуеит ианаамҭоу,
Ахәы ҭахаӡом!»
Бызшада аԥҳәызба еинаала,
Ԥсаҵлаҵас бгылоуп бкахәхәа.
Былаԥш мҵарсны жәҩангәыла,
Аԥҟақәа неиуеит еицрыхәхәа.
Гәилҵас бқьышә ԥшӡақәа рҽыртлан,
Еицралан, шьала еикәаԥхоит.
Быблақәа бџьарҭыхла исықәлан,
Излазбо, урҭ сҭадырхоит.
Издыруеит, издыруеит, уажәааныла,
Ацәаныррақәа шцәырҵло еилыхха.
Былаԥш мҵарсны жәҩангәыла,
Аԥҟақәа неиуеит еицрыхәхәа.
Сара схәыцра, сара схьаа –
Мадонна.
Избан уахагьы сгәы бзаҭаа –
Мадонна?
Сҿара мҩахызҟьаз бара –
Мадонна.
Исхашҭхьаз џьысымшьоз быԥшра –
Мадонна.
Бшәахәацны бкылԥхеит уахагьы –
Мадонна,
Сара сԥенџьыр, еиҭагьы
Сеиқәбырхарц, Мадонна.
О, Мадоннақәа зегьы –
Р-Мадонна,
Дыбзалымхитеи уаҳа аӡәгьы –
Мадонна.
Зегьы ҳаицеиԥшны ҳаббылларц –
Мадонна
Баԥҵазаап, бзиагь баабаларц –
Мадонна.
Сыцәа ҟьалахьеит уаха –
Мадонна.
Сбыҳәоит, сбыҳәоит сеиқәырха –
С-Мадонна!
Исарҳәозеи урҭ быблақәа?..
Ҭынч исыхәаԥшуеит уажәы.
Урҭ быблақәа – са сныхақәа,
Инасыхәаԥшын – нас сыржәит.
Зегьы ззеиԥшыз схәыҷра хага,
Иласкәантраз сҿара,
Инасымԥаа наҟ изгада,
Исылахәмарда зызхара?
Бара – ажәҵыс иац ихыԥрааз,
Бара – ашәҭыц ҿыц иԥтыз.
Бара быҟоуп сара сҿыхраз,
Бара сгәаҵаҿы бҵәахыз.
Схылан снеиуеит бара бышьҭа,
Амра сыцуп, ҳаԥшаалап.
Бара башҭеи сара сашҭеи,
Хьы рахәыцны иахьӡалап.
Бицын сықәлак ак зхьаамз леиԥш биҿаччо,
Еилашуан ачара, иасны аныҳәаҿақәа рҳәон.
Сара иҳабжьысуаз аӡырҩаш саанахәан, сагьаццон,
Ауаа рацәа ргәаҵа агәрӷьара ҭаҳәуан.
Саха змадаз уи аҽны, сыблақәа рхыԥшылара
Зылшодаз ба быда, аха аныха ҳаиҟәнагахьан.
Амцхә ахьызжәыз иахарарҵон ицәгьаз сҿаԥшылара,
Сара сеиԥш уа сҩызцәагьы аҩы рҽадыргахьан.
Бицын сықәлак уи аҽны, уаанӡа ибцәымӷыз,
Сгәы сабыргарцаз биҿаччозар акәхарын бара.
Сныҵыҵит ашьаԥа, игәхьааго уа исзымжәыз
Бныҳәаҿа, иахьсылымшаз зегь рылымкаа аҳәара.
Бгылан беихаччо, уа аԥшалас назхьысуаз
Ихьыԥштәылаз быхцәы ныбхысуан бааимданы.
Амра ашәахәақәа са сыблақәа ирхылоз,
Сдырлашәырц рҭахызшәа иргон иҭблааны.
Сцеит сара сықәҵны, исылымшазт уаҳа,
Иԥсабаратәымыз асахьақәа ианеиларга са схы.
Сизгәамҭаӡеит аӡәгьы, измадаз са саха,
Уи аамҭазы сеиԥшҵәҟьазар акәхарын алахы…
Сара бысхашҭыр ҳәа сшәоит…
Сгәы сазҵаан, аҭак аҳәаӡом,
Абасҵәҟьа ихаҳәхама, о, иараби.
Сышьҭахьҟа, мап, сызхынҳәӡом,
Илашәума, шьҭа уигьы абарами.
Сара бысхашҭыр ҳәа сшәоит…
Сыҷкәын ахьхьаҳәа дысҿаччоит,
Уи ала сыҩны зегь лашоуп.
Аамҭа саҩызоуп, сагьаццоит,
Сеидарагь акыр ихьанҭоуп.
Сара бысхашҭыр ҳәа сшәоит…
Издыруада, сааигәа бахьыҟам,
Бызхәыцра саркарозар иаҳагьы.
Сгәы сыхоит: аҩныҟа, аҩныҟа,
Исзыԥшуп сҭаацәа уахагьы.
Сара бысхашҭыр ҳәа сшәоит…
Быгәнаҳа сиргеитеи анцәа,
Анык леиԥш игәы разума?
Сишьитеи, сишьитеи рацәа.
Са сҟынтәи акыр дазыԥшума?
Сара бысхашҭыр ҳәа сшәоит…
Сыҷкәын ахьхьаҳәа дысҿаччоит,
Сара сеиԥш иԥшқоуп уи игәгьы.
Санаалеит аамҭа, сагьаццоит.
Сымҩа дангылам аӡәгьы…
Сара бысхашҭыр ҳәа сшәоит…
Сшәоит…
Сшәоит
Дтәоуп дхәыцуа абырг шла,
Шәышықәса ирҭысхьоу,
Зыԥсҭазаара амҩахәасҭақәа
Ак нмыжькәа ирнысхьоу.
О, иҵӡозеи қьафла
Дануижьҭеи ари адунеи,
Имҩахымҵыцт иашҭахь
Ахьааи агәырҩеи.
Аха иахьа аамҭала
Уи ихы даназынха,
Игәаҵа иҭалеит
Зҵаара дук ӡбатәха.
Иудыргәышьоит адунеи
Ишхимфаауа уажәшьҭа,
Ишә илагыламзаргь
Ишааскьахьоу иуахҭа.
Идунеи иԥсахышт,
Ҽа «дунеик» иазшахап
Лымкаала дзыхӡыӡаауаз,
Иԥсы ихыҵны ицап.
Ибаҩ еиқәыхьшәашәа
Инамардап анышә,
Уи нахыс иҭакәажәгьы
Даалахап ахышә…
Дтәоуп дхәыцуа абырг шла
Ихы даназынха,
Игәаҵа иҭалан
Зҵаара дук ӡбатәха.
Даныҟам уи ихьыӡ
Зларҳәо џьара акы
Ауаа ирзынижьроуп,
Ирхамышҭуа ҳамҭакы.
Дхәыцит, деиҭахәыцит,
Иаҳа имч зықәхари,
Мыш кьаҿк иалагӡан
Шьҭа дзыхьӡари?
Аҟыԥҳәа игәалашәеит,
Иҵуазеи уи аахыс,
Дымнеижьҭеи, хымԥада,
Шьҭа аҳәыра ахыст.
Инхарҭа ҭыԥ иахыкны
Анкьаӡа зны,
Ӡыхьк ахы ыҵнахын,
Иҭабахьоумашь уажәы?
Умахәар инықәушьыр
Ахәы ақәхны изгоз,
Иеигәышә аашьҭихын,
Аҭакар цәгьа шкашуаз,
Деихеит уи аӡыхь ахь,
Уаҟа абнара еилачын,
Еиха зкьымсыц аҵлақәа
Жәҩанынӡа иҳаракын.
Акыр аџьабаа цәгьа
Ибазаргьы дазкылст,
Уаҩышьҭа зымбацыз
Абнаршәырагьы дылст.
Мшыҽнеиԥш ацыха ӡыхь
Ахьыр-хьыр иччо,
Иҵхәраа иааиуан.
Аԥсабара агәы ҟаҵо.
Аха уи амч хәҷы
Убранӡа икәадан,
Амҩа харамызт,
Аӡырҭа ааигәан.
Ишнеиуаз нас ашьҭамҭак
Уаҩы имырбо,
Адгьыл иналабон,
Аха ахьышьҭра амырбо.
Акыр шықәса аҽмырӡкәа,
Иҭоуп уи аԥсы,
Дакәшаны ирыцқьеит
Аҭаҳмада лассы.
Абар ихьыӡ зларҳәаша
Ахьааигәалашәа иахьа,
Есымшеиԥш аԥсабара
Дамыргәааӡеит ҩаԥхьа.
Еигәышә ԥынҵала иҭижааит
Ахыҵхырҭа ԥшааны,
Иԥслымӡхахьаз адгьыл
Агәшәымшә ҳәаны.
Абырг иахьа иҿыцны
Деиҭаизшәа ибон,
Амшгьы абар шьҭа
Ахәларахь еихон.
Игәы алаҟа, ихы алаҟа
Аҩныҟа дхынҳәит.
Уаҵәы ԥшӡала,
Уи еиҵихырцгьы иӡбит.
Аухагьы ԥхыӡла аӡыхь
Амҵа дыштәаз,
Изгәамҭаӡеит аҵх дуӡӡа
Инықәҳа ишцаз.
Ашара дацгылан
Еиҭа уахь дыццакит.
Уимоу, дныкҿалан
Какалгьы имкит.
Дахьааиз аӡыхь
Агәаҩа хәыҷ арҭәхьан,
Агәаҩа хәыҷ арҭәхьан,
Ихыҵынгьы ицахьан.
«Амҩахәасҭагьы алзгап
Макьана сымԥсыр,
Ақьышәқәа агхарым
Иухысҵо ахмаҷыр.
Амҩаду крыбжьоума,
Аҭакар анкашуа,
Имҩахыҵлап уа ушҟа
Аӡыша иакуа.
Ҳаиҭаиит, иудыруаз,
Уареи сареи ҿыц,
Ҳаҟазаарын ахаангьы
Уареи сареи ҳамԥсырц».
Ихмаҷыр нхыршәлан
Иҭитеит уа аӡыхь,
«Уара уоуп иижәыша
Иаргәамҵуа агәыхь»
– Иҳәан, аҭаҳмада,
Нас днаҵашьшь ижәит,
Игәы шла ҿыцӡа
Мрагыларахь дыԥшит.
Ажәҩан ҵыблаауазшәа
Макьана иҟаԥшьын,
Ашьхақәа рхықәцәақәа
Уаркалеиуа, иаԥшьын.
– Амшшара узбиаз! –
Аӡышьҭра дынҭаԥшит,
Убасҟан иҩнуҵҟа
Ашьа хьшәашәа ҭашит.
Иабаҟаз ацыха ӡыхь,
Иныҵаба ицахьан.
Уимоу, ахьышьҭраҵәҟьа
Бааӡамызшәа ибахьан…
Аҵхи амши рҳәаақәа еилазгаз аамҭа,
Ашара иацны сашҭа иҭалеит шьыжьымҭанк.
Исмоуцызшәа уи аҟнытәи сара ҳамҭак,
Аҽардагәеит, аҽарлашәит,
Хьаасгьы самкит.
Сазыԥшымызт.
Сара издыруаз ҽа аамҭакын,
Уажәакәын аарла сара сҵеицәа анрызҳаз…
Сахьаԥшәымаз, сыбжьы ахьықәыҩуаз аракәын,
Аракәын сан лгарашәа хаа ахьсаҳаз.
Аракәын мши-ҵхи еиԥызшьуаз са сабдуцәа,
Инымҵәоз рлакәқәа амцабз рҿықәыҳәҳә иахьиуаз.
Зчеиџьыка цқьа знапы иқәгылаз сандуцәа,
Ааԥсара рнымԥшӡо урҭ аракәын иахьдыршауаз.
Аха аамҭа… аамҭа, аамҭа еижьага.
Закәу хлымӡаахузеи иахьа иқәнаҵа Аԥсынра.
Сықәнаргылеит аԥсра ашҭа сара снаган,
Ашьҭа сцәырӡуа сназхьыԥшлоз сара схәыҷра.
Рҽырыԥсахит зны сзыргәырӷьалоз са сымшқәагь.
Ԥша бааԥсык рысуеит урҭ мрагыларахьтә дара.
Ацгәы ҭаркызшәа, ишаӡом са сыҵхқәагь.
Сгәаҟуа сашьҭоуп сымшқәа шҿыцхо абара.
Нас еиԥысшьуеит зынӡа еинымаало рахәыцла,
Ажәҩан алакыҵеиԥш уи арахәыцгьы еиқәаҵәоуп.
Бжьык саҳауеит: «Дад, ухәыцла, ухәыцла, ухәыцла,
Уаҵәы азыҳәан иахьа иулшақәо рацәоуп…»
Уаҵәы азыҳәан… Насыԥ имоуп уи иаԥыло,
Деибга-дызҩыда, хьаада-гәыхьда, длашаӡа.
Ашамҭазы зхьымҩахәасҭақәа ирныло,
Ааи, уи дцароуп имҩа инацҵо хараӡа.
Саргьы сырԥылоит цәқәырԥа хәашьқәак исыжәлаз,
Еибгала срылҵуеит схәаҽра иашьҭазаргь дара.
Иацы акәхымзи сымҩа ныҳәо са санҽыжәлаз,
Иахьа исықәшәахт иацтәи сымҩахь ахынҳәра.
Аха аамҭалоуп,
Аҭоурых ара ишаҳаҭуп,
Аӡә иҿаԥхьа са сшьамхнышгылан сҟамлац.
Ишысзымҳәацгьы:
«Шьҭа схазыҳәа сгәы раҳаҭуп»,
Есҽны сцәырҵуеит сара сакәны зеиԥш рымбац.
Иахьа еиԥысшьуеит сымшқәа еиқәаҵәа рахәыцла,
Лаӷырӡгәышьоуп урҭ аазқәылаз ирхьыршоу.
Аха аамҭалоуп,
Сымҩа назгоит сара ҿыцла,
Схы-сгәы сыҵԥраа сыдгьыл снықәлахп, сызкәыхшоу.
Иаасыртит аԥенџьыр.
Зегь шызбац еиԥш иҟоуп.
Сара аӡәзаҵәык соуп еимгәышлаҳәа иажәыз.
Баша ажәақәазаап:
«Ауаҩы иԥсҭазаара акрыҟоуп.» –
Лацәааихьшьрак – аӡытҟәа, нас аҵаа зхашәыз.
Аамҭа аҽуреиԥш уагоит иара иахьаҭаху,
Зны учамҩахә уаннахуеит иумеигӡа зынӡа.
Улҽыжәԥап ҳәа уҟоу иаанкылан, уабаҭаху
Мчы змам ауаҩытәыҩса, аҵысхәеиԥш уласӡа.
Аԥенџьыр ахьтә иааҩуеит аҟармаҵыс абжьыхаа,
Убри заҵәык ауп сызхыбаам сара иахьа.
Амҩахәасҭақәа ылзгаз џьысшьон иҭӷәыхаа,
Аха урҭгьы аамҭа еиманаҵеит ҩаԥхьа.
Сабанӡаҟоу абасҵәҟьа зегьы-зегь сырхыбаан,
Имчыдоу, иҵысхәу – сара – Ауаҩы.
Игәра сымго снеихьеит, дысԥыларгьы длыбаан
Ԥыхьа исынцәа гәакьаз – иахьа Ауаҩшьҩы
– Уцәа схәыҷы ԥшқа, даҳмеихсӡеит аӡәгьы,
Аԥша ааҿахәмарт ауп ҳуада.
– Ахысбжьы геитеи, уамырҿыхеи уаргьы,
Араҟа ҳшынхоз зымхаҳәада?
– Уцәа, схәыҷы ԥшқа, уаныцәаз уажәоуп,
Аҵх ду акрыҟоуп макьана.
– Саб, ҳрымшьӡои, нас? Ҳзыршәаз аԥшоуп…
Дыршьыма мшәан, дзымҿыхеи мама?
– Уцәа, схәыҷы ԥшқа, ахысбжьҵәҟьа анго ауп,
Ҳара ҳаиԥш уара уангьы данҿыхо.
– Ус акәзар сыцәоит, сзырҿыхаз аԥшоуп,
Уаҵә ашьыжь ҳазегь ҳаицҿыхоит.
Ԥыҭраамҭак уи ишьҭыбжь уаҳа игаӡом,
Шьҭа дыцәеит шысҳәо ус днықәтәоит:
– Саб, ауаа зшьуа ҳара уаҳа ҳаршьӡом,
Ҳаҩны иавсны имцеи, шьҭа сыцәоит.
Ӡиасҵас аҵых мҩасуеит икашьшьы,
Иҭынчым уажә сыҷкәын игәоуп.
«Саб, уаха иҳаихсда, дарбан ҳазшьы?»
«Уцәа схәыҷы ԥшқа, уаныцәаз уажәоуп…»
Иабаҟоу аҭынчра?..
Дабаҟоу Ауаҩы?..
Дабаҟоу амаалықь ара изтәарҭаз?
Ихысып макьана ицәыҵатәан иагаҩы,
Иҳаҩсыз џьысымшьоз аамҭақәа ишәарҭаз…
Дыцәеит сыҷкәын.
Сара ашара сазыԥшын. Еҵәаџьаа рыбла аҭаԥшра сҭа-хын.
Аҵх цәца ықәҳа ицон… Ицон… Ицон… Аӡиас ҵаулеиԥш
ихышьшьыла. Амза ашәахәақәа сабиҵас ашьац илахәмару-ан.
Урҭ ирҽыжәыз аӡаӡа еимхәыцқәа рхаҿы рхалашо, аҵх
иагәлшәҭуан.
Адәахьы сдәылҵит.
Сара стәан арҭ асахьа хьӡыркырақәа сыҽрылаҳәан. Уа-жәыҵәҟьа саргьы сыхьӡыркушәа сгәы иабон. Иаасыкәыр-шан зегь хьӡыркын, нас сара сзыхҟьарыз…
Сыхьӡыркын аашаанӡа.
Ашамҭаз амза ахаҿы цәышӡа иҟалеит. Есааира иш-кәакәахо, ус-ус, ажәҩан аԥшҭәы иаҵәара зынӡа иналаӡҩеит.
Уи акәхеит, саргьы исшәыз ахьтәы кәлӡы алакә аҟнеиԥш
ашара исцәалаӡҩеит. Аха зегь акоуп ашара саԥылеит сара.
Уахык шаанӡа сыла иабоз зегьы сара иаустәыхыз…
Зегь ишырлахьынҵаз имҩасуан. Сара заҵәык, сара
шсакәыз саанхон…
Ашамҭа иаарҿыцхит аамҭа сызҵанаҵаз аидара хьанҭа.
Аамҭа иасҭаӡом аҽԥныҳәа,
Аамҭа ианснардыр иахьа ахы.
Ныҳәам,
Сыԥсҭазаара ныҳәам,
Аӡыблара ҭәыц хәыҷны схуп.
Маакырак, ма дац ԥашәк џьа иҟам,
Иаасыкәыршан ӡуп иахьабалак.
Араҵәҟьа исыхәо уаҩ дыҟам,
Срыцҳашьо инасывсуеит сызбалак.
Урҭ рыблақәа исарҳәо мацара,
Акрыҟоуп сызрыԥхьар сара.
Ихәлар, сазыԥшуп уаҵә ашара,
Адунеи даҽа знык абара.
Аамҭа иасҭаӡом ҽԥныҳәа.
Аамҭа ианаснардыр иахьа ахы.
Ныҳәам,
Сыԥсҭазаара ныҳәам.
Аӡыблара ҭәыц хәҷны схуп.
Мышкызны уахьынтә сыӡхыҵыр.
Мышкызны иҟалар сыззыԥшу,
Аԥҭахәашь сыжәҩан ихыҵып,
Сымрагьы сгәаҵа иҭашып.
Акыраамҭа аӡыблара иалаз,
Сымӡыфеит, иаҳагьы сыӷәӷәахеит.
Амзацҳа аӡыгәҭа иххалаз,
Сыцхраарц сыԥсы еиқәнархап.
Еихаччо усҟан џьоук сԥылап,
Ицәыҵатәаны ишхысуаз рхаршҭ.
«Жәҩанаҿ абааш сыздыргылап»,
Исзаадыртып иаркыз урҭ ргәашә.
Аха исылшару, сыдгьыл сахыбаа
Ахымҭақәа снызҵаз ауаа
Рашҭахь анеира… Хыхьтә длыбаа
Дысԥылозар уаҟа анцәа…
Иԥырҽыз асаркьа иаҩызоуп са сгәы,
Уаҳа, уи уаҳа еидкылашьа амам.
Ахьаацәгьа сарҿыхалоит ианааҩнашо ҵхагәы,
Избоит уаҳа ԥсҭазаашьа сымам.
Иараби, схәыцуеит саҵаԥшуа аҭуан
Сахьышьҭоу, избан зегьы зсаахо.
Самыҳәацт ахаангь зынӡа исыхәҭам,
Срымгацт џьоукгьы хәыкахь исыхо.
Сызқәаҭыԥ сышьҭахь ацәеихар ҳәа сшәо,
Сықәуп ари адгьыл гәҭыӷьӷьала.
Сықәым ԥҳәызбаҵас уа ашәҭқәа ҟәшәо,
Наҟ сыгага снавсуеит ԥшьаала.
Нас иарбан асаркьеиԥш иԥызҽыз сгәы,
Мдырҵас иаасхыкәласуа арбан?
Ахәрашәа дшамхәшәтәра уажәыҵәҟьа ахәы,
Ажәахаак сыхәон, аха исзызҳәара дарбан.
Усҟан сыԥсҭазаара шәҭҵас иԥытрын,
Аха иабаҟоу уи ажәа еҵәаҵас ихароуп.
Схы иазысҳәоит: асҵәҟьа, мап, са сыԥсрым,
Аԥсҭазаара наӡаӡоуп,
Амчқәа уаароуп.
Аибашьра.
Ишԥахлымӡааху.
Аибашьра…
Аӡә дқәылоит, егьи иԥсадгьыл ихьчоит.
Атәым уаҩ иҭахуп атәым дгьыл иара иԥсадгьылхар.
Уи адгьыл иаҭахуп иара иаҵеиҵәҟьоу иара даԥшәма-зарц.
Аиаша здыруа Анцәеи адгьыли роуп. Егьырҭ зегьы
хжьароуп.
Адгьыл-Ан иара аҵеи иара деиқәнархоит, ичамҩахәгьы
арӡӡом.
Ақәылаҩ ахаангьы атәым дгьыл аҿы дзымӷьацаӡацт.
Ари аартраӡам.
Илакәӡам ҳара ҳҵеира иаадырԥшыз афырхаҵара.
Аԥсабара шаҳаҭуп.
Ишаҳаҭуп Аԥсуа Анацәа, ишаҳаҭуп ишьаны ҳаԥсадгьыл
иқәҭәаз урҭ ргәыԥҳәыхш.
Ан лҳақ аӡәгьы ишизымшәац еиԥш, аӡәгьы изгаӡом.
Ус ҳҳәеит ҳәа…
Ан лҳақ ршәеит ҳҵеицәа хазынақәа!
Ҳнеилап лассы-лассы урҭ Аԥсадгьыл иахьагәыҵаҳәҳәоу
аҭыԥқәа рахь.
Ҳрацәажәап. Ҳарзыӡырҩып. Иҳарҳәо гәнаҳкылап.
Нас ауп, аԥсуа дгьыл даҽазнык ашәарҭа тыша
ихықәгылартә ианыҟаҳамҵо.
Ҳарцәымшәап урҭ ҳҵеицәа хазынақәа. Ҳрыцәшәозар,
иԥшьоу урҭ рныҳәаҿа астол аҟны ҳтәаны иҳамҳәалап. Гә-наҳа змам агәнаҳа рыцҳамҵап.
Ахдырра! Уи ыҟазҭгьы иахьатәи ҳрыцҳарақәа реиҳарак
ҟалаӡомызт.
О, Анцәа! Исзымдыркәа гәнаҳак сумырҟаҵан. Уи амҩа-хь скылсаанӡа сымҩа ааҿахҵәа.
Сара сыла иҭиимхааит, иаахәамхааит, Аԥсны!
Саргьы сцоит ҳҵеицәа срышьҭалан…
Аамҭа ансоуло, сқьаад цәаҳәак анысҵоит.
Снапҩымҭа еилыркаартә сацклаԥшуеит акыр.
Иудыруеи иҟало…
Усҟан уаҵә џьоукы цәыргатәыс ирысҭоит,
Сыгәҭакы сахьымӡакәа аӷа ихымҭа сагар…
Аԥхьаҩцәа! Заҟа аамҭа ҵуазеи шәареи сареи ҳаиқәым-шәеижьҭеи.
Аԥхьаҩцәа! Сара саԥхьаҩцәа. Сыгәҭыха, схьаақәа,
Сгәырӷьарақәа зегьы змаздо. Исыгыу саназыжьуа,
Сыбла иаахшәо ччаԥшь хәыҷык мра шәахәаны иҟаз-ԥҵо.
Ишәиу ари ҳаԥсҭазаара зуаҩрала иҿызхуа, саԥхьаҩцәа.
Еиҭа шәара шәахь сымҩахыҵит. Саҭамзааит, шәгәы
шәсырхьуазар (сара схьаа рацәоуп). Сеигәырӷьоит,
ажәеинраалақәа рҩышьа сҵеит ҳәа акәымкәа. сцәаҳәақәа
шәрыԥхьаны шәанаалгалакь, баша аамҭа ҳарӡит ҳәа шәым-ҳәо изыҟалар.
Сара сзы уи насыԥуп.
Сара сыԥсҭазаара еснагь иныҟәзгон, аԥсуаа ҳбиблиа
хада Аԥсуара иаҳәо аԥҟарақәа инарықәршәаны. Аха усгьы,
заҟантә сшьацәхныслеи.Заҟантә скаҳаи,. заҟантә сгылеи.
Сара суаҩуп. Сыгхақәа сдырхәыцуеит, сдырԥхашьоит,
аха, сшәықәгәыӷуеит шәара. Саԥхьаҩцәа!
Аиаша сыблақәа ирҭашәҳәа, сара, ишсыршало аҵхқәа
ирыцәганы ахьы еҵәақәа насыԥ бырлашны ишәхасԥсалар
сҭахуп!
Упоетзар, упоетыз, аҩыза,
Уажәеи ухаҭареи еимадаз.
Ианаҭахха, уцәыҵамлан ахыза,
Ианаҭахха, ураԥхьагыл угәра згаз.
Ианаҭахха, ишьҭалааит укаламгьы,
Аамҭалоуп, ишьҭухуеит уаҵәы.
Ианаҭахха, ԥсрам уҭахаргьы,
Уԥсыҵәҟьоит аҳаҭеиԥш уҭацәыр.
Аԥсадгьыл ауп иҟаз ахаангьы,
Ԥсадгьылда утәуп есымша.
Ԥсадгьылда, аҩыза, егьа уҳәаргьы,
Иауҭеит ауп уажәақәа аԥша.
Ианаҭахха, ахҭҟьареиԥш уҭҟьароуп,
Ианаҭахха, уццышәха ублы.
Ианаҭахха, абџьаргь ҭурҟьароуп.
Уамеигӡан, уацәымшәан, уԥсы.
Упоетзар, упоетыз, аҩыза,
Уажәеи ухаҭареи еимадаз.
Ианаҭахха, уцәыҵамлан ахыза,
Ианаҭахха, ураԥхьагыл угәра згаз.
Ҳара ҳаԥсыҽқәаӡам, мамоу,
Изҳәада?
Изҳәада?
Изҳәада?
Аԥсыҽ диԥылааит ҳаӷоу,
Хлаҳәада.
Хлаҳәада.
Хлаҳәада.
Харгәырӷьоит ашәҭ ҳара иаабар,
Агәыԥшқа.
Агәыԥшқа.
Агәыԥшқа.
Ҳқәыџьмахоит атәым даҳԥылар,
Уҽыхьча.
Уҽыхьча.
Уҽыхьча.
Изҳәада, ари адгьыл, Аԥсны
Ҳа ҳада.
Ҳа ҳада.
Ҳа ҳада
Итәуп ҳәа ҽаӡәы, игәаӷьны,
Хлаҳәада,
Хлаҳәада,
Хлаҳәада,
Аԥсадгьыл, уи ахьчаҩ дахшоит,
Ахаҵа!
Ахаҵа!
Ахаҵа!
Мраҵас еснагь уи длашоит,
Афырхаҵа!
Афырхаҵа!
Афырхаҵа!
Иҩны исԥылеит схәыҷқәа,
Скараха ҳашҭа санҭала.
Игәырӷьаҵәа еинырҟьон рнапқәа,
Сыгәхьааргон урҭ дара ртәала.
Игәхьаазгон, аиашаз, саргьы,
Имариоума, ушзымаауа удыруа
Рныжьра, аха уааит еиҭагьы,
Уԥсы ҭоуп, абысҭа ахьузыруа
Уҟоуп дырҩегь уҩнаҭаҿы,
Ҳазшаз даҽа знык шәеиқәиршәахит.
Гәыӷрак лашоит уа угәаҿы,
Аԥсҭазаара еиҭа аҽунарбахит.
Иҩны исԥылеит схәыҷқәа,
Ҳаилаҵәеит, дырҩегьых ҳаиԥылеит.
Исзышьҭыхуам уажәыҵәҟьа снапқәа,
Ихьшәашәаӡа мчык сыннакылеит.
Рабацәа изырԥылоума иахьа
Са стәқәа реиԥш,
Иабыдахаз – рҩызцәа?
Сгәы иалҟьахт ҽа хымҭак ҩаԥхьа,
О, аамҭа, шәынтә са сеиҩызҵәаз,
Изычҳауам абарҭ зегь сара,
Ҭынч схәыҷқәа рыбла сзыхԥшылом.
Срыцҭамхеитеи сҩызцәа убра,
Сзырԥылом,
Шьҭа уаҳа сзырԥылом.
Анышә хьшәашәа ҳарҭ иҳабжьоуп,
Амала са саасҭа урҭ хацәоуп.
Аха, издыруада, макьана мҩабжоу
Ҳазнысхьоу саргьы уаҵәы исхацәар…
Иҩны исԥылеит схәыҷқәа,
Ҽа знык урҭ сымч еиздыркәкәахит.
Аха исзышьҭыхуам,
Исзышьҭыхуам снапқәа,
Сҩызцәак рылымкаа…
Ҽа гәыӷрак збахит…
Ахысбыжьқәа еихсыӷьит,
Ҭынчроуп уажәы,
Сгылоуп ашәҵла сыҽнадҵан.
Ҿамҩак аҳауа снаҿыхәан изжәит,
Сыҟоуп сыршьызшәа иаасгәыдҵан.
Слымҳақәа дагәоуп,
Аԥсаа рыбжьы саҳаӡом,
Уажәыҵәҟьа сахьыҟоу сыздыруам…
Сҩызцәа абаҟоу, рцәаарак збаӡом.
Урҭ рылымкаа аԥсҭазаара иазызуеи.
Аха сишь.
Ахацәа рашәабжь гоит,
Аԥсҭазаара ыҟоуп макьана.
Урҭ рыбжьы хаа
Шьҭа сахьынҳаланы сцоит,
Саргьы сыҟоуп макьана…
- Аԥсадгьыл ахьчараан иҭахаз
- Мгәыӡырхәаа рҵеицәа ирызкны.
Сгылоуп, сқыҭа схы надҵан,
Сахьыӡырҩлак амыткәма бжьқәа гоит.
Ӡырҩашык аԥаҩқәа сыргәыдҵо,
Аӡыӷӷарахь исыхо сагоит.
Аха аӡеилашыра сзалҵуам, суазыруа,
Ҭәыцк сахьынҳаларц сықәԥоит.
Сыздаруам, сыздыруам санзыруа,
Сымшқәагьы ԥшьаала инаскьоит.
Ԥсҿыхгак хәрыбӷьыцк уажә иабаҟоу,
Шьарҩашла сыдгьыл хәаҽуп.
Иҟоугьы сыздыруам сыҩныҟа,
Бџьарымцоуп араҟа исзыԥшу.
Аӡәаӡәала рыԥсы арҭоит са сҩызцәа.
Шьала иахьа иҿыхтәу Аԥсны.
О, сҩызцәа, сзыцҭамхаз са сҩызцәа,
Шәҭахазҭгьы ма аиааира баны.
Сгылоуп ахара схы иадҵо,
Шәыгәнаҳак схьынҳалоушәа збоит.
Сыздыруам урҭ са санрыҵыҵуа,
Сымшқәа есааира ишьабоит…
Исҳәоит, еиҭасҳәоит,
Сгәы иҭыхо, сызмырҭынчуа,
Хәшәтәышьа змам ахьаа сахәаҽуеит сара.
Уамашәа избоит, шәықәлацәа, иахьа рҭынчра.
Нас дарбан урҭ раҟара изхьааша шәҭахара.
О, сашьцәа,
Сашьцәа.
Сашьцәа хазынақәа!
Иҵшәаз ахаԥыц еиԥш иахьагьы шәҭыԥқәа ҭацәуп.
Шәыгәхьаагара иаркараз сқыҭа амҩахәасҭақәарҿ,
Иҭацәуп шәара шәҭыԥқәа,
Шәа шәҭыԥқәа ҭацәуп.
Иаармарианы абас еиԥш,
Ихәшәтәума ҳгәы ахәрақәа,
Ҳгәы ахәрақәа зырӷьаша ахәшәқәа ҳаԥшаану?
Мгәыӡырхәаа рҵеицәа,
Са сгәыӷрақәа ргәыӷрақәа,
Шәа шәыда сзыргәырӷьаша, нас, иарбан ааԥну.
Сныҟәоит схы сыкәаҽ,
Схы ахьызгара сзымдыруа,
Шәычча-ччо шәаасԥылоушәа зны-зынла схы зжьоит…
Шәанацәа рыблақәа сзырхыԥшылом,
Урҭ аблақәа, лаӷырӡыла ибылхьоу.
Санҵәҟьагьы ԥыхьеиԥш сзылԥылом,
Сыздыруам, сыбзоу ма сыԥсхьоу.
Сгәырӷьо ахаангьы сҟамлацызт,
Еснагь сара хьаак сеимнарххон.
… Иахьатәи еиҳау са исымбацызт,
Шәынтә са сыԥсхьан, сыбзахахьан…
Иҭынчуп уахагьы Мгәыӡырхәатәи аҵх,
Аԥшалас леиҩеиуа абаҳчақәа ирыҵоуп.
Салоуп уи аҵх, гәыр рахәыцҵас са сҽаҵах,
Ажәҩан ԥштәы хкыла сарысын, саҵоуп.
Акыр ҵуама.
Уахынлатәи атыӷәзал абжьеиԥш
Мгәыӡырхәатәи аҵхқәа саркьа ԥҽыхан ирылан,
Ирызхымгоз ашьҭыбжьқәа, ирырцәгьарц рԥеиԥш.
Иҿаҳа-дагәаз амзагьы уахеиԥш ирхагылап.
Аха имыцәацызт акәицқәа ргәаҵа иҭаԥсаз,
Еицралан ҽынлеиԥш акыр аҵхқәа дырлашеит.
Ирдырит убасҟан агәымшәара зыԥсаз,
Ршьа иалаз ахаҵара дырҩегьых ирылдыршеит.
Иҭынчуп уахагьы Мгәыӡырхәатәи аҵх,
Аибашьраҿ еиԥш уаҵә ԥышәарак иазԥшушәа.
«Ҳаидара хьанҭацәоуп унаҵагыл, ҳаҵх», –
Аеҵәақәа сықәҿырҭуеит, мчы ахьсымам лакәшьо…
Иҭацәуп аҩны.
Шьҭыбжьы ааҩуам аҩнуҵҟантә.
Алашьцара акәшан иахәаҽырц иаҿуп.
Лашарак азыркышаз дмааит уахагь аҩныҟа,
Ихәаҽуп аҩны рыцҳа,
Аҩны рыцҳа хәаҽуп.
Иацы акәын араҟа ауаџьаҟ мца анеиқәыз,
Иацы акәын уи алҩа хыхь ажәҩан анҵнаҟьоз.
Иахьа анышәынҭра ҿыцӡа,
Агәы ашәҭқәаҵәҟьа иқәу
Ргәырҩа иазымиааикәа, иканӡеит.
Макьана лаӷрак уа ашҭа ннажьуам,
Аҳауа иалафҩуа, уахгьы-ҽынгьы иԥшаауеит.
Аԥшәма дыгәхьааган иҵәуеит, ахы азыжьжьом,
Ауаҩ иеиԥш алаҵәҟьа амҩа иаԥшуеит.
Иҭацәуп аҩны. Иаркуп агәашәқәа.
Аеҵәақәа ракәгәышьоуп ара аԥшәымара зуа.
Аԥша уазыруа ирыдхоит аҩны ашәқәа.
Аха дыҟам,
Дыҟам,
Дыҟам иазыртуа…
Схынҳәуеит, уҳәеит,
Еибашьра уцон,
Ухаҵамзи, нас,
Уан лгәы урӷәӷәон.
Аха узыхнымҳәӡеитеи,
О, са сашьа,
Уангьы иахьанӡа
Уԥсы ҭоу џьшьа,
Амҩа даԥшуп,
Илыгхеит, дӡыҭит.
Уанӡа илҵәахлоз
Лхьаақәагьы хтит.
О, ан рыцҳа –
Ихәу Аԥсынра…
О, ан рыцҳа –
Инымҵәо агәырҩа…
Шьала уҵәыӷьахт, сыдгьыл,
Шьҭа ухәаҽыр ҳәа сшәоит.
Сыԥсы аҭыҩра, судкыл,
Сымшқәа рыҽдыршәшәоит.
Аԥсра са сазхәыцуа
Сҟалахьазма, ма,
Сашәақәа сырҿыцуан,
Нас сацәцон сгәырҩа.
Иахьа акала сыҟоуп,
Иахьа акала сшоуп,
Ԥхыӡла сцоит аҩныҟа,
Ԥхыӡла ҳашҭа сҭоуп.
Аха араҟа шьаӡоуп
Сҩызцәеи сареи ҳазлоу.
Џьаргьы ҳаԥсқәа ҭаӡым,
Иҳаздыруам ҳанҭахо.
Сызгара хык сықәшәар,
Сыдгьыл, сызкәыхшоу,
Судкыл, уа суҵеиуп
Шьала саргьы скәабоуп.
Аҵх лашьцоуп.
Аеҵәақәа ҿырпны
Ажәҩан иаҵаԥсоуп.
Адәахьы хьҭоуп.
Ахысбыжьқәа
Идыркараз аԥсабара,
Ацәа хаа иалоуп.
Ишԥассиру ари аҵх,
Абџьарқәа ҳақәкымзар…
Аибашьра ҳашьцылароуп,
Уаҳа ԥсыхәа амамзар…
Аӡәгьы аԥсра иҭахӡамызт…
Аҷкәынцәа рыцҳан…
Аха аԥсадгьыл асаби иҩызан,
Ихьчатәын.
Ҳақәгылан иԥышәагаз,
Ишәарҭаз ацҳа,
Ма аҭахара акәын,
Ма иқәсны ицатәын.
Аӡәгьы аԥсра иҭахӡамызт…
Аибашьрагьы убасҵәҟьа.
Уажәакәын аҵеира
Шәҭышха ианрызҳаз.
Аха аԥсадгьыл аныхьчатәха
Иудгылоит ахаҳәҵәҟьа.
Иудгылоит уашьцәа,
Ушиашоу заҳаз.
Аӡәгьы аԥсра иҭахӡамызт…
Хьыӡрацара ҳцомызт…
Имиц асабицәа
Ргарақәа ҳҷаԥшьарц
Абџьар шьҭаҳхит,
Аихаԥсыхә уа имаҭәамызт,
Мышкала иир акәын,
Мышкала ирызҳарц.
Аӡәгьы аԥсра иҭахӡамызт…
Аамҭа, о, аамҭа,
Шьеи лаӷырӡи
Еилазыгӡаз џьарак.
Амра акаԥхара…
Еилацәашьу аԥҭа…
Ҵаҟа адгьылаҿ
Зԥеиԥш изахымԥо ҳара…
Иугәалашәо, сҩыза, урҭ хашҭшьа змаӡам,
Аибашьра раԥхьатәи амшқәа.
Абџьар ҳаҿагылеит абџьар зыкӡамыз,
Иарбан мчу, шьҭахьҟа ҳхьамԥшкәа
Иҳахо, иҳаҵгәо ԥхьа ҳама ицоз…
О, аҷкәынцәа, уахгьы-ҽынгьы сшәыкәыхшоуп.
Ҳадгьыл ԥшӡа рыцҳа ажьышәқәа анҭыжәжәоз,
Ҳаҷкәынцәа ршьа цқьа уа иқәшуан,
Иугәалашәо, сҩыза, урҭ хашҭшьа змаӡам,
Аибашьра зныкыр иаабахьазма.
Ахымҩасқәа анҳажәлоз хыԥхьаӡара змаӡамз,
Ауаҩ ишьа ма афҩы ҳаҳахьазма.
Ҳнапала деиқәаҳкхьазма зныкыр ҳара,
Аҷкәын ицәа-ижьы еилаҟәаҟәа.
Абла ҳҭаԥшхьазма зныкыр аԥсра,
Ашәагьы ҳҳәахьазма ҳангәаҟуаз.
Иугәалашәо, сҩыза, урҭ хашҭшьа змаӡам,
Амшқәа ҳаԥсаанӡа иҳацрымҵуа.
Ҽа ԥсҭазаарак уаҳа ҳара иҳазшаӡам,
Ҳаҟоуп ҳсолдаҭцәан, ҽа хьӡык ҳа иаҳҭахӡам.
Шьҭа аибашьра адаҟьақәа ҳзырныҵуам…
Аибашьра ихәмаруеит ахәыҷқәа,
Ахырӷәӷәарҭақәа ркуп дара ртәала.
Еицралан ибылуеит рхы-рҿқәа,
Иузеиҭаҳәом урҭ рыхәмарра ажәала.
Нырцә-аарцә еиҿагылоуп, рыҽша,
Рымҿтәы бџьарқәа, «ҿааихак» уа ирымам.
Иаабароуп, рҳәеит, доус ҳалша,
Дзықәгәыӷуаз доус ир иара иман.
Еинышәарак роуам, шьҭа, мап,
Аибашьра ихәмаруеит «ахацәа».
Аӡә ҿиҭуеит «Шеварднаӡе, агәылшьап,
Уцәырҵ, шьҭа, са схымҭала иухацәап».
Ус дааргоит, аӷа «дытҟәаны»,
Рҭаҷкәымқәагьы рымпыҵҟьеит ҳәа сыҟоуп.
Аҟәараҳәа деиҵасуеит дшәаны,
Иҭахгәышьоуп дцар шьҭа аҩныҟа…
Аибашьра ихәмаруеит ахәыҷқәа…
Ешырантәи аҭҟәацбыжьқәа ааҩуеит.
Еицралан ибылуеит рхы-рҿқәа,
Ихәмаруеит, ахәыҷқәа, аибашьра ихәмаруеит…
Амра ԥхоит, иԥхоит, иԥхоит,
Ԥсы зхоу зегьы рҿыхо.
Сашьцәа аӡәаӡәала иҭахоит –
Сааԥын сазырҿыхом.
Игоит арҩашқәа ргәынқьбжьы,
Ԥыхьа са сзы игарашәаз.
Ишьҭоуп сыдгьылқәа еиқәжы,
Ирыздырӡом ирхарахаз.
Ҿыц иихуеит ҳ-Аԥсынра,
Ашьаӡа-гәаӡа илҵны.
Иацы иашьҭаз ҳҭархара,
Рнапы шҳамқәа ирныҵны.
О, уи амш ссир цқьа ибаны
Нас сҭахар сраҳаҭми.
Иахьанӡа иҭамхаз еибганы
Рхаҵкы сцар, џьанаҭми.
…Амра ԥхоит, иԥхоит, иԥхоит.
Ԥсы зхоу зегьы рҿыхо.
Сашьцәа аӡәаӡәала иҭахоит,
Арахь рыԥсы сызҿыхуам.
Иаркы, сан,
Иаркы ацәашьы,
Быҷкәынцәа макьана ҳаибгазаргь.
Ҳаԥсадгьыл рыцҳа иахаԥеит ашәшьы.
Иаркы, сан.
Агәаӷьра цәгьазаргь.
Иҭахаз аҵеицәагьы быҷкәынцәа роуп,
Иҭамхаз иаҳцәыӡхьоу даҳхашҭуам.
Зегьы-зегь ҳаззықәԥо аиааира агароуп,
Аиааира агаанӡа ҳхьаҵуам.
Иаркы, сан,
Иаркы ацәашьы,
Афырхацәа рыҵхгьы ҽынлеиԥш илашароуп.
Лассы ҳаԥсадгьыл иахыҵышт ашәшьы.
Аха уанӡа,
Лашарак ԥхьа иҳаԥхьо ҳалагароуп.
Мышкы аԥсҭазаара…
Изыԥсоузеи, о, иараби,
Мышкы аԥсҭазаара
Ҭынч утәаны.
Мышкы аԥсҭазаара,
Угәырӷьар, уччар ами,
Аха ахымҩасқәа
Анааиуа еихатәаны,
Игәыҭшьаагаха иҭҟәацуеит,
Улымҳақәа рдысуа,
Аԥҽыхақәа еижәылоит
Аԥсцәаҳа иԥсы зхоу.
Арԥарцәа еиҿамсқәа
Ахаан згәы мыҭрысуа,
Рыԥсҭазаара иазыҭрысуеит
Урҭ ажьакца зхьыршоу.
Мышкы аԥсҭазаара…
Ашьаӡа-гәаӡа илам,
Уԥсадгьыл агәеисыбжь
Акәараҳәа иуаҳауа.
…Ахьаақәа идыркараз
Уажә мыч кәармак сылам.
Аха аԥсыхагьы сымам
Ахақәиҭра сшазхьуа.
Аҷкәынцәа, аҷкәынцәа,
Аԥсыха шәа ишәымаӡам,
Шәхынҳәыроуп аҩныҟа
Аиааира ганы!
Зхы иақәиҭхо ҳаԥсадгьыл
Шәа шәыда мчы амаӡам,
Иҭахахьеит аҵеицәа
Иреиӷьқәаз еилԥшааны.
Урҭ ршьа зуада?
Рнышәнап зыхьчода?
Ашәаргәындақәа роума,
Бџьарк ҭызмырҟьац,
Аиааира ашәа еинраалан
Шәа шәыдагь изҳәода,
Ахәра хьаа издырӡом,
Ахәра хьаа зымбац.
Аҷкәынцәа, аҷкәынцәа.
Сшәыҳәоит, шәхынҳәыроуп,
Шәхынҳәыроуп
Аӷа ицасгьы шәа шәеибганы.
Зынасыԥ зԥымлац,
Шәыҩны ашәқәа аашәыртыроуп,
Ишәыхшароуп аҵеицәа
Шәа шәеиԥш иӷәӷәаны.
Усҟан Аԥсны ԥшӡа
Баагәаран шәазгылоит,
Шәыԥсадгьыл ҭынчхоит
Ианыҟоу ихьчаны.
Аҷкәынцәа, аҷкәынцәа,
Сшәызӡатәуеит, сшәызгылоит,
Амала,
Шәхынҳәыроуп аҩныҟа шәеибганы.
Дышьҭан аибашьҩы,
Ихәрақәа ихьаауа,
Дзықәиаз адгьыл
Ажьышәқәа былуан.
Ииарҭа ԥха дылазшәа,
Зны иблақәа нҭаауан,
Аха аҭҳарцәҳәа даалҵуан
Уа ихьаақәа хәаҽуа.
Иааикәыршан абомбақәа
Ҭҟәацуеит, иҭҟәацуеит.
Наҟәаҵас ашәақь лҩа
Еишьылӡа иахатәоуп.
Иакәушәа ибоит
Уажәыҵәҟьа ихьаҵыз.
Мыч кәармак иламкәа
Араҟа дахьышьҭоу.
Иаԥхьаҟа ажәылара,
Иҩызцәа афырхацәа
Ақәыџьмеиԥш
Дыԥхарсны днарцоит аӷа.
Ишьҭахьҟа аццышә,
Ақыҭақәа изхацәаз,
Абаашқәаҵәҟьа гылоуп
Хәраҭыԥла ирыӷӷа.
Анаатә еиԥш иааиуеит
Ахымҩасқәа еижәылан,
Хыхь ажәҩан хырҭәага
Абомбақәа арҭәоит.
Аибашьҩы хаҵа
Иҩызцәа уажә дрылам,
Хәыкаҿ ихала
Дахьышьҭоу дшьабоит.
Иԥсы хәага аарла
Арахәыц иахьынҳалоуп,
Ахысбыжьқәа ргара
Дахьгароу дҵысуа.
Игәы ццышә бираҟха
Уа иҩызцәа ирхагылоуп,
Дыԥсуам, мап, ахаҵа,
Ахаҵа дыԥсуам.
Сыздыруам, саанхо ма сҭахо,
Аха уи аамҭа шааигәахо здыруеит.
Усҟан рацәак са исҭаххом,
Аҿыц маҭәа усҟан иазызуеи.
Исшәышәҵа уаанӡа исшәыз,
Исышьашәҵа уаанӡа исышьаз.
Шәлахҿыхыз, маҷкгьы шәашьыз,
Уи бзиа избон ианысқәашьыз.
Аҽырбара усҟан иаҭахӡам,
Ауаа ирҳәо ҳәагьы
Шәашьҭамлан шәыҩуа.
Ргәы иҭаслашт,
Џьоукгьы,
Агәы зызҭаӡам,
Геи-шьхеи рыбжьқәа рныҩуа.
Мап, мап.
Ирыцҳауп сыԥсы.
Сҭашәмыгӡан исаҭәам акәыцҳа.
Шәымгылароуп ашәы шәхьыссы,
Са схаҵан. –
Сызхьымӡаз азы срыцҳауп.
Иаркуп уахагьы ацәашьы…
Ан лԥа иԥсы дазыԥшуп.
Аҭаацәа тәоуп еиқәышьшьы,
Иԥшуп,
Уахагьы агәыӷрақәа ԥшуп.
Уажәы-уашьҭан дааирашәа рбоит,
Рылаӷырӡқәа мчыла иҵәахуп.
Чабрала уи лӡамҩақәа рбо,
Дыԥшуп,
Ан лԥа иԥсы дазыԥшуп.
Алашбыжьқәа гоит адәахьы.
Иҭахәаҽӡа ахысбыжьқәа ааҩуеит.
Илеит сынтәа асгьы хәдацәахьы,
Ҭоурыхуп аԥсабарагьы иаҩуа.
Иаркуп уахагьы ацәашьы,
Аӡын хьҭа ҩнагьыжьуеит ауада.
Ҭаацәарак тәоуп еиқәышьшьы.
Заҟаҩы уаха ацәашьқәа адыркуада.
Ахысбыжьқәа шгац еиԥш игоит,
Ацәашьыблақәагь рылаӷырӡ леиуеит.
Аха агәыӷрақәа мчык агәра ргоит.
Уи амч хҿагь ацәҟьара иазнеиуеит.
Уа, Аԥсны аҵеицәа, иахьоуп анырҳәа,
Дыдраҵас ахацәа ангыла ара,
Гәамчи шьамхылеи ахрақәа ирхыҳәҳәоз,
Ешыратәи арԥыс, уцон еибашьра.
Уахьзынамӡоз арбан,
Ашьабсҭа уаҩызан,
Амацәаз иҭакышьа удыруан аӷа.
Уи деилаԥыххаа дышьҭазҵаз ураԥызан,
Деиқәыццашә уихысуан ҽазны умцаха.
Уԥсадгьыл рыцҳа ашәарҭа ианҭагыла,
Шьала еиҭа ишҿыхтәыз удыруан, иубон.
Ахаҵа ихаҵа, о, еснагь уԥхьагылан,
Ухаҭа убираҟны аиааирахь иугон.
Унеит уи амш аҿынӡа,
Ухаҭа ушҳаԥхазгьы,
Ирымҳәац ашәақәа шьҭа ԥсыс уа урхоуп.
Еиқәырхоуп иахьа ҳадгьыл,
Хәра ҭыԥла ишырӷӷоугьы,
Уи ахьӡ-аԥша шьҭызхыз ҳфырхацәа шәоуп.
Ила шын,
Дыҩны дыҩналеит иҩны.
Ицгәы кьиин,
Дыҩны ддәылԥеит иҩны.
Дабацари ашәаргәында,
Ахаҵа ԥшра змоу,
Какан хык иаҟароу
Агәы рыцҳа зызҭоу.
Аҩыза, акомбат,
Адҵа ҳазхиоуп,
Згәы ҭрысуа, мап, ҳара дҳалам.
Ҳамчқәа ракәзар, хаҵа ашәала ирххоуп,
Ԥҵәашьак, шьҭа ԥҵәашьак рымам.
Аҟәа акрыбжьоума,
Ҳнапы наҳырххар,
Апальмақәа рыхцәы иаҵәа иналҳшьуеит.
Аԥсрацәҟьа ҳазхәыцуам,
Ҳазшаз иҭаххар,
Аӷа иҭыҩра иаарласны дҭаҳшьуеит.
Аиааира ашәа ҳҳәароуп ,
Егры ахықәан ҳтәаны,
Аиааира – еиҭагь ҳдаракәыц змырӡуа.
Ҳахшара ираҳҭароуп Рыԥсадгьыл хьчаны,
Урҭгьы ирыхьчаларц нас иахӡыӡуа.
Аҩыза, акомбат,
Удҵа ҳазхиоуп,
Ԥхьаҟа,
Ԥхьаҟа, уахьҳаԥхьо ахацәа.
Мҩас шьҭахьҟа иҟоу аԥсра заҵәык ауп,,
Аха, аԥсра, мап,
Макьана изаацәоуп…
Исхашҭӡом,
Исхашҭӡом,
Уи хашҭшьа змаӡам,
Ақырҭқәа еиқәныхла ианҳақәлаз.
Абџьар ҳаҿалеит абџьар зыкӡамз,
Ргәы ҭрысит уи аҽныцәҟьа иҳақәлаз.
Ирбеит ус мариала ишырзымгоз Аԥсны,
Уи аҽны ирбеит ԥхьаҟа ишзымцоз.
Нас иақәыркт Ҳаԥсадгьыл ргарц еимҵәаны,
Ирбылуан наҟ Қырҭтәылаҟа ирзымгоз.
Аԥсны абжак рнапы аларԥс иркын, ирҭахын,
Аԥсны абжак мышгарҭас инрыжьырц.
Аԥсны абжак ахьаа цәгьа аман, ихәын,
Аԥсны абжак ахәрақәа мжьыжькхарц
Егьагмызт,
Ҳҵеицәа рхы ақәҵаны ирымхәшәтәыр.
Ақәылаҩцәа рдац-ԥашәқәа ыҵжәан.
Цәыкәбарла еицылан агәаӷқәа меилашыр,
Ҳагон уи аӡырҩаш зегь ҳақәжәаан.
Исхашҭӡом,
Исхашҭӡом,
Уи хашҭшьа змаӡам,
Ақырҭцәа еибархәаауа ианыҩауз.
Уажә рабџьар иаҿаҳцалт,
Аԥхьа абџьар зыкӡамз,
Ргәы ҭрысзаап, зҽырхаҵаны иҳажәлаз…
Ахацәа шәеиԥылоит џьара,
Аибашьра ашьҭахь.
Шәзеибабом усҟан шәызхара,
Ажәа хаакгьы шәашьҭам.
Доуҵас еинышәҟьоит шәгәашԥқәа,
Шәыблақәа еихарччо.
Нас еикәшәаршоит шәа шәнапқәа,
Акраамҭа шәызҭынчхом.
Усҟан хыхь амра шанхоит,
Аӡиасқәагьы ӡыҩӡа иаангылоит.
Ишәывсуагьы ааҭгылар рҭаххоит,
Рымҩа аамҭала иаанкыло.
Шәеидгылоуп храҵас шәыӷәӷәаӡа,
Нарҭаа рхылҵшьҭра.
Абри ҟалоит ааигәаӡа,
Аибашьра ашьҭахь.
Сыфатә иагзааит аҭахызар,
Аҭахызар иагзааит сышәҵатәы,
Ибз дысзаслааит иҭахызар,
Измам уаҳа аҳәатәы.
Са сыԥсадгьылаҿы сыҟоуп,
Зхы иақәиҭу Аԥсынра!
Сымҩа ахьнагоугьы сыҩныҟоуп,
Атәым сашьҭаӡам сара.
Амал умаз хәдацәахьынӡа,
Уаԥхьа иаақәлоз угәы иаҭаху.
Аха иудыруаз,
Уи уаҵәынӡоуп,
Уара ушьам дгьыл уанахым,
Тәык уиҩызоуп даҽа дгьылкаҿ,
Даҽа дгьылкаҿ узӷьацаӡом.
Уныҟәалоит ауп уа ухы укәаҽ,
Кәыркәа шоурагьы уазырԥхаӡом.
Са сыԥсадгьыл аҿы сыҟоуп,
Зхы иақәиҭу Аԥсынра!
Сымҩа ахьнагоугьы сыҩныҟоуп,
Атәым сашьҭаӡам сара.
Ешыраҟа ихан ҳара ҳамҩа,
Ҳнеира иазыԥшын Гәымсҭа.
Ашьхара иаавҵхьан уаҟа амра,
Анык леиԥш иаҳԥылон еиҭа.
Аҭабиақәа зцәа-зжьы дырдысхьаз,
Ҳҩызцәа уа ржакьақәа рҿачы,
Иаҳԥсахуан,
Жәамш раԥхьа инҳажьхьаз.
Анцәа иџьшьоуп, еибгоуп уажә зегьы.
Урҭ цоит иахьа аамҭала рыҩныҟа,
Рыҩныҟа, иахьԥшу рҭаацәа.
Аҩныҟа, аҩныҟа, аҩныҟа,
Нас ҩаԥхьа иахьбылуа Гәымсҭа.
О, ахаҵара иахылҵуеит аиааира.
Гәымсҭагьы унҳажьуеит лассы.
Ҳалалоит Аҟәа ҳлаҩеиуа,
Ашәы еиқәара зшәу уажә иахьссы.
Дырҩегьых уи аблақәа ччароуп,
Аԥсуа ибжьы ықәыҩроуп уа.
Ҳбираҟ лаша уа иҽырбароуп,
Аԥсуа ибираҟ шәыршәыруа.
Гәымсҭанӡоуп иахьа ҳамҩа ахьнагоу.
Аха Егры ҳҟалоит ҳара уаҵәы.
Иаҳхашәышәуаз
Аӷа ибомбақәа рҽырхаган,
Мыч рымам,
Ҳа ҳҿаԥхьа урҭ ҭацәуп…
Зцәа-зжьы дысхьаз аибашьҩы,
Гәымсҭа ахықәан,
Илҵыз ашьа дахьылаиаз дарԥхон.
Усҟан, нахьхьи уи иқәлак,
Ииарҭа ԥха дахьылаиаз
Дыхьҭшьуан.
Иҵәаа-ҵәаауа иасуеит аԥшацәгьа,
Икыдхаҽа илеиуеит ақәа.
Дгәырӷьоит уажә аҩсҭаа мышьҭацәгьа,
Еиниҟьоит аффаҳәа инапқәа.
Ажәҩангьы иалшом шьҭа уаҳа,
Агәаҵӷа ҿахҵәазшәагьы збоит.
Аҩарқәа дәықәлеит ргәы ҭраҳа,
Адгьыл ажьышәқәа ҭыжәжәоит.
Аӡхыҵреиԥш еижәылоит са схьаақәагь,
О, маҷк ауп исыгу схәаҽырц.
Аха Аԥсадгьыл,
Аԥсадгьыл агәы ахәра
Мырӷьакәа срыцҳауп сыԥсыр…
О, сшәыкәахшоуп, саҳәшьцәа,
Ар рымаҭәа зшәу.
О, сакәыхшоуп уи адгьыл
Шәышәҭыцқәан шәзықәгылоу.
Абџьар ахы шәықәызкыз
Дгыгшәыгуп, длашәуп,
Шәа шәышьра згәаӷьуа,
О, иарбан шьоу илоу…
Шәашьцәа ҳҭахар ҳәа шәшәоит,
Шәа шәбылуеит,
Ахаҵа илымшо
Шәылшәыршарц шәанаҿу.
О, саҳәшьцәа, шәа шәҿаԥхьа
Ҳхьаақәа ҳҵәахуеит,
Аха башоуп,
Аибашьра иамоуп иара ахаҿы.
Шәнапы ласқәа рыла
Ҳа ҳахәрақәа ҿаҳәоуп,
Шәыблақәа рыла
Маҷк ҳагәқәа рҟәандоуп.
Шәкәылӡы маҭәан шәҳакәыршоуп,
Шәдоуҳала ҳаибгоуп,
Шәычҳара анхыҵгьы,
О, ӡиасуп, иԥандоу.
Шәҿаԥхьа схырхәоит, саҳәшьцәа,
Ар рымаҭәа зшәу,
Ар рымаҭәа зшәу,
Абџьаргьы зку.
Иахьазы Ҳаԥсадгьыл
Ҵаауп иахашәу,
Аха уаҵәы…
Апоетцәа ирзаԥҵарыма
Ашәақәа ишәызку?..
Иаркуп уахагьы ацәашьы…
Ан лԥа иԥсы дазыԥшуп.
Аҭаацәа тәоуп еиқәышьшьы,
Иԥшуп,
Уахагьы агәыӷрақәа ԥшуп.
Уажәы-ушьҭан дааирашәа рбоит,
Рылаӷырӡқәа мчыла иҵәахуп.
Чабрала уа лӡамҩақәа рбо,
Дыԥшуп,
Ан лԥа иԥсы дазыԥшуп.
Алашбыжьқәа гоит адәахьы,
Иҭахәаҽӡа ахысбыжьқәа ааҩуеит.
Илеит сынтәа асгьы хәдацәахьы,
Ҭоурыхуп аԥсабарагьы иаҩуа.
Иаркуп уахагьы ацәашьы,
Аӡын хьҭа ҩнагьежьуеит ауада.
Ҭаацәарак тәоуп еиқәышьшьы,
Заҟаҩы уаха ацәашьқәа адыркуада.
Ахысбыжьқәа шгац еиԥш игоит,
Ацәашьыблақәагь рылаӷырӡ леиуеит.
Аха агәыӷрақәа мчык агәра ргоит,
Уи амч-хҿагь ацәҟьара иазнеиуеит.
Сан, бгәаҭеиуа биарҭа былазар акәхап уаха,
Саргьы ашықәс ҿыц аҭабиаҿы саԥылоит.
Араҟа уажә сшыҟамгьы сгәырӷьо, сҿаҳәатәха,
Аԥсаӡ ахаҭыԥан абџьар сыргылоит.
Абар аиолка, ирхиоуп, ицәгьаӡам:
Акәалӡтәы хылԥа, апатронақәа, агранатақәа.
Ауада ԥха бҽахыбымбаан, араҟагь хьҭаӡам,
Ари аҩыза ахьҭақәа ҳамбацқәа…
Аԥсадгьыл анҳаԥхьа, иҳагым акгьы,
Зыҩны иҟоу иԥацхагьы баагәароуп.
Амала, анҭ ақәыџьмақәа зықәгәыӷуа шьҭагьы,
Абри ауп исзымдыруа,
Аха уигьы аамҭалоуп.
Рыԥсырҭа ианашьҭала, араҟа идҳарбап,
Гәнаҳа анцәа иҿаԥхьа ҳа иҳамам.
Нас ранацәа лаӷырӡыла рсахьақәа ркәабап,
Акгьы ҳхарам, иаҳхарам, иаҳхарам.
Атәым дгьыл иашьҭалаз ихатәы дзахьӡаӡом,
Ианбыкәу ақәылаҩ даниааихьаз?..
Сан, ашықәс ҿыц саԥылоит, уаха, сыцәгьаӡам,
Макьаназ сеибгоуп анцәа иҳамҭан…
Сырнуп, Аҟәа, уахагь умҩадуқәа,
Ацәыӡ сымоушәа уахагьы сыԥшаауеит.
Сышџьаршьо збоит сызвысуа аҩн дуқәа,
Иржьаз аԥҳәызба леиԥш сгәы ԥшаауеит.
Ацәымза лашарақәа ацәмаҷхеит уажә Аҟәа,
Хьаауп уажә амшынгьы аҭра иҭзырҟьо.
Сыҷкәынра ашықәсқәа ахьсхызгаз араҟоуп,
Исзымдыруа гәнаҳауп уажә са сызхырҟьоу.
Иццакы-ццакуа исывсуеит ауаа аччара зхашҭхьоу,
Иҭыблаау аԥенџьырқәа сдыршәарцгьы иаҿуп.
Сыблақәа ирхымӡало,
Аха сыблақәа ирҭасхьоу,
Аҟама цҳафырқәа уахагьы исҿакуп.
Сырнуп амҩадуқәа, Аҟәа сагәыҵаршәуп,
Ихьшәашәоуп сгәаҵа, сыхьшәашәоуп – ак схым.
Снылаиоит шьацрак, гәабанҵас исыҵаршәуп,
Дгьыл ҿаҵак абаҟоу ашьаӡа фҩы зхым.
Аҟәа, о, Аҟәа, сықалақь ԥшӡа Аҟәа,
Ахәрашәа еицаҳҳәап уахак ма ҳнатәаны.
Избагәышьоит, са сеиԥшҵәҟьа угәгьы ҭаҟәаҟәоуп,
Аха хәыҷҵас ҳазлаҵәуари ажжыҳәа еимаҭәаны…
Егьа сҳәаргьы сгәы амаӡақәа хтышьа рымаӡам,
Сымшқәа реиҳа урҭ идыргәаҟуа са соуп.
Иҭазҵәахуа среиуоуп амаӡақәа рымаӡа,
Нас хызаҵәны изгәылҟьо дырҩегьых са сгәоуп.
Ишԥаури сгәы рыцҳа, цәыкәбарк зызнымкыло,
Ахраӡага иеиԥшны изшоз имшаӡеит.
Знапы цәашьқәа рыла Аԥсны аныҳәаҿа аанызкыло,
Ахаҳә еиԥш иҭҟәацыр шалшоз рымбаӡеит.
Избоит, шьҭа рахәыцк иазнымкыло инеихьеит,
Абар-абар, фырџьанҵас инасымҟәыҵшәоит лассы.
Сызнылаз амҩахәасҭагьы абжаранӡа снеихьеит,
Уаҵәтәи сымра иацгылондаз, шьыри, сыԥсы…
Усҟан иԥжәаз авулкан аиԥш сааиқәтәарын…
Амаамын асахьа суадаҿы икыдуп,
Амаамын аҩыжәҩи сареи ҳаихәаԥшуеит.
Уи аблақәа исарҳәо ала харак са исыдуп.
Излазбо, уи аблақәа рҿы гәаӷк еилашуеит.
Аԥсыгага иеиԥшха,
Мчыла сшьа сцәыржәырц
Цәыкәбарқәак еилахынҳәуа ҳабжьара ибжьоуп.
Смаамын, иуҭахызар ҵәыцак усыржәып.
Саргьы цәгьа избоума, ҳҩыџьагь ҳабжьом.
Ашара шьҭа акгьы агым,
Уа уцәам, са сыцәан,
Арбаӷьқәа еиқәҿырҭуеит лассы иҳаздыршарц…
Иахатәи сыԥхыӡқәа, аиашаз, иссирцәан.
Санҿыха, уареи сареи ҳсахьоуп иаҳзынхаз.
Сгәахшәеит сара суадагьы.
Сыԥсҭазаара асахьоуп
Иумоу смаамын гәаҟ, угәааргь егьаурым.
Уааи нас, цасҳәагьы ҳаҵәцақәа ҳарҩахап,
Шьҭа иаҳхымлац иаҳхылои, ажәа ҿыцк рыԥшаарым…
Атипографиа.
Аҵх лашьца цоит икаууа.
Апоет икабинет сагәыларшәуп схала.
Са сеиԥш иаргьы дтәоуп уажә аҵх ԥҽуа.
Иҩны лашаҿ, уаҟа иҩуеит жәеинраалак.
Имшра зегь сзынижьызшәа,
Ара смуза аартуп,
Исҳәаша мачхәума, аҳәашьа сақәшәар,
Ҳамҭас са исырҭазшәа аҵхгьы схатәоуп.
Исмаҳац мелодиак сышьҭнахит, сзаццар.
Сзаццар, ҿыц гәашәк уаха иасыртуеит.
Уаҵә шҭа ԥшӡак шәҭаларц, ҩызара сзызуз.
Терент итәы аиԥшҵәҟьа иҭбаауп, игәыкуеит.
Аԥсыцқьа ихазароуп уа ҳныҳәаҿа шьҭызхыз.
Аха
Макьана ашара акрагуп, са сшәоит,
Аԥарԥалыкь иахаҩуа асаби сиҩызоуп.
Саргьы ссирк сакәым, шәынтә сеикәашәоит.
Схы ҩышьҭысхыр ажәҩанахь схылԥа сыхшәоит,
Аха сыдгьылтә ԥсҭазаара макьана исԥызоуп…
Аԥша ҳәацәоит.
Сыҩны аҽаннаҟьоит,
Са сакәу ҽаӡәу уи зызгәааз?
Сԥенџьырқәа сдыршәарц рҭахушәа еинҟьоит.
Аҽарцәгьаӡеит уаха «асас исҭааз».
Илашьцоуп адәахьы, илашоуп са сыҩны,
Суаџьаҟ иҭахәмаруа мцабзуп.
Ахыхьчара сылшоит срымшьырц уаҵә схәаҽны,
Аиаша ахьырҳәо аҭыԥ ԥшьа сабжоуп.
Аԥсра анакәхагьы, рацәак сацәшәаӡом.
Сгәы ззыбылуа араҟа имаҷуп.
Зхы ззымдыруа аԥҳәыс леиԥш ацарааара саҿӡам,
Сдунеи хәыҷ нарҳәыаарҳәуа сацуп.
О, иҵӡозеи, аԥша сақәтәан са сԥыруа,
Иаргьы аҳауа саман иалан ишьқьыруа.
Снызкылодаз, зегь азеиԥшын усҟан сгәы,
Аҽнышьыбжьон амра кыдсԥаауан жәҩангәы.
Сныҽԥынгылон арҩаш хьшәашәа зны исҭаххар.
Ахьышьҭра еилазгон, краҭахызма, исгәаԥхар.
Аԥсаатә мҩас абла ҭысхуан ҵхагәаны,
Ашьабысҭа ԥах исҳәынҷон сахьӡаны.
Аха ҽнак, лашбыжьҵас са сынҿшәеит,
Аԥша хага, нас рыцҵас уа скашәеит.
Сзыԥшаауадаз, ашьац зхыҵәаз сара арыц,
Сзыԥшаауадаз, усҟан иаҩымсуаз аҭәыц.
Аха сгәыӷуеит, абриаҟара мчы змаз,
Сышԥафари адгьыл –
Уажәы зыкәа ԥха сҭашәаз.
Амыш шара, шьыжьыбзиа.
Шьыжьыбзиа, аӡаӡа иҳәыз.
Амҩа иқәлаз, умҩа бзиаз,
Саҳәшьа – анасыԥ бзыԥшыз.
Ба бгәы дақәшәо
Ҳашҭа ҭӷәыхаа
Иҽыжәҵуа арԥыс дыццакуа.
Иаргьы бџьыка ҵар афҩыхаа
Дыбцәашьызшәа маҷк дакуа.
Арҭ зегь гәазҭо.
Бан дгызмалӡа,
Лҿара абырлашқәа еизыҳәҳәо,
Быхәда иахалҵоит, нас дҳалалӡа.
Ус ажәала мыцхә мҳәо.
Баб иоуп, асас иҽидырхала,
(Уи ак иаҩшәома, мамоу),
Жәабжьк еиҭеиҳәоит иҽалахала.
Аамҭа гәырӷьоит, сас дызҭоу.
Уаанӡа бусқәа ба брыхьӡароуп.
Избалак бышьҭоуп бахьцалак.
Ба бнапала астол хиахароуп,
Иаргьы дамгарц, дызгалак.
Усҟан ҽа аамҭан ҳа ҳазхааныз,
Уи аамҭа ҳааӡеит ҳара.
Ҳхәыҷы ԥшқақәа раамҭа изхаану,
Иамеигӡакәа иашьуеит рхәыҷра.
Усҟан ҽа аамҭан ҳа ҳазхааныз.
Ихьчан, еиқәырхан ҳа ҳҿара.
Ҳҿарацәа раамҭа изхаану,
Иамеигӡа иршьуеит рҿара.
Усҟан ҽа аамҭан ҳа ҳазхааныз,
Уаҵәтәи амш ҳагон ҳахьырԥшны.
Сықәлацәа, иахьа аамҭа ҳазхаану,
Иаҳмеигӡа ҳашьуеит ҳхәарны.
Усҟан ҽа аамҭан ҳа ҳазхааныз,
Иахьа аԥсцәа ҳрыҳәом, ибзахан.
Ибарги ари аамҭа иахааным,
Ных, аԥсҭазаара сгә ахшәеит…
Адәы ицәхалаз аԥсы хәархәаруеит
Са сыҩны ааҵраҿ,
Уахагьы ацәа хаа
Сымԥахь иқәымларц иаршәоит.
Аԥхыӡ цәгьақәа идырҩашьахьоу,
Иҭыхьшәашәаау сгәаҵа,
Аҳәызба изацәымцаз аҵәахаҳаиԥш,
Егьагым, еиҟәшәоит.
Гәаӷла иҭәу аԥша хьшәашәа
Сӡамҩақәа инархьысуеит,
Ала ԥинеиԥш зны игәабзыӷыуп,
Ихәыҭхәыҭуеит ҽазны.
Сыкәа инҭалан сгәы арахәыцқәа
Ԥхьарцоушәа инарҿасуеит,
Ашәа абаҟоу,
Гәынқьыбжьыми уа иҵәахны,
Иԥшқараху шьацаагагак
Наҟәҵас уажә исхаршәуп.
Сааԥын гәыраз, сышьҭа ухымлан,
Мап, сузыԥшааӡом уажәшьҭа.
Са схаҭыԥан даҽаӡә иашҭа ырԥшӡа,
Анаҟә сара изхаршәу,
Сцәасжьы идысхьоу шьҭа изырԥхаша
Снылаӡом мра шьҭак.
Адәы ицәхалаз аԥсы хәмаруеит,
Аҭӡы хьшәашәа ҳабжьыҵырц.
Ԥхаррак сыланы уа сарԥхашашәа,
Ишԥажьои мшәан ахы.
Сҩеихагәышьоит, иҭӡы-баагәароу
Алашьцара сындәылҵырц,
Аха уи ашә маа кыга амжәан
Иадҟьахьеит ахы…
Ак зқәым, ҩбагьы иқәым.
Дышрыцҳау дынхоит.
Дибом уи дызнықәуа.
Ус ԥшьаала днеихоит.
Дабацои ауаҩы заҵә,
Зхала инхаз.
Деиԥшхоит аб заҵә
Зымчқәа каԥсаз.
Аамҭала уи ԥагьа
Ахра иаҿан.
Ахьыӡгьы наган,
Қәралагьы иҿан.
Уажәшьҭа изҭахыда,
Аԥсроуп иззыԥшу,
Ауаҩы заҵә хлаҳәада.
Аб заҵә ихьԥшу.
Ианамуӡа, иамуит.
Аԥсра акәзар – нас ԥсроуп.
Аҵх лашәи амҩеи,
Инымҵәо гәырҩоуп.
Ашәшьыреи сареи аҵла амҵа еимаҳкуеит,
Ашәшьыреи сареи аҵла амҵа ҳкаиоуп.
Ҵлак амҵан ҩ-гагак амрамца еиҿаҳкуеит,
Уажәыҵәҟьа ҳгәаҭан иаҳхыччо аԥшоуп.
Уи раԥхьа иалаблыз уаҵәы дыжәбаӡом,
Амра дацны мраҭашәара дынҭалашоит.
Игәы иҭыхоз ашәақәагьы уаҳа ииӡом,
Иҭынчым ԥсыгагоуп нас амра иалашо…
Лахьынҵак еицеиҩызшаз хҩык сҩызцәа рцәынха,
Уахагьы са схала, ара схы саназынха,
Сыззыншәыжьыз ари сдунеи хәыҷ уажәшьҭаҵәҟьа
сазкуам,
Сдунеи хәыҷ сазкуам, аӡәгьы сымаршәа изкуам.
Шәыхьыӡқәа ааиқәысыԥхьаӡар, шәааирашәа збоит,
Суада ҭшәа шәазымкуа, шәлатәашашәа збоит.
Мшыҽнеиԥш ари аҵхгьы еицҳаршашашәа збоит,
Мшыҽнеиԥш уаҵәтәи амрагьы еицҳхаԥхашашәа збоит.
Аха издыруеит, издыргәышьоит, баша хжьароуп.
Уахатәи аҵх азгьы суада иҩнаршәу са соуп
Ҿырҭуам аҭӡамцқәа, сҩны ашәгьы ҿаҳауп,
Са сгәыхьи са схыхьи рыкаҭа ҳауп.
Салашәар сзалҵуам, салҵыр сзыршом.
Аҵхгьы ыҵаркызшәа, цасҳәа ишом.
Ҽынла ара имаҷым са сусқәа сыргоит,
Шәыгәхьаагара хыхьҵас нас маҷк исыхгоит.
Аха шәыхьыӡқәа ааиқәысыԥхьаӡар шәааирашәа збоит,
Суада ҭшәа шәазымкуа шәлатәашашәа збоит.
Мшыҽнеиԥш уи аҵхгьы еицҳаршашашәа збоит.
Мшыҽнеиԥш шьыжьтәи амрагьы ҳаицаԥылоушәа
збоит.
Ааԥын ашьа иаҵәа хьшуп аԥсабара.
Ӡи-мцеи еиқәызҭәо иахьа амшгьы хәашьуп.
Са сыблақәа ирбо ирымаӡам хара,
Урҭ сзеилмырго аҟынӡа сгьамақәа шьуп.
Иацы акәымзи ԥсаатәҵас,
Ҭыԥк џьа сазымкуа,
Сыԥсы зегьы ианрылаз хәҭа-хәҭала ишаны.
Нас иарбан ҳауоу иахьак сара исзымхо,
Инзыжьда аша, ахаа агьама сырбаны.
Шьаҿак ԥхьа снеиҭаҵыр,
Сыгәшәымшә зҳәода,
Ауаатәыҩса араҟа изҿу еибашьроуп.
Аԥсабара ҽа ԥштәы ссирк шахоугьы сзырбода,
Еиҿыхароуп иҟоу, дырҩегьых қәԥароуп…
Заҟа каҵәара са сахыси,
Исылшом рыԥхьаӡара уажәшьҭа.
Рышьҭа схылан ҳәыҳәи ҵыси,
Сцон. Наҟ саԥхьа амҩа шьҭан.
Снырхыԥшылон зны џьоук рышьҭа,
Нас исцәыӡуан урҭ сахьцоз.
Хьаа шәкы сыцрыхо уаҟа исышьҭан,
Ианаасҿагыло сымш лашьцон.
Абас, абас, абас мацара,
Амҩа сықәзаауеит уаҵәгьы.
Ихааӡа исыцу ара ԥхара,
Сымҩа аркьаҿгәышьом иахьагьы.
Мышқәак ирылагӡоу ԥсҭазаарак гәаҭеиуеит,
Иҿымшәац бӷьыцк уи ахьаақәа идырҵысуеит.
Рыбжьара ԥшаласк гагаҵас илеиҩеиуеит,
Ахы нықәҵаны хаҳәыкгьы аӡы аҵан иԥсуеит.
Ашьхара аҽаҳарак агара иалаԥшуеит,
Арҩашқәа ргарашәа игароуп ҵлақәак.
Азаҵәра иамазкыз лак ахәлара иалашуеит,
Мчыла акәытҵара иҭарцалоит кәтқәак.
Мышқәак ирылагӡоу ԥсҭазаароуп иаҳхааго,
Ҳзышьцылам асахьақәа ҳрымоуп ҳҿаҳәаны.
…Ҽа дунеикахь сназго са сҽыхәагьы ҭызгоит,
Шьҭа шәыблақәа сырхыҵырц, абзиара ҳәаны.
Сықәра иацу сҟазшьа ԥагьа,
Аҽаԥсахуеит хәыҷ-хәыҷы.
Иҭышәынтәалоу амҩахь снага,
Шьҭа схәыҷума, са сразҟы,
Сықәҿыҭ, сан лыбжьы иаԥыго,
Аеҵә срылаҵа сша-шаны.
Уа уоуп зхьы шьапқәа уа ирхызго
Сымҩахәасҭақәа еихшаны.
Ассир збеит, уара ассир,
Ассирҵәҟьа, аиеи.
Амҩан аӡә дсыгәҭасит,
Иааигәара саннеи.
Иблақәа сирбомызт.
Ихылԥа ала иҵәахын.
Ииҳәогьы саҳауамызт.
Ҭаҭынк иҿакын.
Даахьарҳәны дангәасҭа.
Аа, аҽадажә,
Еибашьроуп, уеиха ҳәа
Анҿысҭуаз,
Изҭымҵуаз агәашә.
Дхаҵоуп иахьа, убоума,
Еизигеит амал.
Ма ҳатәеибоума,
Дҭыҵӡеит икәал.
Анцәа иумҳәан аибашьра
Ҽа знык иҟалар,
Деиҟәжәоит ауп ҳаӷеимышхара,
Днызкыло дҟамлар.
Сара сшәоит, сшәоит, сшәоит,
Сзыцәшәо саргьы исыздыруам.
Сгәыла имхурсҭа ицәаӷәоит,
Сара ӡиаск схықәтәалоуп, сзыруам…
Аира. Аԥсҭазаара. Аԥсра.
Алу аиԥш аамҭа гьежьуеит.
Узхымԥо, узҵымԥо – аҿҳәара,
Унахәлашәоит.
Аха уаҵәы ухынҳәуеит.
Сшәоит сара, сшәаҵәҟьоит – иззы?
Зҵаара шәкы сеимаркуеит сара.
Ари сара сзы, ҽаӡәы изы.
Уи арбан иаҳзынмыжьуа ҳхазы –
Аира! Аԥсҭазаара! Аԥсра!
Исхыччоит сыгага, схыччоит,
Шьапҿаршә ҟанаҵарц икаиоуп.
Сшьацәхныслар уи агәы иҭаччоит,
Зегьы-зегь заахо сара сгәоуп.
Абасҵәҟьа сымчыдоума, арыцҳа,
Амшын еиԥш сыцәқәырԥозшәа сымбоз.
Ала ԥинаҵәҟьа сатәамбакәа исыцҳаит.
Исзааигәаз, схы аиԥш зыгәра згоз.
…Иччархәу са сакәу, урҭ ракәу,
Ухаҵоуп, уажәшьҭа еилырга.
Ицоит сыԥсҭазаара аракәа.
Амра ашыра аҽацәга.
Сыцгәи сареи ҳтәоуп ҳаиҿаԥшуа.
Сыцгәи сареи гәырҩа хьанҭак ҳаҵоуп.
Ауаҩи агыгшәыги ҳаицыԥсуа
Ҳҟамларцаз, хазы-хаз ҳнеиҭаҵуеит.
Сыцгәы мыжда кьиуеит иааҟәыҵуам,
Саргьы ашәоушәа ашәамшәа ак сҳәоит.
Агагеиԥш сахьнеилак иаасԥырҵуам,
Иара атәала сыгәшәымшә аҳәоит.
Ҳаибажьжьоит аамҭала изаҵәхаз,
Уаҵәтәи ҳԥеиԥш азхәыцха анаҳмаӡо.
Атсеиԥш зыԥсҭазаара хьанҭахаз,
Ҳнеихагәышьоит, макьана ҳаҽҳарӡуам…
Ишьҭаҳхып аҵәцақәа, даҳныҳәап Ауаҩы!
Ҳаԥсадгьыл убри иеиԥшу дазгыларц.
Дәыԥсшәак нараҳәаны ҳарԥырҵхьеит иагаҩы,
Ҳҭәыцны уаҵә рыблақәа ҳархымларц.
Еснагь мыширами уа иумоу, Сергеи,
Уҟоупаз ҳабжьара аӡәыҳәа.
Ухы ҳахҭнуҵоит аԥсра ахықәаҿ ҳаннеи.
Ахреиԥш уаагылоит уаҳхыҳәҳәо.
Ишьҭаҳхып аҵәцақәа, ҳныҳәаԥхьыӡ наӡарц,
Ҳҩыза, иахьа умшира азгәаҳҭоит.
Шәышықәса рышьҭахьгьы ҳшеицу ҳанхарц,
Ԥҳәызбак дааимаҳкыртә ҳамчқәа мкаԥсарц
Ҳҟалааит, нас, ажәра ҳа ҳҽаҳҭом.
Аԥсабареи амра ԥхареи,
Ашҭа хызҟьаз ашәҭ рыфҩи,
Аҵәуареи, агәырӷьа ччареи,
Зегьы ирыҵгәо ауаҩи.
Ахьхьа-хьхьаҳәа ицо акәареи,
Икылыԥш-кылӡырҩуа аӡҭас.
Аҷыҷмаса рӡиа ҭбаара,
Аӡытҟәа – адаӷь ргәыӷырҭа.
Сҵәуарыма, ма сыччома,
Зегьы зцәеилалаз сара.
Сылаӷырӡқәа ӡәыр иҟәшәоума,
Сыччаԥшь иалеиҭәарц ара.
Ашьыжь ҿыха, ашәа ҿыха,
Срыцны сҿыхарц саргьы еиҭа
Аӡхыҽҽареиԥш ихыҵыз гәҭыхак,
Иавахәмаруеит сгәыӷырҭа.
Зарҭыжә ахаҵа, Зарҭыжә,
Нарҭаа рыхьча.
Уҽынкыл, ичҳа, уара, аӡы ыжә
Саҭанеи уҽылцәыхьча.
Аха иауама, уеилкаауп,
Аԥҳәыс лҿаԥхьагьы ухаҵоуп.
Лаԥшыла харантәи уԥшаауп,
Угәаҭоуп, угәаҭоуп, угәаҭоуп.
«Шәаԥыџьаԥзар – уҟәнылшьеит» уара,
«Убахәызар уигь рацәалшьеит».
Узҿылҭит – ихынҳәит уҿара,
Аамҭалатәи уажәрагьы ԥхоушьеит.
Аха издыруеит, ушхаҵоу унхоит.
Ус баша ухьаҵуам.
Аҵыхәтәантәи агәыӷрақәа анҭахо,
Уа уакәым урҭқәа ирызхәыцуа.
Ашьҭамҭа шныжьтәу ҳурбеит,
Ианамухгьы, ахьча.
«Ухҿа» ацәҟьара иазцеит.
Аԥҳәысгьы лымч амырхеит,
Зарҭыжә ахаҵа, Зарҭыжә!
Ҳгәыӷрақәа баша имҩасуам,
Шәҭыцҵас ҳаныԥшӡоу ҳара.
Аҭахызар аԥшатлакәгьы ҳаслааит,
Иҳақәым ахаангьы хжәара.
Иаҳзыразуп адгьыл ҳзықәгылоу,
Мыч дуӡӡак ҳакуп ҳашьҭԥааны.
Иҭабуп, уаҵәтәи амҩа ҳазныло,
Иҳамоуп изакәыҵәҟьоу еилкааны.
Ҳабылхьеит ашҳамқәа рымца,
Иҳажәлахьеит аӡхыҵреиԥш агәаӷ.
Аха ҳиаша абираҟ ԥшьаӡа амҵа,
Аҟата ахылҵуан агәаӷь.
Ишәҭлааит ари адгьыл ҳзықәгылоу,
Ҳаԥсҭазаара иамаз нарха.
Ицқьахааит уаҵәтәи амрагьы игыло,
Илашааит ҳара ҳгәыӷрақәа рхан.
Ҳаԥсҭазаара ауапа шәкәакәа еиҵыхуп.
Ҳарбоит уа ҳазбаҵәҟьар зҭаху.
Ҳагәҭыха ҳаԥсадгьылгьы иагәҭыхоуп,
Зқьы маӡа иахьа иаартым ҵәахуп.
Ишдыру еиԥш, апоезиа цәаныррала имцаԥшьуп, аԥырқь-ҳәа еибакуеит, зны ссиршәа иҟәымшәышәуп, даҽазныхгьы ауаҩытәыҩсатә фактор аҽақәыршәаны иџьбароуп, ацәҟьара
ахҭа иҭанаршәуеит.
Ааи, апоезиа иашацәҟьа цәалашәарала еибаркуп, цәаныр-рала иҵаулоуп, аԥхьаҟатәи (иахьатәигьы уахь иналаҵаныҬаԥсҭазааразы уархәыцуеит, ухшыҩзцара арҭбаауеит, насгьы уаҩытәыҩсаны адгьыл ақәзаараҿы аҭакԥхықәра шаҭаху азы еснагь агәаҽанызаара унаҭоит.
Ҳәарас иаҭахузеи, ус еиԥш иҟоу апоезиа ауп ауаҩы икә-ша-мыкәша имҩасуа аԥсҭазаара блаҵарыла агәылаԥшра илшо, насгьы анализ азиуа дҟазҵо.
Сыззааиуа абарҭ, аҩада исҳәаз ахшыҩзцарақәа кыр сгәаладыршәеит ааскьатәи абиԥарақәа иреиуоу апоет Енвер Ажьиба ипоезиатә рҿиамҭақәа санрыԥхьа. Урҭ егьмаҷӡам, аа-шәҟәык ыҟоуп, еиуеиԥшым ашықәсқәа рзы иҭыҵыз. Енвер Ажьиба иажәеинраалақәа рҿы имҩашьо иубоит иахьатәи иԥсҭазаараҿы дзыргәаҭеиуа, дзыргәжәажәо игәыҵхақәа, игәазыҳәарақәа, дзеилаҳауа, мамзаргьы дзыз-хьуа, нцәахәыс ииԥхьаӡо, дзыдгылауа, позициас имоу, иара
убасцәҟьа дызҿагылауа, дызмаабуа уҳәа жәпакы.
Апоет имаурҽхәаша, егьырҭ иҩызцәа аӡәырҩы дызла-рылукааша фактор хадоуп, хыхь еиқәысыԥхьаӡаз иҷыдатә ҟазшьақәа, ицәаҩа зныԥшуа иҩымҭақәа, зегьыцәҟьа ра-кәымзаргьы, рӷьырак, аԥхьаҩ иҿы инеигоит поезиатә хәыц-рақәан, хаҿсахьақәан, хшыҩлагьы цәанырралагьы игәни-кылартә еиԥш.
Насгьы, изаҳамҳәарызеи, асахьаркыратә литература зда ихәарҭам аԥхьаҩ ихаҭагьы иԥсҭазаара иаҟәырҷахоу,
изааигәоу, иахьеи-уахеи ицрыхо аҟыба-ӡыбақәа маҷымкәа апоет иажәеинраалақәа рҿы иубоит.
Еилкаауп, ус иҟоу апоезиа шакәу аԥхьаҩ ибзиабара анархагьы зцу!..
О, Анцәа ду,
Иахьагьы уааигәа сыҟоуп,
Умаалықьцәа руаӡәк сиҭан иахагьы ссасны.
Ашьыжь сгәы сыхоз џьысшьон аҩныҟа,
Сҩыза игәы аԥхара сшакугьы сҿаҳәаны.
Сыблақәа ирҭамӡо сахьа шәкы срылоуп,
Са сакәу абарҭ зегьы шьҭа ара еилзырго.
Ахьтәы гара шәҭышха араҟа игылоуп.
Имиц сҩыза иашәақәа рыгәхьаагара иаго.
Ииуеит ара ашәақәа.
Ашәа меиҭашәақәа.
Хьаалеи гәрҩалеи иҭәуп иахьа дара.
Ҳаԥсадгьыл рыцҳа ианылаз ахәрақәа,
Апоет ихы-иԥсала даҿуп рырӷьара.
Ахәрашәа рзиҳәоит ахәрахьааа иаркараз
Ахәшҭаарамцақәа ицәаз еиҿеикырц дықәԥоит.
Аԥша хаа зҿахәмаруа Ԥсаршьха зны дхалан,
Иаҳцәиҵәахуа илаӷырӡқәа уаҟа ирбоит.
О, Анаҟәаԥиа,
Аӷа имагә шьхәа зхьымсыц.
Ианбыкәу ҭынч мҩак анҳауа ҳара.
Иарбан шьамҩоу ҳаилыблаа ҳазнымсыц,
Мчы змоу зегь зашьҭои ҳажәлар рнырҵәара.
Дрыцҳауп апоет, ианҵәыуо ижәлар.
Ажәлар ангәырӷьо насыԥ имоуп апоет.
Ацәқәырԥ еилахәашьқәа хыҵны ианрыжәло,
Гәышԥыла дырҿалоит, дхьаҵуам апоет.
О, анцәа ду,
Иахьагь уааигәа сыҟоуп,
Умаалықьцәа руаӡәк сиҭан иаха ссасны.
Апоетҵәҟьа дахьыҟоу анасыԥгьы ыҟоуп,
Уи анасыԥ сахыбаара илшом иахьа аӡәгьы.
Изҭахыда ажәеинраала,
Гәҭыхак амҳәозар иара.
Аамҭас иааилак аҽанраала,
Иаҟазшьазар аҽгәарԥхара.
Иит уаха амзаҿа,
Ҽаанбзиала! Ҽаанбзиала!
Шьынкасан ажәҩан икыдуп уаха.
Алаԥшцәгьа уахәамԥшын, улаԥш нкыла,
Рыцҳароуп амзаҿа уахаҵәҟьа ианҭаха.
Исҭахуп сыҩуа Аԥсынтәыла зегь салсырц.
Ҷкәыни ӡӷаби зегь дәылызгарц сара.
Амзаҿа иадбало анасыԥ рзысшарц.
Уахаҵәҟьа иԥысҵәарц рчара аҿҳәара.
Иит уаха амзаҿа!
Ҽаанбзиала! Анасыԥ!
Анасыԥ рыцзааит зықәра мзаҿоу.
Сан, бдәылҵны брықәныҳәа еилазҵо зынасыԥ,
Имыцәарц рымцахә ихәыҵаҳәҳәа иҿаҳәоу!
Иуаз бжьума иахьак сгәы иқәыҩуа,
Ажәҩан ҿааихак ҟанаҵаӡом.
Иҭаҩуеит слымҳа бжьык цәыҵыҩны.
Аха арахь аӡәгьы дызбом.
Уасла, уасла, аԥша хага,
Аԥҭа еиқәара сыхцатәуп.
Ҽа знык срықәырԥш сара снаган
Ҳнышәынҭрақәа, урҭ хьчатәуп.
Аԥша, суҳәо аҟынӡа снеихьеит.
Еҳ, са сабиц сҳәоит, сажәӡоу?
Мшынк иҭаӡо ақәаршҩы леихьеит.
Иџьасшьоит адгьыл абри злаӡо.
Сымшқәа ирыцыз схәыҷра аччаԥшь.
Аҽаӡеит зынӡа.
Ихәаҽуп сыжәҩан ԥҭала еиқәыцәашь,
Сымзагьы ҭааӡа.
Уаҟа иалоуп аарла, аарла,
Арахәыц иакуп.
Иасуам ԥшацкгьы уа машәыршәа,
Аҳауа цәгьала иҟәкыуп.
Қәак аундаз ԥсы зхоу рҿыхо,
Ҭынч сыԥсы згарын.
Уаҩҵас даныҟам уажә исыхәо,
Снарылԥаа сагарын
Ашәы еиқәара ҳанҭо изҿаршәу
Схәыцра хьанҭақәа.
Сыԥсы рҭахәаҽуеит са сызҭаршәу
Атыша лашьцақәа.
Игоит снаҩсшәа ахьыр-хьырҳәа,
Кәара хәҷык абжьы.
Сшәоит уи ашьҭыбжь хаа еиқәтәар ҳәа.
Сшымгәыӷӡо шьыжьык.
Уа шьыжьбзиа, ашьыжь шара,
Зыкәа сҭазыҳәҳәо иахьагьы.
Изымбеитеи амра ацәаарак.
Агәшәа сзымҳәеитеи саргьы.
Уаҩ изымбо, уаҩ изхамҵо,
Уаҩ изымго хьанҭарак
Саҵалазар шьҭа сызҵымҵуа,
Сахәнатәуазар уаҵә гәрҩак.
Уа шьжьыбзиа, ашьыжь шара,
Мышьҭабзиарак шарԥазы.
Сынҭоуҳәҳәозар укәа ԥхара.
Уигьы насыԥуп сара сзы.
Аҵх иагәылашәҭуа абгарымҵ еиԥш
Сдәықәуп, сыԥшаауеит.
Сцәырҟьа-цәырасуа, еиҭымк иеиԥш.
Харантәи саауеит.
Аӡәгьы имаӡам са саха,
Исывсуеит зегь ццакуа.
Схы кны сҵәыуоз ҩаха-хаха,
Дыҟам сымаршәагьы зкуа.
Ахәра ҭыԥ дырҩегьых иснылеит,
Иԥышәагоу са сзы.
Ишәарҭоу амҩа ҿыц санылеит,
Сыҟам са схазы.
Қәԥароуп иҟоу, ҳаи, афасааит.
Аԥсҭазаара – қәԥароуп.
Сымшқәа баша ус имҩамсааит,
Иҟоу – ԥхьацароуп.
Сыжәлар рыцҳа, ианбыкәу хҩаха
Анроу, мшәан, ианба?
Адунеи ршазар ирымам ԥсшьаха.
Иалоуп ацәқәрԥа.
О, сыԥсадгьыл, зхаҵкы сцаша,
Иаҳԥеиԥшу еилыргам.
Уашьҭагәышьоуп уара аиаша, –
Уаҳа акгьы уҭахӡам.
Сшьаҿа ааихызгар, саԥхьа угылан,
Шьаҿак сурҟаҵомызт уара.
Сымшқәа, сыҵхқәа ушаҟьо урылан,
Уцомызт уаасԥыршәан џьара.
Зны скаужьит, маӡа усхаҩан,
Сыбла иҭаукшеит ҽазны аҵәы.
Сызҭаужьыз тышан, гәаҩан,
Амра сықәымԥхарц уаҵәы.
Аха ишубо са слабыҵәым,
Амца снақәуршәыртә сыблырц.
Сызну амҩагь, мап саныҵым,
Сажәагь хымҩасҵас имбрыцт.
Ара ишаҳаҭу сбаашқәа урыдгыл.
Урҭгьы сыцрымшькәа иаанхеит.
Анцәа исзишаз са сыԥсадгьыл.
Сдацны сшаларсыз саанхеит.
Иҳәа, иҳәа, сҩыза, ашәа.
Ааԥынроуп уажәшьҭа.
Еиӷьу иҟоузеи агәы ашәа,
Изырччо алакҭа.
Уашҭа уҭыҵны унаиааир
Ассирқәа урыниап.
Сҩыза, сықәла, сышҟа уааир,
Ҳгәы арахәыц ҳархиап.
Иреиӷьу ашәа уи иаҿыҩып,
Ашәа хаа галап.
Агеи ашьхеи иара рныҩып.
Адунеи иахьӡап.
Инызкылода иԥымҵәо ҳашәа.
Имажәӡо бзанҵы.
Иеиӷьу иҟоузеи агәы ашәа.
Ҳахьзырԥшуа уаҵәы.
Аԥсуара адац-ԥашә зларсу сыԥсадгьыл.
Ус баша-маша аҵеицәа ахшаӡом.
Исану, исабу, иснышәнапу сыдгьыл,
Уҳәаақәа ҳнарҭыҵны ҳазцаӡом.
Араҟа ҳа ҳизар, ҳаԥсырҭагьы араҟоуп.
Араҟоуп ҳамцахә хәыҵаҳәҳәа иахьҿаҳәоу.
Аԥсуаа ыҟанаҵ аԥсадгьылгьы ыҟоуп.
Араҟа– изныкымкәа «Ахәрашәа» ахьгахьоу.
«Ахәрашәа» шгозгьы
«Ачарашәа» аԥсыуан.
Афырхацәа шҭахозгьы,
Ахацәа ииуан.
Ахацәа фырхацәахон,
Аамҭақәа мҩасуан.
Аԥсадгьыл ааԥсомызт.
Анра-абра ҳзауан…
Аԥсуара адац-ԥашә зларсу аԥсадгьыл,
Ус баша-маша унахысны узцаӡом.
Урыхәаԥш ҳашьхақәа,
Ҳбаашқәа урыдгыл,
Аԥсуара ада даҽак уаҟа иубаӡом,
Иарбан усу сзыргәаҭеиуа?
Ҭынч атәаха сымаӡам.
Ацәҳәыра сықәуп ақәа анлеиуа.
Анаҟә еиқәа сҽалаӡан.
Ахьҭа аҿаларгь ҭынч сызтәома.
Ауаџьаҟмца сҽаҭаны.
Сара сыда ҽаӡәы изгома,
Са сеидара сымданы.
Сымчгьы маҷым сҽысшәахьазаргь,
Амҩа хара сықәлахьеит.
Шәынтә са скаҳан сгылахьазаргь,
Абга шкәакәа сԥылахьеит.
Сызқәу амҩа, слахьынҵамҩа,
Избап уи сахьнанаго.
Сҳәымца еиҿаскыр, иахылҵуа алҩа.
Шәымҩахыган шәышнанаго.
Шьҭа издыруеит, хара хәыкаҿ,
Са сшышәԥыло аԥшәымаҵас.
Шәымца еиҿашәкырц даҽа хәыкаҿ,
Нас сақәныҳәоит шәымҩа лас!
Сҭахаргьы сҭахым шәага-загак.
Ахақәиҭроуп еснагь са сзышьҭоу.
Тәымџьара искым сара аҽага,
Схатәы мхы аҳәира ишагоу.
Сыҟам сара хьӡыда, ма цәада,
Аҵысхәеиԥш аԥшаҵәҟьа саго.
Рахәҵас уа снарца-аарцоны збада,
Ма ихыдаха сажәа еилаго.
Аԥсуа ихылҵшьҭроуп са сышьҭра,
Саԥсуароуп сызмоу сҳаракны.
Сӡиасгьы ҭымҵыц ахьышьҭра.
Сынамыс сакуп сҳаракны.
Аҽацә лас саҩызоуп шьамхыла.
Гәыла – ашьанҵа иӷәӷәоу.
Хшыҩла уа аԥшалас саԥыла,
Уи аласра амсҟьоит сахьцо.
Исԥыло сиԥылоит саԥшәыман,
Днаскьазгоит нас уи сасҵас.
Ари адгьылаҿ сыҟан зегь сыман,
Уи ахьчарагьы сылшоит храҵас.
Рлымҳақәа кыдҵаны иӡырҩуеит ҳара ҳашьхақәа.
Абриаҟара изырҭынчыз урҭ арбан шьҭыбжьу?
Игылеит иахьагьы ҳамра хаа цәаҟәаҵас иҭамхакәа.
Мыш дуӡӡак ҳа ҳаԥхьаҟа – макьана шьыжьуп.
Раԥхьатәи акәукәу аҿыҭыбжьы ишазыԥшу еиԥш,
Аамҭа раԥхьатәи афырхаҵа ибжьы иазыԥшуп.
О, агәаӷьра, агәаӷьра, ахаан ушзаҵәыз еиԥш,
Иахьагьы узаҵәгәышьоуп, ҳҩыџьагь ҳаиԥшуп.
Анацәа рыблақәа ирхыҵуа лабжышҵас.
О, агәаӷьра ҳақла уеиҭаҭәуп ухыхәхәа.
Зычҳара хыҵны аҟәара иаҿаҩуа мшынҵас,
Нас ункылара иахәода ухыҵны уанкаҭәа.
Шарԥы-еҵәа уаҩызаха унықәыԥхоит ҳа ҳадгьыл,
Шарԥы-еҵәеиԥш ашамҭаз ҭынч ушҭашәогьы.
Ахара усцәымцан, ианаамҭоу усыдгыл,
Уа уда смаҭәаҵәҟьам,
Иахьа маҷк сымра шыԥхогьы.
Амра ԥхара, амра цара,
Иҟәандашьшьыраӡоу амшын.
Амҩа иқәу хара-бӷьара,
Ажәҩан гәыҭбаа ԥҭацкгьы зхым.
Шьап хырҟьаҟьа,
Нап хырҟьаҟьа,
Ҭынч изымтәо ахьычԥаԥыр.
Сан лџьыка гәхьазго аҳаҟьа,
Ҳахәда икылахауа ампыр.
Арбаӷь ԥагьа ашҭа иқәу,
Иаамҭаӡамкәа аҵх зхәуа.
Уахгьы ҽынгьы аҵла нықәуа,
Иахьынҳалоу аӡахәа.
Аԥсабара, аԥсабара,
Инымҵәо ашәақәа зхьыршоу.
Сыӡӷаб хәҷы лыбла хаара,
Сыҷкәын, сгәыӷра, сызкәыхшоу.
Иҭынчым амшқәа ршәага-зага,
Иҭынчу аҵхқәа рыхәда абжьы.
Сара аԥагьа, сара схага.
Сара – иҿымцәаац ацәашьы…
Игоит ашәа, ҳаргьы ҳашьҭоуп,
Ашәа анҳацым ҟалаӡом.
Ҳҭоурых еицакырц ишзахәо иашьҭоу,
Уи инахысны изцаӡом.
Аԥсуашәа – ари ҭоурыхуп,
Аԥсуашәа – ари мшынҵоуп.
Аԥсуашәа – шьанҵа лыхуп,
Аԥсуашәа лахьынҵоуп.
О, сшәыкәыхшоуп, уи ҳзынзыжьыз,
О, сшәыкәыхшоуп ԥсыс иахоу.
Реиҳа амцаҵәҟьа анаҳхыжьыз,
Изныкымкәа ҳаиқәзырхахьоу.
Игалааит ашәа, аԥсуашәа,
Адунеи ду иаҳахьоу.
Аԥсуашәа, бзанҵы еицамкуа,
Зыхьӡ-зыԥша ахара игахьоу.
Ицаз џьаҳшьон аамҭақәа, инцәыҵатәан,
Хҩык ианырыӡбауаз жәларык рлахьынҵа.
Аха иахьа,
Анацәа ианыршәыло ашәымаҭәа.
Иаҳҳәац еиҭаҳҳәоит аҭамзаара шьҭаҵо:
«Ари демократиоуп, амҩа иаша ҳануп.
Ҳаныҵырцгьы ҳаҟам, иҳадгыло рацәаҩуп».
Жәларык рхақәиҭразы ишрылшо иқәԥоит,
Иац иаацәыҵыԥхаз ашәалҟьамра наӡаӡа иԥхарц
Рхақәиҭраз иқәԥоит, рус шиашоу агәра ргоит,
Аха ҽа џьоукы урҭ рымч уаҳа идмырхарц:
«Ари демократиоуп, ҳара мчыла ҳаиҳауп.
Шәа шәыдгьылаҿ аҳра зыхәҭоугьы ҳа ҳауп»,
Хаала ианаму, урҭ абџьар ҭдырҟьеит,
Аҳра-тәра еиқәдырхарцаз ишзахәоз икәԥеит.
Абџьар ахьыҟамыз аҳәа ццышә рҟьеит,
Ашьаарҵәыра ишылагылаз рыбжьгьы дыргеит:
«Ари демократиоуп, хыхәароуп иахьа.
Ашьа ҳа ҳацәшәома, икаҳҭәоит уи ҩаԥхьа»,
Абри ауп са сыжәлар «адемократиа» ирзаанагахьоу
Макьаназ, нас сеидроу урҭ ирзыԥшу…
Зны аамҭа урҭ рыбжа рымхны изгахьоу,
Иахьанӡагь ирыхнамхыцт, ирыхнаҵаз «ихьԥшу».
Аха иуҳәои, ари «демократиоуп», ишәмаҳаи:
Зымч дуӡӡаз зымч маҷыз иҿы напыла ишәаҳаит!
Адица, сыԥшқа, баха са исымаӡам,
Арахь баб ихәда бахьынҳалоуп бара
Бангьы дкарахеит.
Мыч кәарак лымаӡам,
Дышқәыԥшугь маҷхума уи лымч згара.
Сыкәа бҭалан, смаӷра нас бҭысуеит,
Саҩсҭаа хәыҷ, исбыркырц баҿума агәбылра?
Усгьы ибеиӷьасшьо дсымам, сагьахысуеит
Ҿыц бара сбыцны инсыжьхьоу схәыҷра.
Баала нас ҳнықәлап, сышьҭақәа зқәымбац
Адәы иаҵәа, шәҭы-какаҷла иқәҵоу.
Адәышәҭқәа ракәзар, макьана ишьҭамбацт,
Еизаагап, ирылҵуеит мбатәыла иԥшӡоу
Ашәҭ хылԥа,
Быхцәы ԥшӡа ҽакала изҩычо.
Ахьачԥаԥырқәагьы нықәтәалап уа игәкуа.
… Адица, сыԥшқа, ишԥахаау баныччо,
Сышықәсқәа бырҿыцуеит рымаршәа куа.
Асаби дгароуп агара,
Игәырӷьоит, иччоит аҩнаҭа.
Макьаназ ирымоуп ачара,
Ицқьоуп, илашоуп рлакҭа.
Аха ианбанӡа.
Схәыцуеит, ианбанӡа.
Ианбанӡа иангәырӷьало абас?
Дҟамлароуп рҵеи дықәрахьымӡан.
Дҟалароуп длашо уи мраҵас.
Рылаӷырӡ камҭәааит дызхылҵыз.
Рыҵәҩаншьап еихеиҳароуп уи.
Дрыцлааит ҩын-ҩықәра нызҵыз,
Изырҳәартә: ари шьҭа дмажәи!
Аха уанӡа,
Аамҭа еижьагоуп.
Ҳшьала еиҭаҿыхуп Аԥсынра.
Абџьар лашәуп, иҿаҳа-дагәоуп…
Иаҿуп асаби игара аҵысра…
Ҽа мҩак ыҟам,
Ҽа мҩак ыҟам,
Ҽа мҩак ыҟаӡам џьара.
Рыцҳароуп уҩны уаныҟам,
Атәым иацума агәбылра?
Икеи-кеиуа ажәҩан хтызааит.
Адгьыл чашәзааит – унзырхо.
Амал ҭхаџьра уа иуҭазааит.
Уаԥхьа иаақәлоз утәы иаҭаххо.
Атәым дгьылаҿ урҭ зегь башоуп.
Атәым дгьылаҿ зегь ашоуп.
Атәым дгьылаҿ – уара ахгәаша,
Атәым дгьылаҿ – баша ишоу.
Ҽа мҩак ыҟам,
Ҽа мҩак ыҟам,
Ҽа мҩак ыҟаӡам џьара.
Насыԥ имоуп зыҩнаҿы иҟоу.
Уа дрықәиҭуп зегь иара.
Цәаҳәақәак ииуеит,
Иԥсуеит цәаҳәақәак,
Апоет уаҳа ԥсшьахак имоуӡеит.
Игәырӷьоит шҭақәак,
Иҭацәуеит ҽа шҭақәак.
Апоет уаҳа гәҭынчрак имоуӡеит.
Игоит шәаҳәабжьқәак,
Иччоит лакҭақәак.
Апоет иахьа гәырӷьароуп имоу.
Дрыхҭәалоуп блақәак,
Дрыцуп блақәак
Апоет, закә разҟузеи, мшәан имоу?..
Схы ахызбаауеит ԥшаласк аасҿасыр,
Сгәы абӷьыцқәа еилырхны ишцогьы.
Исҭахуп ус хымҩасны сымҩасыр,
Иԥсҭазаара ҿысымҵәо аӡәгьы.
Иԥымжәац вулкануп – сааҭҵаазар.
Макьаназ еилашроуп са сызҿу.
Сычҳароуп саазго, саажәбазар,
Ихәаҽуп сара схьаақәа, хәаҽуп.
Аха ианбанӡа?
Сгәы иқәыҩуеит аҳәҳәабжь,
Алаӷырӡқәа ӡырҩашха иааскьоит.
Мышкызны ираҳашт џьоук са сажәабжь,
Мышкызны…
Ихьшәахоит…
Са снаскьоит.
Снаскьоит ҽа дунеикахь ашьшьыҳәа.
Асабицәа сыԥсаҭа рыцәҳалоит.
Зылаԥшҳәаа зԥынҵақәа ирхымыҳәҳәаз.
Ианаамҭаз ҳааҿыхартә изымҳәҳәаз,
Рыԥсыгагақәа аацәырҵны ирбалоит…
Схы анызбо саԥсамшәа акгьы,
Хьаасгьы симамшәа аӡәгьы,
Сан лахь инықәыршәны сцоит.
Ҳаҩн ду ахь,
Уа схы агәра згоит.
Уаҟоуп дахьыжу сара саб.
Сашьцәагьы уа ирзыргылоуп акәаԥ.
Ҳаԥсыжырҭа акыр иҭбаахеит,
Ашәҭқәагьы уа акыр рызҳахьеит.
Лаԥшыла еимыздахьеит са сҭыԥ,
Уа иахьыҟоу исымоуп насыԥ.
Ашәҭқәа лырҿыцын сыԥҳа,
Дхәыҷума, шьҭа уигьы лызҳаит.
Сыԥсҵәуаҩ, сгәыӷра, сдунеи,
Лаӷырӡыла сҳаҭгәын лымкәабои.
Аха уанӡа сдунеи хәыҷ рыххо,
Адәы сықәуп, сырбоит сызҭаххо.
Саныҟамгьы Мгәыӡырхәа сыжәбоит,
Саб ивараҿ сынхара хәыҷ ҟалоит.
Еснагь сгәы сыхоит уа уахь,
Ҳаибамбар ауҵәҟьом, аиеи.
Ҵла духеит ҳазхылҵыз агәаӷь.
Ашәшьыра ҳазнауртә имӷьацеи.
Иацы акәын ҳанқәыԥшқәаз ҳара.
Ҳамҩахәасҭақәа рҽеидкыла иааиуан.
Ҳагьынбахьӡеи мышкала азҳара,
Хәыҷы-хәыҷла ҳашықәсқәа ҳиааиуеит.
Аира, ақәыԥшра, азҳара,
(Ажәра азхәыцра зҭахыда).
Ҳаибамбацт макьанагь ҳазхара,
Ҳажәҩангьы макьана иԥштәыдам.
Ахәрашәеиԥш ихьаахҽыгоу, сашьа,
Ӡыхьҵас са сӡышра хызҽуа.
Иаҳҭахымхаргь иауҵәҟьаӡом ҳшьа.
Ҳашԥеиԥшу,
Бжьык ауп ҳазҿызҭуа…
Адыд хысуеит агәыр-гәырҳәа,
Имацәысуеит наҟ џьара.
Ақәа леиуеит ахыр-хырҳәа,
Сгәы ҭагылаӡом сара.
Шьыжьнаҵы аҽы скәадырхьан.
Амҩа сыман, ихаран.
Маншәаларак сцәа ианырхьан,
Сыхԥаа саман ицахьан.
Ақәа леиуеит ахыр-хырҳәа,
Аурҭ асуеит адәахьы.
Аха сшәоума са слаҳәыр ҳәа,
Асгьы шьҭазааит шьамхахьы.
Знык иахьақәскыз сцоит.
Саанҿасуам,
Сҟазшьа сзыԥсахуам иахьа.
Иаҭахызаргь аԥша сҿасуаз,
Сымҩа иацҵахоит ҩаԥхьа.
Ақәа леиуеит ахыр-хырҳәа,
Имацәысуеит наҟ џьара.
Шәгәы иаанамгааит сахьхәыр ҳәа,
Саауеит, ишәылшозар сзыԥшра…
Сгәы сымпыҵԥрааит,
Уаҳа исыххәыцуам,
Ба ибашьапкуа ибышьҭоуп аҽӡо.
Изури сашьҭалт, саргьы сзацрыҵуам,
Уи ныжьны џьаргьы сызцаӡом.
Сабацари, шьҭа гәыда адә иқәу,
Схы ахьызгара сақәшәом уажәшьҭа.
Нас, ҭынчрак ансауа ианбыкәу.
Шыԥхарроугьы ихьҭоуп са сзы, ихьҭа,
Марина ! –
Сгәы ашәҭқәа ирышәҭхаз.
Марина! –
Ҿыц сыхәрақәа аазыртыз.
Марина! –
Дунеик са сзы иҿыцхаз.
Марина! –
Сӡыхь ҿыц ихтыз.
Аеҵәақәа уаха рыбла ҭыԥхара,
Амза сзынмыжьуа уахагьы,
Саԥыжәгала ҿыц уаҵә ашара
Марина дызбароуп еиҭагьы.
Марина! –.
Сгәы ашәҭқәа ирышәҭхаз.
Марина! –
Иахьа ҿыц саазыртыз.
Марина! –
Дунеик са сзы иҿыцхаз.
Марина! –
Аӡыхь ҿыц ихтыз.
Мгәыӡырхәеи Акәасқьеи шьаҿала исымшәацт.
Ирыбжьоу здыруа уи ҳагәқәа роуп.
Ба беиԥшҵәҟьа ԥҳәызба еинаалак дсымбацт.
Ахшыҩи агәеилкаареи сыԥсы рыҿҳәароуп…
Ибгәалашәоу, Марина,
Раԥхьатәи ҳаибадырра амш?
Маӡа быхәаԥшра саман сыхҭакны.
Уи аҽны имҵарсны иааигозшәа аӡхьамԥш.
Алаԥшқәа бырцәыхьчо стәан сбызгәыкны.
Аамҭа цацәар ҳәа сшәон, изгәырҩон,
Сабиҵас сажәақәа сцәеиԥхьыттон.
Уи амшаз са стәала сразҟы счаԥон,
Сгәы рыцҳа ажәызшәа исцәеиԥхьыттон.
Ашьҭахьоуп маҷӡак ианааиз сыԥсы.
Быблақәа гәыӷрак са исырҭон.
Сгәы сыҳәон: –
Думырӡын, дугароуп лассы.
Ҳамҭакгьы лоуроуп уа иумҭан.
Ибгәалашәоу, Марина,
Ибгәалашәоу уи амш.
Раԥхьатәи ҳалаԥшқәа анеиқәшәаз?
Саргьы имҵарсны иаазгозшәа аӡ хьамԥш,
Сшыгәжәажәозгьы «аҽырҟәышра» са сшақәшәоз.
Аеҵәқәеи амзеи,
Идыркараз сареи,
Аӡаӡа инаҿыхәаз ашәҭқәа ҳхыччоит.
Суада иҩнахаз ахьааи агәырҩеи
Бара ианбмырцәа, рҩашны ихыҽҽоит…
Лашбжьык сыцрыхоит уаха,
Уи абжьы са сеиԥш зегьы ираҳау?
Иара усгьы сыҟоуп сҿаҳәатәха.
Марина, бшыԥсҿыхгоу саҳар,
Быбзиабара саблыр имцаха.
Насыԥымзи, сықәхозма сҿаҳәатәха.
Амҩа иқәысҵаз сашәа,
Зыхнымҳәӡеит са сахь.
Бара бҟынӡагьы инеиҩзаргь,
Ибмаҳазшәа бҳәахт.
Са сгәы бышьҭа, ибышьҭа,
Ибышьҭоуп, иааԥсаӡом.
Саргьы сыҩуа сашьҭоуп,
Еиҭах сахьӡаӡом.
О, бара, са схымҩас,
Агәаҵақәа ирҭашәо.
Ибыркьаҿуама сымҩа.
Сымрагьы ҭабыршәоу.
Ашәҭқәа ирҳәо иақәшәом,
Бқьышәқәа реиԥш иԥтуп.
Урҭгьы шызбо лакәшәоуп,
Урҭгьы иахьа имыцхәуп.
Са сгәы бышьҭа, ибышьҭа,
Ибышьҭоуп иааԥсаӡом.
Саргьы сыҩуа сашьҭоуп.
Еиҭах сзахьӡаӡом.
Сықәра еилазгаз,
Бзиабарак сызцәырҵит.
Жәаа шықәса сырҭысызшәа
Сыҟоуп уажәы.
Скыдҟьо сызмаз
Иацтәи схьаақәагьы сыцрыҵит,
О, абзиабара,
Иснардырит макьана сшажәым.
Длаԥшықәҵаны дсыман
Ԥҳәызба еинаалак,
Сышлара сацәыԥхашьо
Сылԥылалон маӡа,
Макьаназы, макьана
Илмаҳацызт сызҵаарак,
Лара аԥсышәак аасалҳәон ауп,
Ла леиԥш ихааӡа.
Аха ҽнак, изгәаӷьит,
Уаҳа исзымҵәахит сыгәҭыха.
Лара лҭакгьы шԥасҭаху
Исаҳарц еилыхха.
Исаҳазҭгьы дунеи ԥшӡакахь сагон
Са сгәы сыха,
Ҭынч џьа сызтәозма,
Сара ус исҭаххаргь.
Инымҵәаӡо ашәақәа
Ҭыҩуеит уажә сгәаҵа,
Уажәыҵәҟьа аԥсра аблақәа
Сырхыԥшыларгьы сҭахӡам.
Сыԥшуп уи аԥҳәызба ианлыхьыӡхо – аҭаца
Уи лыда,
Уи лыда ҽаӡә уаҳа дсыгәӡам.
Аеҵәақәа рхыԥхьаӡараҿы
Иҟоуп са сгәырӷьара,
Амреиԥш лхаҿы лаша
Шәахәала сықәнаҵоит.
О, Анцәа!
Абраҵәҟьа исыҵоумкын сгәыӷра.
Шьҭа уаҳа сылшом.
Сԥушәахьеит, исызхоуп…
Каҷҷа-каҷҷа, мра каҷҷара,
Каԥха-каԥха, мза каԥха.
Ианбаҟалои нас ҳа ҳчара.
Сгәы исызҭымгаз бла ҭыԥха.
Иац игәылҵыз ашәҭыц ԥшӡара,
Иахьа алаԥшқәа зраӡо.
Сыҽнакәыршан бара бӡара,
Иааихысҵәар ҳәа бымшәаӡои.
Каҷҷа-каҷҷа, мза каҷҷара,
Аҵых ҳаркаҷҷап ҳаргьы.
Каԥха-каԥха, мра каԥхара,
Ҳацкаԥхалап харҭ уаҵәгьы.
Абас гәырӷьарак ҳа ҳалаз,
Ҳрыцыз ашәҭқәа ҿыц ишәҭуа.
Уахатәи аҵхгьы ҳара иҳамаз,
Ҳалахәмарлап аӡаӡа иҳәуа…
Амш мхәлеит,
Аҵх мшеит,
Марина, Акәасқьантә бымхынҳәӡеит.
Сара Аҟәа сбылуа стәоуп,
Ҿымҭра хьшәашәоуп исхатәоу.
Схы нықәысҵар ԥхыӡ бызбоит,
Ҽынла сбышьҭоуп, сеилагоит.
Амш иаԥысшьын са сыԥсы,
Аҵх иагәылахеит еиқәԥсы.
Ас ианбанӡа, сыбзыԥшуп,
Марина быда зегь мыцхәуп.
Сгәыӷра сшашьҭаз сагаӡеит,
Бара Акәасқьантә бымхынҳәӡеит,
Бзиабароуп сзырҳәацәо,
Ҽа мҩак сымам уи сацәцо.
Зыбжьы цәгьа змырго аӡиас саҩызоуп.
Ашьшьыҳәа сниас сцоит срымбаӡо.
Згәаҿы сыҟаз сырҩызоуп, исԥызоуп,
Зыбла сыхшәалаз рыгәгьы сҭаӡаӡом.
Марина, ибдыруандаз шьыри, са сбыцуп,
Са сбыцуп шьаҿакгьы ба быда иҟасҵом.
Сыԥсҭазаара ҿыцуп, иҿыцуп,
Ба быда, Марина, харак сызцаӡом.
Нас иараби, уаҳа сҭамшәаӡеи бгәаҵа,
Абасҵәҟьа уаҩы сиҭахымкәа са сшоу?
Аԥсҭазаара еидаран енагь сара саҵан.
Апоет игәы хьаауа избан ус дызшоу?
Марина!
Марина!
Марина!
Марина!
Сбашьапкуа сбышьҭоуп, блашәхама зынӡа.
Мамзаргь Енвер игәы иҭам изҳәарыма?
Иахьа даҽаӡәны уаҵә ҿыц уи дзирыма?
Уи бара ибылшоит,
Ажәак ихьыгӡа.
Сгәи сареи ҳхала ҳааизныжьны бнаҳԥырҵыр,
Сеидроу, ҳа ҳхала ҳзакәхо нас уаҵәы.
Ааԥынтәи амреиԥш баҳхалашо баацәырҵыр,
Насыԥуп ари аԥсҭазаараҿы ҳҭыԥ анҭацәым.
Марина, усым, ԥҳәызбак лгәы ахыхра.
Ари адунеиажә алацҳаиԥш иҳацрыхоит зегьы.
Раԥхьа банызба, Марина, сашьҭалт сыԥсҿыхра.
Исҵәахит сымаӡа, имаҳарцаз аӡәгьы.
Насоуп ианыздыр бара аӡәгьы бышиеиԥшым,
Аха сгәыӷрақәа рцәашьыбла, ианба, санҭаԥшуа.
Мап, ашәҭқәа рымҵа ишьҭасымҵеит насыԥк аахәаҽны
Маакырак аиԥш раԥхьаӡагь исыҵгәон, насоуп ааҿыҭны.
Марина, аблақәа рыбла, исанаҳәеит, нахарамкәа
ааигәаны.
Маӡа аргама рыхаара ишснаҭо насыԥк ааԥшӡаны.
Аҵх цахьеит.
Сааит уахагь аҩныҟа,
Ашә аасыртит. Ҿаҳа ҿымҭроуп исԥыло.
Марина, бысзыԥшызҭгьы смыҩуаз аҩныҟа.
Сара ахаангьы сиԥылон гәыкала исԥылоз.
Сгәы ԥшаауеит.
Сылаӷырӡқәа аҵәахуеит сыхчы.
Уи зцәажәонда иахьанӡа имхәаҽыкәа,
Иаҳәарын исхызгахьоу,
Исҳәарын закә мчу,
Иахьанӡа саазго схы ламырҟәӡакәа.
Марина!
Икных икынхалаз сыԥсы,
Инымҵәаӡо сашәақәа ԥсыс ба бырхала.
Уаҵәы азыҳәа.
Ҳаԥсҭазаара анҵа са снапы.
Иахьа,
Уи бара боуп, сыблахшәала…
Издыруеит, Марина.
Издыруеит бгәы сызҭам сара.
Аха бара быдагь ԥсҭазаара сҭахӡам.
Ари адунеиаҿ баша сара сшаӡам,
Сгәы иҭыҵуа сажәақәагьы баша иҳәаӡам.
Ромеои Џьулеттеи,
Ирыҵашьыцуа сареи.
Амала, бара б-Џьулеттахар сҭахӡам.
Сара с-Ромеохааит уаҳа ианамуӡа…
Ацәашьы асыркын,
Бсахьа аагәылԥхеит.
Уахынлатәи ашәҭеиԥш быссирӡоуп бара.
Быблақәа рыԥшӡара – уигьы са исзымхеит,
Исабҳәондаз, Марина, уажәшьҭа сахьцара?
Ихьҭашьуа аныҟәаҩ лашарак дшыҿнахуа,
Сгәы иҭаӡоу быхаара сыԥсы еиқәнархоит.
Уажәшьҭаҵәҟьа сынасыԥ аганахь сызнахом,
Сеихоит сара аԥсҭазаарахь.
Сеихоит, са сеихоит.
Ашьыжьтәи аӡаӡеиԥш ицқьоуп сара сашәақәа,
Ҭаца касышҵас ибхаршәзар сҭахуп.
Еимхәыцҵас џьарак еизызгароуп шьҭа сажәақәа,
Ирҳәароуп бзиа са бшызбо мыцхәы.
Уахынлатәи ашәҭ еиԥш быссирӡоуп, быссирӡоуп,
Быблақәа рыԥшӡара сара сеиқәнархоит.
…Сықәҿнаҭуеит иахьанӡа зыҽзырӡуаз,
Сабиҵас иаасгәыдыҳәҳәала исырԥхоит.
Ҳаиқәшәахт амҩан, бышԥеинаалоу,
Бара бқәыԥшуп, са сажәуп.
Шьҭа изҭынчхома сажәеинраала,
Ҷкәына маҭәаны уажәшьҭа исшәуп.
Ибыдҽырбалоит баԥхьа ихырхәо,
Быкәа иҭалоит беимдауа.
Уи ауп дырҩегьых бсахьа ҭызхуа,
Сажәра инахан изҵәахуа.
Исыцроуп амца аԥыр-ԥырҳәа.
Еҳ, афасааит, ашьа ажәӡом.
Шьҭа сзыцәшәо
Баргьы быблыр ҳәоуп,
«Амцарцәаҩы» дбыхьӡаӡом.
Ҳаиҿаччалап – уи акраҳәозар,
Ҳнеивыслап – ҳазцозар хара.
Иҳарӡыз ҳанасыԥ ббозар,
Исыцҭаҵа имырӡкәа сдамра.
Сқьаадқәа сызрылымҵит уаҳа,
Сыԥсҭазаара океанны ицәқәырԥоит.
Банысҭахыз быӡӡеит зегь реиҳа,
Амшгьы агәы сыхшәазшәа аҽаӡоит.
Аҵх лашьца сԥенџьыр икылыԥшуеит,
(Ишысцәымӷыу адыруеит иаргьы).
Исхыччо, маҭҵас уа икылсуеит,
Сахәаҽырц исхаҩоит уахагьы.
Сцәымза лашароуп, сацәыхьчо,
Ианкьаҭоуп уа ианахәлашәо сыԥсы.
Исхыччоит,
Аҵх лашәыҵәҟьа схыччоит,
Есуаха ҿнаҭуеит: «Шьҭа уԥсы!».
Аԥсра…
Уи хьаацәам са сзыҳәа,
Аԥсҭазаароуп ихьанҭоу сара сзы.
Саԥымлацызшәа ахаангьы ныҳәак,
Схы анызбо еснагь – ҵхагәазоуп.
Аҵх лашьцара сԥенџьыр икылыԥшуеит,
Сарлашәырц акгьы агым уажәшьҭа.
Макьаназ сычҳара сҽаԥысшьуеит,
Иамуӡар сыԥсы жәҩанаҿ ихысшьуеит,
Исцәыӡуеи?…
Иара усгьы сыԥсҭазаара лашьцан…
Амш мҩаси аҵх лашьцареи,
Урҭ рҳәаа ԥштәыдаҿы сара.
Адгьыл шәҭышреи амра ацареи,
Ганкы исцәавахаз бара.
Зегь ҳааидкыланы ҳазбода.
Ҳа ҳзыхьчода ҳааизганы?
Нас мышкала ҳагәра згода.
Ҳагхақәа зегь уа иҵәахны?
Аҵх мҩаси амш лашареи,
Ашәа хаареи аҿареи.
Бқәыԥсычҳареи, сгәы аццакыреи,
Баша ихәыцу агәырҩеи…
Быкәа сызҭалом, аԥҳәызба,
Сзахысуам бцәа-бжьы еимданы.
Схы ахьызгара сақәшәом банызбо,
Ҳзеиқәшәом арахь нас есҽны.
Еинаалом сгәы ццаки сықәреи.
Афы асааит, аамҭа ԥырӡоит.
Са сзыҳәа насыԥуп ба бнықәра,
Маӡала са сбышьҭоуп, сбыхьӡоит.
Аха амаӡа ҭаҵәахуп усгьы,
Ԥсҭазаарак амаӡам уи.
Сыҷкәынхоит, ибдыруаз, ба бцасгьы.
Ӡырҩашҵас сышбыжәло бымбари.
Бсыхәаԥшуеит икылкаан, сеилабгоит,
Бара асахьаҿ, сара астол сахатәоуп.
Жәеинраалак зҩып сҳәан, схы абазго.
Схәыцрақәа зегь еизыбган, сҭацәуп.
Бышԥаԥшӡоу. Ус баша бымгәыӷын,
Бсахьа са иҭысхыртә сынцәам.
Сгәы иснаҭоит багоушәа гәҿыӷьрак.
Саныҟам, аха сусқәагьы рацәоуп.
Сандәылҵуа, схы зжьахуеит, снаскьаган
Бхынҳәуашәа, уаха сааира базыԥшны
Бтәоушәагьы збоит, саргь мышк схыган
Сгьежьуеит ба бахь сыццакны.
Зыхьӡ сзымдыруа сыԥшӡа, уаҭахкаҿ
Бареи сареи заҟа ҵуеи, ҳаицынхоит.
Са сықәиоуп сбыхәаԥшуа асахьаҿ,
Иаҳа мыч ансымам бара сеиқәбырхоит.
Сара иаха ахагацәа сырхаган.
Ақыҭа салан,
Зны сҵәыуа, зны сыччо.
Избодаз амзар, амза лашарбага,
Уигьы са сеиԥшҵәҟьа агәы еиҟәыҷҷон.
Аеҵә рызҿысҭуан, аԥша сахьынҳалон,
Аламгәа сҭалон уи ашьҭахь сеиқәԥсы.
Нас анцәа ишҟа сшьамхы арсны снагылоит,
Ашара иаԥимгаларц игәаҟуаз сыԥсы.
О, сҩызцәа хазынақәа уи ауха изықәшәазеи,
Лацәааихьшьы ҟазҵодаз исыцын сахьцоз.
Са сзын зегьы акакәын ишазу ихәлазу,
Адунеиду сакуамызт, сыблақәа лашьцон.
Сара иаха ахагацәа сырхаган.
Аҵыхәтәантәи сгәыӷрақәа сынрыжьуан иаха.
Сцәа-сжьы еилаԥыххаа сырфазшәа алашәага,
Бҭацан бахькҿагылаз сбыцын сгәырҩаха.
Сыҟоуп анцәа ишиҳәара,
(Аҭахызаргь акәзааит ус).
Сашьҭам ауаа сшырбара.
Исымдыруеи са схатә ус.
Иац сызԥырҵыз аԥҳәыс мыжда,
Дсаӷагәышьоуп, ишԥазури.
Сгәыӷуан, схьаақәа сымылдап,
Лыцынхара шԥамури.
Аха сгәыӷра башахеит,
Баша аамҭа нысымхи.
Лгәы аҭацәыра сашьаҳаит,
Агәы сакара сықәымхеи.
Са сҽаналзга лыкаҭа,
Избеит маӡа сшырлашәыз.
…Раида гәышьа, уарада,
Бзиабароума сзырлашәыз?..
Бзиа бызбаҵәҟьар сҭахгәышьоуп.
Ибыхҭнысҵар сҭахгәышьоуп сыхгьы.
Аха аӡ иххалаз анышьоуп,
Уажәыҵәҟьа бзеиԥшу сара сзы.
Бымԥынҟа анеира зылшода,
Ацәқәырԥқәа брымоуп бышьҭых.
Нарџьхьоу иеиԥш бызгәыҵак бызгода,
Бышықәсқәа башаҵәҟьа иныбхт.
Шьҭазы ааԥынтәи ас ӡылач
Иҩарха иниасны ицо,
Ирхыҵхьеит бышьҭақәа ирхылаз.
Иргахьеит шьамхыла изыхьӡаз.
Баларшәыз ацәқәырԥқәа ршыра,
Сықәуп саргь ҭынч аҟәара.
Салам шәҟәыкгьы ҭам сара сшәыра,
Исымам ахьаагьы сызгара.
Ҳнеивыслап иҟаҳҵари уаҳа,
(Анышә ҳабжьазаргьы ауан).
Ҳаныхааз, ҳаныԥшӡаз зегь реиҳа
Иҳарцәаз мцоуп уажә ҳзызхьуа.
Бара ашәҭыц, иац игәылҵыз,
Ас банбахьӡеи азҳара.
Бзиала ҳәа сныжь исԥырҵыз.
Ишԥабырхынҳәри сҿара.
Сырхьынҳалеит шьҭа шәахәацқәак,
Сымҩахәасҭақәа сыԥшаахт.
Исыбжьарц срышьҭалеит мырхәацқәак,
Санхәыҷыз еиԥш нас сгәы ԥшаахт.
Ассир салаҟоуп ибдыруаз,
Бзиабарала са сгәы анҭәу.
Иббоит быблақәа исзыруа,
Бара боуп уажәшьҭа сызтәу.
Уи ашәҭыц ҿиххьеит ҽаӡәы,
Сара иҿысхуа ыҟаӡам уаҳа.
Еснагь аԥсҭазаараҿ саӡәын,
Сцарын сара схәыцрақәа срыхан.
Аха иабанӡа, иабанӡа, иаба?
Схьаақәа зыхәшәтәыша дабаҟоу?..
Урҭ схашҭлоит аԥҳәыс ԥшӡа дызбар,
Исҭахым нас агьежьра аҩныҟа.
Ҽаӡә имца арахь сазырԥхаӡом,
Уи арцәара сылшом исҭаххаргьы.
Сбыллоит ауп, сыццышә бсырбаӡом
Сыԥсаанӡа, сыԥсыр, ибҭаххаргьы
Ибзыԥшаауам хара ибышьҭаз сыԥсы.
Гәнаҳарак бҩыза иҿаԥхьа исымам.
Бцыха ӡыхьуп, насыԥми иа изы.
Бхаҵа дымҩашьеит – барымам.
Сыҟоуп, Анцәа ус са сишеит,
Сахьзымнаӡо исҭахым са сҽаԥысшьыр.
Бара! Ҽаӡә иқьафуразы бишеит.
Бызшаз ианаамҭаз ҳаиқәимыршәеит.
Сыхьтәы даҷзааит – шәҩыџьагь шәеиԥызшьуа…
Аҭел сықәтәоуп иахьа аашазар.
Бысзас, бысзас, бысзас.
Иҟамлои бшасуаз ба бааԥсазар,
Ҳзымеицәажәеитеи уаҩҵас.
Зны ана самоуп.
Ара самоуп,
Сҽааизганы џьара сҟамлеит.
Быламбара хьаас исымоуп,
Баха ансоухгьы ба бҟамлеит.
Ба быԥҳәысгәышьоуп, хара бымам,
Сгәы баналнах – бхарахеит.
Ҳанеиқәшәалоз насыԥ сыман.
Уи анасыԥ шьҭа ихьчатәхеит…
Са сеиԥш иагаҩ ббахьеит, Луиза,
Ршьамхы бнықәыццышә бцахьеит иагаҩы.
Ибгәаламшәои банцәыҵалоз са схыза,
Ижәны сшыҟаз гәабҭахьан аҩы.
Уи ауха сара сзыҳәа зегь акакәын.
Сара ҭынч аԥсшьаракәын сзышьҭаз.
Уи ауха ба бызгәыларшәыз ҽа лакәын,
Уи алакә ссир ҳылабҳәан ҳашьҭан.
Нас аԥсшьаха, ацәаха уа измадаз,
Бзиабарак ҳаашьҭԥаа ҳагаӡеит.
Уи аухатәи ҳаԥсҭазаара еилзыргада,
Иԥхашьазшәа аҵх ҳшыннажьыз ҳамбаӡеит.
Ҳанеиԥырҵуаз сгәы ҟәырҷахак аамхны
Быкәа иҭасҵеит, бцәа-бжьы еимданы.
Аҳәса ԥшӡақәа, сшәымоума са салхны?
Ишәхьызыгӡахьеит сгәы аԥҽыхақәа шаны.
… Ишԥасҭахыу шәара иахьа шәеизызгарц,
Луизараа, са сгәы ззысшаз сшәыхьӡаны.
Саргьы
Схьы рахәыцны сшәыкәырша сҿаҳәазарц,
Аха иабаҟоу, уи аамҭа цахьеит аҽӡаны…
Быбжьы сырҳа, сҩыза гәыраз,
Аҵх лашә саларшәуп, сааԥсеит.
Цәаҳәак аҩра сазыԥшыназ,
Аамҭа нықәҳа иахьцаз сымбеит.
Бара балоуп уажә аԥхыӡ хаа,
Ачча ықәуп ба бхы-бҿы.
Аарла исхалашо ацәашьы ҭаа,
Ашәахәа зынаӡом бгәаҿы.
Са снахьысшан уа нацәкьысла,
Бара бӡамҩа иҭҵәраа ицо…
Саргьы ус-ус саныслап
Уи сразҟымҩа, сныҟәызцо.
Бара быцәаз бгәы раҳаҭны.
Агара бшадтәалаз бааԥсахьеит.
Саргьы сқьаадқәа џьа иныԥхьакны
Снықәиап, аҵх акыр цахьеит.
Быбжьы сырҳа, сҩыза гәыраз,
Аҵх лашә саларшәуп, сааԥсеит.
Цәаҳәак аира сазыԥшыназ,
Аамҭа нықәҳа иахьцаз сымбеит.
Бгәаҵа сҭалан сҽысҵәахын,
Ашьхыц еиԥш сҭатәоуп.
Бгәеисра салаз, салбымхын,
Адәахь даара ихьҭоуп.
Иаабыртит ҳәа башаӡоуп,
Бгәы ахышә хәыҷ сдәылыбцарц.
Ҽа гәык уаҳа сашьҭаӡам,
Ус мариала салаӡарц.
Атамажәлоуп иаласоу,
Атама ҟаԥшь, игәылҭәаахьоу.
Саргьы бгәаҵа саласоуп,
Зхы-зыԥсы зымҟәыҵԥраахьоу.
Баша, баша, башаӡоуп.
Уажә бгәы, баха амаӡам.
Сара уаҟа саласоуп.
Шьҭахьҟа уаҳа мҩа ыҟаӡам!
Сгәы иаанагон, акыр шықәса ҵыр,
Аамҭа мшынҵас иҳабжьалар,
Бысхашҭуеит ҳәа, аха ҿыц сыхнымҳәыр
Амуит, зны ибцәыӡхьаз аҟьала.
Бсызрылгом са сымшқәа, иауам,
Сыҵхқәагьы баарылымҵит уаҳа.
Сгәы ҭәуп бара быда, иҭацәуам,
Уи бзаартуп, ибдыруаз, зегь реиҳа.
Ҳанқәԥшқәаз, ҳаныԥшӡаз мбатәшәа.
Иҵхьоузеи уи аахыс шаҟа аамҭа,
Иџьысымшьоз ега ҵыргьы быстәшәа,
Сышԥажьоз ихагаз сҿараамҭа.
Ианааихысҵәоуп са сымҩа абжа,
Ианеилыскаа шыхәмарраз сызҿыз.
Бареи сареи шьҭа аӡиас ҳабжьоуп.
Ҳабзиабарагь уи ауп изхәаҽыз.
Ишԥасҭаху сышьҭрақәлар ҽа знык,
Сԥа иқәраҿы сҟалозҭгьы уажәы.
Сҟәышхон ҽа хәыҷык, ҽа хәыҷык.
Сҿара гәхьааго, нас, стәозма сажәыр.
Хьшьыцбаҵас сымҵәыжәҩақәа ласхон,
Хәылԥазык ба башҭа бышҭоу,
Бышьҭԥаа, бысгәыҵак бызгон.
Жәҩантәылахь, еҵәала иқәҵоу…
Аха урҭ зегь еижьагоуп уажәшьҭа,
Уажәтәи банасыԥ са саԥырхагам.
Сызхыҵуам зынтәи ахҵысҭа, схьанҭоуп,
Иансылшоз сгаӡан, са сагьхаган.
Даагылазар иԥсы лылан аӡәы иԥҳәыс,
Уи ахаҵа иҩны дшыҟаз дыҟамзи тәыс.
Анахь дкеицон, арахь дкеицон уи хәыҷҵас,
Иара иакәзар, ихы мҩаԥигагәышьон тәҵас.
Даагылазар иԥсы лылан аӡәы иԥҳәыс,
Ишԥаҟаиҵарыз, деилагагәышьеит уи нахыс.
Есҽны уи иҿаԥхьа мра цеицеины дкаԥхауан.
Иаргьы цәашьҵас есааира дӡыҭуан.
Дӡыҭуа, дӡыҭуа, цәаҳа ршәагак даҟарахеит.
Иԥсы мыжда ршәага цәаҳас ирацәахеит.
Инеихыҵны ицагәышьеит жәҩанахь еиханы
Аԥҳәыс ԥшӡа лхаҵа жьҵааҵас дырҩаны
Игәашә аԥхьа диргылеит имҩасуа ицәшәаларц.
Имҩасуа ицәшәаларц, иԥҳәыс дихьчаларц.
Даагылазар иԥсы лылан аӡәы иԥҳәыс,
Уи нахыс уи лҿы дыҟагәышьан тәыс.
Данԥсыҵәҟьагьы уи лыхьчара дазкхеит,
Лара дыԥсаанӡа,
Иара дышхаҳәхара дхаҳәхеит.
Ацәылашамҭаз дгылеит
Ишьҭыбжь мыргыцәакәа,
Иҭахын аҭыԥ адҵра,
Уи ахьшьцәа дрымбаӡакәа.
Акҿаҩра дныкҿалан,
Иаханатә ирхиахьаз
Шьыжьхьа ыфан дҩагылеит,
Ибеит ишшахьаз.
Дныкҿасын иаакҿиԥааит,
Иабџьар мыц зымҳәоз,
Ахьча ҭыԥ днадҵит.
Дызҿқәаз зегь рымбоз
Шьыжь иҿыхаз ахьшьцәа,
Аха ҽырцәа ҟарҵеит,
Ашәарыцаҩ иқәцәажәара
Ахәҭаны ирымԥхьаӡеит.
Дцон уи ахрахь,
Иахьа ибазма иҭыԥ.
Заҟантә уи дрылашәахьаз
Ашәарах ргәыԥ.
Иреиҳау акы алкаа,
Аԥсырҭа иарбаны дхысуан,
Иагьынкаҳауан
Ишибоз ишьҭҟьаны.
«О, Ажәеиԥшь,
Иахьа исаҭәоушьаз
Бзиоуп, ухаҵкы,
Исықәумыршәеит аҿалара
Ишәарҭоу хракы.
Улаԥш хаа схымшәо
Еснагьгьы исхыз,
Арацәа сашьҭам,
Ирылсхит исхәыз.
Ургәаара са исылшом,
Ҩынтә абџьар ҭсырҟьом,
Зны хысрала исуҭаз ауп,
Егьырҭ уԥсырхом!»
Гәаныла абарҭ ажәақәа
Шиҳәоз дыццакны,
Днахаххуан ашәарах,
Иаҳәызба ҭԥааны.
Арҳәарах ааҭыхны
Иара шеибгаз игон
Ахьча ҭыԥахь.
Нас уаҟа ахшьылаа ҟарҵон.
Гәырӷьаран аҭыԥаҿ,
Нас, крыфаран, жәран,
Ашәарыцаҩгьы деихалашо
Урҭ рыгәҭа дтәан…
Абарҭ зегь дрызхәыцуа
Уажә даватәын хаҳәык.
Иҭынчран шьхатәыла,
Игомызт шьҭыбжьык.
Амрагьы еихалашо,
Ихалахьан шьҭа акыр,
Иҭахымызт ашәарыцаҩ
Напҭацәы дхынҳәыр.
Аха ахрақәа еиҭымхазшәа,
Ԥсы зхоу ак ибом,
Ԥслаҳәи бӷаџьмеи
Ари аамҭаз рхы удырбом.
Аҳәырҭақәа ныжьны
Ицахьеит шьҭа дара,
Иахьшәарҭам аҭыԥқәа рахь,
Ҭынч аԥсшьара.
Дгьежьгәышьароуп ишьҭахьҟа,
Днадҵит ахаҳә,
Хәархәарбжьык иаҳан,
Уа ишьҭахьҟа дынхьаҳәт.
Мышәҳәыс хәыҷык ахы
Ҩ-хаҳәк ирыбжьакны,
Аҽырԥсы игылоуп
Ашәарыцаҩ ицәшәаны.
Ахәы қамса еилатата,
Аеҭым цәа ахьыкәкәа.
Наҟ длавсгәышьар,
Имцои илҭакәкәа…
Иааигеит ашәарыцаҩ
Аҩныҟа амышәҳәыс,
Уинахыс ҭаацәала
Иазыҟалеит тәыс.
Иреиӷьу афатә
Алԥшаан уи азын,
Иахызбаауадаз,
Аԥшәмацәа рзын.
Ирыцҳаз амышәҳәыс,
Бзиа ааӡа анаиу,
Иҭыгга иазымҳаи,
Аԥшра-сахьа аиут.
Ашәарыцаҩ дгәырӷьаҵәа,
Сымшәааӡа иҳәон,
Сымшәааӡа иҳәон,
Амшәазы дыҽхәон.
Аха ҽнак амитә
Уи ахаҵа даниеит,
Иарӷьа нап имшәааӡа
Иҿыҟаҟаа иагеит.
Сымшәааӡа, сымшәааӡа
Шиҳәоз дгәырӷьаҵәа,
Аҽнышьыбжьон иханарбгеит
Имшәааӡа рацәа.
– Уаҩыжәлар шәықәибах,
Шәаныӡаа адунеи,
Ари адгьыл хазына
Рзынхеит леи-бгеи.
Амаҭқәа ҳәылмысуа
Ирыҩназ шәыҩнқәа,
Аҳәынаԥқәа ракәыз
Ирхало шәыхәқәа.
Ахаан иҭамбац
Шәа шәӡыхьгьы ҭабо,
Шәынхара-шәынҵыра
Мышкала иҭабго,
Шәара шәыда уаҳа
Иаҳмоуа гәырҩа-хьаа,
Аҩысҭаацәа ҳашәиԥхьыӡ
Иахьахәҭоу инаӡааит! –
Ишәиԥхьыӡ даалган
Раҳ Џьафардын,
Иикыз иԥаҭхьа
Нықәиҵеит, иҭаирцәын.
Аҩсҭаа хәамсысқәа
Ура ҳәа иҳәҳәеит,
Аҩсҭаа хәамсысқәа
Ираҳаз ргәаԥхеит.
Изҵатәоу аҩны
Иргылт анхаҩы.
Изхатәоу астолгьы
Изкын ауаҩы.
Акырӡа рқьафқәа
Анҭарҵа дара,
Иныҵакшәа ашәакгьы
Ргәаӷьит аҳәара.
Ичҳара хыҵӡеит
Аԥшәма зегь збоз,
Аҩсҭаацәа рышәиԥхьыӡ
Злымҳала изаҳауаз.
Бжьыцәгьа мыргакәа
Ирҿыхт иҭаацәа,
Ицхраарц нареиҳәеит,
Днархалан иԥацәа.
Уи акәхеит иаразнак
Аҩнашә рчаԥеит,
Аҩсҭаацәа здәылымҵуа
Уаҟа иҩнахеит.
– Снапала усыргылан,
Снапала узбылуеит,
Угәнаҳа цәгьазаргьы,
Уаныхра згәыӷьуеит.
Аҩсҭаацәа иртәарҭан
Араҟа иҟамлеи,
Иҭасҭәаз са сҩала
Ашәиԥхьыӡ рымҳәеи.
Рышәиԥхьыӡ уаҳа
Ҳааигәа иҟамларц,
Ауаатәыҩса аринахыс
Игәырӷьо инхаларц.
Хыбрада инсыжьуеит
Исхылҵыз схәыҷқәа,
Мшкы ҽак сыргылап
Еибгазар снапқәа. –
Нас даакәшан амца
Ацреиҵеит иҩны,
Игәырмаҷгаха иагьааҟалеит
Аҩсҭаацәа рбылфҩы.
Дааршазар, иҩызцәа рзы дыҟан ахаҵа,
Иҩызцәа рзыҳәан иҭихуан иԥсы.
Ианаҭаххоз, реидара аарымхны уи даҵан,
Насыԥ иман иҩызцәа рзыҳәа дыԥсыр.
Аха ҽнак,
Дшьацәхныслан, дкаҳаит ахаҵа,
Изнымкылеит иеидара иқәыз рацәан.
Ибоит аргама, шьҭа имра шихацәаз,
Зеидара даҵаз уа иԥырҵны ицахьан.
Дгыларц дмеихагәышьеи.
Инапы хьанҭақәа шьҭихит,
Ихәлаҵәыуоз дабаҟаз, ихәлаччон зегьы.
Иаразнак идырит, иаамҭа баша инихит,
Башаӡа игәыӷрақәа днаскьаргон уажәгьы.
Ҿыц шьҭа дзиуама,
Дихьеит, иқәра ниххьеит,
Имҩа аҿахҵәарҭа днахьԥшыртә ибахьеит.
Иԥсҭазаара асахьа убартә еиԥш иҭиххьеит,
Иҩагылан ддыртәартәеиԥш уи дышлахьеит.
Убасҟан
Жәҩанахьтә дылбааит уи ирмацәысуа,
Ажәала зсахьа узҭымхуа аӡәы,
Уи ихылҵуаз аԥхарра игәы хьшәашәа инҭысит.
Аха дагхахьан…
Ахаҵа иҭыԥ шьҭа иҭацәын…
Енвер Ажьиба аԥсуа поезиаҿы данцәырҵ инаркны, поетк иаҳасабала раԥхьатәи ишьаҿақәа ахьыҟаиҵаз ажурнал «Алашара» иҭбааҭыцәу «ашҭаҿы» ауп. Уи аредақциа ашәхымс данхыҵуаз зынӡа дқәыԥшын, аха «игәаӷьра» дуун, Мгәыӡырхәатәи ицқьареи иламыси, «рымҵәыжәҩа»
дыҵакны Аҟәаҟа дааргеит. Араҟа уи ирҳаит аҩызцәа, ақәлацәа, араҟа уи даарылагылеит зышәҟәқәа рыла ибзианы иидыруаз, аха аԥсҭазаараҿы знызаҵәыкгьы дызқәымшәацыз,
иимбацыз, мыцхәы дызцәыԥхашьоз, аха мыцхәгьы пату зқәиҵоз аԥсуа шәҟәыҩҩцәа.
Зыламыси заԥсуареи ҳараку, збаҩхатәреи зуаҩреи еицнарго, есымша зиашара заԥхьа игылоу, зыԥсадгьыл ахьчара анаҭахыз, абџьар шьҭызхыз, зыԥсҭазаара аӷьы-рак зегьы алитература иазҭаз, уиала зыԥсы ҭоу, апоет, апублицист, «Алашараа» ҳҩыза бзиа иахьа 50 шықәса
даарҭагылеит... 50 шықәса рышьҭахь ишәышықәсхыҵра зых иақәиҭу, ихьыԥшым Ҳаԥсадгьыл аҿы еицазгәаҳҭартә анцәа иҳаҭәеишьааит!
Саҵашьыцуан амра ангылоз,
Саҵашьыцуан амш шьыжьы.
Сара сакәын раԥхьа ирԥылоз,
Ирықәсыргон нас сыбжьы.
Мышкы аԥсҭазаара ҳаицалан,
Ҳзыхьӡоз маҷымызт ҳара.
Амреи сареи жәҩангьы ҳхалан,
Ҳахалашон ҳ-Аԥсынра.
Инаскьазгон нас са сымра,
Инаскьазгон сымш хазы.
Аԥсы ааиҭакуа ҭымра-ҭымра,
Иаауаз аҵх ахь сеиханы
Сцон нас аеҵәқәа сырԥыларц,
Урҭгьы ирылан са сыԥсы.
Срындырԥшылон ҽаӡә дызнымлац
Амҩахәасҭақәа ԥшааны.
Урҭ сшырныз, сшырныз мацара,
Ашамҭа аҟынӡа са снаӡон.
Нас исцәеимпуан хара-бӷьара,
Аха сымҩа насыгӡон.
Сеиҭаԥылон амра игылоз,
Сеиҭаԥылон амш шьыжьы.
Сара сакәын еиҭахгьы ирԥылоз,
Даргьы ирдыруан шьҭа сыбжьы.
Ишьҭоуп асы. Иҳәынҷоуп аԥсабара,
Иҿыхьҭаӡа иасуеит аӡынтәи аԥша.
Еиҟәышәшәан аԥҭақәа, ихуп хара-бӷьара,
Ажәҩан иаҵоуп еибыргәаазшәа, рыҽша.
Схыланы снеиуеит иалдоу аграпара,
Шьыжь шаанӡа игылаз рышьҭақәа еилаго.
Са саԥхьа иаԥылазаап иахьатәи ашара,
Урҭ рышьҭақәа роуп исыхо, сахьымцац сызго.
Алҩаҵә рхылҵуеит аҩндуқәа сызвысуа,
Алҩаҵә – аԥсҭазаара афҩы хаара зшо.
Сцоит сара, ашьҭақәа сызху сагьырхысуеит,
Исымам ҽԥныҳәак шьҭазы са сзыцәшәо.
Ишьҭоуп асы. Иҭынчуп аԥсабара,
Сшьапқәа ирыҵашәаҳәо асы ашьҭыбжь сарԥхоит.
Еиҟәышәшәаз аԥҭақәа хуп хара-бӷьара,
Ицәыҵԥхоит ашәалҟьамра аԥсҭазаара сгәарԥхо.
Сыблақәа аахызҩар ԥхыӡ мацараӡам избо,
Алакәеиԥш сырҟәаҵхьеит аԥхыӡқәа рыгәрагара.
Иахьакәым сшьацәхныслар схоуп зегьы звызбо,
Аӡәгьы ахара идсҵом, сашьҭам иахьырхәра.
Ауаа зегьы уааҵәҟьазар сҭахуп, сагьазгәаҟуеит,
Избарц ауаа рыцәгьақәа еибамҳәо, иразӡа.
Ашьыжь ианеиԥыло ргәалақәа рхашҭуа,
Гәи-гәи еибадыруа, дара амреиԥш илашаӡа,
Ак аԥхарра иахылҵуа аҩыза ианыруа,
Аҩбагьы рыԥхарра ашьац иаҵәа аанаго.
Ҩызада иқәхаз урҭ ҩызара изыруа,
Аӡиас измырыз урҭ дырган дырго.
Имаҷым иҳалшо, макьана ҳзызхәыцша,
Ҳаидгылар зегь аӡәк иеиԥш, ҳҳәоу еиқәыршәа.
Ихаҳцап ҳәа ҳаламгап лассы аԥҭа ихыҵша,
Ахала уи хыҵуеит, аԥша аазқәыршәшәар.
Иҟоуп уажәыцәҟьа ишәарҭоу зегь реиҳа,
Ҳазыӡырҩып аамҭа, уи иадыруеит изакәу.
Адгьыл ауп ихьчатәу, уажәыцәҟьа ҳа ҳаиҳа,
Ари адгьыл, напсаргәыҵан ауаатәыҩса ҳазқәу.
Акыр шықәса аџьабаа цәгьа баны,
Сышӡыхьу рбап ҳәа имҩасуа зегьы,
Азакәӡам, аӡыхь ахыҵхырҭа ԥшааны,
Ахы зыҵнахыз, изаргаз абжьгьы.
Ауаа дара рхала уи шӡыхьыз рбеит,
Амҩагьы азыҟарҵеит ахра ҿаԥҟаны.
Уинахыс зегь рымҩа уи ашҟа идырхеит,
Ихынҳәуан урҭ рӡаагага аԥҳалқәа рҭәны.
Ахшыҩ рыцҳа, зегь злаӡо –
Иҳаҵанаҳәозеи?
Зегь азеиԥшуп зны уԥшыр –
Изызҳәоузеи?
Абас ихәыцуама зегьы –
Гәы рызҭаӡамшәа.
Анцәа иҳамҭоума иара –
Нас иахьааимшәо.
Баша дхәыцымзаап, мамоу –
Аҩысҭаа.
Аҭак римҭеи иара ауаа –
Иазҵаан:
«Аԥхьа ишәхәыцыз шәара –
Шәа ишәымаз,
Ашьҭахь ишәхәыцыз шәара –
Са исымаз»
Ҩысҭаа мысхәума уажәгьы –
Ауаа ҳзыргәамҵуа?
Зсахьа ҳгәаҵаҿ иҵәаху –
Ҳабла ихымҵуа.
Иаартым дунеиуп, уара ахшыҩ –
Шәкы ирызхәыцуа.
Шәкы ирызхәыцуа, аха уԥшыр –
Ак зыцрыҵуа.
Иҳәам ашәақәа згәырҩоу –
Иҳәоу зҳамҭоу.
Иԥсыз ашәақәа згәырҩоу –
Аҿыц иашьҭоу.
Ԥсҭазаароума уи зызҳәоу –
Ахшыҩ ргәамҵра,
Шә-хәыцра еилаԥаҭак, аха уԥшыр –
Еибгала алҵра.
Ахьхьа-хьхьаҳәа ашьҭыбжь гоит –
Аӡыхь ԥшьа,
О, уи иаҿыхәаз еиҭа дҿахоит –
Ахәшә ԥшьа.
Ахшыҩ рыцҳа зегь злаӡо –
Иулшаӡозеи!
Иуиааиуа мчы ыҟамшәа, уара –
Агәра узыргозеи?
Ашьшьыҳәа иааиртыр сара сгәашә,
Цаԥха зҿамшәац,
Дсыдыскылоит асас, сгәы дҭаршә,
Цәгьарак зҭамшәац.
Сидтәалан аҵх ду сыршоит,
Сусқәа нкажьны.
Суаџьаҟ мца уи инсыршуеит,
Амҿы леихәлажьны.
Ари сара соуп, заб иԥоу,
Зынамыс цыфас зхы иазмырхәац.
Дгәырӷьап са сеиԥшцәҟьагьы сԥа,
Сыгәнаҳарақәа зыбӷа дмырхәац.
Аԥсуашәа уи араҟа иаҳап,
Аԥсуашәа – ахаҵара иахылҵыз.
Ақәла, ма аҩыза дирҳап,
Сышәхымс шьапымшла дышхыҵыз.
Ари сара соуп, заб иԥоу,
Зынамыс цыфас зхы иазмырхәац.
Саныҟамгьы уи иԥыло сԥа иоуп,
Сыгәнаҳақәа зыбӷа амырхәац.
Аиҭым еиԥш арыцҳа цәа ихарԥаны,
Ахаиҭаҳәара илымшазаргьы, иҳахьи.
Иҳамбоз, уи аԥсҭазаара игәы ахшәаны
Дышҳалаз, инеиԥшьуа хыхьи-гәыхьи.
Ишаҳҳәалоз, дзыхьӡаша рацәоуп,
Ахы ыҵнамхцт иижәша аӡыхьгьы.
Дабаҟоу уажә ҳҩыза, дыԥсны дыкҿоуп,
Аԥсҭазаара ззыҳарамхаз еиҭахгьы.
Иара иоуп. Аӡәыҳәа уигьы дҳаԥхеит,
Мариала иӡбахеит уи дзыргәамҵуаз.
Еҵәакгьы ажәҩан иналҟьан, иҭахеит,
Имырлашәкәа, зыблақәа ирҭамӡоз.
Дыржгәышьеит апоет ихәыҷра адәаҿы,
Аракәын зны игара ахьҵысуазгьы.
Анышә агәы ахьылгоу рнаҩс ахәаҿы,
Дахьышьҭоу, уи игәалақәа аҳәозҭгьы…
Бара быда – шьҭазыҳәа аӡиас ихәашьу,
Бара быда – ҭынчрак змам аӡыркәи.
Бара быда – аԥсаатә мҵәыжәҩада, ишьу,
Бара быда – сара сыԥсҭазаара закәи.
Бара быда – сара иҟам, ианым,
Бара быда – жәа ҟәандак згәы иҭашым.
Бара быда – ари адунеиаҿ акымзарак зхым,
Бара быда – амшқәа шьҭа имшым.
Бара быда – сниас сцоит, сара схынҳәӡом,
Бара быда – сашәақәа шьҭыҵ изцаӡом.
Бара быда – уаҳа цәаҳәакгьы зыҩӡом,
Бара быда – сымра уаҵәы икаԥхаӡом.
Схәыҷрашықәсқәа иахьеиԥшцәҟьа срызхьаауа
сҟамлацт,
Сан лыблақәа ракәхап урҭ ашықәсқәа сзызҵәахыз.
Сыбла дыхгылоуп ахәыҷ згарашәа рымҳәац,
Издыруеит уи арԥыс урҭ сышықәсқәа ззыҵәаху,
Схәыҷра адәы иаҵәа дшықәло иаргьы деилыхха,
Имҿтәы ӷба хәыҷ шхиҵо сызҭалалоз акәара.
Уи ида нас дарбан, мышкызны, ианаҭаххо,
Исхызхра, сеилымкаакәа исыдырҵар харак.
Аԥсҭазаара иауамызт аҩны ашә насхаркны
Сҽыҩнаскыр, са снаҩс уаҳа ԥсҭазаара ахьыҟамыз.
Са сама индәылҵит, хәыҷҵас снапы кны,
Уиижьҭеи иҵуазеи… Ԥсы зхоу зегьы ирыламыз,
Сцәа-сжьы зыцәмаҷхаз сыԥсы зегь шаны.
… Уажә сыбла дыхгылоуп ахәыҷ згарашәа рымҳәац,
Издыруеит, мышкызны уи сҭыԥаҿы дышгыло.
Снапала еибысҭаз сбаҳчаҿы инатәарц
Имҩахыҵуа сҩызцәа ԥсуаҵасла дшырԥыло.
Изҳәада уахатәи аҵх ҭынчӡам ҳәа,
Сабиҵас зегь каххаа ицәоуп уаха.
Адгьыл агара ԥха ҵысуеит агәадыҳәа,
Уи агара игароу ироурц цәымҭахаа.
Ԥшалас ҿыхьшәашәаак насуеит ахәхәаҳәа,
Аҵлақәа рыбӷьы иаҵәа ахәхәаҳәа иччоит.
Арашәыгақәа еихырҳәаалоит уахагьы аккаҳәа,
Амза гәылҭәаа жәҩангәы ихаланы иҷаԥшьоит.
Изҳәада уахатәи аҵх ҭынчӡам ҳәа,
Сабиҵас зегь каххаа ицәоуп уаха.
Адгьыл агара ԥха ҵысуеит агәадыҳәа,
Уи агара игароу ироурц цәымҭахаа.
Быцәоуп Тати ахәыр-хәырҳәа,
Аҵх агара сырҵысуеит.
Сшәоит уажәыцәҟьа бжьык аагар ҳәа,
Амза ахышәынтә ибзыԥшуеит.
Са сындәылҵуеит ԥшьаала-ԥшьаала,
Аԥсаа мҿыхаӡацт, шьыжьуп.
Аӡаӡа еимхәыцқәа рҽеидыԥсала,
Ашьацқәа ишьҭыхны уажә иркуп.
Ба банҿыхо урҭ зегь рыԥхны,
Хәдахаҵа ԥшӡак набсыркуеит.
Ашәа ҿыцк аԥсаатә ирымхны,
Ачамгәыр иацҳәо ибсырҳауеит.
Ашара акрагуп. Амза кыдуп,
Ицәоуп ақалақь ааԥсан.
Быԥхыӡқәа срылазар насыԥуп,
Сышәҭыцны рбаҳча сара сҭан.
Сгәы инықәԥрааит аҵыс иаҵәа ашәа,
Атамашәҭқәа аԥштәы рханаҵарц.
О, Тати, схароушәа, схарамшәа
Сшыҟамгьы уи ашәа ибнарҳарц.
Бгәы аӡыжьра сыххалеит сызхымҵуа,
Са сзыҳәа уа ихьҭам, иԥшакым.
Ба быда шьҭа сашәақәа шьҭыҵуам,
Ба быда атамашәҭқәагьы шәҭым.
Ба быблақәа – сымҩа лашара,
Уа исыхо сызго сышьҭԥааны.
Аԥштәы шкәакәа, ажәҩан иаҵәара,
Џьарак измоу сеилԥшааны.
Сышьҭыԥрааит,
Сазкуамызт ари адгьыл,
Шьҭа бтәыла саҭоуп са ссасны.
Насыԥ лашак самоуп са сгәыдкыл,
Бдунеиаҿ џьарак сааизганы.
Икынхалаз амза цәышӡа ажәҩан иаҵоуп,
Мрагыларҭа ҿыҟаԥшьаа аӡамҩа еикәаԥхоит.
Аеҵәақәа ԥшьаала иҭыхьшәашәаауеит ргәаҵа,
Аӡаӡа цәыкәбарқәа хаз рыблақәа ҭыԥхоит.
Ахәлареи ашареи ԥсҭазаарак еимаркуеит,
Рыбжьара амш ҿыц салны ирыбжьоуп.
Аҵарақәа ашәа хаала баагәарак иҭаркуеит
Гәыӷрақәак, рынарха наскьоушәа ижьоуп.
Ԥҽыхақәак рыҵәаабжь ҭахәаҽ иаркараз,
Адгьыл ус ҿымҭ былрак иазыԥшуп.
Ашьхақәа ирҿалакьуа аӡырҩаш хыцәԥарақәа,
Аанҿасра рықәымкәа ицоит, иццакуеит…
Сышьҭа знысҵаз сыдгьыл,
Хәра ҭыԥны ианхаларцу?
Сыдгьыл рыцҳа, сыдгьыл,
Ушырӷӷоу ушьҭаларцу.
Суӷрагылан сцоума нас,
Агәнаҳақәа еидысҳәҳәалар.
Са сабдуцәа рынамыс,
Шахаҵас еидысҳәҳәалар.
О, исхашҭны сзыҟалом,
Сыԥсҭазаара адаҟьақәа.
Сара истәым срылалом,
Иаҳҳәап – иуаа нагақәоуп.
Сара сыҟоуп, сыҟазарц,
Сыдгьыл агәы ишаҭаххаз.
Сара исымҭан ирымазарц,
Исылшаз ахәыҷы рыгымзарц,
Мышкы иины ихаҵахаз…
Мыцхәы иҿыхаау аччаԥшь сшашьуа,
Сашьуеит еиҭа аҿымҭра саналоу.
Сааҟәымҵӡакәа бӡамҩақәа сшьышьлар,
Избоит сара акгьы ыҟамшәа исхароу.
Ацәқәырԥассеиԥш бқьышәқәа уа иԥтыр,
Исхарои, цәыкәбарҵас снарҿыхәар.
Нас, аҩыџьбареиԥш, исхымԥсаауа сашьыр,
Иҟалоит ихьаахҽыган са исыхәар…
Ашә схы ныласкит, аҳауа џьбароуп,
Иџьбароуп иахьа амш иҳацәцазгьы.
Қәԥароуп рҳәеит, ахаангьы қәԥароуп,
Икәыбругьы, алым гәы зызҭоугьы.
Аӡә даҵахоит, даиааиуеит ҽаӡәы,
Аӡә гәаӷла, егьи дышуаҩыхаау.
Доус инарха ануп иа инапы,
Ари адгьыл ҳақәуп, ҳаҩысҭаам.
Қәԥаразар – қәԥаразааит, ҳцалап,
Ҳагәнаҳақәа ҳрыҵаз еидаран.
Ԥсеиҭакраан, оф гәышьа, ҳҳәалап,
Ҳгәыла иахьагьы имоуп ачара…
Ашьыжь шара. Ба бызхьаара,
Инымҵәоз аҵых ацәцара.
Амра ԥхашьа ахаҿы ацәаара,
Ах, сыбзиоуп саргьы ара.
Аԥша ҟәанда, уасла, уасла,
Иахьа сгәалаҟан сааԥшит.
Сшарԥыеҵәа, ҭынч умҩасла,
Уааԥсан, ублақәа хәашьит.
Ашьыжь шара, аӡаӡа ҿыха,
Аԥсаа рашәа – амш абжьы.
Блаша-лашо баргьы бҿыхеит,
Уа шьыжьбзиа, са сцәашьы!
Бзиа зҳәаша аԥхыӡқәа ибнало,
Бзиа зуша, амш ииз!
Амра шәахәа зшәу, изнаало,
Аԥсабара, угәы уҽаныз!
Схьаақәа идыркараз ацәқәырԥақәа
Рҽыршьыр рҭахуп, аҟәара рҽанҟьаны.
Аԥша гызмалми,
Иҭашәышәуеит ахра еиҟәԥара,
Ибӷанаҵоит ахаҳәқәа еинҟьаны.
Аҷныш ԥсҵәуацәа рыҵәаабжь азхгом,
Агаҿа лақҭа иаҵәа хаара.
Арҭ зегь рыгәнаҳа уаҵәы исызгом,
Исхымԥсаар иахьатәи сгәаара…
Ахьча иуапеиԥш,
Сухаршәзар сҭахуп, Аԥсны!
Ашьха уарба иаҩызаха,
Умҵарсра иахьагьы иашьҭоуп.
Сгәаҵа уҭаршәны усымазар,
Лаԥш уцәыхьчо, уҵәахны
Ҭынч ԥсра сазхәыцрын,
Аха уԥшӡара сымч мырха ӡхыҵроуп.
Сынарха иацуп
Сгәыӷрақәа рымч-рылша ԥагьақәа,
Снаиазҵаар сҭахуп
Уажә Леон, збаҟацәҟьа ҟаҵам.
Иахьанӡагьы
Шәаӡыӡарак аҩыџьбареиԥш исхымԥсаацт,
Сымшәакәа… Сышԥамшәои…
Амҳаџьырцәа акыр инхацәеит зны иахьцаз.
Ҳныхақәа срыҳәоит!
Жәларык ҳауп урҭ ҳныхақәа зхылаԥшуа,
Урҭ рыҵаҟа
Аӡәк еиԥш ҳаныҟам џьарак ҳаизганы,
Ақәыџьмақәа еимдырххаз
Аԥсаҭатә ҳаҩызаха ҳақәхар,
Иаҳхылаԥшу иҳарҳәои?
О,Анцәа!
Дырҩегьых уҳахәа, ҳгаӡара шаҳиааило баны.
Дырҩегьых ҳаԥхьагылаҩ!
Ианаамҭаз ҳаиқәырхаҩ жәҩанахьтәи дҳауҭеит.
Ҳааигеит иахьанӡа.
Издыруеит, уи имшра уаҵәгьы ҳаиқәнархоит.
Ҳԥушәарц иҳауҭаз
Аԥсадгьыл имаҷымкәа ҳҵеира ахҭнаҳҵеит,
Ҳара имцхәу дҳамаӡам,
Дырҩегьых уанҳмыцхраа ҳҭахоит.
Аԥсны аԥсуа ида!..
Изҳәада ҳаԥсцәа ҳнапала еиҭаагоит,
Мап. Урҭ ҳнарывалар,
Дареи ҳареи ҳшеицу џьанаҭҟа ҳаиццоит.
Идаракәац ыӡӡом аԥсуа,
Еиҭахгьы уи иахылҵуеит афырхацәа,
Владислав ибираҟ ԥшьа
Аӡәыҳәа сбаагәаран сазгылоуп саргьы!
Жәҩангәашәԥхьара иагәашәуп ахақәиҭра,
Ахақәиҭра аԥсҭазаара аԥсҟы.
Хақәиҭрада зегьы-зегьы хьиҭҟәиҭроуп,
Хақәиҭрада илахьынҵадоуп аразҟы.
Ахақәиҭра – аҽыццышә ԥхьагыла,
Ахақәиҭра – иԥсыршьагоу аҿарпын.
Ахақәиҭра – узырхәыцуа уаанкылан,
Ахақәиҭра – ацҳақәа рхызҵо амшын.
Иҿыхуп ҳаԥсадгьыл еиҭахгьы,
Ҳхақәиҭра ҳагоит ҳашьҭԥааны.
Иԥшӡоуп,
Иԥшӡацәоуп ҳа ҳбираҟгьы,
Иҳамоуп ҳзыԥсацәҟьоу еилкааны.
Афырхаҵара амҩа ҳзаныҵӡом,
Ихьчатәуп уаҵә иаҳагьы Аԥсынра.
Адунеи аблақәагьы ҳзырхыҵӡом,
Иҳалшару зегь-зегь рыхьӡара.
Жәашықәсқәа рышьҭа ҳнуп иаҳныпҟҟала,
Ҳиааирақәа риааира ҳнахьԥшыртәгьы иаабоит.
Ҳҵеицәа рыгәхьаагара, хьаауп даҽакала,
Гәнаҳак шьҭа ирыцҳҵар, ҳӡыхьқәа ҭабап.
Ҳабдуцәа рдоуҳамч ауп ҳамхьшәашәарц иаҳцрыхо,
Ираҳҳәои уаҵә ҳанацәа, ҭыӷьӡаа ҳреицәахар.
Еиҭа имиц ахацәа рыбжьы ҵар ҳарҿыхоит,
Ааԥсарак ааҳныԥшны, маҷк ҳаашьҭахар.
О, Аԥсынтәыла, уеихагәышьоит ушзахәо,
Ихәыҵаҳәҳәоу укәицқәа, ркәашымца сгәоуп.
Ҳбызшәа хаара агьама шьҭа имаҷым иаҿыхәо,
Уи гәырԥсаҳәаган зшьа иалалаз рацәоуп.
Жәашықәсқәа рышьҭа ҳнуп иаҳныпҟҟала,
Зыкәҷышь хьшьыцба иамгац иашҭа ҳҭаԥшуам.
Иац ҳаҟан акала,
Иахьа ҳаҟоуп ҽакала,
Ҳахәрақәа мӷьацзаргьы, ҭажәҵас ҳашшуам.
Адаҟьақәа аартуп ҳҭоурых шәҟәы,
О, ианӡоузеи,
Леонраа еиҭа ак ҳарҳәоит,
Ак ҳзиӡбуеит Қьалашь.
«Шәҽеидышәкыл, сыжәлар,
Шәа шәыда изыԥсоузеи
Са сыдгьылқәа, атәымуаа
Заҟантә иргахьоузеи…»
Маҷара аӡ нырцәынтә ҳазҿиҭуеит Бабышь.
Аамҭақәа идражәуа, идырҿыцуа ҳа ҳбаашқәа,
Иарбан бызшәоу урҭ рлымҳа иамаҳац.
Шьхацамҩак данысны гаҿамҩакахь дмаацкәа,
Урҭ рымԥахь днарышьҭуам, рыхҿаҭыԥқәа зымбац.
… Жәашықәсқәа рышьҭа ҳнуп иаҳныпҟҟала,
Икамшәац алӷырӡ ҳаблақәа ирыхьчоит.
Иац ҳаҟан акала,
Иахьа ҳаҟоуп ҽакала,
Уаҵәтәи афырхаҵа ихьаақәа неиқәҳәала,
Аҵх лашә ырлашо, ашарахь деихоит.
Аҽышьаҳа адәышьаҳа иқәуп,
Аҵх лашә еиԥш изцаӡом уи хара.
Ажәҩан еҵәа ччаԥшьк аҿықәуп,
Аҽышьаҳа зыҳәӡом азхара.
Аԥҭақәа реиԥш,
Аҽықәҵаршә уажә иахыхуп,
Акәадыр нахьхьи ҭынч аԥсы ашьоит.
Алашәагагьы уаха рыблақәа ҭыхуп,
Раԥабаан еиԥш
Уахагьы амза цәҟәаншьоит.
Аҽышьаҳа адәышьаҳа иқәуп,
Ашьац иаҵәа зыцәаӡом ҭынч.
Ажәҩан еҵәа ччаԥшьк аҿықәуп,
Амзагьы ахьышьҭрамҩа иқәуп,
Аԥсҭазаароуп измыцәо аҽырҭынч.
Шьаҿақәак бааскьар…
Ацәа иҭаӡыӡоит адгьыл,
Ишәоит бышьҭақәа сзырхымԥшыло
Слашәхар ҳәа.
Аӡҭакнаҳа снадгалт, сгәыӷрақәа надҳәал,
Уигьы аанҿасит,
Ишәоит, былаԥш сшану схәаҽыр ҳәа.
Шьаҿақәак бнаскьар…
Ацәа иҭаӡыӡоит адгьыл,
Ишәоит сыбхьымӡакәа
Саанхар ҳәа сзаҵәны.
О, аԥсҭазаара,
Уразха шьҭа. Анҵас сгәыдкыл.
Иабанӡаумазаауеи мышәҵас
Уқарбыџьқәа ҵәахны.
Шьаҿақәак бааскьар…
Шьаҿақәак бнаскьар…
Ҳаԥсҭазаара ауалыр ду иҭоуп,
Еилашуеит,
Аҩы џьбара иеиԥшха,
Инаҿыхәаз дашьуеит.
Ҳачычеит иҳацәтәымыз,
Ҳа ҳаԥсуара аҽакын,
Икамҳац бираҟуп,
Ишьҭыхӡаны иктәын.
Иахьанӡагьы Баҭаҟәа
Дырҿагылоуп аӷацәа,
Мадина ԥшӡагьы дизыԥшыми,
Иадымлац лцәа.
Лыхны ашҭаҿы Қьалашь
Ахшыҩҭрақәа еизганы,
Жәларык рлахьынҵа
Дазхәыцуеит дтәаны…
Ҳаԥсҭазаара ауалыр ду иҭоуп,
Еилашуеит,
Аԥсны ԥшӡа маҷарҵас
Џьоукы ажәра иазгәышьуеит.
Ҳанацәа ргәыҳәԥқәа
Ирҭаҳәҳәоит ҳбызшәа,
Дыдраҵас уи аҳәҳәабжь
Иҟоуп иаршәаз.
Абар, Саҭанеи длеиԥшха,
Гьеч-ԥҳа Рабиа,
Зцәа зтәымыз аҳәса
Аӡы ахықәаҿ дрыниан,
Имиц асабицәа
Лбызшәа хаа длырҵоит,
Мзымҭа агәы каршәны
Амшынахь ицоит.
… Ҳаԥсҭазаара ауалыр ду
Еиԥшуп, еилашуеит,
Аҩы џьбара иеиԥшха
Инаҿыхәаз дашьуеит.
Ицәоуп аҵла аҵх аҽадҵа,
Ицәоуп арҵуқәа уаха.
Аԥша ҿахәмар,
Уа ҳәатәхамҵа,
Абыӷьқәа ирылоуп еилыхха.
Змыцәа, змыцәа, сара змыцәа,
Уахак аеҵәқәа сыԥхьаӡоит.
Садҷаблазшәа аҵх агәыцәа,
Сшацу ашарахьгьы снаӡоит.
Ашьыжь шараз амра ҿыха,
Сацны снықәлахп адунеи.
Иабаҭыԥу са сгәы ахьсыхо.
Нас ԥсыҭбароума саннеи?
Аха уаанӡа сааҭқәак,
Шәымҭак,
Нас шарԥыеҵәа абара.
Амш лашараз еиҭа ҳамҭак,
Мышкы аԥсҭазаара ахьӡара…
Абахәқәа еинҟьазшәа ирхаддит,
Амацәыс нас еиҩнарффеит.
Усҟан сара абахәқәа срыдын.
Сҳацаҟьан сахькыдыз сынхеит.
Арҩашқәа еснагь иццакы-ццак,
Ахаҳә дуқәа ирхыԥо ицон.
Скәараҷҷан схырзон, снаргәыҵак,
Ицон. Саргьы акаршәрахь сыргон.
Ҳаилалон, ҳаилыҵуан, ҳаилалон.
Ҳамҩа харан, харацәан.
Еиҟәгашьа ҳамамзт, ҳаинаалон.
Ҳԥагьан, зынгьы ҳаџьбарацәан.
Шьхатәыла ииз, нас ҽакала,
Ҽакала ҳҟаларгьы ҳахәҭамызт.
Ҳцон ҳаихьымӡ-ԥымӡо, ҳаишьҭала,
Ԥынгылада, ахаангьы ҳҿаҳәамызт.
Аԥсуа. Аԥсны. Ахақәиҭра.
Ҳаргәылԥраа ҳцон ҳаиханы.
Ҳабацоз –
Аԥсныҟа – ҳа ҳхьышьҭрахь,
Ҳҟаларцаз џьарак ҳааизганы.
Ухы сықәкны шьыжь аахысгьы,
Ҿуҭуеит арбаӷь, бзиа зҳәаша.
Ирацәазаргь сусқәа-сҳәысқәа,
Шьҭа сааԥсеит ҳәагьы сызҳәашам.
Дымҩахыга асас гәыраз.
Ҳа ҳнеидтәалап ҳаизгәыкуа.
Нас имшаӡо аҵхгьы ҳалаз,
Ишҵаауагьы хьҭак ҳакуам.
Ахьаца, араш, алакациа,
( Урҭгьы ианаамҭацәҟьаз иԥҟоуп).
Ауаџьаҟ мца цәгьаӡа иқьиоу,
Уи ахьыҟоугьы са сҟноуп.
Ҿыҭла арбаӷь, бзиа зҳәаша,
Бзиа зуша амш ҳаҭаз.
Шьҭа сааԥсеит ҳәагьы сызҳәашам,
Сацуп исымоу лахьынҵас.
Блак ихшәало блак ихшәалом,
Блак ихыҵыз аԥсы аӡоит.
Алаӷырӡқәа реиԥш еишьҭалом,
Гәырҩа-гәырӷьеи еилаӡоит.
Урҭ рыбжьара ашәҭыц ҵәрышкәа,
Зны иканӡахуа, ҽазны ишәҭуа.
Аԥсҭазаара зну анышьқәа.
Аӡырҩаш хьшәашәа ахаҳәқәа зцәуа.
Ахьыр-хьырҳәа ахаҳәқәа ирхыԥо,
Акәара, амшынахь иццакуа.
Ахра цыҩ-цыҩ амчқәа зныԥо,
Ажәҩан гәыҭбаа илашауа.
Ҳаит, амарџьа, зҳәо ахаҵа,
Аб агәеицамк, адауаԥшь.
Алҩаҵә зхылҵуа аԥацха цәышла,
Уа ауасхыр шьаҟа – арагәаԥшь.
Нас са сами арҭқәа гәазҭо,
Ашәак сҳәазар – исылшаз ауп.
Исаҭәам гәкаҳарак са сҽасҭом,
Аԥсшәа сазымҳәаз дҿаҳауп.
Аԥша аӡамҩа абӷьыц аҿатәоуп,
Аԥша хәмаруеит, абӷьыц ԥсуеит.
Ашьхыц ашәҭыц агәы иҭатәоуп,
Ашьхыц хандеиуеит, ашәҭыц ԥсуеит.
Аӡиас аҵа иҭаршәуп хаҳәык,
Аӡиас мҩасуеит, ахаҳә хәаҽуеит.
Илаба ныҵакшо днеиуеит лашәык,
Алашә дгәаҟуеит, ишьҭақәа ак рыҩуеит.
Аԥсҭазаара ацәгьеи абзиеи еиҟароуп,
Еивыхшьа рмоуа урҭ рышьхәа еивҵоуп.
Сыбжьаӡит, ишыбжьаӡуа анасыԥ ҟьала,
Сыуа-сҭахы аӡәгьы схабарк дсырбаӡом.
Сацын зны амза, уи акәа ԥха сҭалан,
Еҵәа гәарҭак ҭызгеит, икыду сызхаӡом.
Икыду сызхаӡом, рхыԥхьаӡара ҟәнысшьоит,
Сашьцәа жәҩан зыеҵә кыду ижжаӡа.
Амза, уа угәаҵа сахьҭоукӡаз уџьысшьоит,
Иуџьысшьоит уахьсыцу ушәахәақәа схьыгӡа.
Сыбжьаӡуеит аамҭала,
Схынҳәыхуеит уаҵәызны,
Сызҿу абри ауп, сышьҭабжьк сыргаӡом.
Сацуп уахагьы амза, уи акәа ԥха сҭалан,
Еҵәа гәарҭак ҭызгароуп,
Иҭызгахьоу сызхаӡом.
Ашьхара хнаблаацәоит амра агыламҭаз,
Аҳаскьын иаҵәа мблырцаз аӡаӡа рхаҳәуп.
Уапак нархасыршәыртә алшарақәа сызымҭаз,
Исиҭеит ҽа лшарак, егьырҭ зегь мыцхәуп.
Сыблала еиԥысшьуеит ацаҟьа ҭакнаҳақәа,
Шьамхыла еимыздоит аԥсабара сахьӡаны.
Ишԥа нас, иахьанӡагьы сааизар са скамҳакәа.
Сабду илабашьа скыми ирӷәӷәаны.
Саԥсуара амшра лашәа цәгьак аламшәарц,
Дырдхаҵас адырды сахагьежьуеит, схы ааздыр.
Шәсырҿыхоит,
Иахьанӡагьы сыԥсы шҭоу згәаламшәац,
Ҳаԥсадгьыл анаҩсан ҳа иҳақәлаӡом ҳаҭырк.
Аԥсадгьыл анаҩсан ус баша маругақәан,
Ахархәара ҳамоуп. Иаҳҿыхуп ҳбызшәа.
О, сашьцәа, ҳазхылҵыз акыр иуаа нагақәан,
Иҳанахом, бӷьыцҵас рхыԥша ҳамшәан ҳкашәар.
Асаби икьаасбжьеиԥш ак злам азы ҳмақаруа,
Ҳаибаршәо адәы ҳақәхацәеит, иҳақым ҟаҵо.
Сара сшәахьеит,
Сагьџырхахьеит, сашьҭам исзыруа,
Уи аасҭа еиӷьӡами арыц жәла лаҵо,
Ҳаԥсадгьыл амхурсҭа ду ҳҭалар, ҳаарыхыр,
Ажәлаҟьаҩ, ацәаӷәаҩ, аҭагалаҩ – зегь хьчо.
Ҳхатә гәалақәа, иаамҭоуп, аганахь ҳнарыхап,
Ҳдоуҳа амч аҳра аҳҭап – доуҳала ҳзырчо.
Бара быда сҳәан,
Мышкыцәҟьа быда схәарҭамзаап,
Сабиҵас мышкала быгәхьааго снатәоит.
Ҳаи, џьушьҭ,
Сышнықәсхьоугьы макьана сзымҳазаап,
Шьаҿак џьа бнасԥыршәар,
Лахьеиқәрак насхатәоит.
Изуа сақәиҭхом, нас исҳәаша абаазго,
Сыԥсҭазаара ахьтәы цаԥха акызаап бнапы.
Сгәаҵа бышҭаршәу бнасԥырҵыр схы абазго,
Сызҭымҵуа сҭахазар саҩызамхои ҳаԥык.
Сыԥшуп, ҳаихатә гәашә анаатуа аҷараҳәа,
Ба шбакәу здыруеит еиҭагь зыҩныҟа иаауа.
Была анҭаԥшра ада уаҳа сгәы акамҳәо
Сыштәоу,
Саргьы сгәы хьааха иԥшаауа.
Хәыҷҵас сара сыҩуа сыбԥыларц снеихахуеит,
Аха уи аамҭа сыннажьхьеит,
Сахьӡомзаап уажәшьҭа.
Адырды санҵаны еиҭа абзиабара сахахоит,
Сҿахар шьҭа ишамуа еиԥш, сажәыргьы ауам…
Сгәы аԥхара сшацәеит имыцхәны,
Сазымхәыцит еилызкаауаз шмаҷхоз.
Сшыҟамгьы иахьанӡа сахьхәны,
Сыԥсҭазаара исзеилымкааз лакәхеит.
Зегьы-зегь ирзааигәоу дырбоит,
Нас, итәыму ауаҩытәыҩса дарбан.
Сара зегьы еицеиԥшны избоит,
Сыҟоуп ари адунеиаҿы сҳамҭан.
О, уара, инымҵәо агәырҩа,
Аԥхьаӡа дарбан узхәыцыз?..
Ишьҭоуп нахьхьи дгьылк џьара еиқәҩа,
Ҳгәы аԥхарала уи ҳарԥсаҳәарцаз…
Ари адгьыл зыԥсы амкуаз
Ажәҩангьы ицәмаҷхеит,
Аӡиас ҵаула ҩар ӡушәа инарбоит.
Аԥҳалгьы еирыӡушәа иблақәа ирҭамӡеит,
Ажәакала, аӡиа ԥшӡагьы аҭра иҭаирбеит.
Ашьха ӷьазӷьазра архоуп иара изыҳәа,
Арха жә-тәарҭаны ибеит даныԥшы.
Иҟам уи ауаҩԥс изыҳәа иахьа ныҳәак,
Дықәуп иахьа иҟам-ианым зегь неиԥшьы.
Дахьынаԥшуа ибоит аԥшьаҭыԥ хьыцәцарак,
Хҿыхга мҩак иԥхьоит, уахь дашьҭуам акы.
Дызҭыҵуам ихала иҽызҭеигӡаз уа ҭшәаррак.
Иблақәа хызтшагьы димам ҭахык…
Иниасны амшқәа ҳацәцазар, ицазааит,
Лабжышла амшын аҭра иҳазҭырҟьом.
Ҳзыхьҵәуа аасҭа ҳзыргәырӷьо еиҳазааит,
Ҳахьшәашәар,
Ианаамҭоу бџьарҵас ҳазҭҟьом.
Асаби ҳиеиԥшха ҳӷьазкыр изхәарҭоузеи,
Ҳажьжьарҭа зраҳҭои ӡҟык дызмааӡац.
Ҳа ҳакәа иҳазҭамҵо икәа ҳазҭоузеи,
Имца ҳарԥхарцу, зхатәык зымбаӡац.
Игоит ҳа ҳабдуцәа игәышьҭыхгоу рашәа,
Ӡыхьҵас уи ашәа ҳаҿыхәалап уаҵәгьы.
Дхаҵам зыԥсыҽра зиааины згәы еиҭашәаз,
Иабеиҭаху усҟан дзыхӡыӡо иԥсгьы.
Ҳаҟазар ҳаҟаз, ашьанҵа ҳаҩызан,
Иҳанҟьо аасҭа иҳанԥо шьҭа еиҳаз.
Мышкызны инхылан ҳнысымҩа шәатәызар,
Ашьҭашәаҩ дкарамхартә имҩақәа аартцәаз.
Иниасны амшқәа ҳацәцазар, ицазааит,
Ихәыцу бырбалуп ҳазҭоу ҳа ҳдунеи.
Ҳзыхьҵәуа аасҭа ҳзыргәырӷьо еиҳазааит,
Ҳрыбжьазааит,
Ҳхьы рахәыцны ажәреи аҿареи.
Исышьсххьаз,
Сызмырҵысуаз ашьамҭлаҳәқәа,
Дырҩегьых рхьархьарбжьы саҳауеит.
Исыхчнызаз,
Сеиқәзырхалоз иацтәи ахаҳәқәа,
Уааԥсама ҳәа иахьа исызҵаауеит.
Аамҭеиҭасра –
Еиҭагьы иарбан сзыԥнашәо,
Сбаагәарам – зегь схызгартә еиҭагьы.
Исаҭәам, исыцәтәыму, са исашәам,
Исҭахым ҽаӡә изгьы, са схы азгьы.
Сан лгара, ашыц гәабан згароу,
Агарашәеиԥш сыгәхьааго исзыԥшуп.
Сҽацәысхьчоит исымоушәа харак,
Сԥа сиқәлам, сызҳазар сҭахуп.
Сахӡыӡацәоит сыԥсадгьыл сгәы иҭаӡу,
Часаҵас ҿаҵак амшәар сҭахым.
Алакә иашьҭоу иԥсҭазаарагьы ԥхыӡуп,
Са сыԥсҭазаара шхәугьы, ишьым…
Ари аԥсҭазаара…
Имыцәац ацәашьы…
Ажәҩан зыбӷа аларсу ацәаҟәа ҽеимаа.
Аӡиас ҵаулеиԥш имҩасуа икашьшьы,
Амш ҭынч, угәеисырҭаҿ снеима?
Иахьак исхалашоз амрагьы ццакит,
Схәыҷра адәиаҵәеиԥш уигьы аҽарӡуеит.
Аԥҳәыс аашьа лусқәа среиԥшха смышьҭкит,
Хара ихәыцлоз сыхшыҩгьы акы иаӡҩоит.
Ашьыжь иҿыхаз аԥсаатә еиԥш сласын,
Снышьҭԥраалон алаԥшқәа схьымӡо.
Сыблақәа ирыххалоз аԥҳәызбагьы дыстәын,
Суапа шкәакәа днылаҳәан «дсырӡуан».
Схаган, зны сԥагьан,
Суаҩымзи саргьы,
Ицәҟьаран зны сымшқәагьы кыдсҵон.
Нас иавсуазма усҟан иааҭҟьоз ахгьы.
Ихьаагатәымз схьаақәа ҽак рыцсҵон.
Урҭ зегьы злазгӡоз сҿарашықәсқәа цеит,
Ҩ-ԥсҭазаарак ӡәыр дрыхьӡахьоума?
Афатә хааиԥш
Рыгәхьаагара сгәы хнарҷацәеит,
Аԥхыӡ цәгьеиԥш исхашҭыргьы ауама?
Ари аԥсҭазаара…
Имыцәац ацәашьы…
Ахьачԥаԥыр еиԥш сакәшоит сыблаанӡа.
Нахьхьи,
Ажәҩан аҵкараҿ сымзаҿа хшьуп,
Акрагуп макьана уи ҭәаанӡа…
Лымаҭәа лшәысхит сыԥхамшьакәа,
Нас сылшәылеит смаҭәаны.
Аҵых ссирцәоуп – насыԥ шкәакәа,
Уахагьы сыҟам са схы стәны.
Уҿаҳа-дагәаз, амза, икылԥшуа,
Аԥша гәаӷшақә умшәашәын.
Қәаԥсатоушәа
Сқьышәқәа ирықәшәуеит.
Агәыӡра цәыкәбарқәа еилашәын.
Иқарбыџьуп урҭ ргьама,
Сызхараҟамлоуп саргьы.
Бзиабарак сама, сама,
Сшьапы сықәмырскәа уахагьы
О, сагоит, аха сабаго,
Са сҵаауама, сагалааит.
Сақәшәазар сара сзызгагоу,
Гәыбӷан сызҭогьы дҟамлааит.
Акыр-кырҳәа лыччабжь гозар,
Саргьы салаԥсоуп сҿарпны.
Маҭәа ԥхамшьа соуп шәымҳәозар,
Иҟалон сыԥсыр сгәыкны.
Ашьац рыхәда иахоуп ирысны,
Иаха шаанӡа аӡаӡа иҳәуаз.
Исзаамгазаргь еҵәак кыдхны,
Сшыҟац сыҟаз, са сышәҭуаз…
Сыззыԥшым ауп сара исԥыло,
Сыззыԥшу зегь харацәоуп.
Иҵааршәу алаԥшқәа срынкылоуп,
Рнапсаргәыцақәарҿ хьҭацәоуп.
Ԥшьаала иагхоит рхыԥхьаӡара,
Сымҩанызацәа сызцу.
Ҳажәӡагәышьам сабиԥара,
Ҳаамҭа чалҭхан, ҳарҟьацуп.
Ҳхәахәа-жьахәа амҩа ҳақәуп,
Шьыри, ԥсааиҭакрак иахьӡаз.
Мра шәахәацкгьы,
Ччаԥшьк зҿықәу,
Гәы ҳалалкгьы шҳамк зраӡаз.
Ҳнеилагәышьап ҳиаша ҳама,
Ҳцалагәышьап, ус ҳцалап.
Ҳжьымдырны махәҭак ҳа ҳамам,
Игәышьҭыхгоу ашәак ҳҳәалап…
Амцабз халоит алҩа иалԥо,
Аԥырӷышқәа рҽацәӡаны.
Хьаак сыцрыхоит ҭахак сымҭо,
Сагоит алҩеиԥш сраӡаны.
Сабду иашҭахь,
Саб инхарҭахь,
Сан лџьыка афҩы ахькәазо.
Ҳасас рацәа рцарҭа-раарҭа,
Ҳбаҳча шәырла иахьзазо.
Ҽазнык снанагахт снеиқәҳәала,
Сыҵҟьарҭахь сагеит снеиԥшьы.
Џыџа икәарахь ҳцоит ҳаишьҭала,
Ҳҳабла срыцуп сыҽрыԥшьы.
Еимамлаӡацт зынтәи ҳаӡкыра,
Ӡыжь ҵаулан игазгоит.
Џыџа икәара, сыбла хкыра,
Сыцәгәыр ухыршәланы снатәоит.
Ес-ааԥныла, ес-ԥханыла,
Иҭагаланыз, ӡынраз,
Умҩахәасҭақәа сырныла,
Ушҟа сааиуеит, иахьсызҳаз.
Иахьагьы сызмоу сырҟьалан,
Сарааԥсазаргь егьоурым,
Ақалақь уа усыцны салан,
Саанхацәаргьы уа иуыурым.
Мгәыӡырхәа иаҿгоу са сымца.
Самоуп ӡыхьҵас сраӡаны.
Амцабз халоит алҩа иалҵны,
Аԥырӷышқәа рыҽрыцәӡаны.
Усоуп…
Ҳамшқәа цоит еишьҭала.
Усоуп…
Ҳаҵхқәагьы наскьоит.
Усоуп…
Ҳамҩа ҳа ҳзынхалаз,
Имҩа иашам, илакьҭоит.
Усоуп…
Имариам ҳа ҳаамҭа,
Ҳмариам – аамҭа ҟазҵогьы.
Усоуп…
Ҳашьҭоуп ҳара ҳамҭак,
Иҳазҭо ҳишьҭоуп есқьынгьы.
Нас иабаҟоу ҳара ҳаамҭа,
Ҳзынԥшылозеи аӡә инапы.
Уара уымҭа, сара сымҭа,
Ҳамҭа еимдароума уаҵәгьы?..
Усоуп…
Усоуп…
Аамҭеикәшара,
Ӡыблароушәа ҳагацәеит.
Ҳагәхьаанагоит аԥсабара,
Хара-хара ҳацәцахьеит.
Нымха-хымҵәеи
Ԥсымҭәи еицылар,
Рыуа дарбан зыгәра гоу?
Амҩан урҭ маалықьк дырԥылар,
Илԥха риҭартә ицқьақәоу?
Усоуп…
Усоуп…
Ега ҳҳәаргьы,
Ега ааургьы иаабац ҳауп.
Зны ҳаччаргьы,
Зны ҳаҳәҳәаргьы,
Ҳа ҳазҭалаз аӷба ҳҭоуп…
Амшмыхәла салоуп сгәаҭеиуа,
Сааԥсара аӡхыҵреиԥш ихыҵны.
Амрагьы мраҭашәарҭахь излеиуам,
Иаҳԥылартә уаҵә ашьыжь иҿыцны.
Ашоура иаркараз аԥсабара,
Ӡаӡа ҳәырҭак акәа иҭаԥшуеит.
Макьанацәҟьа иҟам ԥсыҭбарак,
Ԥааимбарк уажәгьы ашхәа даԥшуеит.
Имаҷым ҳазцәихьчаз иахьанӡа,
Ҳгәыӷрақәа ицуп уаҵәгьы.
Инҳалшәа ицаз ақәрахьымӡагь,
Даҳԥылоит ҽа дунеикаҿ еиҭагьы.
Аӡә – иахьа,
Аӡә – уаҵәы,
Аӡә – уаҵәашьҭахь,
Анапы ҳантәалоуп ҳразҟы.
Лашарак мҩахыҵыр ҳа ҳашҭахь,
Иаҳнаркуама мамзаргьы аԥсҟы.
Амшын ду иххалаз анышь еиԥш,
Иахьаҭаху ҳагоит ҳашьҭԥааны.
Ҳаԥшьаҵас – ҳалхушәа анышәаԥшь,
Ҳанкыдҟьар – ҳаԥҽуеит имарианы.
Амшмыхәла – аԥсҭазаара агәыҵха,
Ааԥсара – абырг ишьамхы.
Рыбжьара – ҳазқәымлац ахьыцҳа,
Рыбжьара – иҭагалам амхы…
Кәтык каркакруеит ацалаҟьаҿ,
Иҟарҟаруеит рбаӷьк ҵаҟа.
Сан аџьыка лхуеит аҳаҟьаҿ,
Ҳраҵла игәхьаазго алапҟьа,
Илхагылоуп, саашәыршәшәа ҳәа,
Адгьыл гәхьааргоит акакан.
Саашәыршәшәа ҳәа,
Саашәыҟәшәа ҳәа,
Илахәыҭхәыҭуеит уажәгьы сан.
Ажь афҩыхаа зхыу ақәаҵа,
Амаҵмыџь, зыччаԥшь аазыртыз,
Амҳара – дыгәхьаазго аҭаца,
Арԥыс бзиабарала иҭәыз,
Арҭ зегь, арҭ зегь сан лгәаҵаҿ, –
Лыԥхныга ықәхысаа икәашоит.
Аџьыка лхуеит, илхуеит аҳаҟьаҿ,
Амра лыхәлаччо илашоит.
Аҳәынҵәа илахаз ауардын
Абарбалқәа саарцрыхо,
Схаҭагьы сзеиҭамҵуа
Сылагылоуп аҳәынҵәа.
Ацә доумбеиқәа реидара
Аҟамеиԥш иаарыӷрыхо,
Инеихагәышьоит, аха урҭгьы
Ргәыӷрақәа анынҵәа,
Усҟан ауп аӡынра
Ҳҵааршәны ианаҳхысуа,
Адақәа ирҭашәыз ашьа мыжда
Зҿыхаӡом уаҵәы.
… Шәнеиха, абааԥс, сдоумбеиқәа,
Абри агәаҩа ҳазҭысыр,
Нас иаша мҩак ҳнықәлап,
Ҳуардынгьы ҭацәым…
Бхы надкыланы базыӡырҩи сгәы,
Акалашәа, уаха акалашәа еисуеит.
Аҵхгьы ццакӡом, уажә ҵхагәуп,
Ԥшаласкгьы гәыбзыӷӡа исуеит.
Са сеиԥш баргьы бзыцәом уаха,
Хьаақәак акәкәыҳәа иҳацрыхоит.
Ҳашԥеишеи зегь ҳхьааны, ҳаиԥшны,
Ҳхатә усқәа аганахь ҳнарыхо.
Иҳалымшо азы иҳазҭода гәыбӷан,
Иаҳцәыхьанҭоу аидара ҳзаҵеи?
Ҳазхылҵыз шәыцқьацәаз ҳәа «ҳарбӷан»,
Иҭарҵәахт инаганы ҳгәаҵан.
Ҳаныз ҳлахьынҵамҩа, ҳцалап,
Ҳнышәнап усгьы ҳахыбаам.
Аҵхқәа цалап, ишалап,
Амшқәа ҳаԥсҭазаара рхыблап.
Бхы надкыланы базыӡырҩи сгәы,
Акалашәа, уаха акалашәа еисуеит.
… Рбаӷь бжьык алыҩҩуеит ҵхагәы,
Иарҿыхаз аԥшаласгьы суеит.
Сыбла иабо сарҩашьо,
Иарбан бласаркьоу,
Иарбан бласаркьоу ихәыцу са сзы?
Аԥсҭазаара
Зынԥшылара ҳгәы ахымшәо саркьоуп,
Иаҳнарбо ахаҿсахьақәа еилкаам ҳара ҳзы.
Иарбан компиутеру урҭ зегьы зҭаӡаша,
Иарбан қьааду ҳзынӡало ҳааизганы.
Дарбан цәажәаҩу (абзиарақәа зҳәалашаҬ,
Зыц-лашә ҳкылзгаша, зегьы-зегь ҳаилкааны.
Шәышьханхыҵ храк иаҿаршәу аиаша,
Агәхьаагара иаркарацәеит, шьҭа иаҿгатәуп.
Издыруеит, уи аҭыԥ ԥшьахь зегьы-зегь зцашам,
Аха инаӡаша днаӡароуп, амаалықь уа дыԥшуп.
Иаҳхаҳхып абласаркьақәа,
Иахьанӡа ҳзырҩашьоз,
Ирҿаҳхып рсабрадақәа, ҳзырҩашьо уаҵәгьы.
Ҳанхьаԥшлап ҳашьҭахьҟа, ҳамрагьы ҳхашьоз,
Имцхәны ҳаидхалацәеит аԥсгьы абзагьы…
Ажәҩан иалоу, адгьыл иқәу,
Аҟәара иқәу ацәқәырԥа.
Ҭынчрак шәа ианшәоуа анбыкәу.
Иарбан – ахра, уеиҟәзырԥа?
Зҿышәымҭуазеи
Абааш хыжәжәарқәа,
Шәаргьы шәааԥсара шәыхьӡоу?
Шәеилахәашьуп, ишәыцлоу ҩарқәак,
О, са сӡиасқәа иццакцәоу?
Ажәҩан аблагә ԥҭацқәак хыршәлоуп,
Аҽарыцқьап, хьаак гатәым.
Исаамҭаӡамкәа саргьы сыршлоуп,
Шьҭа сыԥсҭазаара хьчатәым.
Еинҟьа-еиныруа, гага ԥҽыхак,
Ма ҵәыуа згымхо уа ласбак,
Рызхәыцрақәа наҟ ҳнарыхап,
Еиҳау ыҟоуп, даҽакқәак.
Зегьы ирзеиԥшу «ҭыԥҳа» дҳамам,
Иааҳхәо, иаҳҭиуагьы мап.
Тәым напыла аисра ҳалам,
Ҳа ҳмахәҿа ӷәӷәақәа еиқәҳархап.
… Енвер Ажьиба уажәшьҭа аԥхьаҩцәа ибзианы ирдыЕнвер Ажьиба уажәшьҭа аԥхьаҩцәа ибзианы ирды-руа, даҽакала иуҳәозар, аԥхьаҩцәа разхаҵареи, рыгәрага-реи зоухьоу рҿиаҩуп.
50 шықәса ауаҩықәра инамаданы уахәаԥшуазар, иҭәымҭа дҭагылоуп, арҿиара аганахь алагьы убас ауп…
Енвер Ажьиба усурас инапы злакызаалакгьы, маҵурас инапы ианызаалакгьы ламысла, уаҩԥсыцқьарала, ҭак-ԥхықәарала ишынеигӡо аиԥшцәҟьа ауп уи ирҿиаратә ус дшазыҟоугьы, ақьаад ианиҵоз ажәа, ацәаҳәақәа ишәон-изон, ишырҳәо еиԥш, аԥхьаҩ гәынҷыхьак имоундаз ҳәа
абырцкал икылихуан. Убри ирҿиаратә цәаҩа-ҟазшьа бзиа ишьҭикааз иахьагьы, аринахысгьы ҩашьара ақәымкәан хатәы рҿиаратә мҩаны дануп.
Арҿиаратә цәаҩа-ҟазшьа анаҳҳәа, иазгәаҭатәуп, апоет Е. Ажьиба, арҿиаратә ус знапы алаку зегь реиԥш, иҩымҭақәа ишрымоу даҽакы иузаламырҩашьо ҟазшьак – урҭ аартуп зегьы рзы, ирзышьҭымхуа аидара иаҵаӡам, иласуп, еи-лыххоуп, ишырҳәо еиԥш, рыхгьы дыргәаҟуам, аԥхьаҩгьы ддыргәамҵуам…
Е. Ажьиба идунеихәаԥшреи итематикеи ҭбаауп, илаԥ-шҳәаа иҵеигоит ҳаԥсҭазаара иацу акәамаҵамарақәа зе-гьы.  Аха, ега ус акәзаргьы, уи изы ихадароу темоуп:Аԥсадгьыл, аԥсуара, абзиабара ртемақәа. Шамахамзар уи иажәеинраалақәа уԥылаӡом Аԥсни аԥсуареи ирыҵаркуа
ажәак, хшыҩҵакык злагалам. Уимоу, инеиҵыху ици-кылқәагьы урҭ роуп иргәылсуа.
Зыӡбахә ҳамоу арҿиаҩы бзиа ибоит аԥсабара, аԥшӡара деилаҳауеит, иҭахуп ауаҩи аԥсабареи рыбжьара аҭынч ԥсҭазаара ыҟазаарц. Ауаатәыҩса рыҿиара азҳаларц, иара
убри аамҭазгьы еиҵагыло абиԥара иреиӷьу ааӡаратә кәале-имдара рымазарц…
ВЛАДИМИР ҚАПБА,
ашәҟәыҩҩы, ажурналист.
«Зхатәы мҩа иқәу арҿиаҩы»,
аг. «Аԥсны» № 1 – 2, 2ОО ш.
Хаҭала сара, ааигәанӡа, Енвер Ажьиба ирҿиараҟны апоезиа аԥыжәара асҭон, поетк иаҳасабалагьы сихәаԥшуан.Егьырҭ сыздыруам, аха, ааигәа апрозатә ҩымҭақәа еидыз-кыло ишәҟәы анҭыц инаркны сгәаанагара аҽшаԥсахыз збо салагеит, уи ипоезиа инарҵауланы аҭҵаара сшаҿызгьы. Сҩашьазар? – схәыцуан. Аха сшымҩашьоз агәра снаргеит ажурнал «Алашара» аҟны алитературатә критик Владимир Агрба ианиҵаз истатиа санаԥхьа.
Арҿиаҩы изы ишнасыԥ дуу ззымдыруа дарбану – уи аҩ-жанрк рҿы иҿахәы аҳәашьа данақәшәо, игьаниқәҿиауа!..
…Апоезиа аҟны еиԥш, апрозаҿгьы Енвер Ажьиба имоуп даараӡа имаурҽхәаша ҟазшьак: ажәа ацәанырра. Уи зныруа арҿиаҩы, ианакәзаалакгьы, аԥхьаҩ ажәа мыцхәқәа рыла дмыргәаҟӡакәа, ииҭаху ахшыҩҵак игәы аҟынӡа инеигоит, иашьашәалоу асахьаркыратә маҭәахәқәа рыла еибыҭаны, акыраамҭагьы ихамшҭыртә еиԥш. Абри акәзар арҿиара аихьӡара «амаӡа» хадагьы?
Енвер Ажьиба заԥхьаҟазы иҵегьы ҿыӷәӷәала ицәажәаша рҿиаҩуп, ҳаргьы изеиӷьаҳшьо – иҵегьы еиҳау аҳәаақәа ргароуп, агәабзиареи, агәамчи, агәаҳәареи нарыцҵаны.
Сара аҭоурых аҟны сынхап ҳәа
Апатреҭҭыхга саҿамԥалацт.
Иахьа,
Апатреҭҭыхга иаҳа амч шамоугьы.
Ухы шԥоубо ҳәа иазҵаазаап,
Аԥсы шҭаз, зцәа зхырхыз ақәыџьма.
– Хатәара ицаз ахаҵа сиеиӷьны схы збоит, –
Аҳәеит, аԥсы аманы ахақәиҭрахь ианеиха.
Алашьцара аҽаларӡ илеиуеит асы,
Ҽынла,
Ауаа ҳалаԥш иамҟьашьырцаз.
Гәи-гәи еибадыруазҭгьы адунеиаҿ,
Еҳ, закә жәымҭа шкәакәахарыз иҟалоз.
Зхымацараз зҩыза дзыԥсахыз ауаҩи,
Аԥҳәыс лас цәыԥҽыгеи
Заҟа шьаҿа рыбжьоузеи?
Иатәамбакәа дызвысуаз ала,
Ианицҳауп ишԥиназ даназхәыцгьы.
Сара сыԥсы ҭоуп иахьатәи амш ала,
Амш анҵәамҭаз ҭахара сықәзар,
Сҭахааит уаҵәтәи ашьыжь шара
Сыблақәа ишрыхгылоу.
Издыруада аамҭа ажәызар?
Сԥа дсабиӡоупеи макьана!
Сара аиаша сшашьҭаз сашьҭаӡан,
Жьазар снахьԥшыртә еиԥш сзымнаӡацт.
Сымҩаҿы исзыԥшны игылоуп ахәылԥаз,
Сара еснагь ашара сахыццакуан.
Акәыкәу аҟара издыруада
Атәым ҭра ахтәалара,
Нас ацәа аҭалара.
Аха,
Акәыкәу аҟарагьы ашәа ззырҳәахьада.
Сара сааԥын –
Сара сгәалаҟазаара ауп.
Ҽаӡә иааԥын сара сазырԥхаӡом.
Ирҿалаз ашәыр хаақәа ирхырҟьаны,
Аҵәаҵла махәқәа еилаҟәаҟәа еилажьын.
Шьыри, ишԥаԥшӡоу! – иҳәеит,
Аҳәыҳә шьны иаазгаз ауаҩы.
Аӡә иаамысҭашәареи
Иҽцәырымгареи ирхырҟьаны
Гаӡас даныршьа,
Дызлаз ауаа лаҵас дрылашит.
Абаҟа акәзар иахьа хадара злоу,
Леони Қьалашьи,
Кьагәеи Ҳаџьараҭи,
Шьҭа аԥсуа жәлар ирхашҭхьазаарын.
Аб иԥсымҭаз уасиаҭк иҳәарц иҭаххан,
Аха изыӡырҩуадаз,
Иԥацәа усҟан уи ииҳәоз рмаҳартә
Акыр ирызҳахьан.
Ирпҟоз, дзыпҟоз ӷацәас иҟаиҵеит,
Данырпҟоз икылԥшуаз – уацәас.
Амчра иашьҭаз амчра данахԥсаа,
Аҭынхада рыцҳа лоуп ԥсҵәыуаҩыс
Иагьиоуӡаз.
Агаӡа инапала амаҭ аныркуаз,
Уи изыркуаз ауаа азымхәыцӡеит.
Рхы иадырхәоз ауаҩы дышгаӡаз.
Згәы ԥхҭыз игәыԥхҭра алеибӷырцаз,
Ус хәымгас иҟаз зегьы еизганы
Уахь иҭеигалон.
Санҭацаз исыбаргыз,
Кәашарамзеи, лҳәеит,
Згәы кыдгылаӡаны иҟаз анхәа.
Ашьхыц ашәҭыц иахыбааны
Ашхырцәаӷь иҭанархеит.
Ашхырцәаӷь ҳа цырак иахыбааны
Ауаҩы иҭаирхеит.
Инагӡаны аҳәаха амаӡеит
Аҵыс иаҵәа ашәа.
Ахьшьыцба инықәнаԥааит,
Амахә изықәтәаз.
Иҭахаз аибашьцәа гәыԥҩык,
Иааизганы џьарак ишьҭаҳҵеит.
Ҭынч ҳгыланы ҳашԥарыхәаԥшуеи,
Зылԥха ҳаура, о, Анцәа!
Аибашьра,
Ашәара мыжда ацуп азоуп,
Иаӡәымкәа афырхацәагьы зцәырнаго.
Ауаҩы доуҳала данӷарха,
Патронала еиҵарпапа иҭәу
Автомат лашә даҩызоуп.
Схәыҷқәа мыцхәы игәхьаазгоит.
Аӷа ихымца сывсуеит макьана.
Аха,
Издыруада ,
Дареи сареи уаҳа ҳаиқәымшәозар?..
Бжьык саҳауеит,
Иабаантәауеишь уи?
Уи абжьы исанаҳәо сзеилкаару?
Ҿышәымҭын, сшәыҳәоит,
Шәыбжьы сардагәоит…
Аибашьра…
Ахацәа реилыргага,
Бааи-ԥси рҭыԥқәа рҿы изыргыло.
Аиааира…
Агәырӷьара лабжыш – амҩацага,
Аԥсы-еиҭаԥсцәа ҿыц изыргыло.
Аиашоуп сзышьҭоу,
Аиаша, аиаша…
Аха схы зжьагәышьоит,
Сгәаҟуазаап баша.
Дасу рабацәа,
Дара рзы ихазынақәоуп.
Аха, сара саб рыцҳа, саб…
Ахыц снаҿшәеит, нас сшәыԥшаала.
Сигеит, исыҵызшьыз ачаала.
Иҭҟәацуеит агәы маҷк ирԥхамзар.
Ахаҳә уршыр иԥжәоит,
Аха уи аршразы
Шаҟаамҭа аҭахузеи?
Аҭаҭын уахацәоит, уагоит, рҳәеит,
Дара схы сазхәыцхьеит.
Сызгалак са сзы акакәӡами?
Бымшәан, сан, иҳәеит,
Забџьар шьҭыхны
Еибашьра ицоз арԥыс.
Дышԥамшәарыз ан,
Лыҷкәын иԥсадгьыл ихьчон.
Аҵх акыр ицахьеит,
Аԥсшьара сҭахуп.
Сықәиагәышьоуп, имшеит,
Џьара цгәык ҭакуп.
Сԥа сымч иқәхом ҳәа
Дашшуан абык,
Сԥа мҳәакәа,
Сааӡамҭа иҳәар
Иаҳа еиӷьызҭгьы?..
Уажә иаазқәылаз зегь поетцәахеит.
Ирхароузеи, ажәеинраала аҩра
Мариоушәа џьоукы иддырбазар.
Сара, ажәеинраала бзиак
Самыԥхьеижьҭеи акыр ҵуеит.
Аби аԥеи еицықәланы
Дырҵәуон аԥсы,
Сара саб инамыс
Сахьгылаз исыгәҭасуан.
Аламгәа дҭалеит,
Рҳәеит ауаҩы,
Данҭалоз
Икәша-мыкәша игылаз
Ауаа лашәқәазма?
Ишәҭит атама.
Ааԥынра ааима?
Ма аԥхарра иажьоу?
Аԥсны аӡынра ӡынраӡам,
Аԥхынынӡа макьана крыбжьоуп.
Иаасысуа срыԥҟар
Еиӷьысшьоит џьоукы,
Арахь дара
Амгәажә еиԥш иҭацәны,
Сара ахы сырҭарц ишалаго
Анызбалакь ашьҭахь.
Аҽы шьаҳаны адәы иқәиҵоит ауаҩы,
Ианиҭаху аӷәра нахаиршәырц азы.
Арыжәтә иачычаз ҳаихыччоит,
Иршьыз амаҳагьа даҳҵәыуеит.
Грибоедов ԥсра зқәым икомедиа,
Аԥсны дтәаны,
Иахьа иҩызшәа сгәы иабоит.
Чацки, уҽуардын узааргап,аха,
Уабацо,
Зыхшыҩ арыцҳара иҭанаргылаз,
Ауаҩ рыцҳа, уара?
Ахш уӡааԥшылацәар,
Еиқәаҵәак убозар,
Нас, хшыла дзаҳкәабои ауаҩы?
Аӡә стәы ҳәа сеимҳәарц,
Саҳ сымҳәацызт,
Уи дшысхыччозгьы сымбацызт.
Иахьа аамҭа даҽакхеит,
Акры еимызҵәаз, аа, даҳхеит.
Заҟа сымоузеи иҩтәу, иҳәатәу,
Арахь саамҭа кьаҿхеит зынӡа.
Сыбӷа зырхәахьоу аусахь ицатәуп,
Сшаахынҳәлакь – имаҷуп сзыхьӡо.
Аԥша сԥенџьыр аҽаннаҟьоит,
Сара иахьа акала сгәы маҷуп.
Раԥхьа иԥсуа насыԥ имоуп.
О, бара аҭакәажә,
Бҳаргьи бареи
Сыԥсҭазаара асахьа шԥашәымоу.
Сан дыгәхьаазгоит,
Уахгьы-ҽынгьы дышсыцугьы…
Ала шуеит,
Сыззыԥшу саб
Иԥсы амыршәандаз…
Акәыбырқәа сшьа ржәуеит.
Ҳалалс ироуааит,
Аха исдырхьуеит сжьы.
Аҵх ԥысҽыз џьысшьон,
Смыцәакәа ашара санаԥыла.
Ашьыжь иԥҽыз сара сакәын.
Абза гәырҩа сҽасҭацәан,
Аԥсра лахьыцәгьагьы сцәыбналеит.
Схы нықәысҵар сҭахуп,
Аԥсшьараз акәым – аԥсразы.
Знык ила сҭаԥшындаз уи аԥсцәаҳа.
Ишԥасҭаху,
Скәыба иаҵагыланы санырго,
Сызгои уи иашьҭагылои
Дасу игәы иҭоу здыруазарц.
– Абас ианбанӡа?
– Ҳаԥсы ҳахшәаанӡа!
Усҟәамҵуеи, аҳәынаԥ цәыршәага,
Амҿы ада уаҳа иуфо умбаӡои?
Усгьы сзыцәом, сиеиԥшуп ахага,
Ус сҳәеит ҳәа – ахагацәа рхага,
Аҳәынаԥ, саҭоумҵан –
Макьана мшаӡои?
Сан, икабҭәахьоу алаӷырӡқәа ааизгазар,
Сдырӡсауеит, сан, сызкәыхшоу.
Насыԥ сыман урҭ рыла схәаҽхьазар,
Аха, агәаҟразоуп сара сызшоу.
Абга сԥыла, ажьа сԥыла.
Урҭ гыгшәыгқәоуп сара сзы.
Мышьҭак сықәшәеит ҳәа саангылом,
Сымҩа нсыжьуам уиазгьы.
