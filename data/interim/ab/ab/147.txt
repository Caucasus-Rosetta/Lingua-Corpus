
Абри аҩымҭа автор раԥхьаӡатәи ишәҟәы
иагәылан, ахьӡгьы ахын. Аҩымҭаҿы аҽышәара
ҟаҵоуп, Сталин икульт анҿаԥҽха ашьҭахь, аԥсуа қыҭа
апсҭазаараҿгьы ишаныԥшыз, псеивгарақәак шыҟаз
атәы аарԥшра. Насгьы, ара апсуа литератураҿы,
рапхьаӡакәны, сталинтә репрессиақәа ртәы цәырган
иҳәоуп. Иара убас, усҟантәи ақыҭа, усҟантәи
анхаҩы иҭагылазаашьа зныԥшуа ахаҿсахьақәа
ҟаҵоуп, абри еиԥш аамҭазы, ажәлари, ауаҩи, амчреи
реизыҟазаашьақәа, рҷыдарақәак ртәы арбоуп.
Абарҭқәа рыбзоурала, насгьы, автор раԥхьаӡатәи
исахьаркыратә ԥышәарақәа ирылукаартә иахьыҟоу
аҟнытә, аҩымҭа аиҭаҭыжьра иахәҭоуп ҳәа иԥхьаӡаны,
уи иазырхиоуп.
Шарԥазын.
Ашьхақәа алашьцара анааршәырх, ирхагылаз
ажәҩан иааҵахеит иҟьантазӡа. Ақардуаг
ахра ду ақә аҿы еиҟәыжәжәа иқәжьыз ацаҟьа
дуқәа еицрыхәхәа иаарыҵыҵит акаԥкаԥқәа
рҭаацәара. Ахәда ҭҳәа, ашьапоуқәа ахьуашәа
ԥшьаала-ԥшьаала иқәыргыло, рацхьа иааиуан
урҭ ран. Ус иаанаԥшы-ааԥшны иаангылт
иӡырҩуа. Аԥацәагьы, уи ахы ахьаргьежьлак
иацгьежьуа, ишәаԥырҳаԥуа иааилаҩҩит.
Ақаԥкаԥқәа ран ҩарылҵын, еихала-еихыҵуа
ацаҟьа ацәқәа инықәгылт. «Гәшәиу-иу-иу!»
абжьы аргеит уи. Аҭаацәара зегьы
аҳәҳәыҳәа ацаҟьа еиҟәԥара инцәыҵеибаҳәеит.
«Гәшәиу! Гәшәиу! Гәшәиу!» иқәгьежьаауа
иаақәылт уи. Акаԥкаԥ ашьхатәыла ахьчоит
ҳәа баша ирҳәом. Абла иахьынӡананаго џьара
акы анаақәаца, иаразнак игәанамҭар залшом.
Нас иаргоит абжьы. «Гәшәиу, гәшәиу,
гә-шәи-ииу!» еимдо ирыма инықәлеит
ахрақәа, абахәаԥшь дуқәа, ашьхатәыла зегьы
иахьыгӡо. Зехьынџьара еиқәыӡырҩуа ргәаарҽанырҵеит.
Имгылацыз амра иазхьуа, ацаҟьа зҽаварьӷәӷәаны
ахраҩыҵа иҵагылаз ақәасабқәагьы
ааилагьежьит иҳәаҵәыҳәаҵәуа рыхқәа ҩышьҭыхны уахь иҩаԥшит.
Аҵықьҳәа ахысбжьы геит. Агәы ҭҟьазшәа,
«ҟоҳ» ҳәа, ашәарах зҿагылаз абахә инаҿасит уи
ахысыбжь, нас ашьхара еимырҟьо, абӷа рҵысуа
ицеит. Ашәарахқәа руакы ацаҟьа инықәҳаит,
ииаҵәҟаҟараӡа ирҽны ишьҭаз аҭәаӡа ашьа
ҩықәшит. Аҩызцәа, еиҵас иууаӡа иԥан, асыԥса
рҽықәрыԥсан, еимыбӷьыжәаа иҩықәлеит,
ршьапқәа ирыцҟьаз хаҳәқәакгьы шьҭыԥо,
икәымпылуа рҿылархеит.
«Абриакәын сзыргәаҟуаз, уажәшьҭатәи ԥсажәоуп»
аҳәошәа, аԥсы аӡеит згәызҽазыргоз акаԥкаԥгьы.
Ажәҩан иазааигәахарц азы еисозшәа, еивагылаз
ахра зқәақәа анапы нарықәнашьуан,
лбаантәи арҩаш шьҭыбжьы зманы ихалоз аԥша.
Ишәақь быжьҳәа икны, ишьны ишьҭаз ашәарах
даахагылт ашәарыцаҩгьы. Уи иахь ихы
рханы, ацаҟьа ишьапқәа аҿарԥсны иқәыргыло,
дааиуан ҷкәына ҟатак, иҵыҭәа еилаҳәара иҩыцракны.
Ашәарыцаҩ иҽыларҟәны, зхы хьыхәхәа
ишьҭаз ашәарах нарҳәы-аарҳәуа акраамҭа дахәаԥшуан,
нас дгачамкны иааиз аҷкәын днеиҿацшит.
Ассир уара!..
Аҷкәынгьы изымбатәбарахан, иалиҳәаара
изымдыруа, уа даанхеит. Урҭ рацхьа ақәасаб
акәымкәа ишьны ишьҭан аҭышьтәа, ирбац ауасахша,
имҩашьахуа. Ахәыжә алаԥсны, абашқәа алыхьхьа, иагын.
Арахә ҟьалан ахра иқәхар, ашәарах ирыниоит,
ибникуеит ҳәа саҳахьан, аха исызхаҵомызт, Ашәарыцаҩ иҽыҩеиҵыхны ашьхара
днықәыԥшит. Амрагьы, нахьхьытәи аҿаҟәара
аҽҩавҵган, ишапшапуа абла разы ашьхара
инықәнарԥшит. Асыԥсақәа аарцырцырын,
арҩашқәа ҵаа ԥҽыхашәа еилаҟәыбаса иҟаҵаны
инарылсит. Ашьха ԥсабара ацәа хаа излаз
иаалҵын, ахаҿы ҩықәлашааит.
Ауаҩоу иҽыларҟәны аҭышьтәа ахы дҩахан,
аԥсҭазара зыхбалан алаӷырӡ зывҵажжы иҟаз
аблақәа днархыԥшылт... Убасҟан илаԥш нақәшәеит
ихьышьшьы абӷьканӡеиԥш икнаҳаз
алымҳақәа руакы ианыз ахҵара.
Ҭархана ихҵара...  аҷкәын деиҭанаихәацшит ауаҩоу.
Ишԥа?! иааџьеишьеит аҷкәын.
Иӡны иҟаз иԥа ихьӡала ишьҭны иман... Ее,
анаџьалбеит... уи дырҩегьых иҽыҩеицыхны
икаххаа изықәшаз ашьхатәыла днықәыԥшит.
Дызусҭада асеиԥш аԥсаҭатә ҟазцахьоу...
Аҽхыбаҩ аиԥш икылыжәжәа аӡыгәҭа иҭажьыз
ахаҳә авараҿы ирҽны инхеит, икеикеиуа
иаҵиаан иҟаз ашьац... Ихыҵәҵәаны,
ирҟәыҷны ана-ара икаԥсан ацәламсыш
хышәҭқәа... Аҩада, аԥаҩақәа инарыдыҽҽало,
еиҟәыцца иҭажьыз ахаҳә дуқәа ирхыкьасо
Наас шааиуаз ахь ирханы, икьаҟьаӡа аԥслымӡ
ианпыҟҟала инаган ахаҵа шьапышьҭақәа, алада аӡы злацоз ахь – аԥҳәызба еимаа хәыҷқәа рышьҭа.
Ихьшәашәаӡа иаакылҟьаз аԥша, ажәырқьҳәа
нырцәтәи алтарра иныласын, хыла-гәыла
инеиланаҵеит, «а-а-а» ҳәа зыԥсы ҭоу акеиԥш
Наас ацәқәырԥа бырлашқәа инархагьежьын,
аԥшаҳәа ианиаан иҟаз аҳаскьын аҩа ақды
нықәбылгьазшәа ирҽны инахьысын, иааиқәтәеит.
Назиа даангылт. Лгәы нҭыԥсаан, лҽынлзеиԥшымтәыкәа
лхы налыкәаҽит.
Бабаҟаз арахь, бара аҭыԥҳа бзиа?!
адыдбжьы еиԥш лгәы инықәҩит лаб ибжьы. Уи
дахьылҵыз ахәажәра макьанагьы иҵысҵысуан.
Аҟанҷқәа рзы мжәабӷьык сҭахын... лыбжьы
аиргьҳәа иааҭылкааит уи, илкыз леигәышәгьы
иара иахь иаалырххеит шаҳаҭс. Нас
лыбла ҩеицыхны лаб днеиҿаԥшит: уи ақәаб
џьангареицш дышәны дгылан.
Убас блашааит амжәабӷьазы абрахь, аҟәарахьы
бшааз. Бсаԥыз абыржәыцәҟьа! Назиа,
хара-хара лаб днаивсын, лҿыналхеит. Иаргьы
дналышьҭалт. Арашра ахәада авҵалара иаҿыз
амрагьы, аҵыхәтәантәи ашәахәақәа аби аԥҳаи
рҿацхьа игагоз аӡыжь асаркьа гәы аархәашьны
иныхбалт. Аԥшаҳәа ашәшьыра аахатәеит. Урҭ
ҿымҭӡакәа ицон. Назиа лыхцәԥарақәа лызқәа
иахьықәыз илакьылакьуан, лгәы иҭыхоз рҳәарц
рҭахызшәа. Лаб уажәы-уажәы ибжьы хыџхыџуа
дааимҳәаны, иԥҳа дналышьклаԥшуан. Аԥан аҿы
ианнеи, Назиа леимаақәа аалышьхыршәшәан
иаанылкылт, лаб ашахт калошқәа шишьаз дышиаша
дынҭалт. Аӡы ирны ахкаарала ицон.
Амша ҵыхәаԥцәара амаӡамкәа иаухеит, макьана
иабаҟоу: аҿыбгара хәыҷы, нас алтарра, нас
зымахәқәа хьышьшьы икыдҳан игылоу аҵәаша
ду, рыжәтәыс ирто аӡыхь, рыҩны аҵаҟа ажәытә
адгьыл ашара иқәеиҭарҳаз аҷандарақәа...
Абжьааԥны арҭ уаҩы изгәаҭаӡом, аха уажәы зегьы
акакала аби аԥҳаи рҿымҭреиԥш ихьанҭаӡа
ишьҭоуп... Ирласны сахысып ҳәа уеихоит, уеихоит,
аха уныҟәашәа марахаӡом... Ԥхыӡлагьы
ауаҩы зны-зынла убас ибалоит: ишьҭахьҟа
дызгаша митәык ишьҭоуп, ишимчу дыҩуеит,
дыҩуеит, дыҩуеит, аха дааԥшыр дахьгылац
дгылоуп...
Угәы иазымчҳартә игоит аӡы зҭоу ашахт
калошқәа рышьҭыбжь... Ихту Назиа лшьапгәацәқәа
ырчыхәчыхәуа, ирыдҷаблоит аҭәахышәҭқәа...
Ақәаҵа иалԥшны рыҩны инадыԥшыло ианнеи,
Назиа даангылт.
Бадырсма бара?! дналықәцәҟьеит лаб.
Лара иара иахь даахьаҳәт, лыбла еиҵыхны дзынеиҿамцшуа.
Саб, суҳәоит... ишынеималҭәара даацәажәеит Назиа.
Сышьтәызар унапала сшьы, сан илоумҳәан...
Уаҳа бсыламцәажәан арахь... Иахьарнахыс
иԥсыз аӡәы бысзиҩызоуп, сыблала исымбар
ихасҵомызт... ибжьы ныҵакны дхәыҭхәыҭуан
иара, иԥсахы еиҟәыҷҷо. Ибаҳахьоума бара,
гәаҵәаҭҳәа, аԥсыуак ихшара абри аҩыза
ҟалҵахьеит ҳәа? Қәиҭ-қәиҭҳәа иахьа аашазар
аԥшаҳәа бавоуп аҷкәын дбыварԥало. Дарбан
бара бызцыз, дарбан, анышәаз исааӡаша?! ԥышшәахәы змаӡамыз иблақәа амца ҩархылт.
Ааҳиҳи, бымшақә схы саасааит! инап
ҟьаҟьа ду ыркаланы илахь аҟьаԥ аахиргеит.
Абриазы акәызма сбыдыԥсыло бзысааӡаз,
бшьапы ӡы-хьшәашәа иӡаамыргылаӡакәа
сызбыхӡыӡаауаз?! Ҳаҭыр ақәыбҵеит, еилыбкааит
сџьабаа, убас бхы ҳаҭыр ақәыбҵалааит...
Назиа лыбла ҭхаха уи днаиҿаԥшын, ллакыҵа
иҭыҩрны лылабжышқәа еишьҭаланы рҿылархеит.
Лӡамҩа еибакны, ҭагалан Аисырра амца
анықәырҵо аиԥш, лыхәда шыҟоу иҵаланы
ибылуа ицон. Уи илдыруан лаб иҟазшьа: рацәак
усс имамыз акы аниаҳауаз, ажәак-ҩажәак рыда
узиҿыхуамызт, уҽизышәан уишьҭаларгьы,
аха ихы ихызхшаз «амалаҽыршьыга» ҳәа иара
дзышьҭаз акы аниаҳа, аагылашьа имаӡамызт,
дҳәацәо иҿынеихон.
Исаҳәа абыржәыцәҟьа, убрии бареи
ишәымоу, исаҳәа абриаҟараамҭа иеибышәҳәоз,
исаҳәа аҿа ибҭахьазар? – иԥҳа даалҿагьежьит
уи, иҽааиҵихын, иблақәагьы цырцыруа,
иаашаҟьшаҟьеит. Исаҳәа акәымзар, сабиныс,
абжьыуаа рҿы иҟамлац сара ишыҟасцо, уаҩы
бимырбаӡакәа бхәырны бшысшьуа!..
Назиа ҿымҭ аиҵақьра даҿын дахьгылаз.
Иара даанаԥшы-ааԥшит аӡәы ҳаибомашь ҳәа.
Бсаԥыз! Бсаԥыз! иналыдицҵхт уи акгьы
лымҳәаӡошәа аниба, бара бтәы сара издырып уажәшьҭа...
Назиа дырҩегьых лыбла ҭхаха лаб днаиҿаԥшит.
Саб алеи-аҳәеи днеиҭаргааит, иахьарнахыс
уи иацәажәара акәым, џьара шәнеихәаԥшит ҳәа,
ма шәҿы неизырханы ҩажәак еибышәҳәеит ҳәа
анаасаҳа, бареи сареи абреи-ԥҳареи шаҳзеилам,
сахьыҩноу аҩнгьы бшыҩнасмыргыло, иҳәеит
уи, аҭоуба ҟаиҵошәа иԥҳа длыхәамԥшӡакәа
ихы раҳаны ажәҩанахь дыԥшуа.
Убри аамҭазы иааигәаӡаны агәарабжьарахь
апҟара-пҟара ҳәа аҽышьҭыбжь геит.
Быбжьы бмырган, бара мыхшатәы, ашәадәы
ҳақәгылоуп, ауаа аҵәы ҳахарҵоит, дшәаԥырҳаԥуа
аҽышьҭыбжь ахьгаз дыԥшит уи.
Назиа лаб дааныжьны дыццакны ахҵысҭахь
лҿыналхеит. Адәы даақәсны, иҽыз ԥаџьԥаџьуа
Назиа лаб дааивалеит аҽыуаҩ. Уи уаҩы наӡак,
иарԥысра днахыҳәҳәома уҳәаратәы дыҟан, аха
иблақәа ҭиқәаҵәааӡа ихы ирҷкәынуан.
Мшыбзиа, Махьал!
Бзиара убааит, дад Сандра! – аԥсшәа
ааибырҳәеит ианааизиашаха.
Ани инеиуа Назиа лоума?ахҵысҭа инхыԥны,
акәытҵара шьапызаҵә зҭагылаз ауҭра
иалсны инкыдлахьаз Назиа иналықәикит Сандра иҟамчы ахәы.
Ааи, дыццакуан...
Даазцазеи уи иахьа ас заа?..
Сылзымҵааит... даалакҩакшәа аҭак ҟаиҵеит Махьал.
Нас уаҳа зҵаара мҭикәа, игәарԥханы дааччеит
Сандра, ихаԥыцқәа нагӡа-аагӡаны иаарԥшуа.
Усҭ, абри сымх, ишыску сызцом, аколнхара
аусҳәарҭанӡа сцароуп, асводкақәа ргоу ирымгоу
еилыскаашт, урҭ усгьы лабахыла урыдгыламкәа
акгьы ҟарцом... дышҽыжәыз иҽхырнааны
Махьал инеииркит акы.
Ари закәызеи?
Уахәаԥш.
Аилаҳәара илан маҭәа-жәла бзиак еилыҵәраауа,
иҟәыԥсҟәыԥсуа.
Ҟҳы, ҟҳы, ҟҳы... дааимҳәашәа иуит Махьал,
уаха арахь умаауеи?
Сабоушьҭуеи смаакәа.
Иззуҭахыда ари? иҳәан уи днаихәаԥшит
Махьал, даара акрызхыҵуаз гәаӷкгьы ибла иаахылан,
имчыдаха инҿыцәеит, аӡы иҭыршьыз акәасҭӷеиԥш.
Ари Назиа деилаҳаны аӡбахә лҳәо акырынтә
исаҳахьан, аӡәы инапы ианысҵан, иахьа
сшымгәыӷӡоз иааган снапы иааиркит... Илыҭ
ишноугалак, сара сцеит. Иҽы аақәиргьежьааны
иҟамчы нахҟьаны, агәарабжьара длыбжьахәаша дцеит.
Махьал иикыз инапы наларшьшьны иааирҟәыҷит,
амаҭ дахьысызшәагьы иаразнак даахеит.
Ихышла инапы аҵаргәаны, дхәыцуа, ахәадаҿы
амра ца ихнаблаахьаз ашьац џьаџьа
дылатәан Ҭархана. Ҵаҟа аҭаҳәылараҿы ацәаакы
знаалаз ашьац рыԥсы алаханы иҳәуан ауасақәа.
Урҭ еилаҳәысы амаҭа ҩаргошәа ишнеиуа, иааилагьежь-ааилагьежьны, рыбжак аддыҳәа
иҩарылеибаҳәаны, ԥыҭк инаскьаны ашьац
рқьышәқәа нылакны аҳәра еиҭалагон. Амра
ахәы ихыԥны наҟ иҭалахьан, асымреиԥш хара
Аисырра ашьхарԥқәа ирықәыршан.
Ҭархана дахьтәаз ибла иаахгылон ихамшҭӡо,
адамра иҭеигалаша уи ихиҿы, ихԥышша, шьа
зықәӡамкәа иҟалаз иқьышәқәа. «Сара сааиуит
уажәыҵәҟьа, абри шәызҿу нашәыгӡароуп,
инашәмыгӡакәа шәымун, амарџьа!» аԥш
рашәо ихалоз абригада днарылаԥшит уи
усҟан. Ицәажәашьеи иԥшшәи ааицәымыӷхеит
Ҭарханагьы. Изымдыруаз, уи ицны иаази иареи
ахәы инхыҵны ицеит. Ари Ҭархана иԥа Кәарса
иакәын. Уи аахыс жәаа шықәса нҭакәкәа ицеит...
Ихы ҩышьҭихын, ашьхарахь дыԥшит. Нахьхьиӡа,
асыԥса ԥыҭха-ԥыҭҳа изқәыз Бгыикәара,
акаҵәарақәа руакы ахы ҩалыҳәҳәо,
анахәҭеицш аԥсҭқәа гәаша ахан. Ҭархана илакҭа
маҷк иаалашеит... «Ҳаи, аказказра, анаџьалбеит,
ҽазнык иадамзаргьы снықәыԥшындаз», даақәыԥсычҳан дҩагылт, ашьшьыҳәа дҭалан
арахә рахь иҿынеихеит.
Убзаҳәит! иааигәаӡаны ари абжьы аниаҳа даахьаҳәит Ҭархана.
Иухьзеи, ԥшшәы ухаӡамеи? ишаҟьшаҟьо
иҟаз аҷкәын иблақәа днархыԥшылт Ҭархана.
Сыццакны сахьхалоз акәхап, сҩеиаанӡа
уцар ҳәа сшәан, Наас аԥшаҳәантә сшыҩуа саауеит.
Уҽхәужәозма, сабоушьҭуаз, дад, ихаԥыц
кьоушәоуқәа аарԥшуа дааччеит Ҭархана. Арахь
уабаҟаз, дад Иасон?
Алзаҵә сыҟан, аҭаҭын еиҭаҳан ҳнахысзар
аахыс сцаны агәаҭара саҿуп, уи зегьреиҳа ишкьасазгьы,
ирашәатәханы иҭагылоуп... аха
дынзырхаз џьара иҿыцҟьар ҳәа дшәаны, раԥхьа
ихаҿы иааиз иҳәеит.
Анкьа Алзацә иаванхоз даҽаџьара ицаны
илаҵон, сынтәа уа аҭаҭын еиҭаҳара аԥшьызгаз
акры жәгәаӷьит, иҳәеит Ҭархана. Уаҩы
чаӷьа-чашәк ахьықәимгаӡац ацәшьхәа аархара
гәаӷьыуацәоуп.
Елҟан иакәымзар, убрыгь акы алҵуа
иҟаломызт, аизараҿы анапы аҩахареи алахареи
мацара иашьцылахьоу рацәахеит...
Ауаагьы хык руҭароуп, акәымзар, асҟатәи
зжьы ужәыр зтәан еиламгыло ахьеилоу,
абри шәақәшаҳаҭума ҳәа мацара инарылаужьыр
агьалҵуам, дхәыцхәыцуа
даацәажәеит Ҭархана. Елҟан дарԥыс бзиоуп,
дад, имаҵурагьы акәым аус злоу, ауаҩы џьара
сызихәандаз ҳәа дкәалкәало дишьҭоуп, игәы
былуеит, ихаҳәым... – илаԥш иҩныҵҟатәи
маӡа игоз бжьык иааԥсахьаз иазыӡырҩуашәа
иааҭгылалон. Иџьымшь еималақәа инарыдкылан,
иоуразоуроу дышлахьан.
Уааԥсеит, уԥсушьандаз ԥыҭрак, аҩны унеины,
уахык уиарҭа унылаҩаны, ҭынч уцәаргьы
акыр иаԥсами, иасымша уара иулшома акәахьча
кьакьа уҵаҵаны ахгара...
Сара ԥсшьарас исымоу абарҭ роуп, дад,
инапы нарықәикит, аҳаскьын ԥшқа зыԥсы алаханы
иҳәуа амарда инаҿеибаҳәахьаз ауасақәа:
-Атәара сара сзы иԥсроуп.
Аҭаҭын азы дыԥшаауашәа аниба, Иасон
иџьыба ҭаҭынҟаҵак ҭыхны инеииркит.
Ҳаи, иҭабуп, дад, иҭабуп! аҭаҭынҟаҵа
ааимхны уи зҭихыз акәалаԥ ацәа ианыз асахьа днахәаԥшит.
О, ари агызмал, ҽыбӷаҟазак иакәымкәан
дыҟам, иубома, ашьхацәҳәы азқәа дықәууа
дышнеиуа ихы дҩахан Иасон днеиҿаԥшын,
иабантәааиго угәахәратәы иҟаз иччаԥшь ала
деиҭааччеит. Убри аамҭаз аԥсҭҳәа гәаҩа ббаӡа
ашьхара аҟынтәи Аисырра шыҟоу ааскьара иаҿын.
Аарҩарахоит сынтәа, афасыртә, абан,
аԥхынра ааины иҳадгылоуп, арахь ани аԥсҭҳәа
иҟанаҵо убоит... ахәхәаҳәа аҭаҭын лша игәарԥханы
илбааидон Ҭархана. – Сыхәраҭыԥқәа
џьара иаасмыхьижьҭеи акрааҵуеит, мшы
цәгьакы мчыбжьык анаҩс иҟалараны иҟазар,
иҭыԥсаауа иалагахьазаарын, уи сара сзы иаамҭа
гәаҭагоуп. Сыхәраҭыԥқәа амшцәгьа шыҟало
заа ианырдыруеицш, сара схаҭагьы иакәымк
ҟаларц ианыҟоу сцәа иаламшәар залшом,
илахь ааиқәиҵеит Ҭархана, акрааҵуеит сара
аԥсҭазараҿы хәраҭыԥк саҩызоуижьҭеи. Уи
даақәыԥсычҳан, ирахә рахь днаԥшит: ауасақәа
анаара икыдеибаҳәала абжара ааиҩыршахьан.
Арахәгьы ссиршәа ишоуп, злыԥха ҳаура, урҭ
ихы нарықәикит Ҭархана. Абарҭ уажәы анаара
ишаҿоу инумкылар, ишзахәо ахаҩаӡараҿы
ицоит, ус акәымкәа арахь иаарҳәны, алаӷьа
ианҭоуҵа, уаахьаҳәаанӡа еиҭахынҳәуеит, алада
ацара рҭахым.
Ауасақәа маҷуп, урҭ рҿы саагылт. Аџьмақәа
уажәшьҭа срыхәом, еиҳарак ара ақыҭаҿы
ҳаҟанаҵ. Улаԥш иааҵшәеит, мхык ахь еихоит.
Ҭархана игәы ҿыхан, ацәажәара игәаԥхо
дыҟан, аха Иасон џьарак дызгыломызт, ихылԥа аҵыс ҭан.
Уццакуазар, Иасон дад, усыдымхалан,
уажәшьҭа џьаргьы узымцозар акәхап, цәыкьа
аҩныҟа угәарла, иҳәеит акы заҩымшәаӡоз
аҭаҳмада, уаҵәы аизарахь исыԥхьеит, уаргьы
уҟалозар акәхап... Уаанӡа аҩныҟа сзымнеиргьы
уа ҳаибабап... Кәашьа улхылаԥшла, дад, лхала
днумыжьлаӡан.
Аизарахь исыԥхьеит уҳәама? дазҿлымҳаны дҵааит Иасон.
Ааи, жәаа шықәса рышьҭахь... Елҟан
ихаҭа иҿала исеиҳәеит, ашьхылара атәы иалацәажәарц иҟоуп...
«Изакә гәузеи имоу, анаџьалбеит, игәы
дааҭаахәыцит Иасон. Даҽаӡәызар, ариаҟара
гәаҟра рышьҭахь, ашәиҭышәгьы дузнагомызт».
Иҭахәылшәа иааҩуан Наас ашьҭыбжь. Нахьхьи
акаҵәара еимаҷыҩны изхыбыз аԥсҭҳәа
алҩеиԥш иҵӷаӡа аԥшаҳәа инықәчхьан, ԥшакгьы
ҿыхьшәашәааӡа иқәыԥсычҳауа уи инашьҭалт.
Иасон иҟаҵатәқәа зегьы шьыжьнаҵы иҟаҵаны
дрылгеит. Иан дирҿыхар ҳәа дшәаны,
ишьапцынҵақәа дрықәгылан рыҩнызаҵә
аҿаԥара дныҩналон, дыҩныҵуан. Ажә ихьан,
аҳәыс ианацәа, иаҵхны ахкаарахь инҭеиҵан,
аингьы ашҭа инҭицеит. Ажә ӷра ду агәашә
иахьынҭыҵыз, аԥахьы ихьаҳәны иааӷызын,
ақьышә шьҭакы-шьҭакуа Иасонраа рыҩны
аԥхьа икыдыз аӷдарара наара иҩаҿалт.
Иара, даахынҳәын, акҿаҩра дныкҿалан, ахш
аца аиҭеит, нас аӷәтәы хҩа нахҩаны, уи зҭаз
ақәабшьҭ хәыҷы дҩахан, аҭӡамц иадчаԥалаз
амҿтәы ҵәаҳә аҿы инкнеиҳаит.
Арҭқәа зегьы аныҟаиҵа, иҽага ԥшааны,
ақлыб наҿшьы-ааҿшьны ашәаҿы инкыдыргыланы,
иан дахьышьҭаз ахь дныҩналт. Иасонраа
рыҩнызаҵә маҵурҭарагьы ҩындурагьы рзызуа
иҟаҵаз ӷәыбжа ҩнын. Азыбжак нышәыргәын,
егьи азбжа еиҩкааны ихыӷәны иҟаҵан. Уи
дахьыныҩналаз икнаҳаз асаркьа хәыҷы днадгылт:
«Сыцәгьамзаргь здыруада...» дааччеит
Иасон. Абри асаркьа ахькыдызгьы иахьанӡа издырамызт. Асаркьа днадҵын, руада илаԥш нахигеит:
ҩ-каруаҭк, ажәытә цәарҭаӷәы, ашьқаԥ,
ҩ-мгәак змоу астол шьапышәпа, ажәытәӡа
Ҭархана иаҳәшьа илсыз ауарҳал, абарҭ ракәӡан
уи зырԥшӡоз. Абарҭ зегь уажәоуп ԥшәымак
иаҳасабала данрыхәаԥш. Аихатәы каруаҭ аҿы,
аӡын еиԥш, абамбатә хыза лықәҵаны дышьҭан
Иасон иан Кәашьа. Ахыза иҵыҳәҳәоз лхы
ҟәашкакараӡа ишлан, ллакыҵақәа алашьцара
ныркылазшәа иҵиаҵәа-ҵиаҵәаӡа иҟан.
Ди! Уа ди! иан дналхагылан хәыҭхәыҭла
ибжьы налықәиргеит Иасон. Уи дыцәаӡамызшәа
лылақәа аахылтит. Иҟаларын дааԥшны диазҭгьы.
 Сара сцеит! иҳәеит Иасон.
Уца, нан, уца, о, уара ухахәыс сара! деиханы
лиарҭа даақәтәеит Кәашьа, уҽагумырхан...
Иасон кыр днаскьахьан еицш ашәаҳәабжьык
иаҳан даангылт. Алан Ҟасҭеи иԥҳацәа, Иасон
иаԥысны заа игылазаарын, рашҭа аԥынҵа илаз
рымхы абжа рашәаны иахысхьан. Асынтәи
дыԥшны ибон урҭ ахьырашәоз. Ақыҭаҿы зашәаҳәарала
еицырдыруаз Аланаа рҳабла аҳәсахәыҷқәа.
Уи адагьы, ажәлантә аӡӷабцәа еиҵагылан
иҟоуп. Есҽаҩраҭагалан, аҩы еикәаԥхо
аҵәца ашәуа ианынҭалалак, мчыбжьык ахиаҵыхәеи
рыла, Аланк иҩнаҭаҿы анык арҵәаа
ҳәа лыбжьы анымгоз ыҟамызт: рыӡӷаб луада
ккаӡа, ақәаҵахь ихоу аԥенџьыр ҟьаҟьаӡа иартны
иныҩнаԥшуан.
Ашәаҳәабжь ааҩуеит. Иасон уажәы иаԥхьа
игылоушәа ибоит Ҟасҭеи иԥҳацәа, урҭ аҩыџьагьы знык еициит, иузеиҩмдыраауа еиԥшуп;
рыбла жәҩангәыԥшшәылақәа, рыхцәы хьаԥшшәылақәа,
шәагаала иаҩцамкәа, рхы-рҿы
гьежьқәа ашәа рықәыхх иҟоуп. Аҩыџьагьы
сынтәа жәаба-жәаба класс ирылгоит.
Бабацои ас шаанӡа
Ибысуа аԥша ахәхәа?
Ҳазхара баабаанӡа
Бабацои бкахәхәа?
Ицоит урҭ рашәа адгьыл аҽеиуатәны, аӡаӡа
ашьҭаш, анапы ыргьежьуа иаԥылоит ашьыжьтәи аԥсабара.
Ажәҵыс зызҳаз еицш
Иныжьны быҭра,
Аӡиас аҟәыҵәеиԥш
Иаԥырҵуа аҟәара...
Еибырҳәоит аӡӷабцәа:
Быбла еиқәарақәа
Еиԥшуп аӡыжь,
Быхцәоу аԥарақәа
Бықәуп еиужь...
Ана-ара иааҭгылан ашәа иазыӡырҩуеит аусурахь
амҩа иқәу ауаа. «Аҿара, ее, дад, аҿара!»
иаақәыԥсычҳауеит уи ашықәс ссирқәа ирҭысхьоу џьоукгьы.
Аҿара абжьы, шьыжьтәи аԥша цқьа иалхәхәа
инеиуеит, иувагьежьуеит, ухәда аҽахьнашьуеит...
Са сыҟны ибзеиӷьуп
Ҳахәмарлап еиҭа,
Сыхтуп, сеимаадоуп,
Слахҿыхуп схаҭа!
Саҭамыз, саҭамыз,
Саҭамыз, схәыҷра.
Исхамшҭӡо
Слеишәацәгьа хымхәыц уара!
Жәаа шықәса схыҵит
Унсыжьуеит ара,
Иахьа суԥырҵит,
Иааит сҭыԥҳара...
Иасон жәаа шықәса дырҭысижьҭеи ԥыҭкгьы
ҵуеит, аха уажә акәушәа дыҟан, избанзар,
иаалырҟьан агәыӷрақәа изыхынҳәит, иҷкәынра
зегьы иаԥхьа ишьҭан.
Абас зегьы зҿыԥсаауа, ргәы хьаблаауа инрыжьуа
ахәыҷра аҟынтә Иасон игәалашәо, егьырҭ
аӡәырҩы рылымкаа ихамышҭуа маҷым: амлакра,
ахьҭа, абдара, ахыкәласра, атәамбара.
Ирацәоуп урҭ. Уи, дхәыҷны ихы идыруа даныҟала
нахыс, иҿаҵа дашьҭалагәышьеит. Иахьынӡаиҭахыз
ахәмарха, амшгаха, аҩха дахьымӡаӡакәа,
дышхәыҷыз ихәыцрақәа рацәахеит.
Иара убри акәхарын Иасон зны-зынла
дахьыхжәаз, илаӡара ахьмаҷыз зыхҟьоз. Аха
Назиа лахь ихәыцрақәа хеижьҭеи, уи лгәыблра
шоушоууа, ицәа-ижьы рыбжьара ибжьалт, иԥсы
инаргеит, илакҭа ҭаччеит.
*   *   *
Аҽны иахьырашәоз анаара аԥш ԥасан. Ибзиан
иааит, ҳаскьынҳәагьы макьана рацәак
аҵамызт, аха икьыцә-кьыцәӡа иааны аԥш иалагылан аӷдара шьапқәа. «Ааи, ушьаҭа ыӡааит!»
Иасон даӷьуа амаҭа шҿирыцқьаауаз иара
дызлаз азвено аҟынтәи ахацәа зегьы ааизеит.
Егьырҭ азвеноқәагьы анаара еиҵых ду ана-ара
амаҭақәа шьҭыхны инықәгылт.
Абри аҩыза аусура бзиа избоит, иагьа узреисозаргьы
уреисала, Иасон днаиалацәҟәын,
иҽага анышә иналаиршьшьит азвено аҿы қәрала
зегьы иреиҳабыз Арсҭаа Гәыдуа. Агәырқьҳәа
инеиларԥсеит рҽагақәа, рышьҭыбжь, асолдаҭ
ршьапы шьҭыбжьқәа реиԥш еиқәшәаны анаара
инаҿаҩит. «Ашәак цәырыжәга, иҳацхраауеит...»
ибжьы наиргеит Гәыдуа. Иасон дызлаз азвено
аҿы зхы ҩыҵызхыз аҽагашәа, егьырҭгьы
еимырҟьо ирыма рҿынархан, ԥыҭрак ашьҭахь
анаара амҽханакит.
О, арашәарахь шәымцаӡои,
Амра мгылац,
Абна мҿыхац,
шәымбаӡои?!
Иасон ашәа иацирӷызуан, ивагылаз Гәыдуа
дизхәыцуан. Аҽыҩ, аҽыҩҳәа анышә хьанҭа иалашьшьуан,
аԥшшьап анышә аднаҳәхәалон
уи иҽагаду. Гәыдуа даагылазар дыкруҩын,
ахаан аӡәы итәы хәыцк иадамхаргьы инапы
алаимыркьысыц, ауаҩы изы ижьы ԥҟатәызар
иԥиҟоит. Уи деилҟьа-еилӷәыцәӡа дахьыҟоу
аусураҿы ауп, еизарак, цәгьара-бзиарак аҿы
уаҩы дизгәаҭаӡом. Аизарақәа раан дахьтәаз
дыцәан. Иахьа уажәраанӡагьы Арашра ахыҭа
абзҳәацәа кьатеиԥҵәаган ирымоуп уи ихылԥа
аҭыӡшәа. Зны, Гәыдуа иҽызгимырхаӡоз аизарахь
дцеит. Зегь рҵыхәахь, еснагь иалхны имаз
аҭыԥ аҿы днатәан, иуапцәа хылԥа ааихыхны
инаивеиҵеит. Аизара нымҵәаӡо, узмырцәоз
акәӡамызт, афра уаҩа кара дыцәеит. Аизара
анеилга, иватәаз илабашьа нархханы ҿыц
исаны, ицырцыруа Гәыдуа ишьамхы ианыз
ихы инықәкшашәа дааирҿыхеит. Дцәамхьаны
дыҟамзи, ихылԥа зынӡа ихашҭны иҩныҟа дцеит.
Иахьаанхаз аклуб аҿы аԥссаш ирҟыҵымыҵуа
ишылкыз хәыҷы мӡышәақәак ирбан, изтәу
ҳара даадыруеит, иаҳҭоит рҳәан, ирыма ашкол
ахь ицеит. Уа иахьнеиз аклассӷәы арыцқьага
анырымба, Гәыдуа ихылԥа аарбааӡаны
хыхь инықәырҵеит. Аҽны аԥхьаӡа ирымаз
ақырҭуа бызшәа акәын. Ақырҭуа бызшәа
арҵаҩы, ԥҳәызба ҭлашӡак, данныҟәоз аӷәра
ырқыџқыџуа, дааҩналан, асиа дшаԥхьаз еиԥш
аҵатәы ҿыц  далагеит. Иралҳәеит ауадаҟны
иҩназ зегьы қырҭшәала рыхьыӡқәа, убарҭ
ирылаҵаны илҳәеит аклассӷәы арыцқьага
ахьыӡгьы, аха ани еиқәылыцхьаӡаз зегьы
аҵаҩцәа иргәалашәо иҟазма. Аҵыхәтәаны,
иралҳәақәаз рзы дразҵаауа дышнеиуаз, ари
иахьӡузеи ҳәа Гәыдуа иуапцәа хылца лнапы
нақәылкит, аха аӡәгьы ҿимҭӡеит. Лара дгәаан,
уи ахьықәыз иаақәылхын, акласс зегьы идырбо
иҩышьҭылхит, лызҵаара еиҭаҳәо. Ахылԥа аазгаз
ахәыҷқәа руаӡәы инапы дҩахан дҩагылт:
«Ес, ари Арсҭаа Гәыдуа иуапцәахылԥа!»
иҳәеит уи ибжьы ҩыҭганы. Ахәыҷқәа акраамҭа
аччара изаҟәыҵуамызт. Зыԥсахы еилалан игылаз
арҵаҩы ԥҳәызбагьы, лыблақәа ҭахынҳәуа
уа даанхеит азныказ. Уи нахыс акласстә ӷәы
арыцқьага «Ес арис Арсҭаа Гәыдуа ихылԥа»
ҳәа иашьҭан. «Ҿыцха шәымцааит, ҿыцха...»
аџыгә-џыгәҳәа аччара дналагон иаргьы. Иасон
ашәагьы ахәыцрагьы еилакӡаны дышцоз
ахуҳәа амаҭа рыман иҩхашылт.
*  *   *
Абас мацара, имтәаӡакәан аус шыруаз,
шьыбжьаанӡа иаҳрашәап ҳәа изқәыкны ирымаз
амра ҩхашалаанӡа инахысит. Аҽа маҭак
ахы ркаанӡа рыԥсқәа неиҭаркырц зхала кьацә
ҳәа ҩхала иқәгылаз ахьаца амҵан инатәақәеит.
Ашоура аҽунардырыртә иааҟалахьан.
Аа, уара, ари аҩыза адгьыл ламҵакәа инужьыр,
уаргьы урыцҳахеит иаргьы. Иҵуазеи,
ажәла ҳҟьеижьҭеи?.. ихы иқәыршәыз ичабра
аақәхны инеиҿшьуа иватәаз Гәыдуа ихы
наиқәикит, ацәажәара згәаԥхоз Саԥана.
Иабаҟоу, ара атехника уаҩы ихы изархәом,
Саԥана днеизыԥшит згазеҭ цәырызгахьаз
актәи абригада агитаторс иадыз акомҿар ҷкәын
Витали. Ақьаԥсықь еицш иԥынҵа хыгәыгәӡа,
ауасахәеицш ихы рҳәны, дадк иакәын уи.
Атаҳмадцәа ихьӡ цқьа иахьырзымҳәоз аҟнытә
шьоукы Кәатала ҳәа ишьҭан.
Ҳаи, иаҳәақәозешь, еиқәаҵәахааит! ибжьы
аҵәы иахаҵаны уи ииҳәаз наиҿаирхьит
ихәхәаӡа ахьаца иаҵаиаз аҷкәын абаа, ау,
аррантә дааижьҭеи ишәымхӡакәа зсолдаҭ блуз
анышә ԥшшәы аанахәаны изшәыз, ашырҳәагьы
ибӷа дныхтәалт. Иабаудырҵеи уара абри
абызшәа?!. Иагьараан дубаргьы атехника, апроизводство,
ҳшыҟалаша, ҳашнылаша, азимана...
Арахь аҽага ҳкуп, атехника абаҟаху... Макьана
сара сахьнеихьоу уаҩԥсык иеиԥш ацәажәашьа
здыруа агитаторк сиқәымшәац... Уара иуҳәогьы
убри ухьӡ еиԥшуп... Уаб ихьӡрымҵац, уан
илыхьӡрымҵац аҽраԥшраз хьӡык ухьӡырҵан,
узлоу ауаа ирызҳәом, уҭынхацәа зны Кәатала
рҳәалап, зны Мыхтала...
Уаҩы иибахьоу, иаҳахьоу аԥсуа хьӡык
рцәыӡызшәа, иҳәеит аӡәы.
Хаи, имоукузеи иабихәа, дцәажәалааит,
ишиҭаху, уара акры уцәагома, — даарыбжьаҟазашәа
иуит Саԥана.
Ишԥаимаскуеи, илымшо изымдыруеи;
анбан еихшьаалан саргьы саԥхьоит агазеҭ, уи
акәым аус злоу, инеиҳангьы акы удыруазароуп,
иҳәеит аҷкәын ау игәы еибакыҵәҟьаны.
Иҟалазеи иабихәа, уаҳа уаҩы дрымбаӡеи, ҵыԥх
иамуа, сынтәа иамуа...
Шаҟа улашьцоузеи уара мыжда, абриаҟара
адунеи уакәыршан уааргеит, уаҳа акгьы
ухы иҭамлаӡеи, уи днаихәаԥшит Витали.
Имхәыцуа аӡәы сакәзар, иуаҳәатәқәаз ыҟан, аха
сара уара сузхәыцуам...
Акака зҳәо зегьы рыцҳәа сҳәалап ҳәа уалагар,
уабахәарҭоу Иаталиахеит. Уи игәшәамшәак
ааиҳәеит зегьы ирыхьӡоз Саԥана.
Шәҩыџьагьы Виталигьы, Расҭагьы цқьа
шәысгәаԥхом иахьа, иажәа нарылеиҵеит
Иасон, иҽага аԥынҵа нагӡаны ахьаца адац ду
анышә адыцьӷьо дхәыцуа дахьтәоу.
Сугәаԥха ҳәа уасымҳәеит... дыхәхәаӡа
деиҭаҩықәиеит Расҭа.
Аҳәара мацара акры аанагома, ус ҳҿы
ҳнапы еиқәҵаны ҳшахәаԥшуаз, ҳашцәажәоз
акры ҳаҩҳажьит. Уажәшьҭа ҳхәыҷқәам ҳаргьы.
Еизарак ҟалар усзыԥшла, даамақарт
Расҭа. Урҭ зегьы баша цәажәароуп, уи акәым аус
злоу. Шаҟа ишәҭозеи џьамшк азы аколнхаҩы?
Аибашьра аан еилкаан, аха уажәшьҭа?
Иахьакәым уамган, дад, иахьакәым,
иҳәеит уажәраанӡа ҿызымҭуаз аӡәы. Уи атәы ҳҳәаӡом...
Ҵыԥх зны, Чбыр-иԥа Каԥшь днеизаап
аҭаҭын казарма ахьдырхиоз,ибжьы неиҵыхны
зегьы ирӡырҩратә акы ааигәалашәан,
дгәырӷьаҵәа дналагеит Саԥана, ажәабжь
ҿыцқәа реиҳәарц иҭахын. Ақәа дыҵанацалан,
дҟыгәуа аказарма аҩныҵҟа џьара ауардын
азы иҟаиҵаз маҭәахәқәак деиҭарыхәаԥшуан
Шьханыҟәа. Уи, дшыжәбац, дацклаԥшны,
икылрышәшәаан иус даҿын. Аиашами
иуҳәаша, уи иҟаиҵо ауардын абахә иурԥаргьы
акы ахьуам, амашьына наҟ инышьҭаҵан иара
аашьҭухып. Даҽа џьоукгьы ҟыҟәмыгәуа усқәак ирҿын.
Ҳаи, иаауркьаҿрауазеи, џьумбацқьеит, ари
аҟара ахыкәшара убахьоу, итәаз руаӡәы дыхәмарны
аҵәы наилеиҵеит уи.
Уаагылшь, дад, уаагылшь, сԥаҵа уахьнымҳалани,
цәгьара аҵамҵакәа, уи дааԥхьирҟәҟәеит
Саԥана. Шьханыҟәа, имаурыҽхәароуп
иҟаиҵо, акәымзар, ианиҿаурхь
дуеигӡом, аиакәым уеиҳәоит. Каԥшь игазеҭ
ааиҵыхны зеихақәа каԥсаны икәшан иаатәаз
ауасҭацәа днарылатәеит аԥхьара иҽазырхианы.
Аха Шьханыҟәа акгьы имбаӡошәа ихы иқәыжьны
аҟыгәра даҿын. Чбыр-иԥагьы, афра
амырӷьаԥал, (усҟан иҵегьы дмаҷын) уи
днаизыԥшит: «Уааӡырҩыр, уҟәышхар ҳәа
ушәома...» дыхәмаруоу, ииашаҵәҟьаны иҳәоу
узеилымкаауа Шьханыҟәа ибжьы наиқәиргеит
уи. Икеикеиуа исаны, аԥхӡы зықәшы иҟаз
Шьханыҟәа ихы, аӡыхьшәашәа аҽырҳәа инықәырҭәазшәа,
ашырҳәа дҩахан, Каԥшь днаихәацшит:
Ишԥа, уара, ишԥа?!.
Ауасҭацәа аҷкәын рылақәа наидырбеит
уиламцәажәан ҳәа, аха ани амырӷьаԥал ихеиҵо дыҟазма.
Ишԥа умбои, уаҳԥырхагамхан, ус дук
ҟауҵошәа, уиаҵкыс, ара уааишь, агазеҭ иану
убап, шықәсқәак рыла машьынак ахьзымнеиуа
шьхацәҳәыкгьы ҟалом ҳәа, усҟан ууардынгьы
уаргьы агәысакара шәаақәхеит...
Ашьапқәа умӷыҵроуп угазеҭ, сара ауардын
иҟасҵо азы ус анызар! дааи дааҵҟьеит уи.
Каԥшьгьы, иагьа иҽирхаҵазаргьы, иџьымшь
хәымсысқәа еимассы Шьханыҟәа илакҭа
данынҭаԥш, дгәаашәа ҟаҵаны иԥсы ықәигеит.
Уи аахыс ԥшьышықәса цахьеит, аха Шьханыҟәа
иахьагьы ауардын ҿыцқәа рыҟаҵара даҿуп.
Дзыԥсахуагьы ыҟам...
Зегьы ааибарччеит.
Анхацәа гаӡам, дад. Сынтәа аԥацха узгылазар,
ҽааны ақаруаса уҩнасҵоит ҳәа иаумҳәан.
Агазетқәа ирну џьушьома ус, аха уи ахьыҟалахьоуи
иахьыҟамлаци еилымкааӡакәа зегьы
еидгәаланы ирыхцәажәоит акәымзар...
Нас, шьыбжьаанӡа аҽа маҭак ҩаагап рҳәан,
иҩеибаргылт. Саԥана ивараҿы иҭахәхәа ицәаз
Гәыдуа дааирҿыхеит.
Уаала, уаала, Гәыдуа, иахьа асаццереунауаниаҵәҟьа
ҟаҳҵароуп... – Саԥана иҽага
ыркалан ихәда инықәиҵан, «уаа-рааира, раида
ҿапаҟьа, раида хыргәаԥшь, аа» иҳәан,
дӷызымызуа иҿынеихеит.
Ахәылԥаз аҵыхәтәантәи рымаҭа нагӡаны
«оҳ гәышьа» ҳәа иааилагылт Иасон дызлаз арашәаҩцәа.
Ахантәаҩи Елҟани аауеит!
Зегьы амҩахь иԥшит. Ахьаца иаамҵысхьан
Сандреи аколнхара «Арашра» апартиа еиҿкаара
амаӡаныкәгаҩ Елҟани.
Елҟан арашәацәа злаз актәи абригадаҿы
дбригадирын, аха, ирацәаны аныҟәатәқәа ахьимаз
аҟынтә, аус рыциуртә данахьымӡоз ыҟан.
Бзиа жәуеит, бзиа жәбеит ҳәа аԥсшәақәа
анеибырҳәа, Сандра идрашәаз лаԥшыла иааимидеит.
Афырхацәа, иахьа даара аус жәуит,
џьшьара шәысҭоит убри азы, иҳәеит уи.
Ҳаӷоу гәыбӷан ҳаиҭааит, иажәа наиламҵакәа имуит Саԥанагьы.
Азвено аиҳабы дызусҭада? дҵааит Сандра.
Елҟан инапы нархханы ҿымҭ Расҭа
дқәацәӡа дахьгылаз инаиқәикит. «Анархист»,
игәарԥхангьы дааччеит уи.
Ҟоҳ, уабацашеи, уара, улаҟәны уҽҳаумырбалозар
угәхьааганы ҳаԥсып, шьҭахьҟагьы даанаскьеит Сандра.
Ҳаи, ҷҟарапат рыцҳа, аурылоуп ихшыҩгьы
шазҳауа... иааибарччеит зегьы.
Еиҵагылеит, ӷбакы азна ыҟоуп. Арҭ ирҭаххар
ундырхеит, ирҭахымхаргьы ҳаӷеимшхара,
ухдырҵәеит, абри ҳәаны Иасон днаихәаԥшит Сандра.
Уаҵәгьы рашәароуп, иҳәеит Елҟан.
Уажәы даҽаџьара еилахара мыцхәы ыҟам,
ачаии аҭаҭыни еинылаанӡа ҳхы иархәан, ҳҽаҳшәароуп...
Сандра уҳәеит ҳәа, данбатәи Сандроу уара,
иаахиртлеит Саԥана, Сандреи Елҟани бзиала
ҳәа раҳәан ирыдҵны ианынаскьа. Дажәӡом
агәықәха, иумбои дӡыӷраԥшьӡа дшыҟоу.
Ихыҵуазеи, уара, уиаҟара митәыс?
Ихымҵкәа, рацхьа престателс данҳамаз
иаахыс жәохә-жәаф шықәса ҵит, усҟангьы
абыржәы дшыҟоу дыҟан.
Уи иира ибзианы исгәалашәоит сара,
деиҭаналагеит Саԥана, еимымпыцқәа игылаз
ихы иархәаны, данииз акәым, иан данааргазгьы
сгәалашәоит. Иаб Наҩеи, Кәазан, ани
ажәытә уахәамақәа ахьықәгылаз, адәқьанқәа
аартны дуаҷаруа, акрызкыз уаҩын... Иан
Хьыџьгәагәа Бедиатәын, данааргоз саншьцәа
рҿы сыҟан, уажәеиԥш исгәалашәоит лшьамхы
санықәдыртәаз. Сыԥхашьан схы ласырҟәит,
аха сцәыҵыԥшны сыԥшуан камфеҭла сџьыба
анбалырҭәришьҳәа, аха илхашҭу, илымамзу,
уаҳагьы акы аасылымҭеит. Амала,
саныналҿаԥш, сгачамкны саанхеит, убасҟак
дыԥшӡан. Ахәыҷы иибо ихашҭӡом, исгәалашәоит
Бедиаа аҩы иаганы «зхы ԥжәарыз уара»
ҳәа иҵҟьо-иԥо ишықәҵуаз... Усҟак заҭахузеи,
уи ашьҭахь быжьба-ааба шықәса бжьымсыцкәа
асду ауит, аха, уажәшьҭа шәара шәазхәыц шаҟа ихыҵуа...
Уи деиҳарымтәызи мшәан, ҩажәи жәаа
шәықәса рзыҳәа ихан Очамчыраҟа дырган, аисполком
аҿы амаҵура ду даанахәеит ҳәа еилан,
уажәы арахь дзадырхазеи?
Иара игәаԥханы дааит рҳәоит, ҳҭигарц
акәу, ихы ҭигарц акәу, аҵәы налеиҵеит Расҭа.
Ҳаит, ҷкәынцәа ҟадыџьқәа акы шԥаргәаԥхаӡои,
ҭоубасҭан, ихы ааирҵысҵысит Саԥана.
Уара абыржәыгь ԥҳәыс дышԥааимгац абри
еиԥш ауаҩ нага? дҵааит аӡәы.
Убри азгьы акы саҳахьеит, исаҳамоу издыруеит,
дныбжьаԥалт Саԥана.
Уаагыл, уара, сԥаҵа уахьнымҳалан...
Ишәасҳәоит, аха еиҭаҳәатәыс акәым
изшәасҳәо, даахәыцхәыцит Саԥана. Абри
сара иубо, даара исҭахым иуҳәо аауҿԥааны
ирыма иандәықәлалак. Сандра дыԥшын, аха
иԥшра изыбзиахеит, уи анасыԥ бзиаҵәҟьа иоуит.
Иара кыр деиҳабуп, аха ахаан ахаҵа ажәра ихьӡом...
Уа иҳәа уанаџьалбеит, иуҳәарц уҟазар,
иҳәа уан лхылсеит!
Уаагыл, сԥаҵа уахьнымҳалани. Ижәбома
иҟоу, Махьал иԥҳа Назиа хәыҷы дизҳәаны
дтәазаап, сьмԥсӡазар дук мырҵыкәангьы дигоит.
Уи иара, иҿы иқәшаҳаҭхан, сара исҭахыз
шьоук рҿы иҳәеит, ԥыҭк анеидыржәыла.
Зегьы «ҟоҳ», «чоҳ» ҳәа иааџьаршьақәеит.
Саԥанагьы игәаԥханы ихы-иҿы аалашеит.
«Сара исзалымҳәазеи?..» абри азҵаара мацарак
ауп, иџьоушьашаз, акәапаҳәа Иасон
ихы инҭашәаз. Ахы зықәшәогьы усоуп раԥхьа
ишизгәамҭо. Урҭ уажәы ирҳәақәоз изыхгомызт,
иажәагьы изалаҵомызт аҟнытә, зегьы уа ишеилагылаз
днарылҵны иҿынеихеит. Иасон ԥыҭк
днаскьахьан, Расҭа днаихьӡеит.
Ас ала сцоит саргьы.
Шәыҩныҟа амҩа ухашҭма?
Уара суццар сҭахуп.
Уареи сареи ҳаидҿаҳәалома?!
Сара издыруеит зегьы...уи дааиҿагьежьит Расҭа.
Уажәазы схала сныжь, акы еиԥшымкәа суҳәоит!
*    *    *
Чаншьҭахь ашьшьыҳәа нырцә-аарцә иааҽҳәатәеит
Иасон иани иареи. Амца аҷҷа-ҷҷаҳәа,
хәыҷы-хәыҷла аҿыцәаара иаҿын.
«Ари аҩнаҭа алахьынҵа акгьы анымзаап...»
иԥсахы еилахәон Иасон. «Дкарахазар акәхап
иахьа аашазар анышә иахоз...» лгәы иаанагеит
Кәашьа, лыҷкәын игәы шалаҟамыз ахьылбоз.
Уааԥсеит, уан анышә зфаша...
Мап, ди, сзырааԥсозыз, аусура уажә избама...
Ҳареи ҳареи ҳагәҭыха еибаҳамҳәар
иҳамада... Исзыхгом анышәахә сара, улахь
еиқәны санынухәаԥшлак. Сара шаҟа усааӡахьоу
аҵкыс уара суааӡахьеит... Цқьа ухы удыруа
уҟалазар сгәы бзиан, сымқьуа сумбац...
Абжеиҳан ацәарҭа самаӡан... Урыцҳахәха уҿаҵа
хәыҷы уҿыҵхны сара исҿоуҵон.
Ус ахьԥабҳәо, дихеит, уажәшьҭа
бара агәабзиара боур, дызусҭзаалак аӡәы
дҳаргәаҟуа ҳаҟам, ҳазҭаху анцәа дҳагумырхан,
ҳаиҭахымкәа ԥыхьеицш аӡәыр анышә жуа давазар
схазшахәқәа имаз! дҩагылан, наҟ диасны
иан дналыдтәалан, адаш зылпыҟҟа иҟаз иан
лнапы ааишьышьит. Акгьы хьаас иҟабымҵан,
сбыҳәоит, аусаҿ џьара акы еимаҳамкыр, акы
еиҿаҳамкыр ҟалом, зынгьы сылахь еиқәысҵашт,
аха сара уи акгьы исԥырхагам... Сара сгәы казыжьуа акызаҵәык ауп, — бара былахь еиқәны,
бгәырҩо банызбо...
Мап, уаҳа уцәгьара сызмырбаша, уара
сахьухәаԥшуа зегьы сханаршҭуеит... Нан
с-Иасон, уара ушеибго сара, угәы уҽаумыргалан,
срыцхашьа саргьы, уда ԥсы зхам
уан ачымазаҩ... Ашьшьыҳәа лылаԥш нархылгеит
лыҷкәын илахь ҿаша, ихахәы еиқәаҵәа, илакҭа...
Иасон дахьышьҭаз аценџьыр ҟьаҟьаӡа иаартын.
Иаргьы ибла ҭырхаха ажәҩан ҵаула
даҵаԥшуан. Ажәҩан агәахьы икаххаа иҵәцан,
аха акалҭқәа рахь ахәажә хышәҭ аԥшшәы змаз
ԥсҭҳәақәак хын; иҭрыс-ҭрысуа, цәгьара аҵаӡамкәа
мацәыскгьы аарывҵыҷҷалон. «Анцәа
ицәымса ақәа иарбааӡан, амца изымккәа, еихымцеи
ишьанҵеи еихьишьуеит» иҳәалон
Саԥана ас ианибалоз. Агаҿа аҟынтәи ашьхацәҳәы
шыҟоу ицәаҟәа шкәакәаха ажәҩан иалдан
ауаса рымҩа. Ирҳәоит, уи шьхацан ашьхарахь
ахы архоит, шьхыҵын агаҿахь ҳәа. Уажәы
ашьхарахь иагьхаҵәҟьан. Џьамсараҭраагьы
ԥшьыркцаӡа ажәҩан агәҭаҵәҟьа иахькыдыз,
«ҳара ҳауп» хәа рхы удырдырырц рҭахызшәа
рхаԥыц аӷақәа ыҵыҷҷон.
Иасон иҭахуп иҟәигарц, иҽацәигарц иахьа
иаҳаз, аха иауам, иауҵәҟьом. Назиа иаԥхьа
дгылоуп ибла хиҩаргьы, ихитыргьы. Ихәыцрақәагьы
зегьы еижәибаҵан еилгамкәа иаразнак
изааиуеит. Ус баша игәышҵа ҩарханы
дықәиоуп ажәҩан илаԥш аларҟаца.
*     *    *
Хәба-фба шықәса рышьҭахь Назиа Иасон
иӡбахә лоуҳәар духыччаргьы ҟаларын.
Далаҟан ахаангьы, лымаҭәа ыҟан, лҩыҭәа, зегьы
дрылыҷҷаауан. Дҳарҳаруа, шьанҵакьынҵа
дыԥо акәымкәа, абыржәеицш дхааӡа, дҟәыбҷаӡа
дыҟан. Нас Аҟәа амедтехникум дҭалт, уа даналга
дырҩегьых лқыҭан, лыда дызмамыз лани лаби
рахь дааит. Иахьа иналыхәаԥшыз илеиламҳарыз
уаҩ дыҟамызт. Хәба-фба шықәса рышьҭахь
Иасон дызгәалашәодаз, дыздыргәышьодаз,
ишьамхҭақәа қәыршәны, аӷьара даахымҵӡо,
амра дабылны, ихәда хыцәӡа ддәықәын. Амала
илеишәа цәгьан, иакәымк иазҳәаз, ус днаивсны
дцашамызт. Назиа, машәыршақә Иасон
џьара данаалҿаҳалоз, илгәалашәоз акы акәын:
зны, маи акы аныҳәаз, лашьцәеи лареи мацқьа-шьацқьа
рҽеилаҳәаны, быбыц рықәшәар ҳәа
ишәо, иныхгыла-аахгыло ишнеиуаз, Иасон
аколнхара аферма иатәыз аӡарақәа иаԥца
даарывалеит. Дқәацәӡа (усҟангьы дшоухоз
мҩашьо дыҟан иара), иеиқәа ицәкьаҿхан
икал-кало ишьамхы иахагьежьуа ишьан, зҵыхәа
хырҟәыдны иоурышьҭыз аҵларкәыкә еиԥш.
Данмаҷызгьы, рацәак ацәажәара иламызт,
ҿымҭ леишәацәгьашәа дыҟан. Иааиуаз, харахара
инихыкәшан, илаҿымҭӡакәа рҿынархеит.
Иасон аԥсшәа реиҳәарц днарызхьаԥшит, аха
дрымбаӡозшәа ивсны ицошәа аниба, еиҳа
ирылҳәҳәо иҟаз Назиа илывагылан ицоз аҷкәын
днеихьӡан, иблуз ашәаӡеиԥш ишкәакәаӡа
ишәыз, ажәыркьҳәа даахан даахьеирԥшит. Иаразнак
зегьы аангылт, ахьшь зхасыз акәҷар
реиԥш, ишныҵеибарҟьара ихианы.
Аԥсышәакгьы узымҳәо, уасҟак уанбауаҩдухеи уара?!
Соужь наҟ! иблуз ааимпыҵижәеит егьи
(уи Иасон иаҵкысгьы акыргьы дҩеиҳан).
Ахьшьцәа рхырҵәы уахыбааны акәхап
ас зыҟоуҵо, умшәан, аӡәгьы иумеикуам.
Иҽырдадны Иасон ибла инҭеиҳәеит абарҭ
реиԥш ажәақәа. Уиакәхеит. Аисра згәы иҭаӡамыз
Иасон, инапы рҟьаҟьан апҟаца-апҟаца ҳәа уи
иӡамҩа нкыдиршааит. Аҷкәын даабалыбаҭеит,
аха дкамҳакәа иҽааникылт. Иӡамҩагьы Иасон
инацәа ҭыԥқәа хәхәа-хәхәаӡа иҩанхалт. Игәы
имҟьаӡаны, илахь инапы аԥыракны шьҭахьла-шьҭахьла иҿынеихеит. Иасон деилашәаны
деиҭанаишьҭалт. Убри аамҭазы, Назиа, аӡабцәа
дҩарылҟьан, Иасон имҩа ааԥылҵәеит.
Иҟоуҵо закәызеи, уара абжьыс?!. Ашкол
ахь неима умамкәа уҟалап уаҳа ак ҳалымшаргьы...
Уаҳа егьшәылшом, аха уи шшәылшо здыруеит
саргьы... дааҽхырччеит Иасон. – Ишԥа,
ишԥаҟабҵо? Бышхәыҷыз ахҳәаҵә ылыбгеит
иқашәқашәо... инапы нарыгӡаны лхы иалаԥаз
алент шкәакәа кны далашьҭихырц иҭахызшәа
дҩахеит. Ашколаҿгьы иҳәа, амҩан бахьцо
иаабԥылалакгьы ираҳәала, бабиҿгьы иҳәа, иаҳа
ибыхәарҭахошәа ббозар...
Саб иасҳәар усҟак узымыччақәар ҟалап!
ауеимадаҳәа инеималҭәеит Назиа.
Шәара шәнапы ҳакуп, аиҳабыраа... Иасон
ишахирҟьаз ибон, аха иҽизынкыломызт.
Уччала, уччала... дҵәыуа днеидҵны лҿыналхеит Назиа.
Бгәыӷьӡар аҵкыс быҟаз... Уара ахеилабабашәа
иҟоу, аҵәыуара иаманакуа инаскьаны
игылаз аҷкәын ихы ниқәикит. Иахьа
иуҳәаз схашҭуа џьумшьааит, иузыҵәахуп,
ашьаҟәадабаа уҿысхып, уабанӡацо!
Назиа иахьагьы илгәалашәоит ихьшәашәаӡа
дназҭаԥшыз, имшәаӡоз Иасон ихәыҷы лакҭа,
лара длаӷырӡышо, лҩызцәа гәыҭҟьа-ԥсыҭҟьаха
иааныжьны дышцақәаз.
Иасонгьы Назиагьы класск аҿы ианеицтәаз
ыҟан, аха ашкол аҿы рҿы иеизырханы ажәак
еибырымҳәацызт, убри ианеисыз ада. Иасон
ааба данрылга ашкол нимыжьыр ԥсыхәа имоуит,
уи нахыс Назиеи иареи џьара еибабаргьы
аԥсшәаҵәҟьа еибымҳәакәа еивысуан. Дҭыгга
изҳаит, дарԥысхеит Иасон, иликааит аԥшра
бзиа. Даныхәыҷыз иԥшшәы ихыгга, ицәеи
ибаҩи еикәыршаны дыҟан. Уажәы, ишьа илԥхо
дҟалеит, ианыҵит илакыҵа аҵиаҵәаарақәа,
ибла гәыӷрақәа цқьахеит.
Абри аамҭаз Назиагьы лыбзырӡы наскьеит.
Аӡӷабцәа рынасыԥ усоуп ишыҟоу, урҭ аныбзиахалак
аҷкәынцәа реиҳагьы рыхьӡ ласны
ирыхьӡоит. Ирҳәоит, абзиабарагьы еиҳа ирласны
амца знаркуа, изиааиуа аԥҳәызба лоуп ҳәа.
Арашра ақыҭан ирацәаҩын аҷкәынцәа, Назиа
ҳара ҳзы дрыцҳауп ҳәа зҿы зықәшаҳаҭхоз.
Уеизгьы маӡа-аргама акыр бла лхын. Илызкын
убриаҟара қәыԥсычҳарагьы. Џьара
даашьацәхнысларгьы, аӡәырҩы ргәы нҭыԥсаауан.
Назиагьы, лхы ҳаракны ишьҭыхны,
лҭәымҭа далыԥхо днеиуан. Уи, иааинырслашәа
иҟаҵаз рқыҭа хәшәтәырҭаҿы аусура даналага,
аҿцаацәа еиҳа ирацәахеит. Лыччаԥшь
ҳамҭас инацҵан дырԥылон, инаскьалгон урҭ.
Аӡәызаҵәык Иасони лареи еилаҳәуамызт.
«Иагьарааны дыҟазаргьы иҟазшьа дақәӡуеит,
аалгәахәлон лара зны-зынла, хаарак иҵаӡамкәа...»
Абри ашьҭахь, иааибабацыцхьаӡа, ус аԥсшәа
ааибыҳәан инеиҩысуан. Зны Иасон
аӡахәа зқәыз аҵлақәа шеилихуаз, аццышә
иаҩызаз иеигәышә аҿахьынаирхаз, изқәикыз
амахә иақәымшәакәа инацәкьыс ду дласын
анацәхыԥгьы арганы агәҭа ааиҩихит. Аҵла дылбааны
даара иҽишәеит, аха ашьа изнымкылт.
Ахәшәтәырҭа харамызт. Акәара дынӡаагылан
изнапык ала ӡык ҩеиҿеиҭәан, икьаҿ аҿацә ала
ирбо уахь иҿынеихеит. Ахәшәтәырҭа зыҩназ
акәасқьа хакькьала хәыҷы хыхь даныҩхала,
аԥенџьыр далыԥшны дибеит Назиа, лхалаҭ
шкәакәа лышәҵаны ашәҟәы даԥхьо дахьтәаз.
Снапы... ашьа аангылом, митәык ахьызшәа...
иԥхашьараз акы импыҵҟьазшәа даацәажәеит
Иасон даныныҩнашала. Назиагьы иҿыӡәӡәааны,
аиод ахьшьны аҿаҳәара дналагеит.
Лнапқәа хааӡа инапы иахьадсылоз иԥсааишьеит,
агәыбзыӷра, аԥҳәыс напы ԥшқа зымбаӡацы
аҷкәын игәы аататахеит.
Унацәкьыс мыцхәушәа убама, ихуҵәарц
акааугымхеит, дааччеит лара.
Инапы ҿаҳәаны данындәылҵ, иаалырҟьан
ибеит шаҟа иааԥынрахахьаз.
Ааԥынран, еиужьӡан ааԥынран. Амра ԥхеи-ԥхеиуа,
ирбылуаз аԥшӷәынҵә афҩи, ишәҭыз
аҳәасақәа рыфҩи злачны иҟаз аҳауа иалаԥхон.
Адунеи аууы ахга абжьы дуун, еилаԥсан,
ицәажәон, ҿнаҭуан, ашәа аҳәон, инхон...
Аԥенџьыр иҭасоу асаркьақәа ипҟыш-пҟышӡа
ақәа цәыкәбарқәа рхьыкәкәаны илеиуеит.
Уи уалԥшны адунеи алҩа налачызшәа
ауп еилгамкәа ушықәыԥшуа. Ҭынчроуп ақыҭа
хәшәтәырҭаҿы. Ахәшәтәырҭа ҳәа изышьҭоугьы
макьана ауаа ахьышьҭарҵо амаӡам. Ус ҩ-ҿык
змоу кәасқьа хәыҷык ауп. Азуадак аҿы ауаа
ахьаатәо, иахьыԥшуа, аҟәардәқәа еикәыршаны
игылоуп, егьи ауадаҿы игылоуп Шьханыҟәа
инапылаҟаҵамҭа астол, ахәшәқәа рзы шьқаԥ
дук, аҭӡамцқәа руак аҿы икҿаҟаҵоуп ачымазцәа
назқәырҵало атахта, шьаршьафла
ихҟьаны. Ҩ-ҿык змоу аԥсуа хаҳәтә уаџьаҟ
уажәы аҿышәҭқәа ҭышәшәааӡа ус иԥшуан.
Ашьқаԥ зыҩнагылоу ауадаҿы, аԥенџьыр
дадтәаланы, асаркьа иахьыӡсан илеиуа ақәацәыкәбарқәа
дрыхәаԥшуеит Назиа. Ақыҭа
ҳақьым Луман, хәшәқәак ырҟаҵымаҵуа, иланарԥшыгақәа
инарыдкыланы рыхәаԥшра даҿуп.
Ибыхьзеи, Назиа, былахь зеиқәузеи?
– длыхәамԥшӡакәа, иҟаҵатә инапы шалаку
дҵаауеит Луман.
Акымзарак, амш цәгьоуп... аҭак ҟалҵоит
Назиа, ҽырқәаца лымаӡамкәа дахьтәоу.
Аҽеиқәнакуеит ақәа алеира, анаҟә хылоит
еиҵыхәхәа... иус дшаҿыз даҟәымҵӡакәа,
ажәеинраала аҳәара дналагеит Луман.
Назиа ҿымҭӡакәа деиқәыӡырҩуа дыштәаз дтәан.
Ишәыздырам дадраа апоезиа, ишәыздырам,
ихы ааирҵысуеит аҳақьым. Ижәдыруазар
ахәҭан, уи ауаҩы ссиршәақәа ихәарҭоуп, ихәшәуп...
Аха ҳамам... Ашәҟәы акыха аамҭа ҳзынхом.
Аха рымам... Дыччоит Луман. Аха
рымам... иикыз астол инықәиҵан иланарԥшыгақәагьы
ааимихит, — абри аҩыза ажәеинраала
аԥхьаха змам уаҩ дҟалару!.. Ибжьы
ныҵакны дааҭгыло, дмыццакыкәа аԥхьара дналагеит:
Исаҳаит ирҳәамҭан ҳабацәа:
Уиаҵәахә кыднаҵ умшәан!
Аха снацәа назқәыскыз аиаҵәа,
Икыдшәеит, аҵәарҭеиԥш иҿшәан,
Чоу ҳәа сҽыхәа иаҵәа снаҵаҟьан,
Адәышшара снықәлеит скаууа.
Ицон наҟ аҵлақәа саҩҟьҟьан,
Аԥшацәгьа слымҳаҿ ишәышәуан.
Снеиуан адәышшара сҽеиуатәын,
Снеиуан наҟ шьхеи-ҿаҩеи сырхыҵ,
Сиаҵәахә шаԥшаԥуа снаҵаххын
Икашәаанӡа снамҵасны искырц!
Ари бзиаҵәҟьоуп... дҩагылоит Назиа.
Аха изхәарҭоузеи, аԥсҭазараҿы знык уиаҵәахә
анкыдшәа, арашь уақәтәазаргьы уахьӡаны иузынкылом...
Ииашам, зынӡакгьы ииашам. Луман
ашьқаԥ аҟынтәи пробиркак ааҭихын, шьушьак
аҟынтәи ахьынеиԥш иҩежьӡа хәшәык аҭаҭәара
дналагеит. — Дзакә уаҩузеи зынасыԥ зымч
ақәымхо, уи баша лаҟәландак иауп...
Уажәшьҭа сцап сара, аҟәардә иахшьыз
лыплашьч иаҵәа аашьҭыхны лыжәҩа инҭалырԥеит.
Амҩа бзиа! Уаҵәы баа ибхамыршҭыкәа,
чмазаҩ бара ҳцароуп...
Иаба?
Иасон иан Кәашьа деиҭашьҭалт. Лхаҵа
даанӡа егьылмыхьындаз анаџьалбеит, настәи мариан...
Лхаҵа даап ҳәа угәыӷуама?
Хымԥада... иԥсы еиқәхеит. Урҭ уажәшьҭа ирышьҭуеит...
Мшәан, уи...
Уи ус акәмызт, уи дуаҩы цқьан, бзиарамзар
цәгьара игәы иҭеикуа дыҟамызт... Иареи
сареи ҳаиҩызцәан...
Ус ишԥаҟалеи нас?..
Дызԥырхагаз шьоукы ҟалеит. Еимгеимцарак
шырбаз ихьырыгӡеит. Усҟан уи мариан.
Аха аиаша аҿҳәара дууп.
Назиа, ахәшәтәырҭа дыҩныҵны амҩаду лҿаныналха,
лхәыцрақәа ааизыкәкәеит. Лплашь
аӡәы инапы џьаџьақәа ахьишьуашәа ахәхәаҳәа
ақәа ақәҭәон. Назиа дыбжьажьон. Ахәыцра
дарааԥсан, ариабжьарак уаҳа лыламызт. Махьал
уи ахәылԥаз аахыс Иасон иӡбахә аԥсы ихьӡ уаҩы
иҳәараҳа игәалаиршәомызт. «Иҟаларызеишь
анаџьалбеит?» дхәыцуан, деиҭахәыцуан лара.
Лшьапы ахьааихылгалак лымҩа неимаҳауазшәа
лбон. Дышхәыцуаз илызгәамҭаӡакәа ргәашә
днадгылт. Лхы даншҩха, ркәасқьа ду ихьанҭаӡа
изҵаз акыц ҟаԥшьи, аҳарџь ҟьаҟьа абарҵа
иакәыршази, аԥенџьыр ҳаракқәеи рыла акгьы
усс иамаӡамкәа ашҭа иқәыԥшуан. Амаҵурҭа
абарҵаҿы еиқәырчаҟәа иҵажьын амжәабӷьы.
Ашҭа иагәылахалан игылаз аказарма еиҵҳәа
ду, ауапцәа хылԥеицш аисыр хыб акәа иаҵакны
игылан. Хәажә ҷынла ишышны иҟаҵаз аца
ԥшьыркца ду аҵаҟа, рҽеиварьцӷәӷәан еикәагылан
х-ҳәар ԥшқақәаки батки. Абат ахы
ҟәазӡа иларҟәны, аҳәарақәа инарыднашьылон
иаднацарц, аха урҭ анымцалак, уаҳа ауадаҩ
иаламлакәа аҽааиқәнакуан. Ашҭа агәҭа еилачы
игылаз аԥсаҳәыс, зегьы рзы иара хәыцуашәа,
еиқәлымҳаха иӡырҩуан. Ҭынчран. Назиа,
ргәашә хьанҭа абжьы мыргаӡакәа иныдҵаны,
амаҵурҭахь дымнеиӡакәа, акәасқьа ахаҳә мардуан
дыҩхалан, луада дныҩналт. Уахьыԥшра
узымдыруа ирхианы илымаз луадагьы хаарак
лзаҵамызт иахьа. Еиҵапапа иҭәны игылан
лымаҭәақәа зҭаз ашифанер, акәакь аҽадҵан
иԥшын лсахҭантә диуан. Акызаҵәык, лиарҭа
аханы ауарҳал агәҭа икыдыз ачыҭ қәҵа аҿы
ианын ацгәы ԥшқақәа, рыбла иаҵәа хәыҷқәа
гәарӷьахәӡа, мшаҽнеиԥш илахҿыхын. Назиа,
лплашь дәылган ашьҭахь икәкәаларц иныкналҳан,
дааины астол аԥхьа днатәеит. Дыштәаз аамҭа цеит.
Бмааиуеи бара арахь, уа бҽыбӡома?!.
амаҵурҭа аҟынтәи лыбжьы геит Ҭамара.
Уиаҟара еилахарас ибымоузеи, бара қәынҵәа,
блыдызцалазеи аӡӷаб лыԥсы лшьоите,
ааҵрахьтә уи дналықәцәҟьеит Махьал.
Уи лхахә уара изылухуазеи усҟак, лхаҵа
аҵәы наилаҵо лыбжьы налыргеит Ҭамара.
Бааи, нан, бааи, уи ус игәы ԥышқалахоит ианаҭахӡам.
Ҳаит, бӷьышкааит, бхаҳәатәада акы
ныҟәыбгарц бгәы ишԥаҭам, аӷьра дналагеит Махьал.
«Сан илаҳазар акәхап, лгәы нҭаҳан,
лшьамхқәа налыҵаҟәалт Назиа. Исыхьзеи
сара насыԥда, уаҩы иҟаимцац ҟасҵозшәа».
Дҩагылан дмагамаго уахь лҿыналхеит. Иааилабыџхьан.
Амаҵурҭа аҩнуцка амжәабӷьы напыла
ибӷьырԥссо, ачаԥарақәа рацхьа алашьцара далагылан Ҭамара.
Биасны алампа аркы, снапы акы иалакуп,
аха сымам... – аӡӷаб бжьы лхан Ҭамара.
Назиа алампа аналыркы, амаҵурҭа
ааҩналашеит. Ани аԥҳаи ҿыцбарах еибабазшәа
еиҿаԥшуа иаанхеит. Аҟанҷ хәац шкәакәа
хәыҷқәа амжәабӷьы тата иақәибаҳәа иахьырфоз
аҷҷаҳәа рышьҭыбжь гон. Ҭамара ԥҳәыс наӡааӡак,
ԥҳәыс ԥшӡакы лакәын. Лхы-лҿы аазыхәхәан,
лԥынҵа џьара ҭахәаларак амаӡамкәа ишшәырӡа
ашьа зықәшы иҟаз лқьышәқәа ирхагылан,
лӡамҩа аҭашәашәарақәа наҟ-ааҟ даныччоз
иааималон, абыржәы лҭәымҭа дықәушәа
лцәа-лжьы дҭаҟаца дыҟан. Лԥыраҳәа бааӡаны
иаԥшшәу узымдыруа иҟьашьын. Лшьапгәацә
ӷәӷәақәа хтны, лшьапқәа еимаа ҵарԥалақәак
рышьхарԥан, уажәы иаалышьылхыз лкалош
ҿҩагақәагьы асқам ау иавагылан.
Ибыхьзеи, Назиа ариабжьарак акалашәа
бызбоит? лҳәеит Ҭамара.
Еиҳәшьак леиԥш акәын уи лыԥҳа дышлацәажәоз
абжьааԥынгьы, аха уажәы аҽакала
дцәажәошәа лнарбон Назиа.
Исбырхьуазиз... Амш цәгьа, ачымазцәа,
сгәы бжьысушәа сыҟоуп. Ахәа аахәыҵышьшьаан,
имыцәацкәа иҟаз аԥырӷқәа
рыхқәа ааиҿалкын, ахәышҭаара иқәыз афархь
ԥыҵәҵәаны ақәыԥсара дналагеит уи. Ҭамара,
лылаԥш нароуны уи дналыхәацшын, ҿымҭӡакәа
зыбӷьы ҿылхыз амжәамахәқәа ааизганы
илыман дындәылҵит.
Баалеи нахьхьынӡа, бысҭахуп... иҳәеит
Махьал ашәхымс даахыҵны.
Дзуҭахузеи уара аӡӷаб, изакәызеи уажәы
хырԥара змуӡо? дхынҳәны ашә даалагылт Ҭамара.
Уи бара бус алам!.. Махьал иџьымшь
ҭаԥҵәақәа днарыҵыԥшны хаарак аҵаӡамкәа
иԥҳәыс дналыхәаԥшит.
Усҟагьы иалоуп, ишԥыкәу сыԥҳа лтәы сара сус шалам!
Епе, аԥҳәыс!.. уи дналҿаԥшит Махьал,
баала, Назиа, баала...
«Абас еснагь иҟан исызгәамҭозу, иахьамацара
акәу ас ианыҟала... Сара стәоуп зегьы
ирзышьҭымхуа», Назиа илкыз афархь ԥҵәахақәа
лымпыҵышшан ахәа инылаԥсеит.
Назиа, раԥхьаӡа «саб» ҳәа Махьал данынаизхьаԥш,
абыржәеиԥшҵәҟьа игәыбзыӷу игәаау
узеилымкаауа, иџьымшь хәышлаԥсақәа ирыҵыԥшны
иналыхәаԥшит иблақәа. Акраамҭа
дицәтәымуан, деихәлабаба данаалхагылалак,
лан лахь дыҩуан. Аха Махьал длыцрыӡаауамызт,
дахьцалак длышьҭан. Ус ус иԥҳа хәыҷы убас дишьирцылт,
диԥырҵны аамҭа лбомызт. Мышкы
хәлаанӡа дыҟамкәа дааир, «сбаба», «сбаба»,
ҳәа ихәда лҽахылшьуан. Даныҩеидасгьы, лан
лаҵкыс лаб лҽидылкылон. Ашкол ахь аныҟәара
даналагагьы, Махьал мышкымзар-мышкы
иԥҳа лыкласс дныҩнамлакәа ҟамлацызт.
Днеицыԥхьаӡа илфаша акы нцәыҵрыҳәҳәаны
илиҭон. Ага дцаны ианыҟала, иԥҳа
лзы маҭәак аамхәакәа дгәарымлацызт. Махьал
илзааихәақәаз роуп лшифонер иазымкуа,
лчамаданқәа еимгәамӡо ирҭоугьы.
Ҭамара, ҟаҵатәык анлымаз, Назиа длыцхраарцаз
иналыдылцар, Махьал днабжьагылон:
«Бҵатәқәа ҟаҵала, уи илҳәо акәым...» Ҭамара
рацәак усыс илымамшәа лҽыҟалцон арҭқәа
зегьы. «Сара сзы егьаурым, аха лара дыбжьухуеит,
зегьы ырԥшӡан илырбала, нас еиҳа
деиӷьхозар убап... Уара даара уаҩ ҟәышс ухы
уԥхьаӡоит, аха иудыруаз, абахә ухаларц угәы
иҭазар, зны-зынла иахьеицәоу ала уцалар
уаԥхьаҟаз еиӷьхоит... Уи знымзар-зны ахалара
лықәымшәар ҟалаӡом», — лҳәеит абри еиԥш
аан зны Ҭамара лҽырҭынчны.
Зегьы сылаӡоит, аха аԥҳәыс сырҟәышра даналагалакь
сгәы хынҳәуеит, иҽырхықәымҵан
дааччашәа ҟаиҵон Махьал.
Назиа данҟәышха, ацәгьеи абзиеи еиҳа еилылкаауа
даныҟалагьы, анаԥшцәа лани лаби
еилылымхӡошәа шырбозгьы, лаб иахь еиҳа
иадылцәылон. Аха уажәы, ас лыхьижьҭеи,
Ҭамара дыҟамкәа Махьали лареи аҩны иааицынхар
ҳәа дшәаны дыԥсуан. Уажәы ԥаса аасҭа
лан еиҳа дылзааигәоушәа лбо далагеит. Уимоу
иҟалаз аахтны дналыдтәалан илалҳәарц
нақәылк-нақәылкхьан, аха илзыгәаӷьуамызт.
Уажәы луадаҿы Махьали лареи астол иадтәалан.
Лара лхы ларҟәны исаҳарызеишь ҳәа дӡырҩуан.
Назиа, дад... дналагеит уи аҵыхәтәаны.
Назиа лхы дҩаханы днаихәаԥшын, ашырҳәа
еиҭалалырҟәит. Ишыббо быда уаҩы дсымам,
хыхь ажәҩан, ҵаҟа адгьыл, бара боуп сыла
ҭраа сызхәаԥшуа. Акыр сымазаргьы, бара бзоуп
изысҭаху. Исҳәарц исҭаху, салагаанӡа аказы
сбазҵаауеит, исцәыбымӡан, сара баб соуп,
быбзиара сҭахуп, убри далбхыҵәҟьама? Иҳәа, быԥхамшьан.
Назиа дааҭрысын, дхәацыхәаԥшьха днеицрашәеит.
Ԥыҭрак ҿылҭуамызт. Махьал дыԥшын.
Исыздырам, изакәызаалак акгьы сыздырам...
Уи баша бгәы бажьеит ауп, дад, аӡӷаб
данқәыԥшу цәгьоуп. Зынӡа иҽраԥсышәан,
ашша ахьшьуа днықәлеит Махьал. Шәара
шәеишьашәалам, шәеиқәнагом. Ҷкәына рыцҳак,
хҵәа-хыԥсаак, цынҵәарах шьҭрак. Ҳара
ҳаԥсуараҿы макьана ашьҭрагьы ахьӡгьы
ыҟоуп... Ари ҳазҭагылоу аамҭа зегьы ҳџьабаа
адуп, иахьагьы иҳалшо агҳажьуам, аха доусы
ихатәы доусы идыруазароуп. Иаҳҳәап,
бара Иасон биццеит. Бнаган иқәацә аҟны,
иан ачымазаҩ азҩа зыхьуа бналыдиртәалт.
Аӷәыцәҳәы бнықәиртәеит... Урҭ зегьы бара
ибзыхгарым, брыцҳахап, бӡыҭып... Хар змам
ааӡара змоу ауаҩы ари еиԥш атымитыша
данҭаҳа итәы башоуп, егьизырҽеиуам. Бара
бан лҭаацәа ууалаҳҳәа акы рымамызт, рызхара
ахаан ирымфацызт, ԥшь-шьапык зҵоу рашҭа
иқәымлацызт, аха ԥыҭк ахьыҩназ аҩнаҭа
даныҩнанагала дыфраҭхеит. Ибымбо уажәыгь
аӡӷабцәа реиԥш дшыҟоу, дыԥшқоу џьыбшьома,
аха дахьаанагаз аҩнаҭа ду дарцәыцәит...
– дааԥышәырччашәа иун, днеимҳәа-неимҳәан,
деиҭаналагеит.
Насгьы, сара ахаҵа исышьҭуа аԥҳа дсымам,
бара аӡәзаҵәык боуп сара ҵеис исымоу,
сыҵәҩан ззарсу... Бара бхаҵа... Амаҳәгьы
ҳаҩны инапы ианысҵартә дыҟазароуп. Уи
еиԥш иҟоу ауаҩы дыҟоуп, уи дыбгәаԥхап ҳәа
сгәы иаанагоит... Сара, дад Назиа, бан данаазгаз
50 шықәса схыҵуан, лара бара баҵкысгьы
деиҵбын, аха ҳабзиахәха ҳанхон, маҷк даангылан,
деиҭаналагеит, ҳанхоит, иахьагьы
абарҭ еиқәнагом қәрала ҳәа аӡәы иҳәартә ҳаҟаӡам...
Назиа аҽырҵысра дацәшәаны дтәан, илаҳаз
зегьы ла лзы иҿыцын, лгәы иасуан. Махьал азал
ахь дныҩналан, еилаҳәарак кны даадәылҵит.
Абри бшеилаҳауаз идырын, Сандра ибзааихәазаап,
ибысҭоит шысҳәоз исхашҭны
сыҟан, ихыртлан лаԥхьа инықәиҵеит, иҟәыԥсҟәыԥсуа
иҟаз чыҭ жәла бзиак.
Цқьа брызхәыц, дад, зегьы... Сыҵәҩаншьап
бмырӡын, скәалкәало сышбышьҭоу, дцарц ашә
аҟынӡа днеихьан деиҭаақәгьежьааит Махьал.
Ани аԥҳәысеиба лԥа итәы бхаршҭ. Уи иабгьы
дызхыршьааз дыбдыруеит... Ҳара, жәлар рзы
зыԥсы ҭыхны изку, убригьы ҳзахәамԥшрызи.
Ажәакала, сымала сҽысшьуа сҟабымҵан, быхгьы
базхәыц... лхала дааныжьны дныҵышьшь дцеит.
Цәыӡ дук зауз аӡә иеиԥш дгьежьы-гьежьуа
ауада дааҩнахеит.
«Иасон иаб иԥсы шҭоу зегьы ирдыруеит,
игәы иаанагон уи. Иара ихеиҵар иҭахым...»
Уеизгьы, дызхымԥо акгьы шлымамыз
гәалҭеит. Цәыӡк зауз иеиԥш, дыҟоушәа-дыҟамшәа деихеит.
Арашра ақыҭа, зчеиџьыка знапы иқәҵан
игылоу ауаҩ иеиԥш, ашьхацәа рнапы ианҵаны,
ҵаҟа амшын ирыцәӡааҳалар ҳәа ишәоушәа,
иҩышьҭыхны икны игылан. Асыԥсақәа џьара
цәыкәбарк аиԥш инарылшәоз Наас, арҩаш
ссақәа иаарыхо, иазҳауа, ашьхакәа рыхәда
иҭыкьаса, уатәи аҳауа цқьа нымхкәа, ашәах мҩа
ҭырцәажәаауа, аӡамҩа хьшәашәақәа, аԥаҩқәа,
инарыдсыло амра хыҷҷало иалсны ицон Арашра
ақыҭа, иалсны ицон.
Ақәыԥшылара шеиԥшым аиԥш, анышәрагьы
еиԥшым Арашра. Еиҳа аԥсҭа иахьаду
аҿаҩа дгьыл нышә каԥсоуп, лбаа, архаҟа
нышәаԥшьроуп, дгьыл аӡоуп, аԥслымӡ зҭаҩҩ
иҟоу Наас аԥшаҳәа акәымзар. Ажәытәгьы
аҿаҩа иамаз ауаа еиҳарак ихьшьцәан, аԥсаса
гәарҭақәа рыман. Ара иааӡаз, зшьамхы
ҭанаҵаз даҽа рахәык иалаҩашьан амалахазгьы
изыҟалозма, убас ирахә дгьылын. Уи адагьы,
ирыман ашьхымза рацәа, иуасҭон, аҟауар
дыршьон, ԥхынгьы ӡынгьы ишәарыцон. Арашра
аҿаҩа иамоу рахь, абџьарк зыҩны икнаҳам,
зшьамхы инанаго ҭӡы иҟоу машәыршақәгьы
уаҩ дубашам.
Ашьаҟьасҭақәа рахь лбаа инхоз, аҿаҩа «архауаа»
ҳәа изышьҭоу, адгьыл иқәаарыхуан,
анышә иҵан. Ажәытәӡа аԥш аныҟамыз, Аԥсны
ианықәнамгалацыз иларҵон ашырӡ, иара
уажәыгь уахьнеилак анхарҭақәа рааигәара
алаҳәара дуқәа цәыббыл-цәыббылӡа икажьуп.
Нас аԥш аарыхра иалагеит, ирыман аҭаҭын,
аҟәыд. Иӷьацон аӡахәа. Ирацәан ақәаҵақәа,
уардынла иахьеи-уахеи аҳарданжьы зыҵган
иргоз. Нас, алӡынрак, ақыҭа агәырӷьарақәа,
агәырҩақәа аҩы нархаҭәаны, ашьапы еилаго
игазҽазуа, аҿынанахон ԥхьаҟа ахы рханы.
Асовет мчы анааи арашраа адгьылаӡақәа
хтны, ачаижәла арҭеит. Азнык азы хыхьынтә
ирыдырҵон, еиҭарҳаит аҵәақәа, ацитрус
хкқәагьы, аӡахәа шьап кьаҿ, аха иахьазы урҭ
акгьы нымхеит, илықәҩаа ицеит. Иахьаабуазгьы,
иахьамаабуазгьы еилагәаны иҟарҵеит:
«Абри абра егьалҵуам, иаҭахым, ҳџьабаа амала
ишәмырӡын» ҳәа аҳәара иацәшәо иҟалахьан.
Ахҭыс ду аман наџьнатә Арашра ақыҭа.
Есышықәса ласкьа ишьҭаз акыр қыҭа иаарылҵны
ашьха икыдлоз арахә зегьы, шамаха, иара
иалсны ицон.
Ажәабжьны ирҳәоит, ажәытә абжьыуаа
реизарак аҿы иҟалаз ҳәа. Ара еизаны иҟан
анхацәа рыҟнытә шәнеишь-шәааишь ҳәа зарҳәоз ауаа бара-барақәа. Дызусҭоу уара идыр,
дахыхәмаруашәа абжьыуаа рҿы ақыҭақәа
иреиӷьузеи ҳәа зҵаарашәа иҭиит. «Ақыҭақәа зегьы,
дадраа, Арашра раԥхьа игылоуп, иҳәазаап
аҵыхәтәан ҳаҭыр зқәыз, зажәа ԥҟаз аӡәы.
Есышықәса шьхылангьы шәхыҵынгьы зегьы
ҳарахә ҳаман рҳәысҭақәа кәаҳауа ҳрықәуп,
егьараангьы, рымхқәа шьхацан амҩа иқәу
арахә еимырҵәахьеит, аха дара, заҵа аӡәы акы
уаимҳәара, рыҩнашә аартны, рчеиџьыка рнапы
иқәыргылан иуԥылоит. Егьырҭ ақыҭақәа хәҩык
аҽцәа уахык-ҩахак ирҭаар, аҳәара иаҟәыҵӡом, иҭарфазшәа...».
Арха қыҭа беиақәа ирылҵыз ауаа ҽыҭҳәақәа,
ари ииҳәаз иахыччарц ақәыркит, аха иҿаркуаз
анырмоу, рҽааныркылт. Аха, рыцҳарас иҟаз,
Арашра уналсны унаскьар, ахьӡ рацәак иссирмызт.
«Арԥарцәа бзиақәа алҵлоит, аха адгьыл
ацәаҟәа шықәхысра иҟоуп, чаӷьа-чашә
ықәиаауам, дгьылуп ауаҩы дуаҩызтәуа»,
рҳәон урҭ. «Иҳақәшәира иӡӷаб дықәнагалааит
уи аҽада ҳәырҭа». Арашратә аӡә дҩагылан даҽа
қыҭак аҟынтәи ԥҳәызбак данааига, лгәыцхәцәа
данырымба, иналылӡаа ианцоз ыҟан. Аха
иагьаҩы иага рҳәаргьы, ихәыдамызт Арашра.
Аԥхынра аналагамҭаз ауп. Амра цаҳәцаҳәуа
ажәҩан агәы иаҵоуп. Шьыбжьонуп. Иҵәиит
аԥш абыцьқәа, иҳашҳашуа иалагахьеит алақәа,
агәақьҳәа иааит аԥхӡы.
Аҷкәынцәа зегьы рацәак еиҩызымго, еиқәлацәоу,
ахәыҷра ныжьны аԥсҭазаара иархәыцуа
иҟалахьаз ракәын. Аибашьра ашьҭахь иааиҵагылаз.
Иахьа, лаба аашьҭызхуаз зегьы, еизеит арха
ачаирҭақәа рҿы. Амза анҵәамҭа акәын, аха
ачаибӷьы аҿыхразы аплан ирыдыз анагӡаразы
акыр рыгын. Ачаи бригада рымч ақәхомызт.
Аколнхара аиҳабыра ирыӡбеит мышкы-ҩымш
зегьы ачаи ахыхра мацарахь ииаргарц. Сандра
иҭахымхеит ари, аха Елҟан уи ихаирҵеит
ҩымш рыла арашәатәқәа шамгауа, ачаи аплан
анагӡара аколнхацәа рызгьы еиҳа ишеиӷьу, избанзар
ԥыҭкгьы рханаршәалон. Уиакәхеит.
Ашьыбжьон аԥсшьаразы аусура ааихсыӷьит.
Еиҳа зықәра ыҟаз ашәшьырақәа рахь
инатәақәеит, рымҩаныфақәа инарыцҳан,
инықәиақәеит. Аҷкәынцәа шамаха зегьы аӡахьы
идәықәлеит ҽыкәабара. Урҭ ԥыҭк ианынаскьа,
аӡӷабцәагьы рҿынархеит, иахьырымбаша џьара
ҽыкәабарҭак рыԥшааразы.
Ӷбаказнаыкоуп...Ариакара аӡӷабцәа Арашра
иҟоуп ҳәа соуҳәар, исымбакәа ихасҵомызт,
аӡӷабцәа рыбжьы згәы иқәсыз еицнеиқәоз
аҷкәынцәа руаӡәы. Иасонгьы дышнеиуаз,
аӡӷабцәа рыбжьы аниаҳа игәааиҽаниҵеит.
Урҭ рыда уара улақәа акы аурбахуа, рацәак
длахҿыхымкәа, аӡӷабцәа ртәы цәырызгаз
аҷкәын днеиҿаԥшит, еиҩыхәа-еиҩыхәо Иасон
ивагылан инеиуаз Расҭа.
Уиҟәамцуеи, ииҳәо ада акыр рылихып ҳәа
уҟоу... иаахәмарқәеит ԥыҭҩык...
Аӡӷабцәа рхала ракәым, зегьы ҳанеиза,
ҳааинылазаап, анцәа ҳзырҳа...
Ахыԥхьаӡара ҳаҟоуп, иҳәеит Расҭа.
Иара ус аӡәы ҳиеицәоума? уи инеиҿаирхьит
аӡӷабцәа ртәы иалацәажәоз.
Уара акрубахьоума рыцҳа, убысҭа ҿахра
уавыԥшны... дналагеит Расҭа... Рхашәалахәы,
рымҩа, рӡы, рфымца, ррадио, рклуб иҟоуп
аҵыхәтәантәи ашықәсқәа рзы акыр иахьӡаз
ақыҭақәа. Ҳара ҳабаҟоу макьана?
Адунеи ҳақәӡам.
Уареи сареи нахьхьи аӡәы акы иӡбаанӡа
ҳәа ҳҿи ҳнапи еиқәҵаны ҳтәазар, аус ԥхьаҟа
изцом; ҳара ҳӡырҩуа ҳтәоуп, нас даҽаӡәы
гәыбӷанс иуҭозеи?
Уи ус имариандаз, иудгыло, иуцхраауа
аиҳабырагьы умазароуп... – дхьаԥшны лаԥшыла
иааимидеит Иасон.
Ауаа ацәажәара иаҟәырххьан, наҟынтәи
зегьы ӡбаны иааргон... Иаагылазар абра инхоз,
зыдгьыл иақәнагоз здыруаз ӡәыр дразҵаама...
Иасон арҭқәа ахьиҳәоз агәыҩбара знаҭоз
шыҟаз, иаб ашьауа иқәҵан дышдырӡыз здыруаз
шракәыз идыруан, аха иҽизынкыломызт.
Ахи аҵыхәеи иахьагьы ҳара зегьы ҳауп, ауаа
ароуп, аус зуа ауаа рами...
Усура ҳагума, ҳара?..
Иагьа уқәыргьы, ҳшыҟац ҳанхоит, сара
саахьӡазар абас ҳаҟоуп...
Уара уахьрымоу Арашра уаҳа аҽакы
рҭахны иҟоума, ушәшьыра ду иаҵанакуеит...
Сара сышәшьыра иазууазеи, аха уара умра
ду иаҵанамкуеи...
Уара, шәара шәеиҳараҩык ҳкомсомолцәоуп
ҳәа шәыҽхәо шәдәықәуп, сара уи салам,
аха избоит, ишыҟаиҵац, аҵәы налаҵан дааччеит
Расҭа. Арахь ҟаҵа шәымаӡам.
Дыԥшӡоуп ҳәа ӡӷабк акомҿареидгыла маӡаныҟәгаҩыс
далырхын, дахьтәо унеир, дыччо духаҵгылоит, дыччо
дтәоит, дыччо аизарақәа
рҿы астол дахатәоуп, дыччо лыҩныҟа дцоит.
Уара уҭахызар, ухы уасла, угәы уҭасла, аӡәгьы
усс уикым.
Иасон игәышԥлымҳа аӡәы дныҵасызшәа,
дгачамкны, ихы дааҩахеит. Иахьа уажәраанӡа
дазымхәыцӡацызт Назиа акомҿар еиҿкаара
маӡаныкәгашыс дшамаз... Иааицәымыцхеит.
Иара аизарақәа рпротоколқәагьы зыҩуа
уи аӡәзаҵәык лоуп, иҳәеит уи.
Егьырҭ ирыхьзеи? дҵааит Расҭа.
Егьырҭ... Егьырҭ ирзыҩуам...
Акомҿар еизарагьы иааиуа иҟоуп асабшаз иҟоуп...
Аа уара, ҳара уи уажәыгь иҳаздырӡом!
Иахьа ачаи ҿырхуан аколнхара «Арашра»,
амаҵура иалоу ауаагьы. Ара иҟан арҵаҩцәа,
иадырԥхьоз рышкол хәыҷқәа рыманы, иҟан Лумангьы Назиагьы.
Ари дарԥысхазаап сара дсымбеижьҭеи,
Иасон дирбо ажәжәаҳәа ачаиҿыхра иаҿыз
Луман днаидгылт аҭоурых рҵаҩы, уаҩы аукы,
абаакы, сара санихьӡаз аа-класск дрылган
дцеит, цқьа идырхагьы сахьымӡеит, аҳақьым
иланарԥшыгақәа дырҩахан, уи днаихәацшит.
Дызусҭаз анеиликаа, ихы-иҿы зегьы ааччеит.
Аудиториа сҭахуп, сара, аудиториа,
даақәыԥсычҳалон Луман зны-зынла. Иахьа
шьыбжьаанӡа Елҟани иареи еицын, аха уажәы
уи дахьагаҳәа акгьы ибомызт.
Дарԥысхеит мацарагьы акәым... арҵаҩы
диҿын Луман. Ицхраатәуп... Иаб иахь дыҟоуп...
акы дшаиуоу ҩашьом, аха дыццакцәоит...
Ана-ара еимданы ашәа рҳәон аӡӷабцәа. Зегьы
ажәжәаҳәа рхақәырԥсны ачаи ҿырхуан.
Амрагьы акыр иҩҭагьалахьан. Аус зуаз рыԥсы
дырго, ахәхәаҳәа иасуан шьыбжьышьҭахьтәи аԥша.
Ррадқәа ишырхыз Лумани арҵаҩи аҳандакь
аҟынӡа инеит.
Ара ацәаакы иԥнажәан, иубама ишыӷьацаз
ачаи, арҵаҩы иуаԥсҵәқәа ирҭәуан, ачаи ҟата абӷьала.
Иасон итәы ҳшаҿыз ҳаҟәыцын... ацәажәара
наигӡар иҭахын Луман.
Ҳаҟәыҵзартә ҳашԥаҟәыҵхи, аус аауеит,
аҽа ҟаҵатәык ҳамам... Ҳаҿқәа рхы иақәиҭуп.
Уи уажәы изынханы иҟоу иани иабдуи
роуп... иан дычмазаҩуп, дуаҩыбжахеит.
Зыҷкәынра узымдыруа иажәра уахымыччан рҳәоит, уажәы уи аԥҳәыс дызбо иоуҳәар
ихеиҵома, зны Арашра ақыҭаҿы иреӷьыз
ԥҳәызбас дшыршьоз... Усҟантәи аҳәсахәыҷқәа
реиԥш зегьы дрықәшаҳаҭхо, лхы уҵаҵо,
лыхәда ырҵәины уаӷрагыларгьы акгьы лымҳәо
акәымкәа, ианыхәмартәызгьы дыхәмаруан,
аха аиакәым лбаны даҩсуамызт, ииашамыз
ила иҭалҳәон, амца дақәуҵар дбылуамызт.
Даныӡӷабыз лцәа дҭыԥхо, ишысҳәаз еиԥш,
«лыӡәӡәаӡ» аахәаны иужәыртә» дыҟан...
Дышқәыԥшыз Кәарса ҳәа Ҭархана иԥеиҵбы
дигеит. Ашықәсанык ақыҭаҿы уи ада ҳәатәы
рымамызт. Убасҟак еиқәнагон дара. Иасон
дсабиин иаб даныӡыз. Абриак лзымчҳаит
Кәашьа... Усҟан ҿыц аусура саналагаз ашықәсан
акәын, Ҭархана даан сигеит. Кәашьа ашьа
лҿыкьасо дышьҭан... Лгәы ԥжәеит... Убри аахыс
дыбжагәышьоуп...
Иара егьихарам рҳәоит, анаџьалбеит,
дгәарымҭари?.. Иԥсы ҭахазар...
Изакә аамҭақәоу иаҳхаагахьоу, умдыруеи...
Иԥсы ҭоуп... Агәыӷрагьы сымоуп
дрышьҭуеит ҳәа. Дызԥырхагаз шьоукы
аимгаԥсара анырба, рыԥсы дарҭеит... Уи мацара
акәым, уажәраанӡагьы уаа бааԥсқәан,
иҷкәынгьы лахә-лахәы ишьклаԥшуеит. Иаргьы
дыццакцәозар ҟалап... Урҭ уажәыгьы
ирыԥшаауеит аус узлақәдыршәаша...
Уи имаркузеи, игәнаҳа гыларҭа рнамҭааитеи.
Дугәаламшәои, ари уажә иҟоу даанӡа
ҳколнхараҿы хантәаҩыс иҟаз, ани аакьыскьа
апартиа иалырцаз ԥасатәи араиком амаӡаныҟәгаҩ
дызцәнымхо има дықәыз?.. Убрии Иасони
ажәақәак ааимаркзаап... ҳаит, уара ажәлар
раӷа ицәа иалҵыз, ушьапқәа рымӷыҵроуп
акомсомол уалазҵаз, иҳәан, иааиҿашәаз
иеиҳәеит. Иара аҷкәынгьы, икәаҭан уа инкажьны,
иеикәаӷа амасар иахьалакьакьаз иаалԥааны,
дааи уи дааизыҵҟьеит. Аха, анцәа иџьала, уа
егьырҭ аус зуазгьы ыҟан, дааныркылт. Ашьҭахь
уи агәымхагьы аҷкәын дсырӡуеит иҳәан,
дҿаҳәатәхеит, аха аамҭақәагьы рҽырыԥсаххьан,
урҭқәа аҽакала ирыхәаԥшуа иалагахьан. Уи
дызҭахызгьы шьоукы ыҟамзи, феида узалгом
ҳәа иарҳәазар акәхап...
Амра алра инавҵалеит, ашәшьырагьы зегьынџьара
иахьӡеит. Ачаирҭаҟны рыбжьқәа
еиҳахеит. Нахьхьи аҳа ду амҵан ачаи ахьыркапануаз,
ииаҵәҟаҟараӡа харантә иубартә иҟалеит,
еизганы еиқәрыԥсаз ачаибӷьы. Идырҭәыз амашьынагьы
аффыҳәа асаба ықәырч алакациақәа
инарываланы аҽаҵәахт. Камбашь уардынкгьы
ҿыжуа арахь иааиуан, ахыцәқәанӡа калаҭла ирҭәны.
Иасон, иҩызцәа дрылагылан ачаи хыхуа
дышнеиуаз, игәы инықәҩит иидыруаз ашәа:
Бабацои, бабацои,
Бабацои, бкахәхәа?..
Ихы дҩахан уахь дыԥшит. Иаразнак дныхшәаа
дцеит. Назиа днарылҵшәа ачаи ахьҿылхуаз длывагылан дааиуан Сандра. Афымца
рыласызшәа ачаирҭа иҭаз зегьы игәарҭеит
ари, аха ирымбаӡозшәа рхы ақәырԥсны,
ачаибӷьы иахон. Аҷкәынцәа рыхқәа ааидыркылт,
аԥша шәышәы назхысны ицаз
амхаҟнеицш ааҭынчрахеит... Назиа дҟатҟато,
длаша-лашо, Сандра хәыҭхәыҭла диацәажәо
дахьивагылаз зегьы ргәы инасит, тәымуаҩык
дааины, ахәыҷқәа зегьы рыла ҭраа изҵаԥшуа
рҵәа ҟаԥшьы ду инапы наргӡаны иҿыхны
иҿанынаихо еиԥш. Ашәагьы иӷьаҵәыцьаҵәуа
уи илызҵаауан:
Бабацои, бабацои,
Бабацои, бкахәхәа?..
Убри аамҭазы, Сандра ихы данҩаха, Иасони
иареи рылаԥшқәа ааиқәшәеит. Сандра цас
иуазшәа арахь иҿааихеит. Убас рылаԥшқәа шеидыз
Иасон днаидгылт.
Асабшаз аизараҿы, иҳәеит Сандра.
Акомҿар еизараҿы уқәгыларц сҭахуп, маҷ-саҷ
акәымкәа, инарҭбаан... Егьырҭ ма аҳәашьа
иақәшәом... Ажәакала суқәгәыӷуеит... Иасон
днаидҵны, Назиа лахьгьы дымнеикәа
иҿынеихеит Сандра. Ачаирҭа иҭаз аӡәыршы
цәыҵыцшны ирзыцшуан урҭ, аха аӡәызаҵәык
Назиа лхы шьҭылхуамызт. Иасон иџьеишьеит
иара Сандра ицхашьо аблақәа ахьихам, насгьы
ихы абасҟак дахьақәгәыцуа. Уа дықәгыларц
зиҭахызгьы идыруан... Ишхьеимыршшашьазгьы.
Назиа аԥенџьыр дадгыланы абаҳчахь дыԥшуан.
Лаԥхьаҵәҟьа ихьыссы, амахәқәа азнымкыло
игылан абаҳча ҵәа. Уи есышықәса
ашәыр ҿаҳауан, аха изхәарҭоузеи, ашәшьыра
иныҵыԥшны, амра абла инҭамыԥшӡоз урҭ гьамадахон,
уаҩы дрылакьысӡомызт. Насҭха, амра
ахьнеиуаз игылаз атамақәа уажәшьҭа иҟаԥшь-ҟаԥшьӡа
иҟалахьан, ишәырц акгьы рыгмызт.
Назиа лнапы амца ыҵҟьа ицон, дашьцыламкәан
далаҳан ачаи ахьҿылхыз аҟнытә. Ихьшәашәаӡа
хьаак лгәаҿы иныжьны ицеит иахьатәи амш,
ашкол данҭаз илыцәнымхо бзиа дызбаҵәҟьоз
лҩызцәагьы, еиҳа илцәыхьшәашәахеит, хара-хара
аԥсшәа лаҳәан иналывсуеит. Ачаирҭаҿы
иахьа, лхалазаҵәык дықәхазшәа, лхы ахьылгарыз
лымамызт. Иасон диацәажәарц лҭахын, аха
мчыла лыҽнылкылон, лыхәаԥшырҭаҵәҟьагьы
илымҭеит... Лаб... Лан... Насгьы... Илхашҭуамызт
иахьа ашьжьымҭан Лумани лареи Иасонрааҿы
ианыҟаз. Иасон аусура дцахьан. Кәашьа
дгылан аҩны дыҩнагәышьан, дыбӷарыҳәҳәо.
Луман уи акраамҭа длыхәаԥшуан дгәеиҭон,
Назиа аҩны дыҩнаԥшуан, игәалҭон... Ихьшәашәаӡа
ицәаакыз анышәыргә, амҿтәы каруаҭ,
ацәарҭаӷәы, ҳабацәа рабацәа рхаантәи. Иаразнак
илгәалашәеит игәы далеичаԥарц
иҭахушәа Иасон данигәыдиҳәҳәалаз, адгьыл
лыҵҟьан ицошәа лыблахаҵ шыгьежьуаз, иара
иҩнапык ала лхы-лҿы аанкыланы акраамҭа
лыбла данхыԥшылоз. Аха уи аахьшәашәеит
Иасон инышәтә ҩнаргә даннықәгыла... Насгьы
лыбла ихгылан уи иахьатәиашара. Акакала
иаалгәалашәеит лаб ииҳәаз зегьы: «Брыцҳахап,
бӡыҭып... лцәа дыҭӡыӡон. Бӡыҭып, бӡыҭып...»
Днеины алампа алыркын астол инықәлыргылт,
амаҵурҭаҟынтәгьы аӡәгьы лықәҿи-ҭуамызт,
ларгьы уахь анеира, акы аҟаҵара
лылшо дыҟамызт, дынкаҳан ацәара акәын
илҭахыз. Аҭӡы ахышәара-аҵышәара иҟаз асаркьа
ду днадгылт. Ашьушьа иҭоу амилан аиԥш
иҟәызгаӡа иԥшын лыбла ҭбаа еиқәарақәа.
Иахьатәи амра иаблыз лхы-лҿы еицралан иҟан;
илшәыз ачыҭ ҵкы ҵаӷа арахь иалԥхон, иалҵуан
акгьы усс измамкәа аӡӷабра, аныҟәгара бзиа
иссирнатәыз анасыԥ иазхьуаз лцәеижьы. Убри
аамҭазы, асаркьаҿы илбеит ашә шаатуаз, лхы
лалырҟәын лыхцәы аԥара дналагеит хымаԥсыма.
Бзырхәыцуазеи Назиа? данаахьаҳә лаԥхьа
дгылан Сандра.
Сааԥсеит, сышьҭалар сҭахуп...
Саргьы иаха сыцәамызт, сышьҭалап ҳәа
сшааиуаз буада лашоушәа анызба арахь сыҩналт,
бтәа... инапы нақәкны аиарҭа ҟаҵа налирбеит.
Назиа дымтәеит.
Адунеи иқәыршаз бара беиԥш насыԥ уаҩы
иоуран дыҟам, убриаҟара быссируп... инапы
дҩахан лыжәҩахыр инықәиҵеит, иблақәагьы,
агылҩа цыблыхааиԥш иҭыблаауа иналықәикит
Назиа. Лара лҽылмырқәацеит. Сандра инапы
ԥсылақәа рыла иара иахь даалыхан, лыԥсы
лызҭымкаауа дҩеигәыдирӷәӷәалт, унацәа ҭыԥ
зынхало, зҭәымҭа иқәыз аԥҳәызба. Иџьаџьаӡа
Сандра иԥаҵақәа лхы-лҿы ианналакьакьа,
аҭыҭыни, аԥхӡи, ашоурафҩи лԥынҵа ианынҭас,
дырҳаны лҽааимҟәыҵылжәан, лышьҭахьҟа
днаскьеит. «Аӡыхәашь аҵа анырмба, ҵа амаӡам
рҳәон» иаалгәалашәеит уи илаҳахьаз ажәаԥҟа
иблақәа данырхыԥшыла.
Са исзеилкаауам... Ула амса хылама?..
Назиа иҵегьгьы даанаскьеит.
Сандра Махьалраа рыҩны дыҩнеижьҭеи
шықәсык ҵит. Назиа раԥхьа дицәыԥхашьон уи,
аха хәыҷы-хәыҷла дишьцылт. Ианакәзаалак
инеиқәкны хәба-фба минуҭ днеидгыланы
димацәажәацызт, аха ҽнак зны лаб ицәажәашьа
лаҳаижьҭеи, Сандра ицәаара днахьыԥшыр лгәы
нҭыԥсаауан.
Срыцҳабшьароуп, убас амца сыкны
сыҟоуп... бара быдагьы исыхәо аӡәгьы дҟалом...
иҳәеит уи имӡаӡакәа. Акыр сымазар, акыр
салаҟазар, зегьы бара бзы исҭахуп...
Сара сҟны шәхы шԥанажәгеи, шәара
ишәышьашәалоу аӡәы лҟны акәымкәа... лҳәеит лгәы ишыҵаххыз мӡакәа. Сара ҳаҭыр
сықәшәымҵозаргьы, сҭаацәа, зыҟны шәхы
аҭәашьаны шәаангылаз раҳаҭыр жәбандаз...
Ишԥаҟалои уажә саб абра дааҩналар...
Уи идыруеит, дагьақәшаҳаҭуп, Назиа
сыԥшӡа хәыҷы, урҭ аӡәгьы акы иҳәо дыҟаӡам.
Назиа, уаҳа ацәажәара даламлакәа ашә ааимԥааны
дахьындәылҵыз, аӡәы днеиҿаҳаит.
Бзыршәазеи, дад? алашьцара иҩалылбааит
ацгәыблақәа реиԥш лаб иблақәа. Быҩны
арахь бабацои, уахь быҩнал, дад, уахь... Аӡәы
инасыԥ дацәыбналт ҳәа баҳахьоума?..
Назиа, уи днеиԥырҟьан, шьҭахьла-шьҭахьла
амардуан длаҿалт.
Иасон дины данынкашәа, знапы данҵаны
даашьҭызхыз Ҭамара лакәын. Уи лоуп раԥхьаӡа
ауаатәыҩса ибжьы изырҳаз. Арҵәааҳәа
игаз асаби ибжьы инашьҭарххны агәызҳәа
иныҭҟьеит Ҭархана иԥсуа шәақь цәыббыл ду.
Ари ҟалеит 1932 шықәса, иҟуҵәыуа, зны
игәаауа, зны игәыбзыӷуа, зхахәы ылхуа икыдыз
март мза мшыказ. Усҟан Махьалрааи
Кәарсарааи ибзиан еиҭанеиааиуан. Ҭамарагьы
инеиқәкны акыр уахи-ҽни лхылгеит Кәашьа
дылхагьежьуа. Усҟан Сандра дыҷкәынӡан, аха
дхантәаҩын. Дҽыжәлан дааит аԥа дахьиз. Аӡҟы
дахьыцәаз днеихагылан, аҿҿаҳәа, акымкәа-ҩбамкәа аԥара ҟаԥшьқәа иџьыба иааҭганы ихч
хәыҷы инаҵеиҵеит.
Ари зегьы згәалашәо Кәашьа лоуп. Иасон
ихы идыруа даныҟала дызҭаԥшыз, иҵыӡәӡәааӡа
иҟаз иан ллакыҵақәа роуп. Зԥа даныӡ аҩны
зхы ззыҩнамкуаз Ҭархана днықәҵны данцалак,
Иасон иахьахәлаанӡа иан ачымазаҩ
дкәеҩӡа дшылхатәаз аахәлон. Аха ихамышҭуа,
уажәыгь ианигәалашәалак игәаҵанӡа инеиуеит,
данхәыҷыз зны дзықәшәаз. Ҭагаланрахь
инықәлон. Иасон аҩны иан длыдтәалан.
Рҿаԥхьа адәаҿы еизаны иқәжьын ақыҭа рырахә.
Урҭ анышәҩа ахара ргәы кыднахын, ахкаарақәа
гәхьааргон. Ашьынкаӡаҩцәа реиԥш, аанда
иаадибагәалт. Иаҳа иуашәшәыразшәа иахьыҟаз
илеи иласын, амхы иҩҭеибагәеит, Кәашьа усгьы
дызгыломызт. Иасон хәыҷы арҵәаа ирган,
лабак шьҭыхны уахь дныҩт, днеины дрылагьежьт,
дрысит, аха ани иххәыцуа иҟазма... Уаҳа
иламкәа данааԥса, дтәаны аҵәыуара далагеит.
Арахә рызхара анырфа, ипакьмакьуа, акакала,
ҩба-ҩбала инеихәаԥшы-ааихәацшуа иҭыҵны
ицеит. Ихәамыччеит Иасон аԥсҭазаара...
Дахәамыччеит иаргьы, илахь еиқәыжьны
игәеимҭаӡазшәа ауп уи дшацыла. «ахәыҷы
иибо ихашҭуам» ҳәа баша ирҳәом, Иасон акакала
игәалашәоит игәы изырхьуаз зегьы. Зны
шьыжьымҭанк Очамчырантәи дааит Ҭархана.
Кәакәашьагьы дцарц лгәы иҭан, ас иаахәжәаны
лхаҵа дахыргап ҳәа дыҟамызт.
Кәарса дыӡит, дхырҵеит... иҳәеит уи
имӡакәа, егьихарам ҷкәын мыжда...
Настәи Иасон иҭахым игәалаиршәарц...
Кәашьа дкаҳаит... ашьа... агәыҭҟьара... Ицеит
ашықәсқәа. Дыҵыгәгәеит Кәашьа. Изҳаит Иасон.
Згәы ззымыжьжьаӡо иқәхан иҟаз Ҭархана
аколнхара рахә рахь дцеит. Уи наџьнатә дыхьчан,
арахә дрышьцылан, бзиа ибон ашьха, аԥсҭа,
ахьча иԥсҭазара. Насгьы ҭаацәак ныҟәгатәын,
напыла аус уны зымч зшәахьаз Ҭархана иџьамш
ала зхы иамыхәоз иҭацеи имаҷыз Иасони
рхәы изаарыхуамызт. Абас дынкахәыцуа амҩа
дықәын Иасон. Уи игәы акы аналаз дызхысхьаз
зегьы акакала игәалашәо аҿынанахон.
Ус изгәамҭаӡакәа рыҩны ашҭаҿы ахәыцра ду
аиԥш абӷьы иҭашьшьы агәара иалагылаз аҵла
ду днамҵалт. Ҭархана Иасон ажәа иниҵахьан
данԥслак абри ԥҟаны иӷәаасас изыҟарҵарц.
Ари иԥацәа еибганы ианыҟазгьы иреиҳәахьан
Ҭархана, аха иабаҟоу урҭ уажәы. Иасон иаразнак
иааиҭаххеит иабду ибла анҭаԥшра. Дыццакны
аҩны днеит. Кәашьа лыбӷаӡара ҿаҳәаны
ахьурӡы амҳабысҭа аҵшьуа аҟәардә хәыҷы дықәтәан.
Уу, уан дукәыхшахааит, уаама... Иасон
илакҭа дынҭаԥшит уи, уҿи-унапи ӡәӡәаны
унықәиа, уара ухахәыс сара...
Ди, иахьа бышԥаҟоу, бхьаақәа еиҳа
итәама? иан дналыдгылеит Иасон.
Хар сымам, сыԥсы зысҭаша, сара сызургозеи,
сара акымзарак сыхьӡом...
Бхы збыргәаҟуазеи, ди барамыжда, бадызцалазеи
акрура, сара сыбхьымӡозыз... Цәыкьа
соурышьҭит, аха амҩа сықәхеит, иҟазҵа сыздырам.
Иасон иан иаалымхны абысҭа еиларҵәиуа
иуны инкнеиҳаит.
Акрыфан еилгеит.
Нан, исхамышҭи сара рыцҳа, уабду иахьа
ара дыҟагәышьан, уибар иҭахын. Уааԥсоуп, аха,
ихарацәам арахә аҭыԥ аҟынӡа узцар...
Иасон аҭыԥаҿ даннеи ахьшьцәа рырахә еилдыргахьан.
Арахә, џьмеи уасеи еилақь аҭыԥ
иангылан. Иҭынчӡа иҟан зегьынџьара. Занацәа
рыхш ала зҟырҟы зырбааӡо аԥшқақәа рыҭрақәа
рҿы ахьшьцәа ирырҭаз арашбӷьы ҟата иасны
афара иаҿын. Арашбӷьы аԥшқақәа рзы даара
иааӡагоуп. Рашыбӷьыла иныҟәыргон азы
акәын Арашра рыԥсаса даҽакы иаламҩашьо
ӡынгьы-ԥхынгьы рқьаф ҭаны изыҟаз. Ҟауарла
ихыбны иҟаҵаз ахьшьцәа рҭыԥ еиҵҳәа, алҩа
афҩы лаҳалаҳауа иахылҵны, ихәхәаӡа, иҩеиуаз
ажәҩан иналаӡуан. Аҭыԥахь иҿынеихахьан
ауп Иасон иангәеиҭа, Ҭархана арахә рыгәҭа
иеигәышә иԥышьҵаргәан дшалагылаз. Иаԥхьа
изазо игылан ԥшьба-хәба хьаа иҟаз аҭышьтәа
ду. Ари Кәарса данааауа ишьны ибара иааиуа
ирҿасҵоит ҳәа иоушьҭны иман Ҭархана.
Уаанӡа уи аҩыза ҟаиҵо уаҩы имбацызт, аха
аҵыхәтәаншәа ахҵара анҵаны, иԥа ихьӡала
иникылт абри аҭышьтәа.
Ауасашьтәа еиҳа ннаҵуеит, уи 12-14
шықәса инеир алшоит, аџьма усҟак азынҵуам...
инаидгылаз Иасон иахь ихы наирхеит
Ҭархана, сгәы ицәцаны ҳәа иҟамлац,
днаҳԥырыргеижьҭеи ихабарк шыҟамгьы... Аа,
абри амра ҳхазырԥхо иныс...
Арахь дааугарауази, Ҭархана усас! ибжьы
гәаҩа ду наиргеит аҭыԥ иаадәылҵыз изланы
иҟаз ахьча.
Уажәы, уара уеиқәыламысха уааҳампыҵахахт,
уи днаиахәмархт Ҭархана.
Шәааи, шәааи арахь... ҳааицәажәашт
џьушьҭ, Иасон ажәабжь ҿыцқәа идыруазар
акәхап, ҳгәы ааирҿыхап, аҭаҳмадцәа...
Ее, дад, аха имагәышьам Иасон рыцҳа,
иан дыԥшны дтәоуп, дзеиԥшроу умдыруеи,
акәымзар хәыҷыжәк дыжәхызбаауада,
даақәыԥсычҳаит Ҭархана.
Бзиоуп, бзиа дад, аҽазны дааип, уи
уадаҩым, дцарц иҿанынеихоз Иасон ихы
наиқәикит ахьча, Кәашьа усызлеихырхәа, дад Иасон.
Иҭабуп, абзиара узыҟалааит!..
Ҭарханеи Иасони еицәажәо аккара шыҟаз
рҿынархеит.
Уара макьана усабиуп, дад Иасон,
ацәажәара даҿын Ҭархана, макьана иумбац
рацәоуп, еилумкаац рацәоуп. Уеизгьы
сара сахьухәаԥшуа, акрыздыруазар, ауаҩы
деилукаар уҭахуп ҳаҭыр зықәҵатәу, ҳаҭыр
зықәҵатәым... Уи даара агәыӷра бзиа снаҭом.
Иасон ҿымҭ дцон, Ҭархана иҭаҭыныжәга
амца наиркын даҿыхо дааиуан.
Ҳара зегьы,  абшьҭрак, дуӡӡак ҳзыҟамҵазаргьы,
ҳазлаз ажәлар рҿы ҳаламыс ҳамеижьар,
аӡәы ҳихәарҭахар ҳҭахын... Ажәытәан
аҳәынҭқар ихаан акәзаргьы, амчра ҿыц аангьы
раԥхьа убри ҳаргылон... аҭаҳмада дааҭгылан,
луанытә даақәыԥсычҳаит. Зегьы реиԥш убри
Кәарсагьы иныҟәигон... Дахьыҟазаалак ауаҩы
изы дхәарҭахар иҭахын... Аха нас ишыҟалақәаз
удыруеит...
Урҭ еиҳа-еиҳа аккара агәахьы инаскьон.
Аккара уахынла изтәыз рыбжьқәа рыргара
иалагахьан: аԥсаатәқәагьы, ашәарахқәагьы,
ахәаҷамаҷагьы. Иасон ҿымҭ дӡырҩуа днеиуан.
Уаҳа аҽакы саҳәом, убри дааны илакҭа
сынҭаԥшыртә сахьӡар... Урҭ дыриашеит ҳәа ауп
сара ишыздыруа. Издыруада сара сахьымӡар,
Иасон дад, уи исызиаҳә абри адунеи аҿы зегь
реиҳа игәра шызгоз, шаҟа сизыԥшыз...
Убрыгь уаҩҵас иаҳзеилымкааит, игәы
иҵаххны даацәажәеит Иасон. Аҟәа сцан, ҩымш
убра сықәтәан, уаҩҵас аӡәгьы дысмацәажәеит...
Ддыриашозар даауеит рҳәеит... Ԥыхьеицш ауп
уажәгьы ишаҳзыҟоу... Ажәлар раӷацәаҵәкьа
уажәыгь уброуп иахьтәоу...
Уи са сҿы иуҳәеит, аха аҽаџьара иумҳәан,
ицәымыӷхеит аҭаҳмада. Иҵегьы уҟәышыз
џьысшьон. Уара ҽыԥныҳәак урҭар, нас, сара уа
сыҟаз, аха уан ишԥалыцсыхәо... Ҳаӷеимшхара,
иҵәҩаншьап ыҵухуеит...
Саҭамыз, бабаду, исҿыҵҟьеит, ус аҽаџьара
ишԥасҳәо, иҳәеит Иасон. Аха сгәыӷуеит, иаап
ҳәа аамҭа, урҭқәа ртәы аахтны ианаҳҳәаша.
Угәы иалымсын, дад, аԥсҭазаара акыр
ҳкыднаҟьахьеит, акыргьы ҳнарҵеит. Урҭ зегьы
узырхыԥом. Убри ианҳәатәу аамҭа ааиргьы,
уазхәыцны иуҳәароуп. Ашәарҭа еснагь
иҟоуп. Ҭархана иԥсы ааиҭеикуашәа иуит. Ус
анысҳәа, угәы иаанамгааит усҵәахыр сҭахуп
ҳәа... Уабгьы ус ҟаиҵар ҟалон, иумдыруеи, аха
иҟаимҵеит. Иара аусҳәарҭа аиҳабыс ақыҭаҿы
аус иуан, зыгәра игоз аҩызцәа абзиақәа рсиа
анизаарышьҭ, абарҭ амчра иаԥырхагоуп,
игәрагам ҳәа инапы аниҵарц, уи ԥыжәжәаны
инкаԥсаны иара ихаҭа дцеит. Иреиҳәеит урҭ
ажәлар рызгьы, амчра азгьы рыԥсы ҭыхны
иҟоуп, ажәлар иреиӷьқәоу роуп ҳәа. Иаргьы
иара уаҵәҟьа дыркит, даргьы лкылахәаша
идырӡит... Аха, агәра ганы сыҟоуп, Кәарса
ианакәзаалак убри иҟаиҵаз азы дахьхәны
дҟамлац ҳәа...
Ҭарханагьы ус ҿымҭ дааԥшит, Иасонгьы
деиҭазхәыцуан иаб итәы. Ишԥаҟамлари убри
аиԥш иҟоу ртәы ицәырган ауаа рахь ирҳәо,
иҿырцшыгахартә ҳәа.
Аҵыхәтәан иуасҳәарц исҭаху, убри ауп
узбар зысҭахызгьы, иҳәеит Ҭархана. Уаҵәы
аизараҿы уқәгылар зҭаху ыҟоуп. Урҭ рахьтә,
дара ирҭаху, ацәгьа злырхша акы узырҳәарц
иашьҭоу ыҟоуп, убри удыруаз! Уаҳа акгьы
уасҳәом. Ажәа мыцхәы уеизгьы иуҳәарым, уи
ззукша ыҟоуп, аусура атәы, ишымаашьаша
уҳәа, урҭ уара иудыруеит... Уажәшьҭа уца, уан
дыԥшуп, лгәы даумырган.
Иасон аклуб аҿы даннеи ишылашьцара
илашьцахьан. Еизахьан ауаа рацәаҩны. Иасон
акомҿарра дналалеижьҭеи ариаҟара ауаа
еизарак аҿы имбацызт. Иаарту акомҿар еизара
анырҳәа, абыргцәаҵәҟьа ԥыҭҩык ааит.
Еснагь еиԥш ибжьы зегьы иаарылаҩуа, иажәа
ашәырхәеиԥш еиҵыхуа, абарҵаҿы дтәаны,
инымҵәаӡоз иажәабжь аҳәара даҿын Саԥана.
Ажәытә уажәааны, ма аӷьычра ҳцон, ма
ауахәамахь, даҿын уи. Аныҳәақәа рзы аҩы
ыжәны, агәақьсақьҳәа ауахәама ҳаҩнахысуан.
Аԥсылманцәа реиԥш ҳашьҭагәыгәны аламаз
ҳкуаз џьышәшьома... ее сабиц, иара саргьы
иааҟасҵахьазыз, аҷкәынроуп анааџьџьын,
анцәа иишаз!
Ҳаужьоит Саԥана акәымзар, анцәа иӡбахә
аламҵакәа ажәак уҳәом, уицәшәаны уԥсуеит,
уажәы ааҵра унавалан «исҳәаз саҭоумҵан»
ҳәа иҳәара уалагозар акәхап, иааибарччеит
икәшан игылаз.
Уаагыл, сԥаҵа уахьнымҳалан! ихысга
нацәа иаԥхьаҵәҟьа игылаз аҷкәын ҟата
инеиҿеикын, иҭаҭын ҟаҵагьы амца ҩаиркын,
алҩа ҩхаирчылт. – Цәымӷыс сзышьҭихрызеи,
иххь згеит, иан дсымшьит, иаб... иӡбахә сҳәозар...
Анцәа игәаԥхар, ачаала зку дузынаишьҭыргьы
ауеит, дааччеит рацәак алаф
иазҟазамыз Саԥана иқәлак. Уи аҭәархтәы
рацәаны имоуп...
Сара зус иагым, зажәа иагым зысзааишьҭуа,
хәышҭаара уаҩык, хәарҭара злаӡам шаҟаҩы
уҭаху ыҟоуп.. Сара сыԥсыр, усеицш иҟоу
ауаҩы днеир, ихы днас-ҩасны, хԥаҟа-ԥшьбаҟа
ҟәыд џьам ыфан, уаҳа крыфара иҭахӡамкәа
дгәарлоит ауп... Иара дыԥсны сара снеир, сгылан
ажәа ихысҳәаап, дсырҽеип, џьанаҭ мҩа
изеӷьасшьап... аҩныҵҟа иҩназ шьоукгьы
иҟалаз аабоит ҳәа рыхқәа аадәылдырҳәҳәеит.
Уеизгьы, анцәа дхоумҵо, Саԥана? Аиаша
шуҳәара, иуҭаху зегьы мсит... инеидырцалт шьоукы.
Иҟан еиҳа данхасҵоз... Уажәы ауаҩы
иихәыцқәаз рыла, афымца, аҳаирплан, апулемиот...
атрақтор... ҳара ҳЬынӡа изымааицзаргьы.
Иахысҳәаара сыздыруам...
Уара уакәын Саԥана акомҿарра иалаҵатәыз,
еиҭааибарччеит.
Иасон урҭ днарылҵны аклуб дныҩналт.
Аҟаԥшь зқәыршәны иҟаз астол иадгылан,
қьаадқәак ирыхәаԥшуа, Елҟани Назиеи.
Хәылбзиа! Астол иахагылаз днарывалт Иасон.
Бзиара убааит, бзиа убааит... Елҟан
игәы алаҟан. Назиа лхы ақәырԥсны ақьаадқәа
дрыхәаԥшуан. Ахәда ҭыхны ҵкы ԥшӡак лшәын,
лмахәарқәа рыбжара ихтны, убасҟак деинаалан,
мфара-мжәра угылан улыхәаԥшларын. Аҟама
игәы агәҭа ибжьоушәа дмыҟәӡо, дналбаан,
иахьааимцыхьашәаз џьара днеины днатәеит Иасон.
Аизара иалагеит. «Арашра» аклуб кәапеишәа
иҭәын. Аԥхьатәи арадқәа рҿы итәан аӡәыҩыџьеи
абыргцәа Саԥана дназлаз, нас
акоммунистцәа. Ихы инапы аҵаргәаны ихала
дыҟоушәа дтәан Сандра. Елҟан азал ахь днеин,
аԥхьатәи арадқәа руакы аҿы, аԥенџьыр ахьаартыз
акәакь аҿы дныкҿатәеит.
Аизара аартны исыԥхьаӡоит.... лыбжьы
ныҵакны иналыргеит Назиа.
Кәыкәу!!!
Ҽааныбзиала!!!
Быжьқәак уи иналыцдырӷызын иааиқәтәеит.
Азал аҿы аууы ааилдыргеит, нас еиҭааиқәтәеит.
Аизара ахантәаҩыс Витали захьӡыз
аӡәы далырхит. Ихахәы рҳәны, иџьымшьқәа
ихагәҭахь дҩахарц иҭахушәа ишьҭыхуа, дӷәапӡа
астол даннадгыла, ицәыҵакны игоз аччабжь
аклуб ааҩнарҭәааит.
Дхәыцуеит убауоу, аҳәахша, митәык
имхәыцра џьушьома! ибжьы аҵәы иахаҵаны
дынцәыҵаччеит Иасон иааигәара итәаз ҷкәынак.
Абжьобжьик, абжьобжьик, шәан лхылсеит,
ихы шихагылақәоу убоу!..
Оо, џьаҳаным уҭыԥхааит, ушԥаҳамҭахәхеи
уаха, инеиларыԥсеит ганкы зҽаҭан итәаз,
акомҿарра иаламкәа ус еизароуп анырҳәа иааны
иҟаз «абжьысрахь ашәҟәы алазҵахьаз» ҷкәынцәақәак.
Шәыбз шәафома, уара? Мышгара шәаама
уара ара?! – абӷьааҳәа урҭ рахь даахьаҳәит Иасон.
Изакәызеи аӡлагара шәҭоушәа шәызҿу!
Минауаҭ, минауаҭ, ицәыҵеибаҳаҳауа
рҽааиқәыркшәа руит.
Витали аизара амшаҩгара далагеит.
Ажәа лырҭеит Назиа. Уи иааркьаҿны далацәажәеит
аизарақәа шымҩацырго, акомҿарра
иахьало азы ахәҭалагала шыршәо, ԥыҭҩыкгьы
иахьа уажәраанӡа ишырымшәац;
апротоколқәа зну ртетрадқәа шыцқьоу, ишыхҩылаау;
убас аус бзиан изуқәо акомҿараа
лҳәан, ԥыҭҩык рыӡбахә алырбеит, абиуро иалоу
цқьа исыцхраауам лҳәан, ргәы нлырхеит.
Лажәа ҳәаны данынатәа ԥыҭрак ааҭынчрахеит,
еиқәыӡырҩуа иԥшын. Елҟан дҩагылан астол
ахахьшәа днеит.
Иахьа абра аизараҿы шәацәыԥхамшьакәа
ишәҳәароуп шәкомҿар еиҿкаара иагу иабзоу,
ҳара зегьы иҳагу, иҟаҵатәу ҳәа шәгьы иаанаго.
Аҩыза Елҟан, аҩыза Елҟан! Ахантәаҩы
азин имухындаз... ҳара ҳахьыҟазаалак, аизара
пату ақәышәҵа, дҩаҵхахеит Витали. Зегьы
аууы ааилдыргеит.
Саҭамыз... Ажәа умысхыз џьысшьан,
исхашҭзаап, дыччо диасны днатәеит Елҟан.
Ашьҭахь ԥыҭҩык ықәгылақәеит, акомҿареиҿкаара
аус цқьа иауам, аха уаха ирарҳәо
гәынкылан рҽеиӷьыртәып рҳәан инхьаршша-ҩхьаршшан инатәақәеит.
Ажәа амхны дҩагылт Иасон.
Ҳара ҳкомҿареиҿкаара аус шауа, ҳара
зегьы аус шаауа, уахада џьара ҳзымбаӡацгьы
уахатәи ҳақәгыларақәа дырзыӡырҩыр еиликаауеит...
Иҵегьгьы ихьаршшаны иҳәар иҭахын,
аха иалымҵит.
Уажәы уара уқәымгылеи, урҭ зегьы ҭугап...
ибжьы неимыргар игәы иамуит уажәраанӡа
иқадақьуаз аҷкәын хыш.
Ҳаи, рацәа ухәда ԥиҟеит, рацәа уџьыбаа
ирӡт, арашәыгеиԥш аҷҷаҳәа ушгылаз, аԥсра
еӷьын... уи ибжьы наиқәиргеит уажәраанӡа
ҿымҭуа иӡырҩуаз Расҭа, Иасон дшихыбаауаз
ааудырратә.
Аҩызцәа, аҳәара ҟаҳҵоит, уахатәи ҳаизара
пату ақәышәҵозар, зегьы шәеицымцәажәарц.
Ажәа шәҭахызар, уажәшьҭан ишәысҭап, сара ус
сыҟаӡам, дагьаахыхәмарт Витали иара итәала.
Уда рхамшәалааит уаргьы ухьӡ назҳәаз,
иаагәамҵхамҵқәеит ԥыҭҩыкгьы.
Уара уанцәажәоз суԥырхагамхеит, иҟалозар
иаачҳа, зынӡа уԥнамжәартә иҟамзар,
хаарак аҵамҵакәа зхахәы ылызхуаз
аҷкәын днеиҿаԥшит Иасон. Ианааҭынчраха
деиҭаҩалагеит. Дызусҭзаалак абра итәоу
аӡәгьы, шамахада изҳәом алшықәсанык
акомҿарра иҟарҵаз абри ауп ҳәа. Аусураҿы,
ҳаиҳабацәа аӡәы ҳиҵамхандаз ҳәа анышә иахьахо,
ҳзашьҭоузеи ҳәа ашара ҳагозар, ахәлара
ҳаанагозар, џьара ҳҭызгаша ус бзиак аӡәы
иаԥшьигеит рҳәар алаҿаҳамҭуазар, ҳуаӡәы
џьара деиҵахар адру ҳәа ҳзымнеиуазар,
ҳауаажәлар рыла ҭаа џьара шәаҳәарак кәашарак
анбаҳзыҟарҵаришь, ҳаԥсы анбаҳдыргаришь
ҳәа иԥшуазар, ҳамшақәа, амашьына акәым, ауардын
зырнымсуазар, иаҳхысхьоугьы ҳхашҭзар,
ҳаԥхьаҟатәи усс иҳамамзар...
Арегламент, аамҭа, асааҭ, дҩагылеит Витали.
Уҽаанкыл уара!
Шәара салышәхит, уажәшьҭа сҳәатәы
хашәҵароуп, ижәҩахырқәа ихы рҭарҵәиуа
дыԥшын уи.
Ушаҳҭаз еиԥш уамаҳкәыцәуеит, рыцҳа хәыҷ!..
Нас абжьыҭира иқәсыргылоит ирҳәоз
имаҳаӡазшәа иара итәы даҿын Витали.
Уара, иараӡа, аамҭа иаҳҭеит, иумаҳауеи!
аууҳәа иааилалт зегьы.
Ҳаизоит шықәсык ахь знык, еиҳа ҳанеиӷьу
ҩынтә. Витали хантәаҩыс далырхуеит: шәтәа,
шәгыл, шәнапы шәҩаха, иартуп, иаркуп... абри
ауп ҳара ҳаизара. Уаҳа уаҩы ихәо ҳәа арантәи
акы аӡәы идәылимгац, ҿыц иҳадаҳкылогьы ус
акәу џьшьа рҽамадыриашоит... Сара аӡәгьы
дхасышшаар сҭахым, аха маӡаныҟәгаҩыс
иалаҳхыз ҳазылмыцхрааит, ҳазлывамгылт...
Уи, нас, зегьы ҳаиԥш, ԥышәа дук лымамызт...
Аколнхара аиҳабыра рҟынтәгьы ус акәхеит...
Иасон даахәыцхәыцын деиҭаналагеит.
Аколнхара хантәаҩы ҿыцгьы дҳарҭеит, аха
иара ҳаизеиҿымкаау, ҳара ҳзицымхраау сыздырам,
аха уигьы акгьы иаҳмыхәеит. Аӡәы
дцан, аҽаӡәы дааит, уи ҳара ҳазыжьжьом.
Аҽызқәа аҟынтәи амхы аҭаԥшра ажәит,
иажәит ҟамчхәла аӡәы инаирбаны мацара
ахы ацәгара... Зегьы рыԥсы ӡаны иӡырҩуан.
Аӡәы аршәаа иасуа аимҳәа ихәламшәа
ахьакуаз умҳәозар, Иасон иажәа даналга,
уаанӡа игәы ишҭаз, акомҿархеидкыла аусура
ҳәа акгьы ыҟам ҳәа иԥхьаӡатәуп ҳәа ажәа
аламгалакәа дтәеит. Назиа лхы шьҭацалан
дтәан. Сандра дҳәыҵәыҳәыҵәуа,  зны
иватәақәаз днарыхәаԥшларын, зны асценахь
дыԥшларын. Елҟан дӡырҩуа дахьынатәаз макьана
иҽимырҵысыцызт. Саԥана иватәаз аӡәы
ихы иара инаидикылан «аҿа ҵысит» иҳәеит.
«Иҵысит, ааи, иҵысит», дааҿамҟәеит Саԥана.
Ашьҭахь акраамҭа дхәыцуа, уи аҵкыс еиӷьыз
ажәақәак иԥшаарц азы, аха, ианимԥыхьамшәа,
хәыцрадук дҭанагалан дамоушәа днатәеит.
Абыржәшьҭа исымҳәаргьы убап! иҳәан,
дкәацәӡа дҩагылт Расҭа. Уи нахысгьы ақәгылара
иаҿын. Аҵх еигәеит, еидшылт.
Ахәагьы аҿашагьы ртәы иҳәаҵәҟьеит,
ирҟамчит, уи ирҟамчыҵәҟьеит! дыштәаз ибжьы
наиргеит Саԥана, аха аӡәгьы алаҿимҭит.
Аҿа ҵысит! илабашьа ныҵарсны
икьаҿ аҳәынҵәрақәа реибаркра дналагеит
Саԥана иватәаз аҭаҳмада, аизара аҟынтә
дахьындәылҵыз.
Аконтораҿы наҟ-ааҟ астол иахатәоуп Елҟани
Сандреи. Сандра илахь еиқәуп. Икьаадқәа
дызхәаԥшуа инықәкшаны иахьықәиҵоз иунарбон
уи игәы ҵкапуа дшыҟаз. Елҟан ҭынч аҭаҭын дахон.
Уаҵәнатә ауасҭацәа рыбригада ааиқәыршәаны
аказармақәа нап дырктәуп, Сандра ихы
наиқәикит Елҟан. Иахьарнахысгьы ауасҭацәа
рбригада уаҳа ҳаламкьыскәа ауасҭара азы мацара
иауҳажьроуп. Урҭ ҳара ҳазхара ҟарҵартә
иҟоуп, даҿын Елҟан, Сандра игәы шалаҟам
зынӡа игәеимҭаӡошәа.
Сахьхәит сара уи ауасҭацәа рбригада азы,
Елҟан иахь дмыԥшӡакәа даацәажәеит Сандра.
Ауаа ҳамам, ҳапланқәа ҳзынагӡом.
Абыржәтәи аправление аизараҿы икәҳаргылап
ишақәшаҳаҭхо убап, иҽырҭынчны уи
днахәаԥшит Елҟан.
Аправление ақәшаҳаҭхом!
Избан, ус угәы изаанаго?
Избан умбо, сара сагылан мап ацәыскуеит.
Аа, аправление уара уҳәатәы ада акгьы
иазыӡырҩуам, уи здыруеит.
Сара сҳәатәы мацара акәым, аиҳабыра
ҳҳәатәы... Сара еиӷьу ауп сзышьҭоу...
Сандра дҩагылан днеиҩеиуеит. Елҟан дтәаны
аҭаҭын дахоит, астол иқәгылоу ацыблаахаҭра
иҭеиԥсоит, нас еиҭа цәырган деиҭахоит.
Уажәы иаамҭам ахыбрақәа рыргылара,
напы аркра, ариаҟара аамҭа урҭ рыда ҳаҟазҭгьы,
уажәыгьы иҳачҳап ԥыҭрак. Уажәы ҳамч зегьы
аҭаҭыни ачаии ирызкны ҳапланқәа бзиан
инаҳагӡо ҳалагар, араион аҿы ҳахьӡ рҳәап, урҭ
рыхьӡ ҭызго роуп ирҭаху, абӷагьы урҭ рахьтә
иагымкәа иҳауп... нас иргылала шаҟа уҭаху,
— иҽираԥсышәеит Сандра.
Аказармақәа рыда ԥсыхәа ҳамам, убарҭ
иахьеи уаҵәи ирылагатәуп...
Азамана, аправление аизараҿы иқәсыргылоит.
Урҭ ражәа аламкәа сара схала акгьы
сзалагом. Аказармақәа ртәы мап ацәыркрым...
Елҟан акраамҭа Сандра дихәаԥшуеит. Ҿиҭуам.
Сандра днеиҩеиуеит.
Ишԥоубеи иахатәи аизара? дҵаауеит
Сандра. Иара ҳаргьы убырҭ ҳарҿыԥшыртә ҳаҟоуп...
Уара иудыруоу уи аӡӷаб лахь шлырҭо,
лыхьӡ цаны ишыҟаз зегьы шаабжьырхыз иаха,
уи дуаҩытәыҩсами?
Уи илзеӷьуп, хәшәтәыгоуп...
Уара уабаҟаз, дад, апартиа аиҳабы?
Сара схы сырқьио џьушьома? Знымзарзны
аколнхара аправление закәу анеилыркаалак,
саргьы схы ианҟьоит, иаҳҳәап, еиҳарак изхароу
раҵкысгьы, аха уи уаанӡа инагахом...
Иумаҳаӡеи уи аҷкәын иаха ицәажәашьаз.
Убас, убас ихалан ҳхы иқәтәахит. Изҳәалакгьы,
уи ус аҳәара азин имам... Елҟан ииҳәаз
имаҳаӡазшәа иара итәы даҿын Сандра.
Изимамзи. Уи иажәа анимхыз аамҭа цеит...
Имцаӡеит... Егьа аҽаԥсахзаргьы инхеит...
Уи сара исыздырам... издырырцгьы сҭахым...
Уара иуздырам, аха сара издыруеит.
Уара иудыруану? — аҭҳарцәҳәа ихы
дҩаханы дҵааит Елҟан. Сандра иааицәымыӷхан дааҿахеит.
Иахьа арахә ашьха икыдлоит, уашьҭаншәа
уахь цатәуп, иҳәеит иҵыхәтәан Сандра.
Абри азы аума ақыҭа «Арашра» ҳәа
захьӡырҵа? арашқәа рацәаны излагылаз аккара
дыҵаланы Махьал дишьҭаланы дышнеиуаз
дҵааит Сандра.
Убри уажәыгь иузымдыруеи? рымҩахь
илаҟәны иҟаз амахә аахиҵәеит Махьал.
Исымдыркәа, убри аилкаарада ус сымамызт.
Уаазқәылаз агәамҵра ҵугеит, Сандра, уи уздырӡомызт.
Скарахеит, аус-ҳәыс, сгә акы алаӡом исыхьзаалак...
Ус умуӡаргьы иумоу уара иузхоит, абрахь
уаара сара сызлахәаԥшуала рацәак иузаԥсамшәа
избоит, аамҭақәа аҽакала иҟалеит...
Уцала, уцала!.. уи днаишьклагылт Сандра.
Арашра иҩылсын аҳәира зқәиаан иҟаз
ахәада хыгьежьырааҿы инатәеит.
Дырҩегьых иқәымгылеи уара иацы инхшәазгьы,
ацәажәара дналагеит Сандра, убас
иҽыҟаиҵеит уара убри ауаҩ иаха аизараҿы, иаб
иаан даныҟаз думбахьазыз, аԥсык диеицәаны...
Сандреи Махьали еиҿаԥшуа иаанхеит
акраамҭа.
Иаб... иҳәеит аҵыхәтәан Сандра. Усҟан аҽааамҭан...
Уи иԥсы ҭахарушь? иаалырҟьаны дҵааит Махьал.
Ани иԥсы ҭаны даанхо дыҟазма, иҟазшьа
зеиԥшраз ала, аӡәы ихы инимҟьар иуазма.
Аҩыџьегьы ҿымҭ инеихәаԥшит.
Изуасҳәаз ақыдқәа рырхиара уаҿӡами?
дҵааит Сандра.
Саҿымкәа, акыргьы ҟасҵахьеит, аха сацәшәоит.
Узыршәозеи, араион абнанхара аиҳабы
уара уӡбахә иаҳәара сшаҿу саҿӡоуп, уи еиԥш
абна хьчаҩы дыҟаӡам ҳәа, насгьы сара амаҭәахә
шысҭахугьы иасҳәахьеит.
Уи иакәым ауроуп иаанаго.
Сара маӡала изгом уи, аправление ақәшаҳаҭхан
ҩнык азхара амаҭәахә сырҭеит.
Иугәалашәауоу ҩажәи жәохә рзы, арашра
хҿаны ачаирҭақәа ҟаҳҵап ҳәа араион ахь ажәа
алагало шәандәықәыз? Ачаи ҟалап угәахәуазу?
дҵааит Махьал.
Ачаи ҟамлакәа ишԥаҟамларыз, аха усҟан
уи акәмызт ҳара ҳзышьҭаз... абна ду хҿаны
ауаа ирыхәо иҟарҵеит ҳәа хьыӡ думзи... Аха
иугәаламшәо Кәарсараа иаахдырҿиааз?..
Ҳы, ҳы, ҳы, — дааччашәа иуит Сандра.
Абри арашра зегьы еиҳабыс уасҭеит, уи маҷума,
иумбои изакә бноу...
Махьалгьы уахь днаԥшит.
Ақыҭа агәахьы, инахараны џьара ахы акуеит
уи, нас агәаҩақәа ирҭысуа, ахәқәа инаркыдыххыло,
аӡбаарақәа ирырны, адгьыл хаҳәрақәа ирхысны
наҟ аԥсҭа аҽҭанажьуеит... Акры збахьоу,
акры зхызгахьоу ашлақәа реиԥш игылоуп ҵаҟа-ҵаҟа зымахәқәа кыдҩаахьоу араш дуқәа. Ӷәӷәала
акыр инарҵауланы рышьаҭа ҳаны иқәгылоуп
урҭ ари адгьыл. Инеилашәшәа-ааилашәшәо
иаҵагылоуп араш ҿар. Аӷьараҳәа ихысны
ақәаршҩы аҿанаанахо, урҭ рҽеилацалан араш
дуқәа рхы рыҵакны игылоуп. Амцабз ыҵарҷҷо
еибашьхьеит ара, амцабз еиԥш арашбӷьы
иаҵәара иалҟьа-аалҟьо иргахьеит абираҟ. Араш
шьапқәа рхы нарыдҵан риарҭақәа рыҟнеиԥш
ираҳаҭӡа иҭахәхәа ицәахьеит азалымдара
ззымычҳакәа, ауаҩы ибла аҭаԥшыра змоуа а
бна илаз анхацәа рарԥарцәа. Зыҩныргәқәа
зцәыӡхьаз рыҩнаргәқәа реиԥш ибахӡа иҟаз
араш мҵақәа рҿы рҽааиҵырхуан. Инхызаза-аахызазо иазыӡырҩуан арашра ахәы иԥсымҭаз
ииҳәоз ашәа.
Иазҳауан, аҽарӷәӷәон, аҽеиҭанакуан арашра.
Ихааӡа иҟаз ари адгьыл, агәҭыха ҳаракны
ишьҭнахырц аҭахушәа, аҩада иархеит. Иадынхалоз
ауаатәыҩсеи иареи рыԥсҭазара еилахәын.
Ааԥсара рзымдырӡо ауаҩы ахыбра ихакны
игылан араштә шьаҟакәа, уардын чарҭны
еиқәхаԥса алыра ианын, иуардын барбалны
игьежьуан, иԥыруан иӡлагара чархьны. Аамҭа
ахьамҭара азқәынҵа, адгьыл цәгьақәагьы
ирызнымкыло, ԥхьаҟа игьежьуан араштә
барбалқәа. Абиԥарак аҟынтәи абиԥарак ахь
ииасуан арашра агәбылра ду. Изқәынхоз радгьыл
иахьӡырҵеит «Арашра» ҳәа. Раш шьапык
иақәкны, ианакәым, ишакәым аиха зҟьаз, ақыҭа
зегьы иақәкны изҟьаз диҩызан. Аха ажәытәан
планла ишаны ирыман араш бна. Урҭ рнапаҿы
иҟаз анхацәа иԥырҟарц анрыдырҵалак, ржьы
иаларҵошәа рхаԥыц еихарӷәаны, реихақәа
ҩаладыршьшьуан арашҵла ржьы... Ршьапқәа
ирықәыҟьҟьан адыжә-сыжәҳәа ҵаҟа анышә
иқәҳауан иҽырба-ҽырбо зҩызцәа ирылагылаз
араҵла хаҩаӡарақәа.
Уеизгьы, ихымшьаакәа еиқәырханы, абаҳча
бзиеиԥш, еиҵааӡаны иахьа уажәраанӡагьы иааргеит
уи. Рцәажәараҵәҟьагьы араш аӡбахә злам
акы рҳәом. «Араш агәаԥшь еиԥш дыӷәӷәаӡа»,
«арашҟатеиԥш деихатыруа», «араш анҵра
инҵроуп», «Араши Нааси реиԥш еинаалоит»
рҳәоит. Арашра иаххәааны абри еиԥш ажәабжь
рҳәоит: Ажәытәӡа зны Аԥсны ӷацәақәак ақәлан
ирымпыҵархалт. Алҩа ықәчын, иқәыблаа иргаз
аҩнқәа рыццышә илаҭәон алаӷырӡ. Аха
акыр зылшоз ҳәа иҟаз ақәылаҩ рхы ирымҭеит.
Рхы ирымҭеит уажәтәи арашраагьы, урҭ аԥсҭа
рҽарҭеит. Апҟеиԥш рыԥсадгьыл иқәҳаз уажәыуажәы ирықәлон, индырҵәон. Аӷацәа даара
рҽаныршәеит, аха урҭ ԥсыхәа рызрымҭеит.
Иаӷахо иалагеит ашышкамс реиԥш ҵҩа
змаӡамыз аӷа ир. Урҭ ираҳаит жәлар рымч
аԥсара иалоуп, убри былны иааццышәхаанӡа
уаҩы дызриааиуам ҳәа. Усҟан, уажәы арашра
ахьыҟоу ԥсаран. Агәақьҳәа амца аурышьҭит
аԥсара. Амзаша зхьыкәкәа иҟаз аԥсақәа алиԥси
рыбжьара амца қьоуқьад рықәҵәиаашеит.
Аӷацәа гәырӷьон, абна былуан. Ибылуан жәаха-жәымш. Ажәиԥшьымш рыҽны ашьыжь ианнеи
ишанхеит: иқәыццышәаа ицаз аԥсара
аҭыԥан, арашра ҟато игылан. Ргәы ҭҟьаны
еиԥхибаҵа иҩит аӷацәа. Зшьамхы зҽазыргаз
цеит, аԥсуаа рхымҭа иамԥыхьамшәазгьы
аԥсуа дгьыл иафеит, иаблит, иаџьит. Абас,
амца иазыццышәымтәыз жәлар ргәамч ду
агәамчхан, мшаҽнеиԥш иҟоуп араш рыбна иахьа уажәраанӡа.
Луман, шамахада гәацәыхьажәак аӡәы
еиҳәомызт, ушиашаҵәҟьам идырыр ауаа
рыгәҭа уирԥхашьон, имырхьааӡакәа уцәа ааухихуан.
Абас ихтны ауаа рыграқәа рыла
иахьҭеиҳәоз азы изныкымкәа изыҵҟьахьан,
аха иара, дзыцәшәоз иланарԥшыгақәа ԥхьакны
днеиҿагылон. Ақыҭаҿы уи дзызхымгоз агәамсам
арԥшӡара иашьҭаз ракәын. Ус аҵара
змоу ҳәа дрыԥхьаӡон. «Ихы ашәҟәы ишанкылоу
ианкылаӡоуп, илақәа згази зугәахәуа!»
рҳәалон шьоукы-шьоукы. «Аҵара мацара
акыр ҟанаҵондаз Луман дҳәынҭқарымхозиз»,
ҿырԥшыгас дыргон даҽа шьоукых. «Аҵара
ду имоуп, ауалафахәы ду иоуеит, уаҳа иарбан,
рҳәалон зыӡӷабцәа имазар цгьа изымбоз
ҳәсақәакгьы. «Абзиа шәара дыжәдыруама...»
рҳәон ауаа бара-барақәа.
Иасони Лумани аӡлагара аӡы ихықәгылоуп.
Уи иҭрысны аиаҳәа еиҩыцә иҭаланы, абарбал
иасуеит, афыр-фырҳәа иаргьежьуеит.
Аӡыӡыртәага зегь раԥхьа ааԥынра шааиуа
ацәа иалашәоит, уи абӷьы аҿаныҩанаха нас
ааԥынроуп... Иасон иирбоит ихиҵәаз амахә.
Зжьара мариақәогьы ыҟоуп, изаамҭамкәа
ишәҭуа, ари ааԥынра ашә иаалагылаанӡа аҽарҵысуам.
Уара ҵара дула ауп зегьы ушрыхәаԥшуа,
даахыхәмарт Иасон.
Зегь рызхәыцра бзиа избоит... иубома
ани аԥслыш аӡлагара ашьҭахь зызҳаз...
Абри аазбацыцхьаӡа абас сгәы иаанагоит:
изрыцҳаршьозеи абриаҟара абри аԥслыш,
иԥшқоуп, илаӷырӡырқәақәо рҳәоит. Аха иара
ихҵәаны иахьныҵауркьакьалак ибзахоит,
абратәи, ҳамра ца аҵаҟа еиԥш Урыстәыла
аҵаа бааԥсқәа усс имкыкәа иахнагоит. Нас уи
зырҵәыуа агәырҩа акәу агәырӷьара акәу уара идыр...
Аӡлагара аԥхьа игылоуп аидарагага машьына
ҿыц. Уи Очамчыраҟа ицараны иҟоуп. Уажәшьҭа
ашьхыцқәа реиԥш иадгьежьылоит ҳәсақәак
ркаҵкәырқәа кны, арныҟәаҩ ихәлаччоит,
рнапқәа ҟьо акы рҳәоит. Уи ҷкәына кьаҿ
шаҭлаҟьак иакәын. Иара, амазут дархәашаны,
имаҳаӡошәа, ашина аԥсыц аҭарчра даҿуп.
Араиком аҿы исыԥхьоит уҳәама?
дҵаауеит Луман.
Убас сеиҳәеит Елҟан, исыздыруам сахьыргәалашәаз...
амашьынахь иҿынеихеит Иасон.
Иара уахь дыҟазма аакьыскьа?
Иацы уантәи дааит.
Уара уҟәышыз амарџьа, умшәааит...
Сара сзыршәахуазеи...
Амашьына ааигәара ианнеи иаангылт.
Саргьы ахәшәқәа сҭахуп... Назиагьы дцарц
дыҟан, аха макьана дызбом... Иасон дааҭрысуеит,
игәы нҭыԥсаан, илахь ааиқәиҵоит. Иара
уа дышгылаз Луман амашьына арныҟәаҩи
аҳәсақәеи днарыдгылт.
Узҿузеи уара, иахьа удәықәларц угәы
иҭаӡами? даахәмаршәа дҵаауеит Луман.
Шьапыла узцарым... уаб Гәдым рыцҳагьы
машьынала ада шьаҿа ҟаиҵомызт, дыччоит арныҟәаҩ.
Шьыжьбзиа! – дхьаԥшаанӡагьы Иасон
идырт, уи Назиа лыбжьы акәын.
Иасон ла лахь иҿынеихеит. Уи даангылт, Иасон дналыдгылт.
Былахь еиқәушәа збоит, акыр бгәы иалоума?
агаӡа бызшәа шиҳәоз ибон, аха аҽакгьы
ихахьы имааит.
Иузымдыруеи сгәы иалоу, уара ишуҭахызҵәҟьа
ҟауҵеит... даахьаҳәын Луманраа
ахьгылаз ахь лҿыналхеит. Хыхь иақәтәеит Назиагьы
Лумангьы. Ԥҳәыск арныҟәаҩ дивамтәар
уеизгьы илымуит. Амашьына ажжы ахга,
ашьыжь ԥша еимгәҳәо, аҿынанахеит. Ауха иауз
ақәа амҩақәа аӡәӡәан, ауаа змыргылоз асаба
еиқәтәаны иҟан. Нахьхьиӡа зҿы ӡәӡәаны игылаз
ашьхақәа гәгәа-гәгәаӡа ажәҩан иаҵыԥшуан.
Амашьына аахьаҵәиин, иақәтәаз еигәыдҵо
аӡышьҭра иҭысны инықәлеит. Амашьына хыхь
зегьы ҿымҭ акабина ақәцә рнапы аларԥсны
икны еивагылан. Ус зегьы аарӡырҩит арныҟәаҩ
ииҳәаз ашәа:
Хәылбыҽха зны, лхы нҭакны скабина,
Исалҳәеит убас ажәақәак,
Сгәы хааӡа инҭыԥсаан, иԥырӡеит смашьына,
Абас сҭынчра еилагылоуп алушәак...
Рхырҿқәа аархаччеит зегьы. Иасон заҵәык
ччаԥшьк илаԥш иҵашәомызт. Излааз ахь
дхьаҳәны аԥша изқәа аҭан дҩагылт. Еергьҳәа
нахьхьиӡа аӡыгәҭа иҭибаауан аӡлагара. Уи
дшазыԥшуаз игәаҿы иаацәырнагеит ихьухьууа
зны ииҵәахыз агәаӷ. Аибашьра шықәсқәа раан
акәын. Ажәлар рзы иаамҭа цәгьан. Ақыҭақәа
рҿы аԥшымлара ыҟан. Игәыгәҭажьын
аӡлагарақәа, аӡы рыҵабан, аинцәышқәа, акаркаламышәқәа
амра иаршуаз рыҭӡамцқәа
ирыдтәалан рҽырҟәион... Ҩныцыцхьаӡа игҿан
анапыла луқәа, убарҭ рыла ирдыдны ирлагон
рыԥш зынчара хәыҷқәа. Ԥыҭҩык ааилацәажәан
рҽеилархәны абри аӡлагара аӡы ларышьҭит.
Урҭ дрылан Махьалгьы. Иасон дмаҷын, напыла
ирласны дзылагаломызт, иан дычмазаҩын,
деиҭашәан дыҟан, Ҭархана арахә има ашьха
даҿан. Зны цуҭбжак аҟара аԥш аашьҭыхны
убри аӡлагараҿы дцеит Иасон. Алагатәқәа
рацәан. Аҳәсақәа алагарҭа еимакны иаӷьуа,
еиҿашуа аӡлагара рхагаланы итәан. Ахәларахь
еихо ианалага, алагатәқәа шамахада инҵәеит.
Аҳәсақәа инханы итәазгьы рҽааиқәыркын,
уаҩҵас ацәажәара иалагеит. Аҵыхәтәаншәа
ҩбака ԥуҭ зкуаз иааҵәа ҿыц ахы аҵәы налаҵо,
аԥш ааганы ахәылахь инықәыргылан, иеиха
кны аӡыхкырахь дындәылҵит Махьал. Ала
анынҵәа абга ашәара иргон ҳәа. Махьал аакьыскьа
ақыҭсовет ахантәаҩыс дарҭан аус иуан.
Уажәы иахаз алгар, Иасон иакәын изтәыз...
Илахь еиқәышьшьы, иҿи инапи еиқәҵаны
дахьтәаз даалахҿыххеит... Амла иԥсахәыц
еиҩнаҵәон, игәы ҵыӡәӡәаа, имч маҷхан дгылан.
Иааҵәа аашьҭыхны ахәылахь ихамгалакәа
алуҭаҩ иқәкны даагылт. Махьалгьы даҩналт.
Аҳы, нан, Иасон, иахацԥа, лҳәеит аԥҳәыс,
аныга аҿышәҭ лнапы аԥыракны. Алу еибафо
абылфҩы ааҵҟьеит. Иасон хыма-ԥсыма иааҵәа
хәыҷы хыхь ахәыла инықәиргылахьан, Махьал
иааҵәы ахы ахәыла инҭеикын, ипеипеиуа иаарҭәӡеит...
Сара сакәымзи мшәан уажәы изтәыз... Сан
дышьҭоуп, дшыҟалах сеидру... – илаӷырӡ игәы
иқәҵәо дааӷьаҵәыӷьаҵәит Иасон.
Ишԥазури, џьым, саргьы шәуск сыркуп,
ари адтәалаха сымам, уааԥшы, иҳәан Махьал,
ишылагьы гәӡаӡаны инахеиҵеит.
Адәныҟа ҭынчран. Амза ҭәны иахькыдыз,
алашара икыдҳан илеихьаз аӡаӡа ианҷҷалон.
Махьал игәы ҽеимкәа азал аҿы ииарҭа ҟаҵаны
дышьҭан. Ҭамара амаҵурҭахь сцоит ҳәа
дындәылҵит. Сандра дмаацызт. Назиа луадаҿы
аԥенџьыр дадгыланы адәахьы дыԥшуеит.
Изакәызаалак хәыцрак лхы иҭам, лгәы иҭаз
зегьы акакала илцәыӡызшәа дҭацәӡа дыҟоуп.
Даазқәылаз лыҩны ирҳәогьы, абна ирҳәогьы
акгьы усс илымам. Ус ауҭра аҵыхәахь атамақәа
ажәжәаҳәа акы иаарҵысит. Назиа дшәаны
аценџьыр дадҵны даагылт. Ҩ-гагак еишьҭаххы
ауҭра аанда иҩхыҵны иаангылт. Изусҭцәада
уаха ҳааҵра иҵоу? лгәы нҭыԥсааит Назиа.
Дыҳәҳәарц лыҿгьы ааихылхит, аха
лҽаанылкылт. Лгәы ҭыԥан ицо аценџьыр
аавҵраан дааӡырҩит.
Уаагыл, анцәа дсыманы суҳәоит, усфар ҳәа
ушәома? иныҵакны игон ԥҳәыск лцәажәабжь.
Ԥшьшьала, шьшьы!!! Ицәахьоу џьыбшьома?
егьи хаҵабжьын, аха убриаҟара
иныҵакны ицәажәон, Назиа изыбжьыз лзеилымкааит.
Урҭ уа сааҭбжак аҟара аанда
рҽавакны акы еибырҳәон, нас иахьца-иахьааз
лымбо, иныҵаба алашьцара иналаӡит. Назиа
дааиҭаҟьан азал дныҩнаххит.
Ибыхьзеи Назиа? дҵааит Махьал дахьышьҭаз.
Шьоукы ақәаҵаҿы избон, акраамҭа
еицәажәон, нас иахьцазҳәа акгьы сымбеит;
ӷьычцәоуп ҳәа сыҟоуп.
Бан быбжьы лықәыргеишь.
Назиа абарҵахь дындәылҵын лан лыбжьы
налықәлыргеит, аха аӡәгьы аҭак ҟаимҵеит.
Арахь бааи, арахь, дындәылҵзар акәхап...
Ари амҩаду егьаҩ аанагоит, уи бара хьаас
иҟабымҵан...
Назиа арахь дааҩналан, азал дныҩнысны
луадахь дцеит. Махьал, ҿымҭ уи дналышьклаԥшын,
даақәыԥсычҳаит. Жәытәнатә аахыс
игәы ҵзыӡәӡәаауаз хәыцрак ибла ихын
ихәашьӡа. Иԥхын хыза ааиқәхӡаны, игәышҵа
ҩарханы, аҭуан даҵаԥшуа дҩықәиеит.
Игәалашәоит уи Ҭамара дыӡӷабӡаны раԥхьа
данибаз, дара рҿы ианнеиз Сандреи иареи.
Сандра лаб днаскьаԥхьан иацәажәонаҵы,
иара Ҭамара иҽылзикит. Иқәыршә-ҵаршәны
илшәыз лыҵкы хәыҷы далыԥхон. Аҩны ааҵра
иҵагылаз аҵла ԥшӡа хаха ашьапы дадгылан
Ҭамара лаб Ҳаџьмаҭ рыцҳа деиҩыхәахәа,
деицрыжәжәа. «Рыҩны ашҭаҿы шәыр шьапык
рзеиҭамҳаит, аҵла ԥшӡа иуфо ҿалом, иужәуа»,
игәы иаанагеит Махьал. Ашьҭахь даҽа ҩынтә
раҟара дибеит... Нас ажәа... Аҵыхәтәаны аҿа... Ачара... Итәымуаҩыз ӡӷабк сасык аҩны
дыҩназшәа акәын дшыҟаз. Иара илакҭа џьбара,
лара лылаӷырӡ... Ус-ус, ашьыжь данҿыхалак,
лхаҵа днаихәаԥшны лқьышә днықәылҵо,
дцәыҵаччо далагеит. «Аԥҳәыс дузнымкылар,
лкалҭ цәгьахоит» ҳәа иаҳахьан. Уинахыс иӡит
иаргьы ларгьы рыцәа... Ашьыжь дгылан иҵҟаа
иҟаз ллакҭа данынҭаԥшлак игәы ирҭынчуан.
Нас-нас, ахшара данлоу, дҭынчхазшәа ибеит.
Лыӡӷаб лааӡара мацара даҿӡан ларгьы.
«Аха ашьҭахь... ашьҭахь... дааҳәыҵәыҳәыҵәит
Махьал, иқәырҩны зҿыназхаз
ихызагьы даахан иааиқәиҵеит. – Уԥҳәыс
уԥҳәыс лоуп, улышьцылоит; уаагылазар иухандеиуа
дегьызмаха ҷанхан иқәымхарц азы длоуеит
ахшара... аха уи мацарагьы азымхозаап...».
Назиа, бышьҭалама? ибжьы ааиргеит
Махьал, арҭ ахәыцрақәа иҽырцәигарц. Ҿылымҵит.
Дыцәазар акәхап иҳәан, дааҳәны ижәҩахыр
днықәиеит. Ҭынчроуп, ҭынчроуп, ҭынчроуп...
Аҭаацәа ду реилатәамҭа акәын. Аҩнду аҿы
акәын. Махьал излеиҳәо ала, иԥсы зыӷроу,
ицәа-ижьы здыӡлахьоу имазара зыҩноу. Алампа
ххаӡа иаркын. Сандра арахь дмааиӡакәа
ашьҭахьтәи ауадахь дцаны дышьҭалахьан.
Иҟалап дыцәахьазаргьы. Ҭамара ашьапыла машьына дадтәалан, чыҭ ԥшӡак аҿакын. Алашара
илҿаҷҷоз еиҳа дыӡӷабнатәуан, иаалныԥшыртә
кыҷырак макьана лӡамҩа ианымызт. Уажәы-уажәы лхы дҩахан дааӡырҩлон уи. Махьал ибла
ҭызза диоуп.
Бызҿу закәызеи бара?
Ҭамара лхы дымҩахаӡеит.
Блымҳа ацәа ҭадырҭәама?
Иуҭахузеи?
Бгәыдыскыларц сҭахуп...
Иунымаало алаф сҳәоит ҳәа уаламган...
Бабаҟаз уажәраанӡа? дҵаахт Махьал.
Ҭамара лхы дҩахан имырхьаакәа лхаҵа днеиҿаԥшит:
Сҭуҵаауама уаха?
Махьал деиханы ииарҭа дҩықәтәеит.
Бшымгәаара бызшаз иныс, уахак
ҭынч ҳнеицәажәап. Гәаҟра ҳамаӡамкәа
ҳшынеихәлаӷыӷуаз уаҳа ҳалам, аҭӡамцахь
дыԥшуа дцәажәон уи.
Уара уаҩҵас сцәажәоит ҳәа уаналаго ауп,
ауаҩы еиҳа иԥсы ҿызкааша ажәа ануҳәо, акы
уарԥсышәеит уаха, уажәы усымбеит.
Ҳаи бшаҟәыҵра, еилырныха бҿаст,
сҽысмырԥсышәакәа бхысхырц сашьҭоуп...
— Махьал даахәыцхәыцын дналагеит. Ахшара
дуааӡозар ма иара ихы ныҟәигартә дааӡа, ма
даҽашьоукы дныҟәыргартә... Сара исҭаху...
Уара иуҭаху ауп зегьы ҳзыхҭнуҵо, Ҭамара
лнапала азал иҩназгьы иаргьы неидкыланы
инаилырбеит лхаҵа. Адамра иҭоугалауоу, иахьуго
сыздырам.
Уи бара бзашьҭоузеи, сара истәымзар
акәын ирыцҳараз акәымзар, ианыстәха
иазызура сыӡбап; абри ауп сыздыӡлахьоу бара
алыг, усгьы игәы иамуит инхимжәар. — Бара
уаҩҵас сбацәажәоит ҳәа иалагаз, еицәоугьы сықәнагоит...
Ианбыкәу, удинаныс, уаҩҵас акы ансоуҳәахьоу,
иҳәа нас уԥсаҭа уаԥшны, лыӡахтә
ныкәҵаны, лхаҵа илакҭа ҭкааны дынҭаԥшит.
Сшыӡӷабӡаз абра саанагеит, иԥхашьаразма
исзымдыруаз рацәазҭгьы.. Егьбыздырам,
быӡ, бдәылцқьа ҳәа сгәы уфахьан... Ухәы
уны иуҿасҵон, уаҳа абри дуаҩуп ҳәа уҿы насеиарханы
уаҩыбызшәала усмацәажәеит,
исҳәо акы алнамдеит. Саргьы, схы асҭан, абра
сшааҩнанагалаз еиԥш сажәит, саԥхьаҟагьы
сышьҭахьҟагьы џьара цәыҵлашарак сымбеит...
Аха сгаӡан, аҳәсақәа зегьы абри аҩыза ааӡаб
рхыргоз џьысшьон.
Сара бысшьызаап, нас уажәраанӡа
изыбымҳәозыз. Бҭынчра ацәгьара зҵаз
ҭынчразаап. Дарбан Арашра ақыҭан ԥҳәыск
бара баҵкыс еиӷьны џьара ицәырҵуа?
Дызусҭда бара баҵкьыс иагьа дсасдахьзаргьы
згәы ҭынчны иԥыло? Искуа бҳәом, исышьҭуа,
сцыфа бҳәом сцыжә; бцәарҭа ду ыҟазар,
бхыза ду... Мышкы шьыбжьаанӡа колнхара
ӷьарак бықәымгылацзар... Нас иарбан бара
уаҳа ибҭахыз? Ауаҩы дцәыцәыр ус ауп, анхаҩы
дԥагьахар аџьмацәа магә ишьеиҵоит рҳәоит.
Акьынтыжәқәа санреилаҳауаз аҽаамҭан,
уажәшьҭа еилыскааит урҭ зегьы шбашоу, аха
изыԥсоузеи... Уара иуҭаауа асасцәа реиҳараҩык
мчыла, сыла хҩаны ауп рымаҵ шызуа... Џьара
схы иасырхәаша, џьара акы зыцрысҟьаша
ҳәа, иалԥшаан ауп ишаауԥхьо. Урҭ рҟны угәы
дууп, угәашә аартуп, уаҩ дызҭаумырԥшӡо
укамодқәаҵәҟьа аауртуеит, зцаԥхақәа уџьыба
иҭажьакцахьоу! Аҳа ухаҵоуп ус џьара угәылак,
узлак уҩны дааганы ҳаҭыр иқәуҵахьазар...
Изакә ԥсузеи иухарҵаз абри уара узхылҵыз...
Гожь, гожь, гожь... Уажәы сзыхшазгьы
брылагама?! ибла хәаԥшшәалақәа ашьа
ҩархаҵәалт, иԥаҵақәа ааҭрыс-ҭрысит. Назиа
илаҳауеит, быбжьы бмырган, еихаркша!..
Сыԥсыҽхазшәа ббеит азоуп уажәы зегьы
ҭсырттоит ҳәа бзалага, аха баагылалеишь...
Назиа... Илаҳааит, ианбанӡа лцәуҵәахуеи?
Ауаҩы бзиа даныҟоу издырӡом... азҵаара
имаҳаӡазшәа даҽакахьы иаахигеит, уи акәым,
сара уск сымоуп уаха.
Иҳәала, уажәшьҭа ажәа уара иутәуп...
Ҳаԥҳа дҭыԥҳахеит, ас даныҟоу аӡӷаб лтәы
уадаҩуп, иҟалоит иахьакәым лхы ҭалыршәыр...
Усҟан ҳџьабаагьы ыӡт...
Уара ҭитәык умоушәа ауп уԥҳагьы
ушлыхцәажәо... Убри еилылкаазар сара саҵкыс деиӷьхеит...
Быбжьы... Илаҳауеит!
Илаҳар ауп исҭахуә, уажәы илзеилымкаар
нас дахьӡаӡом...
Иагьа еилылкааргьы сара сҳәатәы
дзахыԥом, избанзар илзеицәоу ҟасҵом...
Уи лхы иазеӷьу лара еилылкаартә дыҟоуп.
Ианбыкәу акалҭ змоу аӡәы лхазы абзиа
анылӡбахьаз? Назиагьы лхы даубышьҭыр
Кәашьа аицаҟьа лԥа Иасон диццоит...
Аламысда!!! дныхшәааит Ҭамара.
Бҽынкыл!!! дҩагылт Махьал иԥҳәыс
дшыналзыҵҟьара, акы бымҳәара џьыбшьома,
акы бҿыҵшәондаз быԥсыхгьы, уи аҽакы
ибзеиԥшхо џьыбшьоит...
Ҭамара ҿымҭ лыԥшшәы ԥсахны дтәан.
Сара издыруеит ауаҩы дышрыцҳашьатәу,
сахысхьеит, исҵахьеит, астол иҭаҷкәым
ҩықәкны харԥзаҵәы, нармеиқәазаҵәы дахьгылаз
деиҭаналагеит Махьал. Саб дышлаанӡа
дычныруан, даагылазар кәмызцәа џьаџьамзар
акгьы ишәимҵацызт, жәцәеимаа аарҳәымзар
акы ишьеимҵацызт. Аҵыхәтәан, ижьы ца, ицәа ца,
гәаҩак аҿы қәацәк иргылеит. Алҩа
аӷрачны, иара ахаҭакәызшәа еимҳәоз, аршәаа
иасуа аимҳәабжь ҩныҩуан... Сара сыблала избеит,
исхызгеит уи аччиара, арыцҳара... Ацқәа
хаџьџьала, анапқәа, ашьапқәа ашьа рыбжьыхьхьо,
еиҟәыԥԥа, ацәа канӡаны, абаҩи ацәеи
еикәыршаны... Сара ҩынҩықәра нысҵыр исхашҭуам
саб иԥсымҭаз сназхәаԥшыз иқьышә
еиҟәыԥԥақәеи, илҩырхьаз ицламҳәеи, ашәраҭыԥ
иаҩызаз иблақәеи. «Аччиара, арыцҳара,
урԥырҵны уҩ, ушьамхы уҽарга!» рҳәон
урҭ. Сагьыҩт. Аха акраамҭа исышьҭан уи
сахьцалак, исышьҭымҵуа, сымҩа иангылан...
Уинахысгьы акраамҭа сцәа сҭаӡыӡон,
сынхьаԥшыр сеиҭанагәыдыԥшылар ҳәа сгәы
ҭыԥсаауан... Иара уажәгьы аҽсыднагаларц агәы
иҭамкәа иҟам, ибымбои Назиа ишлыҵаԥрыз,
шьапҿаршә лызнаурц, аха уи сара сыҟанаҵ изуам...
Ҭамара дгачамкны дтәан.
Ҳаргьы хӷарқәан, аха ари еиԥш амитә алаҳхӡомызт...
Абзамыҟәра... Уи акәым, сара бысзыӡырҩ,
иаахҵәаны ибасҳәоит сгәы иҭоу, нас бара
ишыбҭаху, бҭахызар бақәшаҳаҭха, бҭахызар
мап. Сыԥҳа Сандра дисҭарц сыӡбеит... Ларгьы
ллымҳа инҭысшьхьеит, иаргьы иҭахуп...
Ҭамара амацәыс лысызшәа азныказ
ажәакгьы лзымҳәеит, ԥшшәыҳәа акы лхамкәа
дааҟалеит. Махьал ииарҭахь иҿынеихеит.
Уи дарԥыс шьахәуп, акры зку уаҩуп,
ихьӡ ыҟоуп, иԥша, ҳаргьы ҳаҭыр ҳақәиҵартә
дыҟоуп, қәрала дмаҷым, аха бареи сареи ҳаиԥш
иҟаларц сҭахуп убарҭгьы... Дҩышьҭалан, ахыза
дынцәыҵалан, иҿы аҭӡамцахь ирханы днаиеит.
Ихыза иқәыз ҵысҵысуан, дыччозу дҵәыуазу
здырхуада.
Ицаҟьа бахәаԥшьха, икаҵәараха, ихьыҵәцараха
игылоуп ашьхақәа. Аԥсуа, ашьхақәа
рыда имам ԥсҭазаара, урҭ рыхьӡ иҳәоит бзиа
ибаны, дреилаҳаны гәыӷра дук еиԥш. Урҭ рҳауа
џьбара, рӡыхь ҵааршәқәа, асыԥсақәа, анаԥш-ааԥшырҭа ду, ирықәсуа аԥша, ажәҩан еимҟьаны
ирхамацәысуа, тәамҩахә змаӡам, икеикеиуа
иҭҟьа инеиуа арҩашқәа, шьамхы ҵарқәа,
есԥхынра ахьтәы уасцәеиԥш еилаарцыруа
шәҭыла зыҽхызҟьо ацәҳәыра еиҵыхрақәа зегьы
аԥсуа игәаҿы ирыԥшаауеит дара рҟазшьа
змоу аҟазшьа ду.
Есԥхынра жәытәаахыс ахәыҷы змазгьы, аду
змазгьы, «рреит» ҳәа, рыԥсаса раԥца, ашьхаҟа
амҩа инықәлон. Еиҳәазҭоу, Аҽыбӷалара,
абӷацамкрақәа зегьы рышьҭахь иныжьны
ирызҩеиуан аԥшырҭақәа, аказказрақәа.
Аҽакала ихы ибон ахьча ашьхатәыла. Уа иҩеиз,
агәамҵрақәа каижьыр акәын, иҟаломызт
ацәҳара, ашәира. Рырахә ықәыҳәуан, ианыҩуан
«Ахрашәа», «Аԥылагашәа», «Ажәеиԥшьаа
рашәа»... Ишьҭан ихьылбыӷьха, ицәламсышха,
иуарцаха, ихышраха... Ашьхашә шәы еиԥшхом,
ахырҵәы хырҵәы. Ирыцлон, ргәашьамх
ӷәӷәахон иара убас ауаа. Аӡын цәгьеиԥш
ирзыԥшыз арха ԥсҭазаара иазышьҭамкәа
иҭалон ргәамч. Аха аҳауа егьыџьбароуп, ахә
иеиԥш еилашәоит, иаалырҟьан алакыҵа
ныҵшәаалоит... идыдуеит, имацәысуеит,
ақәаршҩы укылнаҵәоит, арҩашқәа хыҵуеит...
нас иааимыггоит, аԥсҭҳәақәа хыҵуеит,
иқәлашаауа иҟалоит.
Иҟам џьара дгьыл ҿаҵак, кәапеик аӡы зҭоу
рҩашк, хыҵырҭак, ҳаԥык, ҟьаҟьарак – хьӡы
змам. Шьаҿацыцхьаӡа иуԥылоит алакәқәа.
Абас, анхаҩы, еиҳарак аҿаҩа нхаҩы, иԥсҭазара
иазыбжан ашьха. Шаҟантә ашьха уцахьоузеи
ҳәа дузҵаауеит аратәи ауаҩы, угәабзиара, умч
еиликаарц данашьҭоу.
Уажәы ашьха ҳәырҭақәа ша-шаны аколнхарақәа
ирыҵакуп, рфермақәа рзы. Макьанагьы
ишыҟарҵалац иҟарҵоит ақьала ҿырҳәыдақәа,
иныҟәыргоит амҿтәы рыҭәақәа,
аикәаӷақәа, ачаҟәақәа; ирҳәоит ажәеиԥшьаа
рашәа, аԥылагашәа, идырҵәуеит агарӡган,
еиҿаҳауеит аҭамҳақәа ашәарах ашәарыцаҩ
ихыкәалаа ианаԥыхьашәалак.
«Уа, храцыцхьаӡа ашәақьыбжь аныҩуеит, уа,
ааԥҭрацыцхьаӡа аҭамҳа еиҿажьуп...»
Иахьа уажәраанӡагьы рхы иадырхәоит амзаша,
ацәымса, атыҩша, шьахәала идрыцқьоит
ахьшьцәа ршәақьқәа; иныҟәыргоит амҿтәы
чарӷәқәа, ахмаҷырқәа, ачаҟәақәа, абҟәылқәа.
Асы рықәнаузшәа ахыз рҿыкәкәа ашәымкьаҭқәа
ирықәуп ашәаӡа. Ахәлара еилаҳанто
ашьхарԥқәа ианынархатәо, игылоит ахьча
мца, амзаҿеиԥш аҽырхәан уи иахубаауеит
ашьхауаҩ иархнышьна ачхьынџь. Шықәсык
ахь ԥшьынтә аҽаԥсахуеит ашьха аԥшшәы;
ааԥын ииаҵәахоит, ихҩаԥшьаахоит аԥхынра
анҵәамҭаз, ҭагалан еиқәарахоит, нас ишлоит,
иара убас рхәаԥшшәы рыԥсахуеит ашәарахгьы.
Ашәсақәа реиԥш аҩхаақәа асыԥсақәа рҭоуп
есаамҭа. Ерцахә акәзар, анаҟә дуқәа еиҟәыԥԥа
иқәжьуп, ирҳәоит адунеи аӡы анықәлаз
зыԥсы ҭоу зегь ракака ацәызгаз Наҩеи иӷба
аԥҽыхақәагьы ықәуп ҳәа уа.
Арашраа рырахә шьхылеижьҭеи мчыбжьык
цеит. Ахәылԥаз амш еилагеит. Еихьымӡа-еиԥымӡо, ладантәи иаауаз аԥҭа еиқәара
хьанҭақәа рҽааимаргалан, илаҟәны арҩашқәа
згәы иқәыҽҽо ишьҭаз шьхатәыла иқәыԥшуа
иаагылт. Зны-зынла  аҿывҳәа ииаҟьаны иаауаз,
ашьха ԥшагьны иаанагон арҩашқәа рышьҭыбжь,
ирҳаз аԥслаҳә абжьеиԥш. Иааилаҩеиласит
ацәҳәырақәа ркалҭқәа рахь аасра, адгьыл
аҽеиуатәны икаион аҳаскьын. Рыԥсы рӡеит
акаԥкаԥқәа, ишәаҟьаны рҽырҵәахт ашәарах.
Иаҳа иаалашьцеит. Ажәҩан чкәаҳауан.
Ахәылԥаз ҳәа арахә гәарлан еилдыргахьан.
Аԥсаса еилагьежьуан, анаара рыҽкыдкыланы,
аҭыԥ анаҩсшәа иахьеикәагылаз. Иҭынчмыз
аԥсаса рхахьшәа ҽырҵысы амаӡамкәа, аԥаҵа
кахәхәа, атәыҩақәа қәацәқәацәӡа игылан џьма
шкәакәа ԥшӡакы. Даара хәыцра дук иҭанагалан
иамоушәа, ахьшьцәа рҭыԥ иаҵҟьан инеиуаз
арҩаш ахь иԥшуан. Ԥыҭрак ашьҭахь арахә
иҩарылҵын, ахы наҟьа-ааҟьо имыццакӡакәа,
инықәгыла-аақәгыло аҿынанахеит ахаҳә дуқәа
зҭажьыз аӡыгәҭахь ахы рханы.
Иахьцо убауоу, иахьцо! Аа, адунеи
уаныӡаароуп уара! — даӷьуа-дыԥсуа уи ибжьы
нақәиргеит арахә инарылаԥшырц иаадәылҵыз
аҷкәын ҵәрышкәа. Уи, макьана ашьха арахә
рырҳәышьа ахьизымдыруаз аҟнытә, ихы
мыцхәы аџьабаа аирбон. Унапала иҟаҵаны
иуҵаз зегьы иреӷьуп, уажәы аџьабаа ибозаргьы,
нас дҭынчуп. Аџьма аныҟәашәагьы
иагмырхакәа аҵыхәа днахьнарԥшит.
Шькәакә, Шькәакә!!! Ааи, ҽырдагәа
ҟаҵаны ушԥацақәоишь!.. илаба ырмақаруа
уахь иҿынеихеит уи.
Хьарыдара идәықәымлакәа иҟам, арахь
ирылаԥхьацишь, ианакәӡам ишԥақәнаки анасыԥда
– аҭыԥаҟынтәи игеит Ҭархана ибжьы.
Қец, қец рыцҳа, қец! Аџьма аанымгылакәа
ицон, қец, қәыхәла, қец гәарымла, қец ԥхасҭа!..
Ус, Шькәакә иааҭгылан, иаагьежьын, ихынҳәны
излааз ала аҿаанахеит. Арахә рыгәҭахьы
иааины, ибӷьаҭуа атәарҭа архиара ианналага,
аҷкәын аҭыԥахь даахынҳәит.
Иабацеи, уара, уи аџьма? ихы
дымҩахаӡакәа дҵааит зшәақь еимҿаԥа рыцқьо
итәаз ахьшьцәа руаӡәы.
Аҩызцәа рахь иааит...
Сара уара сануқәлаз, шәақьԥынҵала агәыԥ
сырчон, аҵыс шәаҟьаны иахьзыбжьымԥраауаз
аиҩыцәқәа, цәаӷәацәк иаҟараз абӷабқәа
срыҵалан срыбжьысуан, ԥыларак аан гарӡганк
уаҩы исымҭацызт, аҷкәын днаиалацәҟәит ахьча.
Даламгахи аҽхәара мыжда, абри шәара
абк инаихшаз шәанымҽхәо, аӡәы мцык
данышәымжьо аҽны шәхы шԥашәыхьуеи...
дахыхәмаруа ихы нарылеигалт даҽа хьчакы.
Гәырхаршҭгас ирымоуп... — иажәа нарылеиҵеит Ҭарханагьы.
Ахьшьцәа рқьала еилфаҷа ҟауарла ихыбын,
аҿарҳәы аман, аҭӡамцқәа аас ҷын шәпала
иҵышшаан. Аас мца иахылҵуаз алҩа ақьала
аҩныҵха амҭакәа, аԥша иқәԥаа иагон. Зшәақь
зрыцқьоз цаха ԥжәахала инапы ирыцқьан,
дҩагылан ишәақь кнеиҳаит, уи азмырхакәа аӡы
ндәылган инапы иӡәӡәеит.
Амш бааԥсхарц иҟоуп... Арахә ҽеиқәкы
рымаӡам, иҳәеит уи дааҩналан, рыхәгьы архиара дналагеит.
Ашәуаа реиҳабы дмаҵуҩуп ҳәа, уара уоуп
еснагь ҳхәы иаҿу, утәандаз... дҩаҵыззеит
ахьшьцәа руаӡәы.
Мап, дад, мап. Дырҩегьых шәхәы сара
ишәысҭароуп, иуны иҟаз абысҭа аакныхны
ачарӷәқәа инарниҵан, ашәаӡа ԥыҟҟаны
аџьыкаҵәаҵәа наваҵаны инарымҵаиргылт
зегьы. Нас ачаҟәақәа рыла ахырҵәы нарзишан,
иаргьы ихәы иманы, ишьапы иҵаԥсаны аганахь днатәеит.
Зегьы ацәа ихааӡа иҭанагалахьан Ҭархана
ида. Ахырҵәы ҳаҭа аныԥжәо аиԥш адәныҟа
аҽыр-ҽырҳәа ақәаршҩы аҿынанахеит. Идыдит.
Иқәырлашаауа имацәыст. Аҵықьҳәа ихыст,
еиҭахыст... Аԥшқа ааибархьусууит. Ҭархана
иуапакьаҿ ааишәхаирԥан дындәылҵит.
Хе-ҳе-ҳеи!.. ауеиа цәгьа иналҩит уи
ибжьы. Ахәхәаҳәа еиҟәымҵәаӡакәа акәын
ақәа шлеиуаз, уажәы-уажәы ашьхара ҭырлашаауа,
амацәыс рахәыцҵас илакьҭон, арахәгьы
рҽеиларӷәаны рҽеиларцалон. Ақәа
ааихәыдхасуа, арахә даархыкәшан игәеиҭеит.
Ҭархана аҭыԥ данныҵалагьы илымҳа ҵнахуан
арҩаш абжьы, зынӡа ацәа иҭымҵыкәа иҟам.
Ҭархана ԥыҭрак амца дыҽҳәатәан. Убри
аамҭазы арҩашбыжьгьы ақәаршыҩгьы ирылыҩны
аиргьҳәа иааҩит џьмакы аҟаабжьы. Абжьы
ааԥымҵәаӡакәа ихҵаны ацхыраара иаҳәон
ауаҩытәыҩса иеиԥш.
Ицәазгьы ԥыҭҩык ҩықәтәеит.
Шькәакә мхьакәа иҟам, сцаны арахь иаазгап,
уажәааны иабагәаԥхаз, аха... дындәылҵит
Ҭархана афонар аашьҭыхны. Аџьма абжьы
шгац игон, арҩаш ҿаҳәатәханы изҭаз
агәаҩаҿы. Ҭархана ахаҳә дуқәа ахьеилажьыз
аԥаҩ дынхықәыххылт. Арҩаш хыҵны ицон.
Аӡыхәашь зцыҩры ицоз аҳаԥы ааҩсшәа, аҽшьуа
игылан Шькәакә, иҩны аӡы инхықәыххылан,
нас иааиҭаҟьан ишьҭаффыҩуа, игьежьгьежьуа
арахь аҿаанахон, аламгәа ҭшьаауа. Алашара
анақәыҷҷоз иааҭгылан, ахагара азаазшәа
ахы иҩахеит, ауеимада арган иҭрысны иара
иахь аҿаанахеит. Аддыҳәа иҩны икәшо,
иҟаа-ҟаауа ахы раҳан иара иҵаԥшуа, амитә
арҿион... Ашьаҟӡыҟы, аԥырҩымӡ ашьклатата
иҟан. Ҭархана еиликааит аџьма иахьыз:
аҳаԥы ицәыҵахьан, аӡы анхыҵ аԥа ааҵԥааны
иацәагеит. Инеидҟьан аҽыҩҳәа аӡы иҩалаԥалт,
Ҭархана дахьӡаны атәыҩа днамҵасын, арахь иаамиԥааит.
Ҳаит, аӡы ухы ауҭома, уарамыжда, ҳаит,
уара рыцҳа! дацәажәон Ҭархана. Ақәа кыдыбганы
илеиуан, ацыԥхь алыдды имацәысуан.
Иахьзи ари?! — ишимчыз ибжьы наиргеит
идәылҵыз ахьшьцәа руаӡәы.
Аԥа аӡы иацәагеит хлаҳәада... Уца наҟ,
сара исыма снеиуеит.
Шькәакә ахы ақәыжьны ишгылаз, иаалҟьаны
уауаау ҳәа иеиҭанеиманаҭәон.
Ҳаи, угәы шԥаҿнакааи уарамыжда.
Ицәгьами дад, ҳаӷеимшхароуп уи. Ахшара атәы
аҽакы еиԥшӡам. Уаала, уаала, уҩызцәа рҿы
иаҳа имариоуп агәырҩа ахгара, атәыҩа ианкны
има иҿынеихеит. Уара урахәуп, рыцҳа, аха
угәы былуеит... Уеизгьы уи уҽаумҭароуп...
Аӷыдыҳәа зхала ацәажәара иаҿыз ахьча
изыӡырҩуа агәы ахашҭшәа иааиуан Шькәакә.
Арахә рыгәҭа иааганы, ахы аашьышьны
иҿанынеиха, аџьма цәырҳазшәа арҵәааҳәа
иҳәҳәаны, авивиҳәа икәшо, дамышьҭуа иалагеит.
Умшәан рыцҳа, умшәан, џьаргьы сцом,
аџьма атәыҩа аанкыланы ахаҳә днадиаалт.
Ақәа анхыкәкәа ашьха ԥша ҵысит, зегь
бахҵәаӡа изырбо. Арахә неилыҵ-ааилыҵқәеит
атәаразы. Аҭыԥлақәа шуа иҩарыкәшан, ахра
шыҟоу иҩаҿапҟа ицеит. Акы аханша ркызар акәхап.
Ҳааит, Дамышә, Чалық, афырхаҵа,
шәеиҵамхан! ибжьы нарықәиргеит Ҭархана.
Арахь уааи, Ҭархана, шьҭа арахь! – аҭыԥ
аҟынтәи рыбжьы наиқәдыргеит... Аҵх лашьцан,
ажәҩан еимаҷыҩны ишыҟац иҟан. Аҭыԥ
алашара аблазаҵәеиԥш ашьха дуқәа рыгәҭа
ибжьаршәын.
Ауаҩы, дад, Шькәакә, даланагалан
дцәажәон Ҭархана. Адунеи даақәнагалазар
агәаҟра бааԥсӡақәа жәпакы ихигахьеит.
Иҟан убри аҩыза аамҭақәа, абзиара
ҭыԥ азынмыжьӡакәа, агәырҩеи алаӷырӡи
хыҵны ианрыҵалоз, аха ауаҩы ихигар
акәын уи. Маҷӡак изынхоз агәыӷра дунеик
иаҟараз агәырҩа иаиааирц иалагон... Абас
дышцәажәоз Ҭархана илацәа нҭааит... Илацәа
анаахит иҟьаҟьаӡа ишахьан. Шькәакәгьы
ахы ақәыжьны иаԥхьа ихырсысуа игылан.
Иахьатәи амшцәгьа иаркараз арахәгьы макьана
ҽырҵысы рымамызт. Амрагьы анапы ԥшқа
наргӡаны зегьы ирхыҳәҳәоз ашьха ду ашәыга
ҟаԥшь нықәнашьит. Уи ахаҩаӡарахь каԥкаԥк
шәаԥырҳаԥуа абжьы гон. Ахьшьцәа рҭыԥ алҩа
гәырӷьаҵәа иахылҵуан.
Ааи аԥсра еиььын, Ҭархана иаха аџьма
дшадтәалаз иааиршазаап!
Зегьы иаарцәымыӷхеит. Аҷкәын дҩаҵҟьан
уахь иҿынеихан, аха дырмышьҭит.
Игәы акы ыҵалаӡаны дыҟоуп...
– даақәыԥсычҳаит ахьшьцәа руаӡәы.
Ҭархана дгылан аҭыԥахь дааиуан.
Абар хымшуп Елҟан ииарҭа дамоуижьҭеи.
Амшцәгьақәа, ацәаакырақәа рышьҭахь ихәрақәа
хьааигауа далагеит. Иуаҭәа ашшараҿы
иԥжәаз ахы ианнаҵаз ахәра, ашьа аҿыхьхьа
иҟалеит. Иқьышә шьа ықәӡамкәа, илакыҵақәа
ҵҟаа, унаихәаԥшыр иаауцәымыӷхарын. Луман
иахьа ҩынтә-хынтә днеины дибон,
ахәшә ииҭон, иланарԥшыгақәа амхуа-иаҭауа,
дцәажәо акраамҭа дтәан. Ихалаҭа шкәакәа
гәылыршәаны иӡәӡәаны, иеиқәа ашьапқәа
мҟьашьырц, ҩахьхьынӡа иҵаркәакәан иҟан.
Елҟан аҭуан даҵаԥшуа, иҽмырҵысӡакәа
диан. Дахьышьҭахаз игәы иҭыхон уи: «Ари
еиԥш аԥсеилахараха, аҩны аиарҭа узлалагыларызеи...»
дааӷызит Елҟан, ихьаа аҵкыс
игәҭыхақәа иаҳа игәы иҵалон.
Уеицәахама?.. дааҩнашылеит иԥҳәыс.
Елҟан уи длыҵаԥшын дааԥышәырыччеит.
Уқьышьоузеи уарамыжда, сгәы ҭуҟьеит,
ахыза нхьаршәҭны, иаԥхьа аиарҭа днылатәеит.
Аӡахьыҳәа сцан уаҳа исызмырласит... Ухала
унсыжьыр стахӡам... Ихароуп, зынӡа уԥсы кыдхалоит.
Бымшәан, зынӡа кранла абра иаауа иҟалап
ҳколнхара иҵегьы ибеиахар, даахыхәмарт Елҟан.
Уиада егьырҭ ҟаҵаны иҟандаз, аҽа убриаҟарагьы
ҳцаны аӡы ааҳамгар амуахгьы.
Иҟалап нас убрыгьы, зегьы иаразнак
иауеицыҟалахуа, Елҟан инапы наргӡаны
иԥҳәыс лхахәы иналишьит.
Сыԥхашьоит ауаа рҿы, исыхьыз сыздырам,
зегьы сара исыхәаԥшуашәа избоит.
Ражәымҭыҽха рҳәар... — лхы ахыза инылалгәеит.
Иауазеи, ҳара хажәума усҟак? Ус ирласны
ажәра бҽазыбымкын... дааччан инапала лхы
дҩахан лыбла дынхыԥшылт.
Ахәыҷы уажәшьҭа даар акәын...
Анҭ, ԥыҭҩык аԥшаҳәаҿы ианеибаба, ирласны џьеи еимпып...
Џьара машәырк ҟаимҵандаз, иахьреиҳау
аӡыжь далалан дыӡсоит...
Бымшәан, уи акымзарак ихьуам, мыцхәы
уихӡыӡо уалагар, еиҳагьы еицәоуп, ани дахьцо
зегьы дсыхьчоит ҳәа бҽазыбкыр бабахәарҭоу.
Аҷкәын диир ихысуа-игәысуа атәыла дырбгоит,
аԥсҭыхгақәа. Дыӡӷабзар схәыҷы уажәы ашьшьыҳәа
сааигәара џьара дыхәмаруазаарын.
Уажәы иҳауагьы дыҷкәынхоит...
Уара иалудыраауазеи? дааччеит лара.
Издыруеит... Ахьӡгьы сара исҭоит...
Уара даара агәрагаҵәҟьаны уҟазаап...
Луман дааит шьыбжьышьҭахь. Уи дшыныҩналаз
еицш ипарҭфел нықәҵан, ирҽны иҭаз
ихалаҭ шкәакәа ааҭиган ишәиҵеит. Елҟан
дизыԥшуа дахьышьҭаз днеихагылан дааччеит.
Сгылароуп Луман абааԥсы, уажәшьҭа уаҳа
исзычҳауам... Ауаа аԥхӡы рҿашы аус аныруа,
указза узлашьҭаларызеи, ахьаа умазаргьы угәы
иауам... Уаргьы ушьапқәа хеит ушаауаз, ушцоз,
ииарҭа днықәтәеит Елҟан.
Уа ушьҭали, ушьҭали, Луман аччара дааҟәыҵын,
инапы наргӡаны Елҟан ижәҩахыр
инықәырӷәаны днаириеит.
Сара аиаша сҳәоит, сымгылар ԥсыхәа сымам,
дгәаама уҳәартә даацәажәеит Елҟан.
Иаасараӡеишь уара, уаҩ иҳәатәы уаҳауазар,
имаҭәахәқәа аацәырган, ахыза дҩахан, уи
днеихалеит аҳақьым.
Иҟаҵатәыз аныҟаиҵа, ачымазаҩ агәыр
анилаиҵа, имаҭәақәа ааԥхьакны, иаԥхьа аиарҭа днылатәеит.
 Ҩымш раҟара ухаԥыц еихарӷәаны
иучҳароуп, акәымзар, аӷьара ишаҿу уеиҭаныхныҟәала,
настәи еиҳа иуадаҩхоит. Сара
издыруеит уажәы ашьҭагылара шыцәгьоу
уара узы, аха уаха ԥсыхәа ыҟам, иҳәеит уи аҵыхәтәаны.
Сахәарҭам уара, сахәарҭаҵәҟьам, агәҭыха
сыманы сахьышьҭоу еиҳагьы сычмазаҩхоит,
даақәыԥсычҳаит Елҟан.
Уара уҿы уаха аӡәыр даарцы дыҟоума?
Иаарц иҟаз, изасҳәахьаз Иасон иакәын,
аха макьана уаҩы дызбом...
Уаха дырҩегьых саауеит сара... Елҟан акы
аҳәаха имҭакәа, днахырхәан, дныҵашьшь дцеит.
Елҟан иааицәымыӷхеит. Изакәу здырхуада,
џьара иҽеимыз акы ҟалазшәа ицәа иалашәеит.
Ииарҭа дықәтәан, иԥҳәыс ибжьы налықәиргеит.
Уи дааҩналеит.
Сымаҭәақәа сзыԥшаа, аконтора аҟынӡа
сымцар ԥсыхәа сымам.
Унан, уеилагама уарамыжда, иулымшо
шԥоузымдыруеи! иџьышьаны лнапқәа
ааинылҟьеит уи.
Аҳақьым азин сиҭеит...
Иара данбагьыцеи, сыԥсындаз, дҳадыԥсылахьеит,
дааицыцхьаӡа иҿы мырҵысӡакәа
дцоит... Заа иуҳәар дыҩны ддәықәлоит,
имырзаӡакәа џьара акы ихьысыгӡап ҳәа акәымзи...
Уи зегьы ихы рхибаауеит, иара дануцхраауа
ада, ус аҽа ԥыҭҩык ҳамандаз ҳқыҭаҿы...
Сеиқәа сыркы, абааԥсы, быццакы...
Елҟан аконтора амардуан ишьапы нкыдиргылон,
Сандра уахьынтә дааҩныҵын, арахь дааиԥыххылт.
Хара уцоума? дҵааит Елҟан ихьаа иԥсахы
еиланаҵо амардуан амаакыра иҽнадҵан.
Иаарласны схынҳәуеит, умыццакуазар,
усзыԥшы, уҭахызар хыхь уҩеины утәа. Уи
днаивҟьан амардуан дналбааххын иҿынеихеит.
Ушԥаҟоу ыҟам, ушԥану... Сара сзы егьаурым,
аха иара ихы дацәыԥхашьаны, аҿаԥсшәа
иҳәаргьы ҟамлозыз, игәы иалсит Елҟан.
Дыҩхалан абухгалтер итәарҭахьгьы ашә
днагәеит, аха иҵарҟаца иаркын. Абарҵаҿы
игылаз аҟәардә даахан днатәеит.
Амра акырӡа ишҭагьалахьан. Ашәшьырақәа
рҽеиҵыхны аҩнқәа, ашҭақәа, амхқәа ирықәыршәын.
Елҟан илаԥш надхалеит аконтора
аԥхьа ииаган амарда икыдгалаз амҩа:
амшцәгьақәа ибжьырхӡан, икылжәжәа, аҩар
иҭнажаан, ҳәызбацагәыла ирҟьаҟьаны ишьҭазшәа
акәын ишыҟаз. «Амҩаҟаҵаразы иалаҳхыз
ауаа аусурахь инашьҭым уажәыгь... Абар
мызкы нҭакәкәа ицеит ақыҭсовет ахантәаҩгьы
даақәымлеижьҭеи, изакәтәы гәузеи абарҭ ауаа
ирымоу!» иԥсахы еилало дҳәыҵәыҳәыҵәуа
дтәан Елҟан.
Дук мырҵыкәа Сандра дҳақьцсықьуа даакылсын,
аӷьӷьаҳәа ицаԥхақәа аацәырган, итәарҭахь
иҿаз ашә ааиртын, Елҟан иахь ихы ааирҵысит
«арахь уҩнал» ҳәа аанаго. Елҟан ихаԥыц
еихарӷәӷәо, агәашьа дахьынԥашало дҩагылан,
ишьапы иҵшьуа уахь иҿынеихеит. Дныҩналан,
раԥхьа дназыдгылаз аҟәардә днықәҳаит, иԥсы
илышәшәазшәа. Ауада аԥенџьырқәа руакы
аҟынтәи иаразнак улаԥш нақәшәон мра
шәахәала зыҽхырҟаԥшьаан, зхы ӡырго игылаз
ашьха гагач. Ауада аҩныҵҟа ҩ-столк еиԥшны
иҩнагылан, газеҭқәак ықәыршәны. Уи азганк,
акалендар бӷьыц аҵаҵан асаркьа ахьықәыз,
Елҟан итәы акәын, аха уажәы уахьгьы дымнеит.
Шпалерла ихҟьаз аҭӡамцқәа рҿы патреҭ кыдмызт,
амала иаамыцхәцәома уҳәо ирхиан плакатла.
Уаҳа аҽаӡә иакәым арныҟәаҩҵәҟьагьы уаҩ
дихәарҭам... дгәаан дшыҟоу мҩашьо, иблақәа
ҟәысҟәысуа длеиҩеиуан Сандра.
Ихьзи уи?
Сара сакәу ахантәаҩы аколнхара «Арашра», шәара шәакәу?!
Уи уара уазхәыц, уара ухы еиҳа еиӷьны
иумдыруеи... дааччашәа иуит Елҟан.
Иазхоуп уажәшьҭа слымҳа санкны сахьынӡаныҟәыжәгаз,
иахьарнахыс сара исҳәо ауп
абра раԥхьа игылоу, сара соуп аколнхара знапы ианырҵаз!
Иҟалаз цқьа еилкааны исаҳә, уара, зны,
уԥызжәазеи ариаҟара?
Аҳақьым уара дуабжьоит, арныҟәаҩ дхьаԥшны
духәаԥшырц иҭахым, ԥынҵамрыцқьас
иҟоу зегьы уҿы ԥыржәоит...
Дарбан еиҳарак угәы нзырхаз?
Уара уи ччархәыс иумкын, уххь згеит
амаӡаныҟәгаҩ, уара суԥшқам... Сара исыцәӡаны
аӡәы араиком ахь ддәықәуҵалап, шәынцәыҵахәыҭаацәыҵахәыҭхәыҭуа...
Ужәҩа ҭҟьама уара? Ҳара ҳазцәыҵахәыҭхәыҭуа
ус ҳамаӡам иудыруазааит.
Ишәымаӡам? Сара урҭ реиԥшқәа акыр збахьеит...
Издыруеит, издыруеит ишубахьоу, аха
уара уажәы ушыҟоу уаныҟала, иуцәымӡаӡакәан
уаамаҳкәыцәуеит, иҳамам ҳара уара уқәархқәараҵаха.
Сара самышәхуану?.. дааччеит Сандра,
нас алеиҩеира дааҟәыҵын. Иҟоу удыруама?
Елҟан ихы наиқәикит уи. Иахьа абра дыҟан
актәи амаӡаныҟәгаҩ иааишьҭыз аинструқтор...
Ишԥа, аинструқтор уҳәоу?
Ааи, ихаҭаԥсаҭа... Уи уареи сареи ҳаҵкыс
аус ахы ахьцо идыруеит...
Нас иумырбаӡеи арҭ ҳамҩақәа, ҳхәышәтәырҭа,
иумырбаӡеи ауаа?
Уи идыруеит зегьы, саргьы иасҳәеит...
«Урҭ ракәым ахи аҵыхәеи шәыпланқәа роуп»
ҳәа ауп ииҳәаз, ари шәара зегьы шәшырзыҩуа
акәымкәа... Актәи амаӡаныҟәгаҩгьы убасоуп игәы ишаанаго...
Иоуразоуроу ԥшшәы ихамкәа, дцәышӡа дааҟалеит
Елҟан. Егьызмыхьӡоз иеиԥш дҩаҵҟьеит,
аха иԥсы иҟырҟы иҩкылачын, ибжьы акраамҭа изҭымкааит.
Амшгаҩ, уи ҳара ҳаҵкыс иара идыруама
ҳара иаҳҭаху, ҳзыргәаҟуа?! иҽизнымкылакәа
ацәҳара нациҵан иԥсы илшәшәо, дырҩегьых
аҟәардә днықәтәеит Елҟан.
Уи даара ибзиан иуҳәеит, уажәшьҭа еилыскаауеит
зыҟны аус сымоу, абас зегьы рҽыԥсахны
изыҟоузеи ҳәа сыҟан, иҽхыршәааны
уи днеизыԥшит Сандра, аиааира ду згаз аӡә иеиԥш.
Сара акрааҵуан зыҟны аус сымоу дызусҭоу
гәҩарас исымазижьҭеи, аха уажәшьҭоуп агәра
анызгаҵәҟьа, уара ҳара ҳагәхьаа уаганы акәӡам
арахь укылыгәгәа узааз... деиханы дҩагылан,
ишьапы иҵшьуа ашәахь иҿынеихеит Елҟан.
Ибла акакаҷ ыҵашәо, амҩаду ианыршәлан
дцон уи, ихы ишакәым ибон, скаҳаанӡа сахьырымбаша
снеиндаз ҳәа иааирццакшәа иуит.
Убри аамҭаз, изқәылашьцо иалагахьаз
иблақәа еилдыргартә ибеит, амҩаду аҿы акәара
ихыз ацҳа ҭабганы иахьыҟаз нырцәҟа игылаз
амашьына. Аныҟәцаҩ амашьына дақәгылан
иҭәны иақәжьыз ақыдқәа ақәырҩрны икаижьуан...
Урҭ иахькаҳауаз рышьҭыбжь еиргьҳәа
акәын Елҟан илымҳаҟынӡа ишнеиуаз, зынӡа
ихараӡазшәа.
Уаҳа уажәшьҭарнахыс маҭәахәык ара
иҭганы уахь иго ианыҟала, шәара зегьы капеи
кылҵәак шәаԥсам! абарҭ аныҟәцаҩ иажәақәа
игәы иқәыҩуан Елҟан, уаҳа ихаҭа иааигәаны
дгылазу, амашьына дақәгылазу, иара уа даннеизи
ҳәа акы еилганы издыруамызт, ихы
аӡыхәашьеиԥш еилаҩынтуан. Ахантәаҩы
рҳәан, сынтәа ааԥын аахыс ҳ-арашра абжак
ыҵган агаҿахь изгахьеит... Аҩны змам дреиуандаз
ма, ахан изгылоуп, убригьы абас иргылазар
акәхап... ибжьы гон аныҟәцаҩ. Иахьагьы
инхаз умгар ҟалом ҳәа дсылаҳәны сикит, уаҳа
илақәагьы ԥхашьоме... Зегь рыла хырҩазаргьы,
сара сыла сзыхҩом... Абранӡа иаазган ацҳа
ҟаҵагас иақәхны икасыжьуеит... Убысҟан
Елҟан дааихыккашәа дҩыкалан, игачамкны
инаихәаԥшыз аныҟәцаҩ дибеит, нас хыхьынтә
ажәҩан ахҭҟьеиԥш хланҵы инҭалан, адгьыл
шьҭууа иҵҟьан аҿынанахазшәа ибеит. Акы
дакӡамшәа иҩшьапыкгьы дрықәҟьан амҩаду
агәҭан иҽааиҵихит. Аныҟәцаҩгьы дыҩны уи
днеихаххит.
«Арашрахь! аҳаҷаҳәа игәы инҭашәеит
Сандра, ҩышықәса рышьҭахь араион аҿы
иусқәа быруашәа ианиба. Сара шаҟа сырдыруа
аҵкыс дара здыруеит...» 1953 шықәса
рзы апартиа апленумқәа рышьҭахь. Аӡәырҩы
дәықәлеит, игәыгәҭажьны, еиҵахан иҟаз
аколнхарақәа рыцхырааразы, рыҭгаразы.
Абарҭ иҽрылаикит Сандрагьы. «Дуаҩ духахьан,
еиҭа арахь игәазырԥхази аара?»
рҳәон шьоукы зегьы рзеиԥшны. «Ԥыхьа бзиара
дук ҳзыҟаиҵазар уажәгьы иҟаиҵап»,
рнапқәа ҟьаны рҿынархон аҽашьоукых.
«Уаҩ иҟаимҵац ани иабаузыҟаиҵо», рылахь
еиҳагьы инеиқәырҵеит згәы каҳан иҟаз
ԥыҭҩыкгьы. Амала Саԥана аҳәатәы аниоу, дназыдгылалак
ираҳәо иҿынаихон, уи изы иидыруаз
зегьы: «Ҳколнхара ахантәаҩ ҿыц, сара
бзиа издыруа уаҩуп... Уи иаб акрызкыз уаҩын,
дхәаахәҭуан, Кәазан абни ажәытә ауахәамақәа
ахьықәгылаз ааҩс, адәқьанқәа иргылон, даарагьы
иҽеибиҭахьан... »
Иззымдыруаз ԥыҭрак изыӡырҩуан, издыруаз,
иахааныз, ҿымҭ инаидҵуан, уи иҭоурых
зынӡаскгьы иазҿлымҳамкәа.
Иахьа ашьыжьымҭан ихы ахьигара изымдыруа,
акгьы игәы амкуа дыҟан Сандра. Дҩагылан
амаҵурҭахь данааи, Махьал аҩны абарҵаҿы
аихаӷәы ацәра даҿын. Уи дшәаны Сандра
днаихәаԥшит. Ҭамара акыдлара иаҿыз аҟанҷқәа
рзы чыԥхьқәас шыц аагара аԥшаҳәахьы дылбааны
дыҟан. Назиа усура дцахьан.
Махьал, акыр умазар ицәырга, изакәу
сыздырам ажәра сгәаԥхоит, ччаԥшьк илаԥш
иҵамшәо уи днаихәаԥшит Сандра. Махьалгьы
акгьы мҳәакәа иеиха нкаиршәын, амаҵурҭа
дныҩналт. Ԥыҭрак ашьҭахь аҩыџьагьы Сандра
дзыҩназ ауадаҿы астол иахатәан. Ауада
рацәак идумызт, аха илашон, амра шиашо
ишыҩнамԥхозгьы, амрафҩы ҩнҟьа акәын
ишыҟаз. Аҭӡамцқәа руак аҿы иара ипатреҭ
иазырҳаны иҟаҵаны, иӷьамӷьамуа икыдын.
Ихы ԥхьаҳәан, иџьымшьқәа ҭаԥҵәаӡа,
иблақәа икәша-мыкәша акы рымбаӡо,
рхырхарҭа узеилымкаауа иԥшуан. Абырлаш
еиԥш цқьа еилыргамкәа, ицқьакәакәараӡа,
ицырцыруа иҟаз аихатәы каруаҭ ҭбаа ианын
ииарҭа. Уи аханы игылан ашькаф кьаҿ
хәыҷы ақәыршә ҳарџьԥсараха. Изецкқәа
акымкәа-ҩбамкәа ицырцыруа, ҳәынҵәак
иныламгылаӡацшәа акәакь аҿы еицырхәхәа
игылан. Уаҩ дзықәтәамкәа акаруаҭ ашьапахьы
игылаз аҟәардә тата иахшьын абастон кастиум
иаҵәа... Астол хиан: абысҭа хьшәашәа, ашәаӡа,
ашәха, еихырссаны асаанқәа ирнын. Урҭ зегьы
рыгәҭа апатырџьани анашеи еилаххны,
апырпыл иарганы чанах ҟьаҟьа дук ианҵаны
ирылагылан. Урҭ зегьы аныԥхалоит аграфинка
иҭоу аҩеиқәаҵәа. Махьал ивагылоуп ԥҳалк
иаадымҩыло аирыӡ ду, уигьы ҩыла иҭәуп. Наҟааҟ
рхарԥқәа еибартны еиҿатәоуп ҩыџьа ахацәа.
Аҩыџьагьы ргәышԥқәа бабаӡа ахәы рықәиааны
иҟоуп. Руаӡәы игәышԥы хәыц еиқәаҵәак
аламкәа ишлахьеит, егьи ашлеи аиқәаҵәеи
еиҟараны иҟоуп. Руаӡәы ихарԥ абырлаш еиԥш
игәылыршәан иӡәӡәоуп, инапқәа ԥахә-ԥахәӡа
абамба рыҵиааны иҟоуп... Ари Сандра иоуп.
Егьи ихарԥ алҩақ ԥшшәы амоуп, инап дуқәа
рышҵа зегьы мсахахьеит. Ари Махьал иауп.
Уи уажәы-уажәы дцәыҵыԥшны иацхьа итәоу
ихарԥ шкәакәа дахәаԥшуеит.
Инеибаныҳәа-ааибаныҳәо ԥыҭк ржәит.
Иуҭаххарызыз абыржәы ныҳәаԥхьыӡс Махьал?
уи илакҭа дынҭаԥшит Сандра, изнапык
астол икәҵаны, иӡамҩа ԥсыла анҵаны дахьтәаз.
Сара издыруеит зны уара узыҳәоз. Махьал
ацәажәаха даламыргакәа иара инациҵеит.
Уара узыҳәоз уоуит, ихәыҷы, иду. Амал уажәы
узлаҟоу исыздырам иузурхоу, аха иахьа аамҭа
злаҟоу ала, ухы уахашшаартә уҟам!
Исыгу шырацәоугьы...
Нас?..
Аӡәы дысԥырхагахар ҳәа сшәоит, еиҳарак
абыржәшьҭа хар сымам, аҩсҭаа илымҳа
џьгәоуп сҳәо аҟынӡа саннеи, сгәы ҭынчым
иҟазҵазаалак... Насгьы сыԥҳа лтәы...
Уара узыцәшәо ҳәа акгьы умам...
даахәыцхәыцын дналагеит Сандра.
Исгәалашәоит, санмаҷыз зны саб сасцәа дуқәак
изааит. Емхаақәак... Саб насыԥда урҭ иреиуаз
аӡә дибар ссиршәақәа дҟалон, деиҳәҭҟәыҟәлон,
ркалҭ дагәӡуан, дзыхӡыӡо еиҟәырҷҷо идәқьан
иҵигаҵәҟьозгьы акы деигӡомызт... Аҩны иҩназ
зегьы дҳалагьежьуан, зымҩа-зымҩа ҳирҩуан.
Абри ауха столк ҳәа дырхиеит, аха уи еиԥш
сылацәа аахтызар исымбац, сахамтәац. Хара
ҳгәылацәа усҟак бзиа ҳарбомызт, насгьы арҭ
реиԥш иҟаз асасцәа ираҭәеишьашаз саб уаҩы
дизымԥшааит. Ашьтәы аутәы зегьы ҟаҵаны
ҳгәыла ҷкәынцәа ианҳарҭа, амаҵурҭаҿы какалк
ҩадыркны идәықәаҳҵеит. Уинахыс саб напы
аиркит амаҵура. Аҵыхәтәаны зегьы тәеит сани
сареи ҳада. Сара аҩы снаҳауан. Ишеибаныҳәоз,
рҽышԥыржәоз, аҵых акыр ргеит. Сара џьара
сааилаԥсар, саб илакҭа ҭылашьцаа саԥшаауан...
«Хаи, арныг, ҳаи, аилымга» ҳәа сара сыҟны
акәын дахьхаҵаз. Ари сгәы иасуан, сышҵәыуа
ра, сааԥсаны еиргьҳәа сшьапы сықәгылан.
Ус аҵәца ҩышьҭырхын, ирыцыз аҷкәын ҟата
иныҳәаҿа ркит. Уи дырныҳәеит, аха дызлаҟазгьы
дызлаҟамызгьы еихаргыланы дышьҭырхӡеит.
Иаразнак сгәы нҭаҳа ицеит, сиҵашьыцны аԥсра
салагеит. Уи ддырҽхәоит, макьанатә ахьӡ ҳәа
имоузеи, сара схырсысуа аҩы снаҳауеит, уаҩгьы
усс симам, адәқьан аҟны саныҵагылазгьы
саб ицәа схабаны аӡәы сыбзиа иҳәомызт.
Зегьы иахан иржәит, уи иныҳәаҿа. Иара
дыҵәрышкәаӡа уахьихәаԥшуазгьы ԥшӡакы
иакәын. Ҭабуп ҳәа реиҳәарц даныҩагыла сара
аҩы изҭасымҭәазаап. Саб дсыҵаҟьан, сеиҵакы-еиҵакуа снеины, аҩы аҵәца инҭаҭәаны, сыбла
сҩахан аҷкәын снаихәаԥшит... Убыс лаԥшык
ҳәа сықәшәеит, аха сыԥсыр еиҳа еиӷьасшьеит:
зшьапала зымгәацәа збыӷуа ласба ԥхҭык еиԥш
акәын дшысхагылаз. Аҩы зҭаз аҵәца имҭакәа,
аҽырҳәа итамтамуа иҟаз иҿы инақәысҭәан,
сеирыӡгьы нкажьны, уаҩы даасзыбзиамхаӡакәа
сындәылҟьан сцеит...
Ассир збоит, иабихәа, иааугәаӷьызеи!
иааџьеишьеит Махьал, иаҵәцагьы дҩахан
инҭыркәкәаны, шәсак апырпыл џьыка инахьырҩрны
иҿы инҭеиҵеит.
Ишызгәаӷьыз ҳәа саргьы исыздырам...
Ауха агәылара џьара сырҵәахит.
Адырҩаҽны Тҟәарчал зегьы ирылаҩхьан
«Абри аҷкәын иҟаиҵаз» ҳәа инеидгылалак
еибырҳәон. «Иигәаӷьызеи» ҳәа иџьаршьон зегьы.
Саазықәшәалак сынкыланы, схы шьышьны,
соурышьҭуан. Уи ада ҳәатәы рымамкәа ирыма
инықәлеит. Иаалырҟьаны ас игаз сыхьӡ саҟара
сыцнаҵан сдәықәын саргьы... Иҟасымҵара
иҟазыз убасҟан, даҽак сыхьӡ зларҳәаша акы
аԥшааразы... Саб исеиҳәаз, сзықәиршәаз иазууазеи.
Аха убас Асовет мчы ааит... Саби сани
Тҟәарчал ирымаз, ирыхӡыз ҭины, Очамчыра адгьыл
аахәан ҩнык нҭасыргылт, аха уи сазнымкылеит
сара, џьара сыхьӡ ахьырҳәо аҟазаара
сҭаххеит... Аҵара ԥыҭк сара исыман, ажәытәра,
ҭауади-аамсҭеи зегьы ахьрыҵадырӡуаз сара
ибаны сықәгыломызт... Апартиа салалеит...
Ишудыруа, ақыҭақәа рахь аколнхарақәа
реиҿкааразы срыцхраарц сдәықәырҵон...
Ашьҭахь абра шәара шәҿы сыҟан. Уажә
дырҩегьых абрахь... Иаҵәца лҭыркәкәаны
ижәны, дырҩегьых Махьал инеимҵеикит. Еиҭа
ианҭадырцәы, даахан иаԥхьа инықәиргылт.
Акы унацҳала... ахжәылақәа астол
иқәгылаз Сандра иахь днахан инықәиргылт
Махьал, аҩы иижәыз дарқьиан.
Ишубо уажәы ара сыҟоуп, деиҭаналагеит
Сандра, аха башоуп уажәшьҭа... Сара сгәы
иҭаз намӡеит, сажьеит... Изуҭахузеи ҳәа
усазҵаар, егьа икҿахазаргьы, кәакьк аҿы сара
сҳәатәы иалнадо, зегьы азыӡырҩуа, иахаҵгыло
иҟазар сҭахуп. Убз ааурҵысаанӡа иуҳәо ҟарҵо.
Азныказ даара схы сақәгәыӷуан, араион аҿы са
сусура ахьӡ бзиан изҳәоз ыҟан... (Иҟоуп макьанагьы...)
Сара ацәгьа уаҩы изызымуц, уажәтәи
ҳаамҭазы ауп схы зышлазгьы... Исԥырхагахаз
аӡәи-ҩыџьеи рҿы снапы шьҭысхзар, уи уаҳа
иауам. Цәык ахьыршьуа џьмакгьы ацыршьуеит
рҳәоит. Абарҭ зегьы зысҳәо удыруама? Махьал
ихы неиҿеикын илакҭа дынҭаԥшит. Иаҵәца
дҩахангьы иааҭарцәны еиҭанықәиргылт. Ишьҭасҵоит сара абарҭ сцәаҩақәа зегьы...
Саагылазар схатәы насыԥ уахык шаанӡа
сазымхәыцыцызт, аха уажәы саазқәылаз убри
ауп сзызхәыцӡо... Исҭахуп аҭаацәара салаларц,
сыҩны сахыларц... Ԥыхьа егьырҭ срылызкааша
акы салаҟазарц сҭахызҭгьы, уажәы зынӡа
уаҩы сизгәамҭо, сымч, исымоу-исыхӡу зегьы
сыԥҳәыси сареи ҳаԥхаҵәаҵәараӡа ҳаҟазаара
иазыскуеит. Сара иахьынӡасҭахыҵәҟьоу инамӡазаргьы,
ахьӡ сыман, уи бзиара ҳәа акгьы
адсымбалеит... Еснагь уҭынчымкәа, уқәацқәацо, уҩуа, ухыԥхыԥуа... Сааԥсеит, уаҳа
сылам... Сандра иижәуаз аҩы даара илсхьан.
Апырпылеицш деицралан, илақәа ашьа
рхыҵәалан иҭыҵны ицарашәа ижьаржьалеиуан.
Уи санхәыҷыз ахьӡ сеилаҳауа сҟазҵаз
аҩсҭаа хәыҷы абар уажәыгь дгылан инапы
ахьиҟьо, абар исирбоит уа икәадырны игылоу
аҽеиқәа ду, уи аԥхьа уарҳалла ихҟьаны инагоуп
амҩаду, «Ахьӡи аԥшеи» ҳәа иҩны изну ахан ду
ахь, ахан иакәшан ишьамхышлан ацуныҳәара
аан аиԥш, игылоуп ажәлар... Абар, абар ибла
ԥшӡақәа еиқәыгызмалха дсыԥхьоит аҩсҭаа,
анышә бӷьаҭуа игылоуп аҽеиқәа, игылоуп
икәадырны... Аха уажәшьҭа издыруеит уи, зегьы
шаҩысҭаамысхәу... Упату схы иқәуп Махьал,
аха Назиа, Назиа лоуп сара сыԥсҭазараҿы
еҵәас иԥхеиԥхеиуа исзынхаз... Саҭоумҵан,
ус уара уҿы иаахтны сахьцәажәо уԥҳазаҵә
лыӡбахә ала...
Арашра нужьырцу? Ушәазшәа, уаҵахазшәа умцан...
Уи азы усцәымшәан, ԥаса сышцаз угәаламшәои?
Уара акы уацәымшәан, ҳарҭ ҳаҩнаҭақәа
сара снапы иануп...
Саргьы исҭахуп Назиеи уареи шәус иаарласны
иҟаларазы, аӡӷаб дыӡӷабуп, иҟалҵо иудыруазеи...
Уахаҵәҟьа...
Напы аҳаркып... Лан илаҳәатәуп... Сандра
инапы Махьал ихәда инакәыршан, аҭаҭынфҩи
аҩыфҩи неиҿарчуа ихы неиҿагәаны дгәыдикылт...
Махьал дҩагылан, ишьапы еилаго иҿынеихеит.
Уԥсшьа унықәиан, сара уажәыҵәҟьа сааины
астол ааилсыргап, ашәаҿы даангылан
даахьаҳәит Махьал.
Бзиоуп, бзиоуп. Ибз аҟәаҟәа ԥҵәаны
аиарҭа иҽнықәижьит Сандра.
Уара хьаас иҟаумҵан қәрала Назиа лаҵкыс
уахьеиҳау... Саргьы убасҵәҟьа ауп ԥҳәыс дшызгаз...
Назиагьы хымԥада лан леиԥш дҟалоит...
Уи уара дудыруеит...
Лан длеиԥшхоит уҳәоу?! илақәа шаҟь-шаҟьо уи днаихәаԥшит Сандра.
Уиаҟара изџьоушьази уи? ашә ныдыжьлан
дыбӷаӷо дындәылҵит Махьал.
Акыр шықәса рышьҭахь Иасон, акрызхыҵхьоу,
акрызбахьоу, зылахь ҭаԥыҟҟа акаҷырақәа
алдан инагоу арԥысны даныҟалалак
«уԥсҭазараҿы зегь реиҳа иугәалашәақәо ԥхьаӡа»
ҳәа иарҳәар, абри август мшы, ахәылԥаз иаразнак
иаԥхьа иаагылашт... Аха усҟан, ҳәарада,
уи игәалашәом амш каххаа мыцхәы еилганы,
ажәҩан ҳәыҳәԥшшәала ишыҟаз.
Иахьала сара иуасҳәо акгьы сыздырам,
еиӷьуп ус ҳаҟаз, ҳаԥхьаҟа иҟало аабалап.
Иҵар-ҵарӡа иҟаз лнапхыцқәа рыцқьо дахьгылаз
лыбла дҩахан Иасон днеиҿаԥшит Назиа. Изакәызаалак џьара илнымԥшит ԥасатәи
луалуашара. Дҭынчын, змалазаҵәы агәаҩа
иҭагыло, ԥша ззымнеиӡо арашшьапы аиԥш.
Иасон иагьа иундазгьы изымчҳаит ариаҟара
аамҭа Назиа димбакәа ахгара. Агәыблра имаз
зегьы ириааит. Ихамхабзиабарагьы, уарҭ
даҽакгьы... Иҽага нкаршәны, амхы дыҭҟьа
ақыҭа хәышәтәырҭахь иҿааихеит. Дааит. Назиа
абарҵаҿы абыржәы дахьгылоуҵәҟьа дықәгылан...
Избан?.. Зегьы-зегьы ҳарҟәаҵып... Ахи
аҵыхәеи ҳара раԥхьаӡа еибаҳҳәахьоу ауп,
иарбан иаҳԥырхагоу? Сара ас хгашьа сымам,
ианбанӡа ас? Иасон изӡомызт игәы иҭаз. Уимоу,
Назиагьы иџьашьаны лыла ҭраа дихәаԥшуан,
ус аламала згәы иҭаз зынзмырԥшӡоз аҷкәын
ԥагьа, абриаҟара дахькашырхаз.
Сара сҭаацәа сызрылҵуам... Исызкажьуам,
саби сани рымч ршәахьеит, сыда дрымаӡам.
Уара уан чмазаҩык усгьы лныжьшьас иумоузеи...
Ажәакала, уажәы ҳшыҟоу ала уи
алацәажәара зынӡа иаамҭан избом... Назиа
лнапхыц рыцқьо дгылан...
Ԥаса изсабымҳәазеи нас ас ишыбдыруаз?
Усҟан ҳқәыԥшқәан... исзымхәыцит...
Ашьҭахь... Насгьы саб, сан урҭгьы ирҳәаз саҳаит...
Назиа, аиаша ҳәа! Арҭ ракәым бара
бнызкыло, аҽакуп, иҳәа Сандреи бареи шәус
атәы, ииашоума? Иасон дцәышхоит, Иасон
дҟаԥшьхоит, агәашьагьы днадҵны лара лахь иҿынеихоит.
Урҭ зегьы башоуп... Гәаҟрас исымоузеи
саб иқәлоу сиццартә, сыжәла ыҟазар, сышьҭра,
схаҭагьы ауаа среицәам нас, акомҿараа сзеидымкылазаргьы,
сҳәаҩы уи дазҵаарым ҳәа
сыҟоуп... Насгьы, ҭаацәа дук ирымоугьы,
ирыхӡугьы сара исызкуп...
Ухыза гәаҭан ушьапы еиҵых ҳәа зҳәаз
дҟәышгәышьан, ааи... Иасон амардуан
дынҭалт ишьамхы иҵаҟәало. Назиа лнапхыц
рыцқьо дгылан...
Ауха  Иасон, усгьы цәашьа имамызт,
дбарџьеиуа ицәарҭа дшылаз цәажәабжьқәак
иаҳаит. Абарҵаҿы итәаз аласбагьы арҵәааҳәа
иныҩныҵәаан ашҭа иахьнықәлаз икыдҿаҳәалошәа
игьежьуа, аҽаҿшьаауа ашра иалагеит.
Шьоукы ааит ҳәа сыҟоуп, нан, Иасон,
ундәылҵишь, лыбжьы аалыргеит Кәашьа.
Иасон хыма-ԥсыма иеиқәа ааишьаҵаны харԥ
заҵәы дындәылҵит.
Уҽынкыл аԥсцәеирымга, изакәызеи узҿу,
аласба днаҵаҟьеит Иасон. Уи ааҟрымҿрымын,
иӷьаԥчацуа инаскьашәа иаангылт. Агәашә
иахьааҭалаз гәыԥҩык ауаа еикәшаны игылан.
Хыхьынтәи ишанханы аеҵәақәа
иразныԥсараха, аӡаӡа зықәнаҳәаз ашҭа
иқәыԥшуан. Уи еилаарцыруа ашьац иларшәыз
алашара ҩынтә-хынтә раҵкыс еиҳаны ианын
ауаа рыгагақәа. Игылаз иҩарылҵын, ҩыџьа
арахь Иасон иааиԥылт.
Ҭархана игәы маҷхан ашьхантәи даагеит,
умшәааит, дад, ишәарҭацәҟьоу акгьы ыҟаӡам.
Иасон ишьамхы наиҵаҟәалт.
Ашарахьгьы еихон. Арбаӷьқәа хынтә иҿырҭхьан,
шарԥазтәи аԥша хьшәашәа аӡаӡа
ақәыҳәҳәа аԥсабара иқәлахьан. Ҭархана игәы
ҩарханы дықәын. Уи иблақәа кыдхало амҿы
шыла злыҩҩы иҟалахьаз аҭуан иазыԥшын.
Ихы-иҿы еидшәалахьан, иқьышә шьакәармак
ықәымкәа ииаҵәаӡа иҟалахьан. Уи ишьапаны
дтәан Иасон, ихахьы Луман. Егьи аҩны
аҿахьы ҿымҭ еикәшаны итәан аҷаԥшьацәа.
Ҭархана дааргеижьҭеи иҿы еилымгацызт. Уи
уажәы-уажәы акы иҳәарц иҽазикуан, аха иауамызт,
иқьышә канӡақәа уа иаанхон.
Иасон... аҵыхәтәаны аиргьҳәа иҿы ааихихит
Ҭархана. Иасон ашырҳәа дҩагылан
иара иахь днаскьеит. Луман наҟ ауаа ахьтәаз
ахь дныҩналт, ашәгьы ныдҵан. Дад, Иасон...
Ҭархана иблақәа мҵысуа аҩада иԥшуан,
абра дгьыл мыждаӡам, дгьыл мшуп...
Иқьаԥҭоумтәын, алҩа мшеиуа иҟаумҵан,
анышәыргә ацәшьхәа иарпуа, ахәышҭаара...
Аӡәырҩы ашьҭалахьеит ара иқьаԥҭартәырц...
иажәа зныказ иааҿахҵәеит, аха уи иԥсы
ааиҭакшәа деиҭаналагеит, аӡәырҩы рҽазыркхьан
адгьыл уаҩ дахымкәа аҟаҵара, аха
абри анхаҩы иӷәы ҭӡы, инышә ҟаԥшь ҽыҭ
амч еиҳахеит... Сара сыҭаҳмада баҩхәарҽқәа
исыҵаркит, сгәы ааԥсеит... Кәарса дызбар, иаара
сахьӡар даара исҭахын... Уи даауеит, уи дмаар
ҟалом... Сгәы иалоуп... Иара изкны исымаз
ашьтәа сцәыӡит... Цас иауазшәа... Сашьҭан,
скаҳаанӡа, сашьҭан, ахраҿы исықәшеит,
амшцәгьа сыхьӡеит... Уиакәхеит, зегьы анеилала
имарианы исиааит. Аха уи егьаурым... Кәарса
ихаҭарнакыс, ԥсаҭас сара сцоит... Кәашьа быххь
сара изгааит ҳәа сызлаҳә... Уи сара саҵкыс
дыӷәӷәан. Уара, дад, Иасон, убзиаз... иажәа
ааҿахҵәеит, аԥсеизгарагьы дналагеит. Иасон
иуазырбжьы заҳаз егьирахь итәақәаз уахь
иныҩнеибаҳәеит.
Хымш рышьҭахь, амра лаша-лашо адунеи
ианнықәыԥшуаз, аҽыҩҳәа Гәыдуа иаԥсуа еиха
ҟьаҟьа Ҭархана иашҭа аанда иалагылаз араш ду
ашьапы иналашьшьит... Ҭархана иӷәааса дырхион.
Лцәа-лжьы дҭыԥхо, аҭыԥҳа наӡа леиԥш
лышықәсқәа рымч мырхакәа дыриааины
дшеишеиуа дгылан Ҭамара. «Изакә мцоузеи,
изакәтәы шьоузеи илылоу ланаџьалбеит!»
ааргәамхәыр залшомызт ари еиԥш аан дызбоз.
Ари ус ирҳәоз акәын, даҽакала лыхьӡ цәгьаны
ақыҭаҿы уаҩы имаҳацызт. «Ани агызмал
акы лымаӡазаргьы иулырдыруама...» рҳәон
анаԥшцәа, лыгәра нагӡаны изымгоз. Усоуп.
Иагьылҵәахыҵәҟьеит Ҭамара иҭаршәӡаны,
уаҩы ибла иахьамбоз, илымҳа иахьамаҳауаз
лымаӡа ду... Аха уаҩы изгәамҭаӡеишь уи? Адунеи
аҿы иҟам даҽаӡәы изымдыруа аӡәы имаӡа...
Дыԥшқан Ҭамара Махьал иҩнаҭа даныҩнанагалаз.
Иара абыржәеиԥш дышлаӷәаӷәаӡа
дҟалахьан. Илбахьазыз рыцҳа, дабанаԥшы
ааԥшхьаз... Лықәлацәа аҷкәынцәа, лыхцәы
иамҵасуа, акьаброу илыцасуан, ҳәыҷыс дрыԥхьаӡон.
Хаҵацара анырҳәа, дшәаны аҵәыуара
далагеит, аха лан илыдылцало даналага, ус
акәхап ишаҭаху лҳәан, дақәшаҳаҭхеит. Ҳәарада,
гәырӷьара зламыз, гәаҟрыла илхылгоз аԥсҭазара
сшаԥырҵлакгьы саԥырҵындаз ҳәа дахьыҟаз
ауп зегьы зыхҟьаҵәҟьа. «Уи дарԥыс наӡоуп
уажәшьҭа, аха бныҟәигартә быҟоуп, ԥсҭазаарак
ббап...» длабжьон лан.  Акраамҭа есышьежь
лыхчы бааӡаны, Махьал иҩнду ашьҭахьтәи
абырҵаҿы амра ицәылҵон Ҭамара. Есуаха,
лывараҿы лхаҵа шла дкарахан, аххы ихырга
даныцәаз, лара аҭӡамц лҽадырӷәаланы
дшәаҟьаны диан... Аха хәыҷ-хәыҷы лгәы
бажәхо, лылаӷырӡ беит. Ус ахшара длоуит.
Анра, ахәыҷааӡара еиҳа илыхнагеит лгәырҩа,
лгәыбылра зегьы лыԥҳазацә илзылкит... Ахшара
данлоу ашьҭахь, еиҳагьы деиӷьхеит лара...
Аӡәы длоухьеит ҳәа угәы иаанагарымызт,
деихәлаԥхо, акәыԥшцәа лхьыкәкәа дахьыҟаз...
Ала анажә имитаҟәуан ҳәа, Махьал усҟан
ақыҭа милициас аус иуан. Сандра аколнхара
«Арашра» хантәаҩыс даман. Урҭ иахьеи-уахеи
еицын. Аҵыхәтәаны ԥшәымарҭасҳәагьы
Сандра Махьал ишҟа диасит. Ҭамара азныказ
лыԥсҭазара ианымԥшӡеит, атәым хаҵа рыҩны
дахьааиз. Аџьабаа уажәы илбазма, Махьал
излалыдиҵаз ала, уи ихәы алхны иҟалҵон,
имаҭәақәа лыӡәӡәон, илуанҭон... «Мшыбзиа»,
«хәылбзиа» еибыҳәан инеиԥырҵуан...
Зны Сандра уск аҵыхәала Махьал Очамчыраҟа
дишьҭит. Уи уа ҩаха раҟара даанхон.
Аангыларҭа имоурҳәа аушәарҭахыз, Сандра
иҩны еиқәханха, азбжак уаҩы дыҩнаӡамкәа,
еиӷрыкка игылан.
Ӡынран. Махьал иҩын ду аҿы агәгәаҳәа ауаџьаҟ
амца ҭан. Адәныҟа аԥша абгыӡеиԥш иууа
алашьцараҿы иаԥшаауан иҟьантазӡа игылаз
ашәаԥыџьаԥ. Ҭамара заа лхәыҷы длырцәан,
лҽыкәабаны, аҽеилаҳәара дналагеит.
Иахьа шьыжьаахыс лгәырҩақәа еиҭаҿыцхан
лылахь еиқәын. Уажәы харԥзаҵәы ауаџьаҟ
дахьыҽҳәагылаз, лцәеи-лжьи лылаԥш нахылган
даақәыԥсычҳаит... Убри аамҭазы адәныҟантәи
аԥша хьшәашәаӡа иааҩналт. Данаахьаԥш, ашә
ыдҵан арахь дыҩналахьан Сандра. (Уи есымша
иуада ацаԥхақәа руакы иара иман... Заа данзымаауаз
ихәы уахь инаган инрыжьуан... Уаха дааны дышьҭалахьаз
џьылшьон).
Ҳаи абааԥсы, сҽеилыхны сгылоуп, убжьы
мыргаӡакәа ушԥааи?.. аҟәардә лаҟә иқәыз
лкьаҿ аақәԥаан иаалышәхалырԥеит.
Ус иҟаз, ус!.. уаҳа даамлакҩакӡакәа
лкьаҿ лыжәҩа иаахыхны иршәны акаруаҭ
инықәиршәит, Ҭамара уахь днаҭрысит, аха Сандра
инапы ала амҩа лзикын дааникылт.
Угәы иаанагазеи, џьым... лнапқәа рыла
лҽыхьчо шьҭахьлагьы деиҭамҵкәа даангылт.
Сандра икьаҿ ижәҩахыр иҭарԥан, игәышԥы
ахәы ақәыссы иааԥшуан, иблақәа амца рхын.
Бымшәан, уаҩы исырдыруам, уаха абра
сдәылцан санкабца, сгәы ԥжәаны сыԥсыр
ҟалап... Бара быссирхацыԥхьаӡа сара исыгхоит,
бгәыбылра амца снаркуеит; бара быӡӷабуп,
ибдыруазароуп уи уаҳа ишымхынҳәуа...
дылзааигәан дналыдгылт. Лара дадырсызшәа даанхеит.
Суҳәоит, абааԥсы, сеилоумган, уарԥысра
бзиа уаԥшны, узлыҵыз ажәлар урыԥшны...
Сара сызларыцҳау сара исызхоуп, ашоура лыман,
лыхәда ада шәпа тҟәацны ицарашәа еисуан.
Уаҳа бымҳәан... инапы аалыкәыршан,
иқьышәла лқьышәқәа рыԥшааит. Ларгьы уаҳа
лзымычҳакәа лҽааулышьҭит дизыԥшуижьҭеи акрааҵуазшәа...
Ашьыжь ианааша Сандра дныҵашьшь иусахь
дцеит. Ҭамара лызгәык иахатәи аԥхыӡ
уажәыгьы ихааӡа иалан, деиҭаӡӷабхазшәа лхы
лбон. Аха лызгәык шәаԥырҳаԥуа, ҭынчрак
лнаҭомызт... «Бхәыҷы дбываршәны...
бара ахаас, акы иацәыԥхамшьо!!!» аҳәон уи.
Ҭамара аакьыскьанӡа агәра ганы дыҟан,
арҭқәа Махьал акы издыруам ҳәа, аха Назиа
лҵыхәала аицәажәара анрымаз ауха еилылкааит
ус шакәмыз... Ҩажәи жәибжь шықәсазы
Сандра Очамчыраҟа дцеит. Ҭамара лыԥсы
ихьыхәхәа диҳәеит, дичеит џьаргьы дымцаразы,
аха амаҵураҿы еиҳартәыз Сандра даанызкылоз
иарбан мчыз иҟахыз. Дагьԥсымкәа-дагьбзамкәа, аҟәараан лаҳәҿыԥраазшәа даақәхеит
зҭыԥҳара ҿыхан изжәылаз аԥҳәыс...
Зныкымкәа Очамчыра дцеит Ҭамара аҽыҵгақәа
ҟацаны, зныкымкәа игәашә дшылагылаз
лырхәлеит, аха убра иареи лареи неидтәалан,
ҩбака сааҭ иаархыргартә ихы лықәимыршәеит.
«Изакәтәы гәузеи имоу ианаџьалбеит,
ихаҳәума» ҳәа лгәы иҵалан лылаӷырӡ лбаадо,
дқәықәма-шәықәмаха Арашраҟа, лхаҵа
ҭаҳмада иахь, даахынҳәуан уи. Ус акры ҵхьан
деиҭахынҳәит Сандра. Амыргәырӷьага лхы
инҭалт Ҭамара. Илхашҭит лгәынхарақәа.
Деиҭашәҭит. Аха иара даҽаӡәхеит уажәы. Ихы,
ихьӡ дрыцәшәо далагеит. Иаазқәылаз ихы
лықәиршәомызт, иҽыԥхьакуа дааиуан. Назиа
лҵыхәала Махьали лареи реицәажәара ашьҭахь
дыԥсны дыҟан ари аԥҳәыс. «Ақьиара ада акы
злаӡам аӡӷаб ҟәымшәышә рыцҳа дҟаҟаны наҟ
дынкаиршәышт. Сара саҟарагьы издыруадаз уи
атәы... Ихышхыҵәан ицо аӡӷабра... дгәаҟуан
уи. Иҟасҵарызеи, ишԥазури?» Ариабжьарак
аӡәгьы илаҿымҭӡакәа ус дыҟан. Амала Назиа
дылбацыԥхьаӡа лыбла налыдхалан, аҽазнеиԥш
акәымкәа, даҽакала; уи дҿааӡагаха, ахшцәа
лхьыкәкәа, лцәа дҭыԥхон. Зны-зынлагьы,
Назиа Сандра дигәыдыҳәҳәалан дтәоушәа
лылаԥш иныҵашәон, усҟан лнапала лыблақәа
хҩаны даагылалон. Ҩыџьа аҳәса ҭыхон Ҭамара
лгәаҿы: зыԥҳа бзиа дызбоз, дрыцҳазшьоз ани,
бзиа илбоз ахаҵа дызцәыӡуаз аԥҳәыс ҿеи. Сандра
ихы иаҭәеишьоз ауаҩымра дазхәыцны,
ихәҭазҵәҟьа изламҳәеит.
Сара аӡаҟынӡа сылбаауеит, амш цәгьахаанӡа,
банцо аҩны ашәқәа аркы цқьа, Назиа
ашәҟәы даԥхьо дахьықәиаз шьыбжьонк
лхы ныҩналкит Ҭамара. Сааҭбжак мцацкәа
Назиа ҿыҭбжьык лаҳаит. Адәахьы ҽуаҩык
апыҟҟаҳәа амхы дҩалсын агәашә дынҭалт. Назиа
ашә днавҵагылан даныԥшы дылбеит Сандра.
Уи иҽеиқәа ду дҽыжәҵны, амгәырхақәа
рыркәадара даҿын. Изиацкқәа цырцыруа, икастиум
ҿыц, иблуз ахәда ҟәашӡа иҭыԥшуа, иахьак
мацқьа-шьацқьа деилаҳәан. Назиа хыма-ԥсыма идыз азал ашәқәа аҩнуҵкала ацаԥха
нылалҵан лыԥсы ӡаны адиуан днықәиеит.
Сандра амардуан дыҩхалан ашә днагәеит, аха
иаркызшәа анибә, ҟыгә-чыгәҳәа абарҵаҿы
даақәгьежьаан дныҵыҵит. Ԥыҭрак ашьҭахь
дырҩегьых игеит аҽышьҭыбжьы. Назиа ашә
данынкылԥш, Сандра агәашә дынҭыҵхьан. Уи
лыбз нкылрыҳәҳәан уахь лхы налырхеит. «Макьана
акры усыргәаҟып уабаҟоу!» иаалырҟьан
абас лгәы иаанагеит, уи ихьӡала уажәраанӡа
цәгьамзар бзиа шылымхәыцӡацызгьы...
Ахәшәтәырҭахь сцоит ҳәа ашәқәа аркны
абарҵа дныҵыҵуаны дааит Махьал.
Уи иеигәышә ҿҟьаҟьаду амаҵурҭа абарҵа
иныҩнаршәны, ашәхымс днықәтәан, аҭаҭын
ааҭиган аршара дналагеит.
Бахьцо иббозеи, уи асаркьабла абыржәы
абра дысԥылеит, ахәаныҟа дцеит, уаханӡа
дгәарымлозар акәхап, уиаҵкыс абра быԥсшьа,
арашраа рысаҟаҭқәа зегьы бара ибзыхәшәтәрым.
Назиа ибжьы налықәиргеит уи.
Махьал ахаан ас иҳәо лмаҳаӡацызт, уи аусурахь
лара ианылҭахымызгьы иара дагмырхакәа
мчыла ддәықәиҵон. «Бхы ҭыӡшәас изрыбҭозеи,
бымариа роуратә изыҟабҵозеи», иҳәон уи.  Аха
уажәы зегьы рҽырԥсахт. Ари ажәохә шықәса
рыҩнуҵҟагьы асҟак еиҭакра ҟамлацызт ари
аҭаацәараҿы, сынтәатәи алԥхынрак аҟара.
«Аӡахьы сылбаап, сҽыскәабап», аалгәахәт
Назиа. Уаҳа аҩныҟа дыхнымҳәӡакәа ашҭа
дықәсны алаӷьа дыҩҭалт, Наас шыҟоу лхы
рханы. Ҽыкәабараҳәа абрахь лҿаныналхоз,
даазқәылаз иаразнак лылахь еиқәышьшьы
дааҟалон. Илгәалашәон иҵегьы данмаҷыз
лҩызцәеи лареи рҽыкәабаны, ахаҳә иқәтәан
амра рҽанадырбылуаз... Усҟан аҩызцәа рацәаны
илыман. Иабаҟоу урҭ уажәы?.. Наас дхыԥшылон
дааҭгылан, ицаз, инаскьаз лхәыҷра ацәа ахабаны
лгәы азхьаауа. Асынтәи дыԥшны илбон Ҭамара
лымаҭәақәа ҟәаш-ҟәашӡа аҟәара иахьыгӡаны
иахьцәыз. Аԥшаҳәаҿы днылбаан, аҟәара иаваз
ашыцра илгаз амшахәасҭа данылан лҿыналхеит
дынкахәыцуа. Дылсырц акгьы лыгымкәа,
абыд-быдҳәа иныҵакны цәажәабжьык лаҳан,
ашырҳәа лхы дҩахеит; дышьхныԥсылан уа даанхеит азныказ. Амаҭәақәа ршаны еиқәырчаҟәа
изқәыз ахаҳә дықәтәан Ҭамара, лҽеимыртаӷа.
Лҿаԥхьа изқәа арахь ирханы дтәан Сандра. Назиа
урҭ дгәарҭаанӡа, ганха днеиҭаԥан, здацқәа
хаххала аԥаҩ иалыҳәҳәоз ахьаца ду ашьапы
лҽадрыцҽӷәаланы даангылт. Убасҟан ауп
иангәалҭа амҩа нымҩахыҵ ашыцра илахалан
иҿаҳәаз аҽы, уи авивиҳәа аҵыхәа ҟьо, иадгьыжьылоз
амцқәа аҟәнацон. Ҭамареи Сандреи
аицәажәара иаҿын. Назиа лыԥсы ӡаны дӡырҩуа даагылт.
Ара аҟәара агәҭа аӡәы ҳаидибалар?...
Аҟәара агәҭа ҳаидырбалар еӷьуп, ашыцраҿы аҵкыс...
Усхыччоит...
Избан мшәан?
Уи уара еиҳа еиӷьны иудырп...
Ԥыҭрак ҿымҭӡакәа иаатәеит. Наас
ацәқәырԥақәа неиқәҭәо, иҟәындшәындуа,
зны-зынлагьы агәы еибакызшәа абжьы ныҭганы
ахаҳәқәа рҟынтәи илбааҽҽо ицон. Ари
агәаҩаҿы шамахада аҟәара ҭацәуп, хәыҷгьы дугьы
аӡәгьы иҿархасырҭам. Ашыцра иаалыҳәҳәо
аԥаҩ иқәгыло ахьаца, изаамҭамкәа иҩеижьхаз
уи абыӷьқәа ҿышәшәаны аҵаҟа аӡыжьра
иналаԥсоит. Ирҳаны инаҭрысуеит акалмаҳа
ӷраҷкәынқәа, нас, ргәы иамукәа еиҭахынҳәны,
абӷьыц ҩеижь инавс-аавсуа иаақәлоит,
ифатәызар ҳәа игәыӷуа. Назиа лхы ахьаца
ашьапы инаврыҳәҳәан днаԥшуеит. Итәоуп урҭ
рыхқәа рықәыжьны.
Издыруеит сара уара уажәы уҽзыԥхьоукуа,
издыруеит ухы зысцәухьчо... дааицрашәаны
дналагахуеит Ҭамара.
Ус еиҳа еиӷьуп... Уи бхы иақәбымҵан бара...
Аламысда! иажәа анагӡаха имҭакәа
ашырҳәа дҩаҵӷьеит Ҭамара, лхалаҭа ааимҟьан
лгәыԥҳәқәа ҟәашӡа иааҭыԥшит, аха еразнак
еиҭааималыџьгәеит. – Ишԥыкәу быӡӷаб
дызгоит ҳәа уҿы иҭаргӡаны ишуҳәаӡоз, уара
уԥхашьом акәымзар, насгьы аԥшқа, иацы ииз,
уара ушлаӷәаӷәаӡа, ухы уацәыԥхамшьаӡо?!.
Бҽаанкыл! Убри аусгьы акгьы алҵрым, аха
баргьы Махьал иҩнаҭа бысҭа бфо бҟасҵарым;
снаидтәалан иасҳәап, дад, уԥҳәыс даанкыл,
мчыла дсыкәаиоит ҳәа.
Ԥу, дхьаҳәын дынкажьцәеит Ҭамара,
агәы аҭахуп, иҳәа уцаны... Иабажәгои шәара
шәеиҵаҟәаҟәарақәа зегьы? Ҿааҳәыра шәмоуа
шәҟасҵап. Сара сзы зегьы дара роуп шьҭа...
Ашоура бымоума ди бара, иарбан
еиҵаҟәаҟәарақәоу зыӡбахә бымоу? дгәаан ибжьы
ҵысҵысуан Сандра.
Иарбан еиҵаҟәаҟәаракәоу? Иуздырӡом
сара анышәахә... Назиа лгәы ҭыԥсаауа ллымҳа
иҭасуан имырдуцәакәа Ҭамара аихаршеиԥш
илҿыҵышәшәоз ажәақәа. Иабаҟоу жәаба-жәабала арахә мыцхәы анхацәа ирцәыжәгаз,
ишәшеит схаҵа бзиахәи уареи. Уара иганы
уа араион аҿы ухҩаны уаазгоз ихәлаужьуан...
Џьаргьы иарбаӡамкәа абасҟатәи маҭәахә ақыҭа
иалыжәгахьоу. Урҭ акы-ҩба издыруа роуп. Зегьы
цәыҵыҵыр... Ицеит урҭқәа зегьы, ауаа
ибзианы еилыркаауа иалагеит... Сара агаӡа,
изысымҳәазеи абарҭ зегьы сыла ишабоз...
Сара соума, бара аԥҳәыс арныгшәа иҟоу,
жәлар рус еиҵазҟьо, сара убри аус зхы аршлахьо?!.
Ҳа, ҳа, ҳа... дааччеит Ҭамара. Уи
ажәаҟынтә иуҳәоит, убҩара алахуҩарц... Уара
ахаангьы аӡәы изы маҵәык лаумырҟәыц, бзиагьы
думбац! Уарҭ Назиагьы, «зеиԥш ԥҳәысузеи
имоу» ҳәа ауаа дудырбалар, иуҵашьыцыр, убри
угәы ҟанаҵоит, уаҳагьы акгьы узнымхеит...
Ауаҩдура, зегьы реиҳахара ушашьҭаз уажәит,
аха ухазгьы даҽаӡәы изгьы цәгьамзар бзиа узыҟамҵеит.
Бара беивысзаап, бҽынкыл шьҭа...
– дшәаԥырҳаԥуа даахьаԥшит Сандра. – Быԥҳагьы
дысҭахым, баргьы! Диҭ, уи Иасон захьӡу
агәыцәҟар, убри иауп шәара ишәықәнаго...
Дҟазҵада уи дрыцҳахәха, деибазтәыда?
Дабаҟоу иаб, қыҭак рзы иҟамлоз арԥыс.
Аӡыхьеиԥш ицқьаз, ахаан цәгьа згәы иҭазымкыцыз
ауаҩы? Ауаҩдура имакны, аимгаԥсара
ухы иархәан дурӡит... Иабаҟоу алаф схырҳәааит
асамарҟәыл схырҳәааит ҳәа мацара иурӡыз.
Азакәан иазеицәоу ҟарҵошәа, аусқәа еиқәырҽаҽо,
ицәыҵагәаны уԥсы иоуҭеит узыцәшәоз,
аиаша уҿазкуаз ауаа!..
Бҽынкыл! Сдинаныс, жәлар рылахь соуааит,
быӷра ҭрыбганы аҟәара бшықәсыжьуа!
дҩацҟьеит Сандра. Бара беиԥш иагаҩы ас
иҟам-иным рыман исышьҭалахьеит, аха...
игон уи ицәажәабжь, рџьабаа рыфеидахеит...
Быбз ааҭакны ашьшьыҳәа быҟаз акәымзар,
быҭаҳмадеи бареи шәеишьҭаргало шәҟасқоит,
ҿааҳәыра шәмоуа...
Уи ала сумыршәан сара... Ицеит зны
машәыршақә унышьҭызԥааз аамҭа кьаҿ...
Дабаҟоу Арашра абжак зҿоуҵахьаз Сосениа
бзиахә, ихьзеи? Сыҭаҳмадагьы уаргьы шәхы
еинышәҟьааит, уи иԥсыцәгьара ухы иархәан
ҿаҵак наимҵаршәны зегьы иурҟаҵон... Уи
иеиԥш арныгқәа егьаџьара иҟоуп... Амала, сгәы
иалоуп жәлар рыԥхӡаша сахьашәырҟьашьуаз,
аԥсхаԥсжьы иахьа уажәраанӡагьы агьама
ахьызбо. Ҭамара лхы-лҿы ааимлагәа инкылан,
деиҵақьны аҵәыуара дналагеит.
Абасҟак сшыбцәымӷыз аума нас бсыцәнымхошәа
бышсышьҭаз? игәы иалсызшәа
иҽрыцҳатәны ихы налықәикит Сандра.
Ҭамара лыблақәа ҭхаха уи днеиҿаԥшит.
Уаԥхьа исыргылоз исымадаз... Аха сгәы
уфеит, усылгеит; уи ацынхәрас уара сыламыс
инадкыланы зегьы сцәугеит... Усԥырҵ,
сыла уҽаумырбан! лыбжьы лызҭымкаауа
инаидылҵеит уи. – Сыԥҳа дшәысҭом... Егьырҭ
ишышәҭаху иҟашәҵа, сара сшәылам. Иԥсыз
аӡәы сиҩызоуп...
Сандра иҟамчы иҽы амгәацәа иҵаиҵоз
ашьҭыбжь даалнахит Назиа лышьхныԥсылара.
Уи аҩыҵа иҵаршәны дцон. Ҭамара лхы кны
аҟәара дықәтәан. Наас гәрымшәрымуа инеиуан,
инкахәыцуа, иахагылаз аԥсҭҳәақәа ахьеилаҩеиласуаз
ажәшҩн иаҵаԥшуа. Назиа ашьацра
днылсны дмага-маго лхы рханы аԥшаҳәа днанылт.
Адәыӷба иааҭыҵны Арашраҟа игаз амҩа
ианылан рҿаархеит ҩыџьа ауаа. Руаӡәы
уаҩы еиқәа хаак, наӡааӡак иакәын, игәышԥы
нылган, диашахәҵәаӡа акәын дышныҟәоз.
Мшьамба џьаџьак имахәар ихшьын. Егьи аурыла
уи иаҵкыс деиҵан, аладатәи амра ца
ааиқәымԥхаӡацшәа дҟәашӡа дыкан, даакыҷхьан.
Ихылԥа ихыхны ишаанагара иҟоу чамадан
ҩазак иадкылан икын. Зхәы каԥсахьоу ихагәҭа
амра цәырҟьацәырасуа аԥсҭҳәақәа иахьрылоу
аақәыԥхалоит. Амш шьыбжьышьҭахьуп.
Цәыҵашоуроуп. Ианеизааигәаха аҩыџьагьы ааихәаԥшит.
Арашраҟа шәхы хоума, ҵаара ԥхашьарам?
ауаҩеиқәа ихы наиқәикит ачамадан зкыз. Уи
иҿы анааирт, азҵаара зиҭоз илаԥш нақәшәеит
иӷарԥшархахьаз ихаԥыцқәа.
Уахь сцоит, ааи.
Ишԥаҟоушь Арашра анаџьалбеит?
Ишцаҟоу... Хар рымам, хар рымам...
ауаҩеиқәа уажәы-уажәы имҩалаҩ дааимидалон иханытә ишьапанынӡа.
Ауаа ыҟазааит... Арашраа, избац ракәзар,
рхәы ҭарыжьрым... Уи ибла ҭраа ақыҭа
иаԥырагылаз ахәы дазыԥшуан.
Саргьы убас сгәы иаанагоит...
Убри аамҭазы, ишәақь иҟәаҟәа икыдҵан
дџьыҟәџьыҟәуа наҟстәи дааваҵәины арахь
иҿааихеит Махьал. Дааскьацыцхьаӡа ибла
хәаԥшшәылақәа ааихмырсыӷьӡакәа арахь
дааԥшуан. Ус ишьаҿақәа ааирмаҷын, дхынҳәыр
дзыхнымҳәуа, иаԥхьаҟа ацара ицәуадаҩны
даақәхеит, аха уеизгьы рацәак даанымгылакәа
ихы иқәыжьны иҿааихеит, ахықәахь иҽадкыло.
Мшыбзиа! инхырхәеит аимҩалацәа уи
ианынаивала. Ачамадан зкыз дагьааҭгылт, аха
Махьал «бзиара жәбеит» ҳәа дааҟәындмындшәа,
вара-варала днарывсны дцеит. Ачамадан
зкыз уи днаишьклаԥшын, дааччашәа иуит.
Ауаҩеиқәа арҭқәа акгьы гәеимҭаӡеит.
Шәарҭ шәабанӡатәқәоу? дҵааит уи.
Аратәын, иахьагьы аратәуп шьҭа...
Шьҭа?
Ааи, шьҭа...
Ԥыҭрак ҿымҭӡакәа ицон. Изҿаԥшуаз ахәы
ианынкыдла, ачамадан зкыз дгәаҟгәаҟуа дыццакны
иҿынеихеит. Иахьыҩхалаз дааҭгылт, даагылт
имҩалашгьы. Арашра ақыҭа азбжак
уалаԥшуан, араш бна хиқәарааӡа ақыҭа иачхынган.
Нас, ахәқәа инархысны, асынтәи иахьумбо
џьара ихыҵ, џьара-ҩыџьара, иҟәашӡа
мра зымбаӡац аԥҳәызба лцәа еиԥш, арашра ааимҟьаны унхыԥшылон Наас. Ақыҭа
иахеибаҳәа ашьшьыҳәа инеилыс-ҩеилысуа иахан
ашьхарантәи илбааз аԥсҭҳәақәа. Аԥшаӡа,
ажьӷырла, аҿамаҿафҩы аман ақыҭаҟынтәи иаауан
аԥша. Асынтәи иккаӡа иубон Иасон иҩны
ахәы аҵаҟа иахьгылаз. Уи иаакәыршаны илаз
аџьықәреи агәырқьҳәа ахҳәаҵә ылнагахьан.
Ачамадан зкыз ауаҩы иаразнак игәеиҭеит
аҩны аԥхьа иккаӡа ишыҟаз, ихдырҟааз араш
ашьапы уажәыгьы ихыҟаԥшьааӡа иааԥшуан.
Ачамадан зкыз ауаҩы даабырыбырит. Ауаҩеиқәа
иара иахь днаҭрысын, аха егьи ацхыраара
шиҭахымыз аниба, даагылт.
Актәи абригада аҭаҭын казармақәа руак аҿы
ауаа аџьџьаҳәа иҵатәан. Аҳәсақәа еишьҭаланы,
аҭаҭын ҿыхны иааган аказарма иҩнарҵон.
Гәыдуеи Саԥанеи ашә уахьаадәылцуа аҭаҭын-рцәага машьынақәак дырхион. Урҭ рҟыгәбжьы
алаӡуан аказарма ыҵзырцәажәаауаз ашьҭыбжь,
ацәажәабжь. Саԥана ацәажәара гәхьааганы иеиха
нкаршәны ашә днылагылт.
Арахь уааи, Гәыдуа, арахь, ҳаԥсы ааиҭаҳкып,
ибжьы наиргеит уи. Егьи даҟәымҵкәа аусура даҿын.
Ҳаи аџьоубеит, мыцхәы уҟыгәлар еиҳа
ҟауҵо џьушьома, ианаамҭоугьы уԥсушьароуп,
дтәарызу дцарызу изымдыруа, ашә даалахеит уи.
Уԥсшьа, уԥсшьа Саԥана, абри сызҿу салгар
саргьы снеиуеит, ибжьы наиргеит Гәыдуагьы.
Сынтәа даҽаказы ҳаплан ҳзынагӡом, аха
абри аҭаҭын азы иагьацаҳҵап ҳәа сыҟоуп,
ацәажәара дналагеит зҽырманшәалан инатәаз Саԥана.
Аҳа, Саԥана, ихыртла! – инеиларԥсеит аказарма аҩнуҵҟа.
Сԥаҵа шәахьнымҳалан... инацәа
нышьҭихит Саԥана алҩа ихарчыла. Абри
аамҭазы ипортфель иҩыҵыршьшьны, аԥхӡы
иҿашыз иланарԥшыгақәацәҟьа ирхьыкәкәо
ашә даалаҳаит Луман.
Дааит, дааит!!!..
Дызусҭда иааз, дызусҭда?! уахь инаԥшит
зегьы аччара иазхианы.
Араиком амаӡаныҟәгаҩ...
Иааибарччеит.
Абри аума уара ариаҟара уҽызхәужәаз?
Шьапылоу?
Шьапыла... Адәыӷба аангыларҭа инаркны...
Уиаҵкыс унатәаны ажәабжьк ҳауҳәар,
аҳәынҭқарцәа ирыӡбахьоу акы... дааччеит
Саԥана, нас Луман ихы наиқәкны.
Амаӡаныҟәгаҩ ихала иакәу џьышәшьома,
Кәарсагьы дицуп, Кәарса дхынҳәит! иҳәеит
аҵыхәтәан Луман.
Кәарса?!. иҩеибаргылақәеит.
Кәарса!!!
Аҳәсақәа акусу ааилдыргеит. Ҟоҳ-чоҳ ҳәа иааилалан,
Луман иааиқәибаҳәеит.
Џьарма, иԥҳа лгәы бзиамызт, хәшәқәак
лзыҟаҵан сшааиуаз амҩан ҩыџьа аасԥылт:
ҳмаӡаныҟәгаҩ дыздырт... Уи аԥшәа иаҳәан
саахьаԥшзар, саԥхьа дгылоуп Кәарса!.. иԥсы
ааивиган деиҭаналагеит, дара аҩныҟа ицеит,
сара исзымчҳакәа арахь сыҩит.
Иасон иахь аӡәы шәца, уи аԥсҭа амашьына
маҭәахәқәа ицәуеит! ибжьы наиргеит аӡәы.
Зегьы ндәылбӷьыжәаан, Иасонраа ахьынхоз
шыҟоу рҿынархеит. Сацана заҵәык дахьтәаз
дшанхашәа даанхеит.
Урҭ аанӡа аказарма сахылаԥшып...
Ҳаи, Ҭархана насыԥда абри дахьӡарауазыз,
ацәажәара даҿын уи ихала. Аха иҷкәын
дхынҳәызар уи ицсра цсроума, ихараҭ бзиахааит
рыцҳа. Анцәа имҭоуп, Кәарса, дзакәытә
ҵеиузеишь, акыр иҽеиҭеикушь, дад Луман?
Луман дымцацкәа дгылаз џьшьа, ихы
ҩышьҭыхны ашәахь дыԥшит, аха доуԥсгьы дыҟамызт...
Иасон ауасҭарагьы ԥыҭк илан. Иацы аҭаҭын
машьынақәа рзы маҭәахәқәак цәтәуп, сара
сцоит иҳәан, ихала иреиҳәеит. Еиҳаракгьы
Гәыдуа дрыцҳашьан ауп изыҟаиҵаз, избанзар
џьара еихамусхәк ҟаҵатәызар уи ддырыҩуан.
Дыԥшқазма иара шьҭа. Ауасҭацәа рбригада
аказарма ҿыц аҟаҵара иаҿын, даарагьы
ишьақәырцалахьан, урҭ уи раҟәыхра ҟаломызт.
Ашарԥаз игылан ицаз Иасон шьыбжьы-шьҭахьынӡа шаҟа рҭахыз амаҭәахә ицәын,
ацәқәа ахьызнеишаз еизганы иҩышьҭеиҵеит.
Уаҳа иламкәа даацсаны дылбааит Наас
аԥшаҳәахьы. Уи араҟа иаҳа иҭшәан иаӷьын,
иҭыхьшәашәааӡа ацаҟьа еиҩыцәқәа ирыбжьаҟыҟы
инеиуан ашәшьыра ахашьшьы. Иасон
аԥшаҳәа давалан акыр алада днаскьан,
амра анаацәырҟьалоз иахьықәшуаз ԥслышӡ
ҟәара ҭшәак аҿы даангылт. Иҽааилихын икеикеиуа
иҟаз аӡыжь дналаԥалт. Иунырыртә
иаахьшәашәан. Даара иҽрыхьны дҭыцны
аҟәара днықәтәан, импахьшьы аартлан акрифеит
игәарԥханы. Нас иҽеиҵыхны аԥслымӡра
днылаиеит, ажәҩан даҵаԥшуа. Аԥсҭҳәақәа
ирзымҵәахкәа еиҩырффо, нахьхьиӡа еидгылаз
ахәқәа инарбжьагылахьан амра. Нанҳәатәи
аԥша ҭагалан ацәа иаалыжжуа аԥшаҳәа ианын.
«Кәыр-ҷыр» ҳәа аҳауа еилаԥыруа иалан
ажәҩан ласбақәа... Наас цоит, ицоит...
Ицоит аԥаҩқәа ирҭыҵәраа, иҭрысуа, иҩуа,
ицәқәырԥо... Хараӡа ашьха цаҟьа аҩаӡара
икылхәраан, иҩны аҿынанахоит, амҩан
иаԥыхьашәо арҩашқәа еизго, амшынахь иццакуеит.
Ауаҩы дынҭаныҟәан ибар, иџьеимшьар
залшашам, уи аус ду иауз, абасҟатәи хреи,
бахәи, цаҟьеи, хаҳәи еиҟәыхны илнахит амҩа...
Иахьабалакьҳәа ус унхықәххылан узыруам.
Дшьаҟауаҩыз, дҽуаҩыз, аԥан гәаҭан иҭамлаз
ишакәым дныҟәнагоит. Уи иаанаго аӡы
хьшәашәа иаҵашьшь иржәуеит ашәарах рҳашәҳауа
иныҽԥынгылан, иржәуеит ибаҟысаҟуа
ахш зманы аҭаацәа ирызгәарло ажәқәа,
аҿаҩа дгьылқәа зегьы цәаӷәаны ирхысхьо ацә
ааԥсақәа, араштә уардын хьанҭақәа ирыхо
акамбашьқәа... Иржәуеит иаҽԥну ауаа: аҟырҟырҳәа
инарыхәлачуа иарҭәуеит аԥҳалқәа.
Наас ацәаакыра рыма аҩада ихалоит араш
рымахәқәа... Инеиуеит Наас абарҭ иқәу ҳхаан,
инеиуеит аанҿасрада. Уи кеикеиуа ицқьоуп, избанзар,
ицәқәырԥоит, ишуеит, џьарак иаангылом...
Уи амшын ахь иццакуеит.
Иасон ӡыгәҭала мацара ирзааигәаны даннеи,
амра ҭашәахьан. Аӡы дырны, ашыцра
дахьҩылсыз игәы иҭамкәа, ихы иҭамкәа илаԥш
налықәшәеит Назиа. Уи дыхрааӡраауа, зны
иахьеибабаз ахаҳә ду аԥхьа дгылан. Аӡыгәҭа
ԥша лылахь иқәнажьыз лхахәы шьыҵәра лызнапык
ала наҟ инықәылҳәан арахь дааԥшит.
Иаразнак даахьаҳәын, ԥыҭк днаскьан, уа
даангылт. Иасон амца наижәлан иханытә
ишьапаҟынӡа илаихҟьеит. Даалакҩакт, аха
дахьгылаз дахымҵасит. Ԥыҭрак ашьҭахь
ишьапқәа хьамҭахазшәа, аиргьҳәа ишьҭыхны
иргыло иҿанынеиха, уи днаишьҭаԥшит Назиа.
Иасон алтарра днылаларц акгьы игымкәа
наҟстәи днеихьӡеит Расҭа. Уи инапы ауқәа рыххо
ибжьы рдуны акы иҳәон, аха Наас ашьҭыбжь
илнарҳауамызт. Иасонгьы Расҭагьы ааиҭаҟьан,
еибарсны алтарра иҩылаӡ ицеит. Назиа ус дгылан.
Убасҟан, ҩыџьа ахацәа анаара иаҿысны лбаа
ашыцра инылалт аԥшаҳәахьы рхы рханы.
Мап, амш агьауамзаап, иубома ажәҩан
ҵыкка ишыҟалаз... Мамзаргьы изеиԥш
шәаԥшьузеи ихааӡа, имыцхәцәамкәа ицәырҵыз.
Ишьҭахь иааиуаз иҩыза иахь даахьаҳәит
аԥхьа ицоз, иуапцәа хылца џьазтәхазшәа
ашәаԥшь акәыршан.
Уажәы амра ҳҭахуп, аҽаҩра шәыроуп...
иҳәеит егьи, хәылԥ-шәаԥшь жәаха-жәымш
рҳәоит... Ԥыҭрак ҭынч-ҭынч иааҩуан урҭ
ашыц махәқәа ахьрыдҳәазалоз, нас аԥшаҳәа
ианиааны иҟаз аҳаскьын хҩаа џьаџьа ршьапқәа
ахьыладыргылоз.
Хәыҷы-хәыҷла ааилашәшәрахь ахы архон.
Ажәҩан аҵахь аҽҩышьҭыхуа аԥсҳәа ӷарԥшарқәа
ирыҵаршәын ашәаԥшь. Уи ашьеиԥш
ирылԥхауан ажәҩан аӡамҩақәа. Имеицакуа
икыдыз, ашәаԥшь, зыҽӡо аԥсабара иазаауаз
алашьцара атәы ухаршҭуа, уианагон еилгап ҳәа
узықәгәыӷыртә иҟаз уаҵәтәи амшахь.
