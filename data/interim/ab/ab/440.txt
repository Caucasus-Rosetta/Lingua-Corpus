Азшьанҵа (арецензиа) 
ашәҟәыҩҩы Гыц Асԥа ироман (актәи аҭыжьымҭа «Аԥсуа шәҟәы») иацу аҩбатәи аԥҵамҭа «Абахҭа» иазкны

Ашәҟәыҩҩ Гыц Асԥа ироман «Абахҭа» аԥхьаҩ дыздызԥхьалаша, иҳаҩсыз ашәышықәса аҵыхәтәантәи ашықәсқәа рзы аԥсуа ԥсҭазаараҿы ихьанҭаз адаҟьа ҿыцқәа аазырԥшуа аԥҵамҭоуп. Уи уасхырс иазышьҭаҵоуп аҩымҭа алитература абзиабаҩцәа рыгәҭа изыргыло Гыц Асԥа ироман актәи аҭыжьымҭа «Аԥсуа шәҟәы». Автор ицәаҩа мыԥсахкәа актәи ишәҟәы аҟны ишхацыркыз еиԥш, аҩбатәи ишәҟәы аҟынгьы иҽагәылаихалоит 80-тәи ашықәсқәа рынҵәамҭазы Аԥсны зҭагылаз, уаҵәтәи амш алахьынҵазы кыр зыӡбарц зылшо ахынҭаҩынҭарақәа.
Ԥхьаҩык, редакторк иаҳасабала автор инаигӡеит ҳәа исыԥхьаӡоит аҭоурыхтә хҭыс уадаҩқәа иргәылырҵәрааны  ицәыриго ахаҿсахьақәа. Урҭ, рыцҳарас иҟалаз, еилыӷраауп, уаҳагьы ԥсыхәа ыҟамызт. Иҟаз аҽыргәаԥ цәажәара, нас аҽыԥхьакра, иаҭах аҽырзажә цәажәара гәаҩақәа зегь еишьклаԥоит, иаҳа ииашаны иаҳҳәозар,  ихьебаҳәоит.
Ихьеибаҳәоит, избанзар ароман «Абахҭаҿы» аԥхьаҩ иԥылоит, ганкахьала, саԥсыуоуп ҳәа ихы ишьозар, зда ԥсыхәа имам дызнысыз амҩа азхәыцрақәа, даҽаганкахьалагьы, имч змырхо, хыхь игылоу, иаԥсацәоушәа иҟоу, аха заԥсуара хыбжа-ҿыбжоу реилаҭыррақәа, рыгага кьаҳәқәа ирыцу ацәаҭаӡыӡарақәа.
Гыц Асԥа имаурҽхәаша ацәаҩа  ҷыдақәа ируакуп иҿаԥхьа иқәиргылаз, кырӡагьы зынагӡара уадаҩхаз аус аҿы дахьеиламсыз, иахьицәеиламҩашьаз. Ашәҟәыҩҩ қәҿиарала илшеит хаҭала иҭоурыхтә мҩа агәылсымҭеи исахьаркыратә хыҭҳәааи реилагӡара, рхеибарҭәаара. Автор лакҩакрада игәра угоит Аԥсны иҟаз аҭоурыхтә еиҿадоурақәа ирылахәыз руаӡәк иаҳасабала, араҟа иҟаз аинҟьа-еиныррақәа данрылацәажәо, уи амц шимҳәо агәра угоит. Ихы ирҽхәом, Аԥсынра азыҳәан исыхьыз жәымбои ҳәа дҟыуҵәыуом, иара дыззықәԥо аус – иџьынџь – зҭашәаз аус пылҳаҭ алгара ауп.
Леуанти дмацқьа-шьацқьоуп ҳәа изуҳәартә аҟынӡа ихаҿсахьа аарԥшуп. Ихыхь-гәыхьқәа, иԥсылмытрақәа дыриааины, иҩнуҵҟатәи идунеи еибарххарақәа иҽрылганы сыжәлар акыр сызрыхәоз ҳәа дгәаҭеиуеит. Иара ицнагаҩ ҳәа иаҳшьо КЬахьыр-иԥа хьаҵрак зқәым жәылаҩык иаҳасабала аԥсуаа деицырдыруан. Аха уи адәахьтәи аҽраԥшратә ҟазшьа амазар ҟаларын. Уи ԥсабарала дуаҩ гәыџьбаран, аха зны-зынлагьы аӡӷьеиԥш иахьаҭахӡамыз џьара дыкҿасны  ԥанк ирбгар илшон…
Ароман аҟны иҟоуп игәцарактәу, аҵәылеибаҵаратә аамҭазы игәырҩагаз ахҭысқәа: Аԥсуаа рышәҟәы, уи Москваҟа, Брежнев иахь адәықәҵара; Леселиӡе ибаҟа ақәгара, уи иацыз аибарххарақәа, ақырҭқәеи аԥсуааи реидысларақәа уҳәа егьырҭгьы.
Гыц Асԥа иааирԥшуа аҭоурыхтә фактқәа рҟны, хыхь џьара ишысҳәахьоу еиԥш, изаҟаразаалак амц иҳәаӡом, уи ус шакәу арҵабыргразы иааҳгаша аматериалқәа ҳамоуп, аха уи аҽазкра аҭахуп ҳәа иҳаԥхьаӡаӡом.
Аҩымҭа ақәҿиара хадақәа ируакуп усҟантәи (80-тәи ашықәсқәа) реихәлапашьраҿы лахьынҵала Аԥсны ахагылара зықәшәаз ачынуааи урҭ рыҵаҟа игылаз ажәлари лырак реицахагьежьра, рызегь дара  ртәала ргәеибафарақәа ҟазарала раарԥшра ахьилшаз.
Гыц Асԥа ироман иагәылганы ииго асиужеттә цәаҳәаҿы, автор ифырхацәа зегьы рхатә дунеиеибаркыра рымоуп, еибаргәамҵуеит, изыргәамҵуагьы акызаҵәык ауп: рџьынџь алахьынҵа. Ашәҟәыҩҩы дақәшәаны иааирԥшуеит аҭыԥантәи ауаа рҿагәаҿасрақәа, рымчыдарақәа, рхьысҳарақәа, рыцҳарас иҟалаз хыхь игылоу зны-зынла рымҵахырхәарақәа.
Хьыӡҳәала иазгәаҭатәуп акы: автор дазыманшәаланы еилеигӡеит, еилеисеит аҭоурыхтә ҵабыргхаҭеи асахьаркырартә хыҭҳәааи рсиужеттә хырхарҭақәа. Асахьаркыратә хыҭҳәаа ҳәа ҳазҿу ароман иагәыламызҭгьы, усҟан аҩымҭа ԥсадахон, иҩанҭхьӡа иҟалон. Абарҭ зегьы неидкыланы аԥхьаҩ дазхьаԥшыртә аҟаҵара автор илзыршаз автор идоуҳатә беиара ауп.
Ҩ-ажәак рыла аҩымҭазы, исҳәарц исҭаху ашәҟәыҩҩ Гыц Асԥа ибызшәа кырӡа  аҽарыцқьеит, ихы-игәаҿы иааиго ахҭысқәа зегьы иаҳа ираӡаны абырҵкал икылихуа далагеит.
Леуанти иҭакра, уи икәша-мыкәша иҟоу алыбызҩыбызрақәа, ицҭакрақәа, иҿцәажәарақәа, аусӡбарҭахь инагарақәа, иқәгыларақәа зегьы дҳараркуеит, ихьӡи-ихьымӡӷи еилдыргоит. Леуанти ихаҿра ицәыӡит. Ицәыӡрангьы иҟаӡам.
Ԥхьаҩык, редактор иаҳасабала сгәы иалоуп Баҭыр илахьынҭа. Аха иуҳәарызеи автор ус ианиҭахха. Уи ихаҿсахьа угәаланаршәоит 19-тәи ашәышықәсазы аурыс литератураҿы идырххоз «ауаа мыцхәқәа» рхаҿсахьақәа. Ихы хьымӡӷишьо аҟынӡа дназгаз, ихы аԥыригартә дҟазҵаз абзиабара ауп. Ари азҵаараҿы узырлакҩакша рацәоуп.
Ароман иагәылоуп еиҵыхцәоума ҳәа ззуҳәаша амахәҭақәа, асиужеттә хырхарҭақәа. Лымкаалагьы Асҭандеи Нуцеи реицәажәарақәа… Адаҟьақәа 308, 372 рҟны Леуанти икәша-мыкәша ицо ауҳәансҳәан цәажәарақәа амхтәуп ҳәа исыԥхьаӡоит.
Гыц Асԥа ироман «Абахҭа» ҳаамҭазтәи аԥсуа ԥхьаҩы дзырхәыцуа, иԥсадгьыл знысыз аҭоурыхтә мҩа данзырԥшыло аԥҵамҭоуп. Акьыԥхьрахь амҩа аҭатәуп.

Рауль Лашәриа.
