НИКӘАЛА КӘЫҴНИА

Аҩымҭақәа реизга
Ажәеизатәи атом
Ажәеинраалақәа

Аԥҳәынҭшәҟәҭыжьырҭа
Аҟәа – 2015

ББК 84 (5 Абх) 6-5
Кә 94

Кәыҵниа, Н.Ҭ.
Кә 94 Аҩымҭақәа реизга. Ажәеизатәи атом. Ажәеинраалақәа.
Аԥҳәынҭшәҟәҭыжьырҭа. Аҟәа, 2015. – 624 д.

© Кәыҵниа, Н.Ҭ., 2015
© Аԥҳәынҭшәҟәҭыжьырҭа, 2015

ИСԤЫРХАГАХОЗ СЫЦХРААУА…

Шаҟа ус умоузеи уусқәа зегьы ҟаҵаны уанаатәалак ашьҭахь! Иага сҳәаргьы, аԥхьаҩ иасҳәарц исҭахыз реиҳарак
ақьаад ианысҵахьаз џьысшьон, аха, иҟасҵаз ахәыҷы еихшьаало сҿанаасха, спапкақәа иргәылоу, инагӡаны иҩым иахьа
акәымзар уаҵәы срыхьӡап ҳәа еиқәҵаны исымаз адаҟьақәа
санынарныԥшыла, саашәеит: сара исҳәарц, исҩырц исҭахыз
рыҩра, рхыркәшара сахьӡараны сыҟамзаап! Ус акәхап егьырҭгьы
ишрыхьуа, уи ус шакәу анырбалак рҽанынадраалогьы, аха сара
исцәыцәгьоуп ари аҽанраалара.
Иара усгьы – аҽанраалара атәы анысҳәах – сызнымаало
шԥарацәахеи ари аԥсҭазаараҟны! Аӡы иагозаргьы, ацәқәырԥақәа
рҽынарыҭаны иахьцо амшын ду ахь ауп, уахь рхы хоуп егьырҭгьы
ҳәа инеиуа аӡәырҩгьы ыҟоушәа сгәы иааснаҭалоит, аха сара уи
ишџьасшьо, ишлакәысшьо ус снеилароуп.
Ашәҟәыҩҩы, гәҭыхала дҭәызар, ари адунеи еиҟарастәуеит
ҳәа адәы дықәзар – ус ада, даҽакала ҟалашьагьы имам уи –
дызнышәо, дызнаало аасҭа, дызнымшәаша еиҳазароуп есымшагьы. Аидара ду зқәу ауардын аҿҿа ахга ишнеиуеиԥш, ашәҟәыҩҩы
иқәуу аидара ибжьы инамыргалар, дамырҳәацәалар ауам.
Сахьаргәырӷьақәаз анаҩсангьы, иахьынасықәыӷәӷәаз акәхап
сара заа аԥсҭазаара сырҳәацәара изалагаз. «Адгьыл сықәуп
саргьы аамҭала» захьӡу, раԥхьатәи сышәҟәқәа руакы иану
ажәеинра-алак аҿы салацәажәоит ҳгәаҟҵәаҟуа аамҭала ҳара
абри адгьыл ҳшықәу, акы ҳаанамгаӡо уи ҳнықәҵыр шыҟамло,

3

араҟа илахьеиқәҵагоу шырацәоу… Исгәалашәоит, алахьеиқәра
ацуп, игәкажьгоуп, ажәеинраала рҿыхатәуп, мап анакәха, ашәҟәы
иалхтәуп ҳәа ианаақәгылаз. Ацензура ӷәӷәан усҟан,ажәеинраала
лахҿыхқәагьы рҭахын аредакторцәа. Аҩымҭа ашәҟәаҿы аиқәырхаразы иалазгалаз ацәаҳәақәа акраамҭа аҵәымыӷ еиԥш сгәы
иалан. Ашьҭахьы, ажәеинраала аиҭаҭыжьразы алшара ансоу,
ҳәарада, урҭ ацәаҳәақәа алхны инықәысҵеит, ажәеинраала
аԥхьатәи авариант сазыхынҳәит.
Егьыс, зышәҟәқәа реиҭаҭыжьха змоукәа зықәра зфаз среиуоуп сара. Шамахамзар, дыҟамзар ҟалап аԥсыуа шәҟәыҩҩык
40, 50 ма 60 шықәса зхыҵны иалкаау зҩымҭак ҭызмыжьыц ма
даҽа шәҟәык ҩынтә иҭызмыжьыц. Сара уи лахьынҵас исмоуит,
изыхҟьазгьы сара соуп: иҭысмыжьыц аҩымҭақәа ракәын сзышьҭаз
есымша. Иалкаау сҩымҭақәа рҭыжьра аамҭа анаасыдгылалак
аҿыц цәырызгар сҭаххон, сшәон уи аҭыжьха смоукәа сымҩасыр
ҳәа, зны сроман «Алашә иблақәа аныхты» аҵыхәтәантәи
адаҟьақәа рҩыха смоукәа аԥсра сшаацәшәаз еиԥш. Усҟан
сара Пицунда арҿиаратә Ҩны аҟны аус зуан. Аус зуан уахгьы
ҽынгьы инеиԥынкыланы, еиҳаракгьы – уахынла. Ашәҟәҩҩы
игәабзиара ҵнашәаауеит акәымзар, сара стәала, уахынла аусура еиӷьу акгьы ыҟаӡам: ухыи уареи шәеизынхоит, уфырхацәеи
уареи шәыбжьара амш иацу, узырблаҟьо акгьы бжьагылаӡам…
Иҟан сара иҟьаҟьаӡа иансыршалоз. Ароман ахыркәшарахь саннеи, уи иаҳагьы сагәыланахалеит, схы нықәҵаны сыԥсы сшьартә
алшара снаҭомызт. Абас аус шызуаз ауп сыԥсҭазаара ашәарҭа
ишынҭасыргылаз. Ашамҭаз исзааргаз «Ацхыраара лас» сшьапы
саақәнаргылеит, аҳақьымцәа исзын-рыжьыз хәшәқәакгьы саԥхьа
иаақәысҵеит. Аха, зегь акоуп, адырҩаҽынгьы адырҩаухагьы сара
сызҿыз аус снахан аган ахь инасзықәымҵеит: мышқәак рыла
аҩымҭа хыркәшан, саргьы насыԥ сыманы схы збон.
Аҩымҭа аҩра аиҳа аҭыжьра аныуадаҩхо ыҟоуп. Сара
сҩымҭақәа аҳәачаҳәа икь-ыԥхьуа, ԥынгылак сымаӡамкәа саауаз­
шәа збазгьы шьоук ыҟазар акәхап. Уи зыхҟьаз ҳәа сара издыруа схаҭа аредакциаҟны аус ахьызуаз ауп. Саагылазаргьы исы-

4

маз акылԥш-кылӡырҩцәа снап иааҵысхыз зегьы амҩа нарыҭо
саауазшәа рбон. Уи ус шакәмыз сара сеиԥш издыруада! Уи ус
шакәмыз аҳәоит жәа-томкны иҟоу сҩымҭақәа реизга сызҭыжьны
иҟалар.
Рыцҳароуп, сара стәала, ашәҟәыҩҩы аԥхьаҩцәа рҟынӡа
инеигарц ииҭаху жәашықәсала изнамго дықәхар. Аамҭа иага
ицәгьазааит, алшарақәа иага иҟамзааит, Ажәа ихьахаҵгыло, уи
иаҵанакуа инагӡаны иахьеилыркаауа мҩакы азырымԥшаар рурым. Ус еиԥш иҟоу агәыӷра узҭо аҭагылазаашьа ыҟоуп.
Ԥырхага змамкәа зыԥсҭазааратә мҩа ианысны ицахьоу ҳәа
аӡәгьы дыҟам шамахамзар. Ԥырхага имаӡамкәа агәыдыҳәа
амҩаду даныланы даауазар ашәҟәыҩҩы, уи иара ирҿиаратә
ус азы иҵарбгагахоит. Гәы зҵам, ԥсы зхам аҩымҭақәа зегьы
ззеиԥшу ауаа рнапы иҵыҵит. Шьыцрала иҭәу агәқәагьы иаԥсоу
акы рзаԥҵараны иҟаӡам.
Иҟан саргьы амҩан исԥырхагаз, иҟоуп иахьагьы.
Ус иҟамызҭгьы сҩымҭақәа иахьа иаҳа лассы-лассы аԥхьаҩцәа
рҟынӡа инеиуазаа-рын. Аҩра саҟәыҵызшәа згәы изнаҭо аӡәыр
дыҟазар, игәы дамжьааит.
«Ажәлар хәыҷы чмазара бааԥсык рымоуп, – иҩуан Дырмит
Гәлиа. – Уи ачымазара узазымиааир, иаҳагьы аҽарҭбаауеит. Уи
ачымазара иахьӡу аиҵашьыцра бааԥс ауп. Еиҳарак уи зыхҟьо
акультурадара ауп, убри аҟнытә уи ахәаҽразы қәԥалатәуп. Адунеи аҿы зегь реиҳа уара иуԥырхагаз ҳәа шәсазҵаар, аҭакс
иҟасҵоит: ашьыцра бааԥс акәын ҳәа…»
Сгәы иалоуп иара саргьы, абасҟатәи ӡыхәашь ниаҩр ишцахьоугьы, адунеи аҿы зегь реиҳа уара иуԥырхагаз арбан ҳәа
исазҵаар, ҳлитература ашьаҭакҩы, Дырмит Гәлиа ду иажәақәа
схы иархәаны, иара убасҵәҟьа аҭак ахьыҟасҵо…
Ҟазшьа бзиак сыман сара аханатәгьы: исԥырхагахоз, сеикәа­
зырцәоз рцасгьы аԥырқьҳәа сеибакуан. Ианакәы­заа­лакгьы
сус сгәы ацәкасыжьуамызт. Исԥырхагахоз иаҳагьы исыцхраауа саақәгылон. «Ииулакгьы иаҳцәҭижьит» ҳәа ззырҳәаз сара
сроман ашьҭахь изҩит даҽа романқәакгьы, иахьа уажәраанӡа

5

аԥхьаҩцәа ирзымдыруа, иҭсыжьхьоу иреиӷьымзар иреицәам
ҳәа сызхәаԥшуа даҽа жәеинраалақәак, поемақәак… Икьыԥхьым
сымшынҵақәа, икьыԥхьым спублицистикатә ҩымҭақәа, еиуеиԥ­
шым егьырҭ анҵамҭақәа.
Акыргьы смааԥсахьеи, сусқәа рӷьырак сыриааихьазшәа сымбази, аха шаҟа ус умоузеи уусқәа зегьы ҟаҵаны уанаатәалак
ашьҭахь!

Никәала Кәыҵниа

02.03.2008 ш.

« СА РА СҼ Ы Ж Ә Л О И Т »
1964

АДГЬЫЛ СЫҚӘУП САРГЬЫ ААМҬАЛА
Адгьыл сықәуп саргьы аамҭала,
Сгәырӷьа-хәмаруеит саргьы аамҭала.
Сгәаҟҵәаҟуеит саргьы аамҭала,
Зегь аамҭалоуп, зегь аамҭала.
Шьоук быжәуаз баша ажәала,
Ашәа аԥырҵоз ирманшәалан
Ҳаԥсуам, ҳаӡуам ҳәа аламала;
Наӡаӡа инхошәа зегьы еинаалан,
Аҵәа ҿымшәошәа аҵла иҿалан,
Ахәыҷы иоуҳәаргьы, ацәа далам,
Иаԥхьа икашәоит аҵәа ахала:
Ашәыргьы аҵла аамҭала иҿалоит.
Зыԥсҭазаара мҩасуа ашәала,
Игәы алаҟоуп уи иахьала,
Иԥсҭазаара цәгьа иманшәалоуп,
Аха, џьым, убригь иахьалоуп.
Ахҭысқәа ҩынтуа аҳауа иалоуп,
Ҽа мышқәакгьы, иашҭа иҭалан,
Зегьы идырбашт даҽакала,
Адгьыл дықәуп уигьы аамҭала.
Аӡәы дхалеит хыхь, дхала,
Аха дынхеит иара ихала,

9

Ҳаигәалашәом, ҳара дҳалам,
Аха, дад, уаангылшь, аамҭалоуп,
Адгьыл ныжьны, жәҩангәы ушалоу,
Ушхалаз еиԥш, ҵаҟа уҭалап.
Ҽаӡә дыгәрымуеит, игәы акы алоуп,
Ихы куа, игәы куа, дхәыцуа дҳалоуп,
Дҩаӡарц акы дахьынҳалоуп,
Аха иамуҵәҟьеит, дызхалом.
Иара убригьы, сҩыза, аамҭалоуп,
Уи ахаҵа амца далоуп,
Аха дхьамҵыр аламала,
Дманшәалахап – зегь аамҭалоуп.
Ажәеинраала, ԥсыс исхалаз,
Сызлакаҳаз, сызлахалаз,
Ҳаԥсҭазаара ашыра уалаз,
Уалаз, аха умцароуп уалаӡ!
Уара уҟамлар, сажәеинраала,
Адәы сықәуп саргьы аамҭала.

САРА СҼЫЖӘЛОИТ
Сшьапы нансыргылт аҽышькыл,
Иразҳәада сҽышькыл нышәкыл,
Сызҽыжәлом ҳәа сара схала,
Аха иааин иаразнак ала,
Ишаԥу еиԥш ҳара ҳҿы,
Ашькыл ааныркылт сара сҽы.

10

Сҽыжәырҵоит урҭ иахьала,
Сҽыжәырҵоит, сдырманшәалоит,
Иагьырдыруеит, ирҳәа-ирӡаргьы,
Сара сҽыжәлоит,
сҽыжәрымҵаргьы.

УАРА УЖӘҨАН АҴАҞА
Са сыхбыџӡа саныҩеидас
аԥхыӡ ссирқәа срылаӡан:
Ныҟәара ҳәа наҟ ахара
аӷба дуқәа срылацон.
Зны Австралиа, зны
Меқсика снеиларын,
Зны сгәы каршәны
Аргентина снеиҩеиларын.
Ацәа салҵыр –
лабҿабам! –
сыгәжәажәалон,
Сҽааибыҭан
наҟ сықәҵрашәа сцәажәалон.
Зегьы ирызхьуаз сгәы
абрантә исыхаӡан,
Адунеи ду абара
сыгәҭыхаӡан.
Аиашами,
узгоит ҳәа уаагыларгьы,
Иҟаларын
сцаны Африка саангыларгьы…
Иахьа сара
схәыҷра агәҭыха сыласуеит.
Адунеи ду
сахьӡозар ҳәа исырласуеит.

11

Аха сҟалеит,
са сҟалеит акалашәа:
Аԥсны сналҵыр –
Аԥснада акы сгәалашәом.
Схәыҷра, аа,
ҳарҭ ҳазлеиҿагылара:
Сцаны Африка
сара сунгылара!
Авсралиеи Меқсикеи
збанда, аха
Мызкы аиҳа сгәы ыҟам
уа саанханда ҳәа,
Аԥсынтәыла!
Уара ужәҩан аҵаҟа
Иаҳа сыӷәӷәоуп,
сыҟоуп иаҳа сгәы алаҟан;
Иаҳа сыхиоуп,
ара иаҳа сманшәалахоит.
Ари адгьыл са сыԥсы алоуп,
наунагӡа иалахоит.
Ари адгьыл
шьала-дала саласоуп,
Ари адгьыл
са сыԥсы злаҭалаз ауп.
Зны, сыԥсыр,
иара абри адгьыл саҭ, аха
Сара сзыҳәан
иара цәарҭа татахап.

12

АҚӘА
Аԥхын шоура. Асаба гылоит.
Ақәа иазыԥшуп зегь уажәааны.
Аха ажәҩан адгьыл иахагылоит
Алакыҵа ҵыршәааны.
Аԥша ихнаҽит аҭакар уа,
Амахәқәа неинҟьо имақарт.
Ахыб аҿы ақәа ацәыкәбарқәа
Апыҟҟа-пыҟҟа, еибарԥо, ихәмарт.
Жәҩанахь имԥшуаз рыбла ҭхаха,
Зегьы азыԥшын ақәа.
Уажә, абар, рыхқәа ирҩахеит
Ихьыдышьшь иҟаз абыӷьқәа.
Адгьыл зынӡа мыцхә иӡышон,
Адгьыл шьҭан ишабаны.
Иаҳәарызшәа «уаҳа сылшом»,
Иара цон еиҩыԥԥаны.
Аӡыдара зегьы аражәуеит,
Рыԥшшәқәа агоит ирыхҟьаны.
Абар, адгьыл уажә аӡы ажәуеит,
Иаҵашьшь иажәуеит, аҽҟьаны.
Ақәа илеиуа саҵашьыцуеит,
Аиаша шәасҳәап, изаԥсаз
Сара сашәа, сгәаҵа иҭыҵуа,
Ишәзаԥсазар шәаргьы абас;
Уи шәазхьаауа шәазыԥшызар,
Нас, шәыгәҭыхақәа ҳәаны,
Ақәеи иареи ара еиԥшызар:
Ицар шәыгәқәа рԥсаҳәаны!

13

АРҨАШ
Агәы еибаха-еибафо, ашәаҟьа хчыла,
Ацаҟьа ду аҽалырбган аҽашьуеит.
Изцом. Аха ижәылоит уеизгьы мчыла,
Иеилашуеит, иеилахынҳәуеит, игьежьуеит.
Ҽа хырхарҭак арҭарцаз иаԥылан,
Аҿы еихаргәеит, амҩан, иршәаҳаит.
Аха арҩаш хәыҷ, аҽеизыркәкәан ианжәыла,
Изакәыз днарбеит, аӡбахәгьы днарҳаит.
Уи иаԥгылоз ҩаԥхьа икҿацалан
Аҭра ахьааԥжәо рҽаԥыражьны иркуеит.
Аха арҩаш хьаҵуам аламала,
Иркыцыԥхьаӡа иаҳа-иаҳа иаапкуеит.

***
Иҿажәкны ицоз ацәҳәыра аԥсы ахыҵуан,
Ишабо адгьыл шьҭан еиҟәыԥԥаны.
Аӡиас ари еиԥш шабаз еиԥш ихыҵны.
Аҿынанахеит уахь ицәқәырԥаны.
Аӡы агәы иахьықәҭәаз адгьыл какаҷхон,
Ацәҳәыраҿ игылон зегь ӷьацаны.
Аӡиас акәзар, иагхон, имаҷхон,
Иԥсит нас… ацәҳәыра аԥсы ҭаҵаны.

АШӘҬ
– Нап угсырхом, унсыжьуам хылаԥшрада,
Уара ирҽеи, ирԥшӡа сара суада, –

14

Сахәыҭхәыҭуан ашәҭ, суада иааҩнагалан,
Аха иара ишамац иаман уеизгьы агәала.
Иагәаԥхомызт уи са суада еилфаҷа,
Иадызбаларцгьы аҭахымызт, мап, аџьа.
Уи зызхьаауаз, есышьыжь иақәҳәҳә аӡаӡа,
Иқәгылазарц акәын еснагь адгьыл аӡа.

АМҨАН
Аамҭа шԥацо, бзиа збаша,
Аамҭа шԥацо, сҩыза, ишԥа!
Иналаԥса-аалаԥсеит схахәы ашла,
Иналаԥса-аалаԥсеит, иба.
Иац акәмыз шьапы еимаада
Саннықәыххыз ҳаԥхьа адәы.
Нас, избада, нас, изгада,
Нас, иахьӡамашь агәыхәтәы,
Мамзаргьы агәы нхама,
Иабаццакишь са схәыҷра?
Ицеит, ицеит сара саман,
Ицеит цәыӡда еимдара.
Уи авамлеит ашақә иасуа,
Сара заа сыхҳәеит.
Заа имцаха зегь сыцрасуан,
Заа сҵәуеит, сшәаҳәеит.
Нас сҿара, сыцәа рҟьалан,
Амҩа иқәын иԥырны.
Уи амҩа хыхь ихалон,
Ҵаҟа иҭалон ибырны.

15

Ацәқәырԥақәа агәыдыҽҽалон,
Аха усгьы ирымхәаҽит.
Ахра цыҩцыҩ уи аҿалон,
Аԥхӡашагьы аҿашит.
Зегь аныруан, зегь агәҭыхан,
Зегьы ирыхәарц аҭахын.
Ԥхьаҟа исыԥхьон, ԥхьаҟа исыхон,
Ԥхьацара заҵәык ахын.
Сара ажәҩан схамацәысуан,
Адыд слымҳарҭа ҵнахлон.
Адәы сцәын, ақәа сысуан,
Адгьыл аӡаҿ исыршон.
Аха ашьыжь, сашәа каҩуа,
Са сҩагылон сеилыхха.
Са сырхысуан арха, аҿаҩа,
Ерцахә ақәцәахь сымҩа хан.
Ахаҳә дуқәа сыҵабылгьон,
Ахаҳә дуқәа ҿыбганы
Рҿаархон иаша, урҭ егьсылгон,
Сызрыцәцомызт сеибганы,
Срымҵатәар иахьааиуаз иаша,
Агәра мгакәа сымч-сылша.
Аха са сынхеит, ииашаз,
Дара цон ихәаш-хәаша…
Ах, ишԥацеи, бзиа збаша,
Аамҭагь шԥацеи, сҩыза, ишԥа!
Иналаԥса-аалаԥсеит схахәы ашла,
Иналаԥса-аалаԥсеит, иба.

16

УКАҲАП, УГЫЛАП…
Дамеи ихьӡнызҩылоит
Укаҳап, угылап, угылап, укаҳап…
Аныҟәашьа злоуҵозеи, сарԥыс хәыҷ, уаҳа,
Ус ауп ишыҟоу, ишаԥу зегь рзыҳәа,
Ус ауп ишыҟоу, узцом агәыдыҳәа,
Узцом агәыдыҳәа, ушьаҿа неихганы,
Узықәлом адгьыл ухы агәра ганы.
Укамҳарц искуп уа унап хәыҷқәа.
Абасоуп амҩа ишықәло ахәыҷқәа.
Уаансыжьыр, уныҟәарц азыҳәан ухала,
Уҿыноухоит, сарԥыс, уара укаҳа-бӷало.
Аха, укаҳар, умшәакәан, угылан уцароуп,
Акьыжыҳәа уҵәуо умтәароуп, уцароуп!
Зны укыдҟьа, зны укыдԥа, зных ужьы уцароуп,
Абасала, сарԥыс, аныҟәашьа уҵароуп.
Сара сузыԥшуеит: шьаҿақәак унаӡанда!
Сара сузыԥшуеит: укамҳакәа уцанда!
Сара сыццакуеит: аныҟәашьа уҵанда!
Сара сыццакуеит, аха ҳаи, имарианда,
Еснагь иеиҟарамеи, иеиԥшым сныҟәашәа,
Ихьаазгоит ианызбо шьҭахь сынхошәа.
Скаҳауеит, сгылоит, нас ԥхьаҟа сцоит:
Сара иахьанӡагь аныҟәашьа сҵоит!

***
Мышкы мҩасӡом сгәы ак ҭымхо,
Акы самамкәа сырхха.

17

Иҟасҵахьоу маҷшьа, исзымхо,
Ԥхьаҟа снеиуеит са сеиха.
Сыԥсҭазаара цоит иҭала,
Исыздыруам сзыхьӡара.
Зегь ҟасҵар сҭахуп хаҭала,
Исыдушәа зегь сара.
Са сахьнеиуа агәырӷьа сҿықәуп,
Сара исықәым ааԥсара.
Сыццакы-ццакуа амҩа сықәуп,
Инымҵәошәа уи џьара.

***
Аԥсабара ацәа иҭалеит,
Ахьҭа иацәшәаны.
Аԥша шәышәуа адәы ианхалеит,
Иҵаауеит еиҟәжәаны.
Ахьхьа-хьхьаҳәа ицоз акәара
Иҟам аҳаи-деи.
Адгьыл ԥсыла ахаҿы еиқәара
Ихьахьхьала иҩеит.
Аҵаа иамоуп уеизгьы агәала,
Иахьызшәа абоит амыхьтә:
Иазнымкылт ахаҿы еидгәала
Иҟәандаӡа инеиуа аӡыхь.

18

***
Ашәҭ аҵаа амбацызт бзанҵы,
Иаҭахын уи џьара иагьаниарцы.
Хара имгакәа агәҭакы наӡеит,
Аха аҵааи иареи анеибадыр,
Ашәҭ канӡеит.

АМЗА
Ҳаицәыхарам ҳәа мамзар
Исҳәахьазма, исҳәахьа,
Аха, сыбла ҭшаша – амза,
Ҳаигәылацәахеит иахьа.
Уимоу (сгәы иснаҭоит усшәа)
Шҭакы ҳаицҭанхоит.
Сԥенџьыр аҟнытә снапы усҭар,
Иаанукыларашәа збоит.

АҴИАА
Аҵла гылоуп иџарџаруа,
Амахә дуқәа еиҵҳәаны.
Уи амҵан, аа, абар уа
Ҵиаак сбарҭоуп еикәаҳәны.
Ахы изымҩахо агәы нзырхада
Аԥсабара ԥшӡа аԥа?
Изымӷьацеит уи аҭынхада,
Аҵла дуӡӡа анахаԥа!

19

АҲАРАМ
Ацқәа еихамгыло, иқыџьқыџьуа, ахала,
Аӡынраха, ацә адәы-цәҳәы ианыцәхала,
Аҭра ԥха акәым уи ахьгылаз изызхьыз,
Аҩыза кәаԥӡа абоура иахьҭакыз
Ахы иналҟьан, усгьы аҳәеит иара:
– Ԥыҭк сықәхгьы, еиҵасуа аҟәара,
Игыланда, са сеиԥш, ихаххала ахәԥсы!
Иара убригьы маҷк аҟара иснаргон сыԥсы.

***
Ҵхыбжьон иариит ажә аҵша,
Итәҩасуа игәаран адәны аԥша.
Аԥсабара арго агәыԥҵәа,
Иҭаӡыӡон аҵх ацәа.
Иҳанто аҵх еиқәа излаԥшыз
Агәыҭҟьа ианаргеит аҳәыс.
Аха амш еилган, шьыжь анша,
Ишԥагәырӷьеи уи аҵша:
Ара, адунеиаҿ, уазыԥшы,
Амрагь ԥхозаап икажжы!

***
Бӷьыжәи гәами еиларҩынтны ихагало,
Шәыри-қәыри ҟәыбаса илашьҭы,
Азаара азаазшәа иаацәырҟьеит ихагаха,
Аԥсабара ацәа иҭарӡыӡо афырҭын.

20

Агәараҳәа ахы ахыбра иқәнакшеит,
Ашәқәа еимԥаа, аҩны иҩналеит еиханы.
Атах-чахҳәа аԥенџьырқәа кыднаҟьеит,
Атрышә иасит адәҳәыԥш аханы.
Уаҟа игылаз аҵла заҵә аанкыланы
Иаархыџхыџит, амахәқәа аршәшәеит.
Аҽааиқәнакын, нас, ҩаԥхьа амч ааидкыланы,
Аҿаҩҳәа ашьапы иныҵакны ихнажәеит.
Ихнажәеит, аха иазкамыжьит иҵырбган,
Иазкамыжьит ихаххала ашьацәа.
«Угәы иунамҭан, – аҵла цәажәон, – сыҵарбган
Усхысызшәа, сҵыхәтәа наҟ иԥҵәа.
Уажәазыҳәа усиааиз џьшьа усхашәышәла,
Сгәы уқәԥраауа уқәзааит ухаҭа.
Адгьыл иҵоуп сара сдацқәа, иузыҵымжәаз,
Иудыруазааит, урҭ ирхылҵуеит аҟата!»

***
Вба рзаҭом сажәеинраала,
Акритика араҟа имчыдоуп.
Уи ба ибзыскит, сышәҭ еинаала,
Сара сзыҳәан иара ҷыдоуп.
Егьырҭ изҩыз зегьы ҟәнысшьоит,
Бара ибзыскыз реиӷьу џьысшьоит.

21

***
Быздыскылаз аеҵә кыдшәан,
Ишызбоз иҭалт икаууа.
Сылаԥш ианыҵшәа, сцәа сааҭаӡыӡан,
Сахьгылаз сцеит снеилууа.
Сгәы ҭыԥоит, сгәы саргылом.
Уаҳа аеҵәа бадыскылом!

***
Далаҟамызт, имамкәа-ихӡымкәа, –
Хыхь ажәҩан, ҵаҟа – адгьыл! –
Дықәын адәы цәҳәы.
Ихы аџьыка ықәиххьан, имцымкәа,
Аха дымтәацызт уи ахаҵа деикәаҳәы.
Иӷьазӷьазуа ацаҟьа ду иаԥхьа ишьҭазшәа,
Уи даҿазшәа еидарак дук иазкәынҵа, деиха,
Аԥсҭазаара ақәцәахь деихон, аха уи азқәа
Дықәҵан даршәуан, дҭанаҵон ҵаҟа…
Аха иара ҩаԥхьа дгылан уи даҿалон,
Аԥхӡы ҩарха инеиуан иҿкьаса.
Иҭахымызт дхьаҵырц, иҭахымызт аламала,
Уаҳа сылшом ҳәа днатәарцгьы уи дааԥса.
Акыр зычҳаз, акрибеит ҳәа, иҽынкылан, –
Деизҟәаҿы, дыԥсыҽхан дымтәарыз заҵа, –
Ацаҟьа бганы ижәлар, днаҵагылан
Иааникыларашәа, днеиуан иҽырӷәӷәа-ҽырҟаца.

22

Анцәа ишиҳәара: ихы-ихшара, иҩны-игәара…
Иахьа дынхоит, умҩахыҵыр – дыԥхашьом.
Ифахьеитаз аԥсҭазаараҿ аша даара,
Ахаа ахәгьы иара иеиҳа ҽаӡәы изшьом.

***
Зегьы дрыхәоит,
Зегьы дрыхоит,
Илиршаҵәҟьоит аума.
Дуацәажәаргьы улахҿыххоит,
Иумырҽхәаша иоума!
Дгылоуп, дгылоуп,
Уи дхаҵгылоуп,
Иуеит даазыхьӡо рымаҵ.
Иус шибо
Гәыла-ԥсылоуп,
Иеиԥш аԥсыцқьа дҟаларыма!
Уара узыҳәа,
Сара сзыҳәа
Аӡы дҭагылоит хаха.
Имам тәаха,
Имоуп ҳаха,
Имамзаргьы ихы аха.
Иаҭахызар,
Иара ихыза
Уара иуқәҵан уирԥхоит.
Амреиԥш,
Уаҩ деилымхуа,
Зегьы рзы дыԥхоит.

23

***
Арха, ашьха, ага, аҿаҩа,
Қалақь, қыҭа, ацәҳәыра, аԥсҭа,
Амра ахьцеиуа, асы ахьаҩуа,
Зегьы збар сҭахуп схаҭа.
Сара сымҩасуеит, са сласыроуп,
Сымҩахыҵит, сцеит ауп нас.
Акыр збароуп, акыр зуроуп,
Баша сцар ҟалом сымҩас.
Акгьы згароуп, уи ҳәарада,
Аха инсыжьроуп еиҳагьы.
Сыҩнашылоит уара ууада,
Сынхарц наӡаӡа угәаҟны.
Исымаӡам нас аԥшыха,
Ҩаԥхьа иҟоу ԥхьацароуп.
Сыгәҭыхақәа ԥхьаҟа исыха
Снаргоит, сымҩагь хараӡоуп.
Агәхьаа скым аԥша исҿасуа,
Сара сеисоит ацәқәырԥа…
Аԥсҭазаара, са сымҩасҩуп,
Саамҩахыҵт ауп, зегь сырба!

***
Дызлиааз ԥшын дроузшәа зеӷьаҭам аҵеи хазына,
Аха иара, аҵла амахә цар еиԥш наҟ иҿҟьа,
Ауаҩра шилҵыз еиԥшҵәҟьа дҟалан ихазыҳәа,
Дызлиааз ажәлар дцеит уи днарыҟәҟьа.

24

Адәы дықәуп сара сара соуп ҳәа иҽҭыган,
Аԥсшәа иоуҳәар дануԥыла, идыр, ибжьаӡт.
Рыцәгьа-рыбзиаҿ ианакәызаалак днеиӡом иҽахыган,
Дҳалаԥшуеит абасгьы уи: ианакәызаалак шәсымбац!
Жәлары дыртәуп дара ирылоу шьала, дала,
Рыгәҭыха зыгәҭыхан, рхәыцра зхәыцроу есымша.
Аха ари ауаҩ, зыӡбахә ҳамоу уажә хаҭала,
Кәармак илам иара дызлыҵыз ижәлар ршьа.
Уи ахымдыр, зхы зку ас иҩахаӡан,
Ихы идыруазарц азыҳәан арҭ ажәақәа ирҳатәуп:
Ашәыр зҿам аҵла гылоуп амахәқәа хахаӡа,
Ашәыр зҿажьу амахәқәа еснагь илаҟәуп.

***
Аҵх, ауапеиԥш, ақыҭа аҟәаҟәа иааҭаԥеит,
Ицәеит нас ақыҭа уи аҽылаҳәан.
Икара-уараха, сара уи ажәызшәа збеит,
Аха ашьыжь, икашә-каҷо аҽеилаҳәан
Адәы ианаақәла, агәра згеит сгәы сшажьаз иаха:
Ақыҭа цәырҵит сара сҿаԥхьа иҭыԥҳаха!

***
Аиашами, уеизгьы-уеизгьы сҿыцынхам,
Аха сгәылацәа цқьа исзымдыруа ицәыҵанхон.
Сынтәа руаӡәы дшымгәыӷӡоз далацәеит:
Сара сбаҳча ихьыдхәан ашәыр ҿалацәеит.
Егьи сгәыла ибеит имаҷны иҿалазшәа…
Сара сҿыхеит, сҿыхеит ацәа салазшәа.

25

***
Ауаҩы деилкаа. Ухы умжьан:
Аӡәы иҳәатәала ихә умшьан.
Аӡәы дуаҩым иҳәашт, ҽаӡәы
Илаиҵалашт цас аҵәы.
Аӡәы дихцәажәашт дырҽхәаны,
Аха аиаша хәахәаны
Ҽаӡә дашьҭалашт урбара:
Иауеибаҭаху зегь ара.
Уи аасҭа еиӷьми хараӡа,
Ауаҩы дшыҟоу цқьа ираӡа,
Деилкаа хаҭала. Ухы умжьан:
Аӡәы иҳәатәала ихә умшьан.

***
Иахьа шьоукы урбаны ҳәа инхом,
Аха ууаҩхар, урҭах акәым, иуцәынхом,
Иуҩызцәахоит, иулаҽхәоит еснагь,
Ҳа дҳааӡеит ҳәа иасуеит абадақь.
Аха унхар баша ухы узамыхәакәа,
Исыздырҵәҟьом, мап, уара иуԥсыхәо ҳәа.
Уԥсы ҭоушәа, умҵушәагьы угәарҭаӡом,
Даҳзымааӡеит ҳәа рхы аҽԥныҳәагь арҭаӡом.

26

***
Уҽрыдуцалар,
Зегьы уриааиуеит, зегьы улшоит,
Иахаргьежьуа зегь ахоуҵоит унацәа.
Ажәеинраала иамуа ишнеиуа игәалшәоит,
Аԥсы ҭалоит, иагьахалоит уи ацәа.
Узиааиуа ҳәа ус ыҟам, улак-ҩакуа
Исылшомашь ҳәа уанадхала ушәаны.
Аха, ахра уԥгыларгьы, умшәакәа,
Умҩа агәылуҳәароуп еиҟәжәаны!

***
Аирыӡ лыман, есышьыжь, игәасҭалоит,
Дылбаауеит аӡыхь ахь мҩахәасҭала.
Амҩахәасҭа ҵәиҵәиуа, лышьҭала,
Ицоит аҽазнымкылаӡо, илышьҭалан.
Данаахынҳәуа, леирыӡ бааӡажжыраха,
Сылаԥш лышьҭоуп, сыԥсы зегь налылахан.
Амҩахәасҭагь, сыԥсы анхалоу, илышьҭалан,
Иҵәиҵәиуа ихалоит лара лышьҭала.

***
Са сызҭаԥшуа алакҭала,
Агәы еиҟарам, ихәашьуп,
Амш иамоуп иахьа агәала,
Цәгьаӡа алахь еиқәышьшьуп.

27

Агәы еиҵасуа, иҭагәыргәыруеит,
Амца ныҵҟьоит алакҭа.
Уаҳа шалымшо ҳнардыруеит,
Иаҳхагылоуп еиқәпата.
Ишәсырбеит аҳәазшәа исылаз,
Кыргьы игылеит ичҳаны,
Алабжышқәа азнымкылазт,
Нас рҿаархеит иқәаны.

***
Ианеинҟьатәымыз дасны инапқәа еиниҟьалон,
Иахьықәԥатәыз дшәаны инапқәа дырҩахалон.
Дызиааиуаз хара шәкы рыхҭниҟьалон,
Имбаӡазшәа наҟ аиаша днахалон.
Аҳәынаԥ еиԥш акылҳара дкылкәыруан,
Дауцахуаз амҩаду даныланы.
Агәымхара амҵәыжәҩа аҭан ирԥыруан,
Дааиуан уи амахәар аанкыланы.
Абри амҩала дхалеит хыхь, дхалаӡеит,
Дхалеит хыхь амардуан ду даҿаланы.
Сара иџьасшьо, уи иахьанӡа дҳалаӡеит,
Иахьанӡа ҳаҟан ҳарҭ аԥаԥа ҳҿаланы.
Аха иазхоуп! Гаӡароуп шьҭа уи ҳаинышәозар,
Шәа шәзыцәшәозеи, баша шәыгәқәа ҭышәымҟьан.
Атрибуна дхалан џьара дбыжәуазар,
Имҩа иқәым, шәасны шәнапқәа еинышәымҟьан!

28

***
Аҽада,
ишыжәдыруа еиԥш,
иҽым, иҽадоуп,
Аха аҽада ҳәа
зоуҳәар зымуа
аҽада ахаҭоуп.
Аҽы ҽадас иуԥхьаӡама?
зеиԥшҭам!
Агәхьаагьы акуам:
иадыруеит ишҽадам.

***
Иҭаку ашәарах иабоит
ахан дуқәа хроушәа.
Амла иакуа амза ибоит
бысҭа ҿахроушәа.
Илаҳәыз изы
ашәаԥшь акуп имцаха,
Иԥсуа изыҳәа
ԥсеиқәырхагоуп ацаха.
Икарахаз,
адгьыл аӡа ихчынҵа,
Дықәиан дыцәоит,
цәарҭа татас иԥхьаӡа.
Абзиабаҩцәа рзы
аҭыԥҳацәа еҵәақәоуп,
Амра ашәахәақәа
апоет изы цәаҳәақәоуп.

29

***
Даур ихьӡнызҩылоит
Сара аӡсашьа уҵар сҭахын,
Суцны амшынаҿ сааит, сԥа.
Уҭал умшәакәа, уҭал амшын,
Уасырхәаҽуам ацәқәырԥа.
Арахь еиҵасны иугәыдыҽҽалап,
Аха уамган агәыҭҟьа.
Сара суцуп, иаша уҽалажь,
Унапқәа еиҵыхны иҟьа.
Ухы уақәгәыӷ сара сеиҳа,
Ухы агәра ганы
Унапҟьа-шьапҟьа ԥхьа уанеиха,
Уцап уӡсаны.
Сара еснагь суцу џьушьо
Амшынаҿ ара.
Иареи уареи шәеизынсыжьуеит,
Инсыжьуеит аҟәара.
Аԥсҭазаара иеиԥшнысшьалоит
Амшын есымша.
Сара уи уагәыласхалоит,
Иуиааип уанацәшәа.
Нас, аӡсашьа ҵа, умԥшын,
Сумырԥхашьан, сԥа.
Уҭал умшәакәа, уҭал амшын,
Уасырхәаҽуам ацәқәырԥа.

30

АН ЛЗЫ АБАЛЛАДА
Иахантәарак лымацара
Дшуазыруаз илыршеит.
Дахьаларшәыз аҵх лашьцара
Лацәааихьшь ҟалымҵеит.
Ари уахыкым, ари ҩахам,
Иеиқәылымԥсац лацәа.
Лычҳарагьы, илымҭо ԥсгаха,
Иҵагылоуп лыхәдацәа.
Агәырҩа дафоит илхагылан,
Дафоит лабҿаба.
Лылабжышқәа еимагылан
Ицоит рҩашшәа илыҿкьаса.
Даазқәылаз зынӡа лҽалҭеит,
Агәырҩа акәа данҭашәа.
Нас, изгозеи, анаџьалбеит,
Аԥҳәыс лгәы еиҟәжәа?
Аа, илныԥшит, иамам ӡашьа:
Илтәым аԥҳәыс лцәа.
Ицашьахеит аӡы ацашьа
Дынзыжьыз лыхәда хҵәа.
Игәра шԥалгоз, игәра шԥалга!
Лымариа аниоу, деиқәжьа,
Лыԥсҭазаара бзиахә далга,
Дкәараҵан, дымцеи ажьа.
Ас анлыхь, са сышьха тәылаҿ
Аԥҳәыс лыбӷа ԥҵәоуп:

31

Дызхыԥшылом ауаа рыла,
Иҟам уи еицәоу!
Ишԥалури? Еиԥынкылан
Дхәыцуеит есымша…
Лҽеилалҳәеит уи дҩагылан
Иахьа шьыжь анша.
Макьана иҭаршәуп аҭынчра акәа,
Ицәоуп адунеи.
Аҩны ддәылҵит дрымбаӡакәа,
Дрымбаӡакәа дцеит.
Лышьха ҿаҩа акәаԥрак дхала,
Арыцҳа, уи уажәы,
Лыбла акы амбо, уаҟа лхала
Дгылами деиқәшәы.
Ашьха ӡиас аҽырхаган,
Лыҵаҟа, илакьуа,
Снаӡанда аҳәошәа ага,
Инеиуеит иццакуа.
Аԥаҩ хыла иадыҽҽало,
Агәараҳәа ишуеит.
Аԥҳәыс заҵәы, ишанхало,
Лыблақәа ирҭаԥшуеит.
«Сықәзар аиҳа адәы хьымӡӷыла,
Сҽасҭап» ҳәа лыӡбан,
Аӡиас хага дхықәыххыла
Дгылоуп лара, абан.
Дналашәеит, иара уи акәхоит,
Деихәлагәа дашьуеит.

32

Аҽынкылара лымчқәа ақәхом,
Лыблақәа хәашьуеит.
Иԥеиԥш цәгьа уи дацәшәазшәа,
Иҳәазшәа: – ҳаи, сыԥсит! –
Иара убасҟан, цас иуазшәа,
Аԥшқа дааҵысит.
Ан дахьгылаз деишьхныԥсылан,
Дааҭаӡыӡеит лцәа.
Ашьха тәыла шарԥазыла
Иасуа игәырӷьаҵәа
Аԥша лыкәа иҭала-иҭысуа,
Иаҳәозшәа уи лыгәшәа,
Акасеиԥш, уи агәырҩацәгьа
Агеит илхыршәа –
Аԥсҭазаара, акәараҳәа
Зеисбыжь налаҳаз,
Дышԥаҟалеи абара лгәы аҳәо,
Ахьӡара заԥсааз!
Уи лыблақәа дааин дрыхгылеит
Дбажәгәаламуа аԥа.
Аԥа иан уа дааникылеит,
Деимҭеит ацәқәырԥа…
Ашьха иавҵны амра игылоз,
Ашәахәақәа аҟьан,
Анапқәа рхаханы илԥыло,
Илҿахәмаруан ан.

33

***
Аԥша ҟәанда смаӷра иҭасуеит сыкәа иҭалан,
Сгәыдкыл-схыдкыло исҿахәмаруеит, исҿашәшәоит.
Асолдаҭцәа реиԥш, аԥсаҵлақәа
гылоуп рҽеидыԥсалан,
Рыхқәа шьҭыхны иркуп, иаақәацар ҳәа ишәоит.
Амшынгьы, аҟәара ахьарчҳәа аҽнадыкшалан,
Ацәқәырԥақәа арцәоит, ршьапқәа неилаҵа.
Сгәы ҭгәырӷьо, сааҭгыло, снеиуеит гаҿала,
Снеиуеит ҭынч, снапқәа сышьҭахь иҟаҵа.
Иссируп ари аҵх. Салоуп уи сгәы алаҟан,
Агәы сықәыргылан сакуп адунеи.
Исхыкны амза кыдуп, аеҵәақәа акәаӷӷа,
Уаха имҩаԥыргошәа уи аиубилеи.

***
Ақыҭа усқәа дрылахәымызт,
Лажәра лиааин аҩны дахыназ.
Абжеиҳангьы лгәы рахәымызт,
Илықәгәышьан уи ахыза.
Уаҩ рацәак дигәалашәомызт,
Ацәгьа-абзиаҿ шамаха,
Ақыҭан ражәа далашәомызт,
Дыҟан длымамкәа ҭынха.
Аха, иркымзаргьы лыгәхьаа,
Иҟаӡамзаргь лыԥсы ҭазшәа,

34

Лара ақыҭа, ақыҭа лхьаан,
Ақыҭа усқәа лнапынҵазшәа.
Ақыҭа ангәырӷьо ларгьы дгәырӷьон,
Лыблақәа ихааӡа ачча рхылон,
Ажәабжь бааԥсқәа лгәы ҭырҟьон,
Дзыцәомызт нас уахынла.
Ақыҭа зегь лгәы ишҭыхоз,
Дыԥсгәышьеит нас дынкаҳан.
Ақыҭа уаа уи излалыхәаз –
Дыржит ауп. Иарбан уаҳа?!

***
Са сгәылацәа ирыманда-ирыхӡында,
Иҭәында, иԥханда,
Иршәында, ирханда иԥшӡаны;
Рырахә-рашәахә еилаҩҩы еицында,
Иааӡанда, ихьчанда,
Иржәында, ирфанда ирыхьӡаны.
Аҳәса ихырҵо
Аҟәарҭқәа зегь маншәалахан,
Қәҷар гәарҭак хырхааит еибганы.
Рашҭа иамкуа,
Ӡхыҵрак еиԥш, иҭалалааит
Кәти кәатеи, ҟызи қәачеи ааӡаны.
Ибаҟы-саҟуа рыжәқәа, рҳәақәа чахны,
Рмархәацқәа еилакьыркьыруа ирызҳаны,

35

Ршәырҵлақәа ирызнымкыло ашәыр рҿаҳан, –
Акы нмыжькәан, иҵәаны, иҳаны, –
Рӡахәақәа ажь рҿалалааит, ианҭарҭәалак,
Аҩы рзымкуа ауалырқәа, аҳаԥшьақәа.
Агәырӷьара азакәзааит уи анҭаргалогь,
Асасцәа иртәарҭазаит аҩнқәа.
Имарымажаха, саҳәоит, рура рԥылароуп,
Ажә шырцәымцхәу иҭаргалааит аҿа.
Абарақьаҭра ду ахьыҟалаша сгәылароуп,
Иеинылалааит сгәылацәа-анхацәа!
Урҭ уаҩ днымхааит иӷьазӷьазуа ханда,
Са сгәылацәа ханда изынхари!
Са сгәылацәа ишырҭаху изынханда,
Саргьы усҟан снымхар шәымбари!

***
Сара усмазҵаан
апоетцәа ироуа заҟароу ҳәа,
Сара исыздыруам
апоетцәа рџьазы ироуа,
Аха издыруеит
рыԥсҭазаара шамроууа,
Рыԥсҭазаара шамроууа
урҭ ироуа.
Урҭ ироуеит
адунеи азна агәҭыхақәа,

36

Урҭ ироуеит
измырцәаша агәҭыхақәа,
Урҭ ироуеит,
ҳамҭак еиԥш,
ажәылараҿ
Азин ду –
зегь раԥхьаӡа агылараз.
Адунеи ду
рҟәаҟәа иқәҵан иаҵалоит,
Ари еиԥшқәа, мап,
зегьыҵәҟьа ираӡалом.
Апоет дызгылом
иҽыԥхьакны аганаҿ,
Уара ҭынч узмыцәозар,
Гавана.
Уара, Африка,
уҽыриашо угылазар,
Ақәԥара амҩа
унеин иахьа уангылазар…
Ус абаҟоу,
исшәырбозар,
апоет дызлахәым,
Иарбан хымҩасу,
ишәҳәа,
апоет дызлахәым.
Урҭ ахымҩасқәа аахоит
ишиашоу игәахы,
Аха усгьы ишьҭыхны
Икуп иара ихы…

37

Са исыздыруам
апоетцәа рџьазы ироуа,
Аха издыруеит ироуа
рыԥсҭазаара шамроууа;
Рыԥсҭазаара шамроууа,
иагьшароууа,
Адунеи зегь
гәҭыха дус ианроуа.

« С И Е Ҵ Ә А Х Ә К Ы Д Н АҴ »
1966

САРА СБЫЗШӘА
Абра, шьхатәылан, аӡиас хагақәа
Рыцәқәырԥа шлақәа ахьцо ихәашхәаша,
Агарашәа ахьылҳәоз сан игәыҭгагаха
Исызгәакьоу сбызшәала есымша,
Алакә ссирқәа еиҭарҳәоит лассы-ласс
Ҳабацәа, алакәҳәара азыҳәан ишоу.
Схәы-сжьы еилазыргылаз,
сгәы рхаҵо сзыргылаз
Урҭ алакәқәа еиҭазҳәаз сбызшәоуп.
Сбызшәами Нарҭаа мыӡкәа излацәырҵыз,
Иахьа дызлааиз Акьахь дыхраха;
Зыԥсадгьыл иаԥырҵуаз,
Амшын еиқәа ихырҵаз,
Хәанчара амыхькәа
Иахьанӡа ирзынхаз.
Зны аӷәра аҿаркыз, ашаха ахадыршәыз,
Зынгьы иркәаҳазааит,
Зынгьы иҳадмырҳәаз,
Аха иахьуаз, иахьуаз, ҳгәы излаҭыржәоз
Са сан ислырҵаз,
уа уан иулырҵаз!
Агәра зымгац ма шьҭа агәра иганда,
Агәра иганда моу, игеит уи, ҵаны,

41

Ҳабацәа шәҟәыда-быӷьшәыдагь, анбандагь
Аҩымҭа ссирқәа шааргаз иаԥҵаны.
Иааргеит, иҳарҭеит,
идмырӡит, еихарҳаит,
Ишәҳәа ҳәа ҳарҳәеит абриала шәҿахәы.
Идмырӡааит, еихарҳааит,
идмырӡааит, еиҭарҳәааит,
Ирхыҩааит архақәа, ашьхақәа, ахәы…
Саԥсазтәыз,
суаҩызтәыз,
сыԥсымкәа сыбзазтәыз,
Сыгәҭыхақәа зласҳәо
смырҳакәа-сымшәа;
Сабацәа дуқәа
рҵеира саԥсазтәыз,
Сзааӡаз сара сани
Дырмити рбызшәа!
1965

АШЬХА БАЛЛАДА
Ашьхақәа гылан
Иԥшуан рыхқәа раҳан,
Ашьхақәа иԥгылон
Узымцеит ҳәа уаҳа.
Аха днеиуан дырҿалан,
Иаҳа-иаҳа дхалон.
Шьаҿа-шьаҿала
Дхалон ихала.

42

Игә ақәцә ишазыҩуаз,
Ишацәымшәоз ԥынгылак,
Хра цәгьак цыҩцыҩуа
Иаагылеит дынкылан.

Далиаазшәа уи ахра,
Ахра еилаԥахра,
Иҽаларԥс инкылан,
Акыраамҭа дгылан.
Иҽанишәар, ишәарҭан,
Дызхалом, дызхала.
Иҟам ахгарҭа,
Дыҟоуп ихала.
Амра шамшамуа
Жәҩан ахь ианхалоз,
Игәеиҭеит ишамуаз,
Дхьамҵыр, дшыбӷалоз.
Аха игәеиҭеит,
Дхьаҵыргьы ихала,
Имҩа иҽшеиҭаз:
Усгьы дшыбӷалоз…
Закә хаҵараз илаз
Ашьха иаҿаз:
Ԥхьаҟоуп иахьиргылаз
Аҵыхәтәантәи ишьаҿа!
1965

43

***
Адгьыл ныжьны хыхь ихалан,
Сара сҳаирплан ажәҩан иалан.
Аԥҭа дуқәа са срынтәалан,
Нас скакәкәа ҵаҟа сҭалон.
Ҽазны сыӷба амшын ихыӡлон,
Ҽа ҟәарак ахь сымҩахыҵлон.
Амшын иалдан сара сышьҭа,
Аха иара рцәыӡт исышьҭаз.
Акаршәра иқәҟьа адәыӷба неиуан,
Уи адәыӷбаҿ зны сгәаҭеиуан:
Сгәы иауа, сгәы иамуа,
Уара уныжьны, сықәын амҩа.
Уара уныжьны, сцон аргама,
Маҷ збама, маҷ саҳама!
Шьха ҳаракқәак зны сырхалеит,
Қалақь дуқәак срыдрыԥхьалеит…
Аха, иудыруаз, с-Аԥсынтәыла,
Уныжьны, амҩа сананыла,
Сгәы араҟа ишысцәынхаз,
Абра заҵәык уи шыԥхаз.
Ҩаԥхьа иага мҩа сырнызаит,
Ҩаԥхьа иага мҩа сырнысааит,
Аха абри уеизгьы исызӡом:
Уныжьны џьаргьы са сызцом!
1965

44

***
Лашбжьын ауха ақыҭа зырцәажәоз,
Аҳәалыҳәа еимагылан илеиуан асы.
Сыцәа ҟьалан сашьҭан сара ажәа,
Ажәа иахасҵарц сашьҭан аԥсы.
Аха иауамызт, имааит иманшәалан,
Ахьеиԥш игәылшәан саԥхьа имкашәеит.
Уи саԥырҵны сызмыцәеит сышьҭалан,
Сажәеинрала аҽаҟьеит, аҽарххеит.
Сшадхац садхон, исымамкәа хҩаха,
Исзааиуан, исыдԥон, ҳаиҿыхон… саргәаҟт.
Лацәааихьшь ҟамҵакәа, дааҟәымҵӡакәа дхахо,
Дыҽҳәатәан сара сан ауаџьаҟ.
Уи илбон, илбон сгәы ак шыҵхоз,
Акы скыдҟьо сшамаз уаха.
Уаҳа сылшом шысҳәоз, иҿыцхон,
Иҿыцхон са сымч, сҟалон сеилыхха.
Абри саҿуп, сыхцәышла, иахьанӡагь,
Акы анҵо, акы аныхуа, акы рҿыц.
Исылшом ҳәа схьаҵуам,
иамуит ҳәа схьаҵуам,
Схьаҵуам абраҟеиԥш, сан, акаҿы.
Сара агәра згоит зны ишысзауша,
Ба бахьсымоу са сгәы иазҳауеит.
– Сызлаухәарызеи уан, сара иԥсыша! –
Сахьцалакгьы быбжьы саҳауеит.

45

***
Схәыҷу џьылшьоит сара сан иахьанӡагь,
Аха лшьамхы сықәтәам иахьа ҳра амҵа,
Ма ашҭа сықәым скаҳа-бӷало схала,
Схәыҷреи сареи, – крааҵуеит, – ҳаидынхалом.
Крааҵуеит,
сара сан лкалҭ сахьынҳалом,
Крааҵуеит,
крааҵуеит дыҟоуп лара лхала.
Крааҵуеит, –
ибымоума, сан, мшәа, агәала? –
Ссасушәоуп
сара ҳашҭа сышҭало.
Абри ашҭа сҭыҵижьҭеи,
аа, даҽакалоуп
Сыԥсҭазаара шнеиуа,
иҭаҳауа, ихало.
Абри ашҭа сҭыҵижьҭеи
ӡыбларак салоуп,
Ӡыбларак салоуп,
сыцәа зегь ҟьалан.
Ашҭа санҭало
агәырӷьа ду лымоуп,
Иац даанагазшәа,
сан хыма-ԥсыма
Крысҿалҵоит круны,
даатәоит дааигәаны.
Исзылура дақәшәом сыхцәышла сбаны.
Иугхеит лҳәап уи,
умыцәац лҳәап,
Ибымбылӡа днеины
сиарҭа ҟалҵап.

46

Схы аалршьышьып уи,
сгәы аалршьышьып,
Агылаха сымҭакәа,
дгылап шьыжьы.
Сҭәы-сырԥханы,
дсыкәша-дысӡатә,
Лызхара сылбаанӡа,
дааныжьны слыцәцап.
«Акы умыхьааит, нан» ҳәа
снаскьаган лаԥш хаала,
Ԥшьаала аҩныҟа лҿаалхап лхала…
Ах, анацәа, ҳанацәа!
шәылаԥш иаҳху
Зыԥсоу аилкаараз
иҳазҳарц аҭахуп.
Исызҳамоу,
сқәыԥшра снахысуеит, абан,
Аха схәыҷу џьылшьоит иахьанӡагь са сан.
1964

СХАЛА
Исҭахым сара схала амҩа санхалар,
Ашьха схалар сҭахым сара схала.
Исҭахым сара схала амшын саныххало,
Исҭахым сара схала адәы сананхало.
Ишәасҳәап ахҭыс, иахьанӡа сгәы иалоу,
Уи схашҭырц залшом, мап, аламала.
Ашкол санҭаз зны, мҽышак аҽны,
Ныҟәара ҳәа ҳцеит ҳаиманы.

47

Ҳалҵит ақыҭа, иаанҳажьит ақыҭа,
Ҳнеиуан ҳҽырхаҵан, наарак ҳкыдлан.
Арҩашқәа ршыкьбжьы ҳлымҳақәа ирҭаҩуан,
Ҳнеиуан ҳаицәхасуа,
ҳнеиуан ҳаиваҩуа.
Ҳаԥхьаҟа ашьха ӷьазӷьазқәа ҳзыԥшын,
Ҳаахьаԥшыр,
иказказуа ҳхыԥшылон амшын.
Ҳаԥсы ааиҭаҳкырц, иаҳкырцаз какал,
Ашьыбжьоншәа ҳҽырҭынчны ҳааидтәалт.
Уантәи са исбарҭан:
ҳнаҩс, ахәаны,
Баа дук гылан, ихжәаны, иҿжәаны.
Зегь раԥхьа схала саарц уи баны,
Сцеит сара сҩызцәа саарылҵ, сыҽӡаны.
Дҵак сымазшәа снеиуан сықәҟьан, схала.
Мҩахәасҭак саман
иҵәиҵәиуа иҭалеит.
Сара снаскьон, инаскьон абаагьы,
Ишызбоз иааигәамызт уи зынӡагьы.
Агәаҩа санҭала,
абаа кнаҳан сханы,
Уеизгьы-уеизгьы
уи збап ҳәа сцон
сеиханы.
Ус, сымҩахәасҭа дәықәлеит зымҩа.
Абар, сахьҟьалаз, абар, агәырҩа!
Ажәырҭ аасыцрыхо агәаҩа сааҭалеит,
Гәаҟрала сҭыст уи.
Ахәы избоз саҿалеит.
Сааԥсеит, скарахеит. Исыламкәа мчык,
Сыԥсы ааиҭаскырц снықәтәеит хаҳәык.
Счабрагьы аасҿысшьит: аԥхӡы сҿашын.

48

Саԥхьаҟа мҩа ыҟам,
мҩа ыҟам, сыԥшын.
Сышьҭахьҟа
агәаҩа шьҭоуп еиқәышьшьы.
Слымҳа иҭаҩуеит ааигәа арҩаш абжьы.
Схынҳәыргьы сҭахым шьҭа,
сцаргьы сызцом.
Аамҭа нгылом, сҩызцәагь ԥшӡом.
Иԥшӡазаргьы ианбанӡа,
ианбанӡа уеизгьы?!
Уаха аҩныҟа ҳхынҳәыроуп зегьы.
Сҩызцәа рахь!
Иаразнак снықәҟьан ахаҳә,
Сызлааз ала сдәықәлеит сеихан.
Уи амҩа сагон,
исыхан сагон,
Иаақәгьежь ҭыԥк аҿы ҩынтә саанагон.
Сыжәҩа ҭҟьан,
сшәаԥырҳаԥуа,
сҟьалан,
Сымҩа нҵәаанӡа ҳәа сцон уеизгьы схала.
Сшьапқәа анӡаӷьа, еимаада, ихырҟьаҟьа,
Амҩа сықәын сыҩуа, сгәаҟ-ҵәаҟуа.
Иҟаларын сыԥсыргьы агәыҭҟьа саганы,
Дсықәымшәазҭгьы сара ахьча уи аҽны…
Уи аахыс акрааҵуеит. Хьаҳәрада иҭалан
Ицеит са схәыҷра амшқәа, ицеит инеишьҭалан.
Аха иахьанӡагь, –
абри ахҭыс ауп изџьысшьо, –
Сҩызцәа саарылҵыр,
сҟьалара џьысшьоит.
Сҟьалара џьысшьоит санаанха са схала.
Иагьысҭахым схала амҩа санхалар,

49

Ашьха схалар сҭахым сара схала,
Исҭахым сара схала амшын саныххало,
Исҭахым сара схала адәы сананхало,
Схала,
Схала,
Схала мацара,
Амра цара сара саныцәхало.

***
Сара аамҭа, аԥареиԥш, еснагь исызхом.
Амшқәа сымпыҵԥраауеит,
амшқәа сзынхом.
Асааҭқәа мҩасны ицоит лаԥшҵашәаран.
Аха аамҭа ԥарам,
о, аамҭа ԥарам.
Аԥара нухыр, иуоуп еиҭа аԥара.
Аамҭа нухыр, –
Издуҵода ахара, –
Ихынҳәышам уи шьҭрақәлан,
Ицаз узахьӡашам,
Аԥареиԥш уџьала аамҭа узырҳашам.
Аусқәа,
аусқәа,
аусқәа сдыргәаҟуеит,
Саамҭа иалшо ҳәа аусқәа еиқәсырчаҟәуеит,
Аха аамҭа ахьцаз ҳәа збом, исзынхом,
Уи, аԥареиԥш, еснагь исызхом.
1965

50

***
– Ихьшәашәоума?
– Ихьшәашәоуп.
– Уҭалома?
– Сҭалоит.
– Ухалоу, мшәан?
– Схала…
Иара аҟәара дықәтәан дысзыԥшын,
Сара снеиуан сҭаларц аз амшын.
– Уаала! – сҳәеит.
– Ихьшәашәоуп.
– Уаала, – сҳәеит, – ихьшәашәаз!
Аха башаӡа сцәажәон,
Дсызҭамгалт, аиашаз.
Иумуазар, иумуит ҳәа,
Утәаз ҳәа уа ухала,
Хыла аӡы снасын,
Сцеит сылӡаакәкәала.
Схылт сара амшын ду,
Схылт сыӡсарцы,
Уи схыӡлаанӡа
Схымҵырц бзанҵы.
Са снаскьеит, аха изымгәаӷьт,
Дызҭамлеит, сааԥшын,
Дкәаҩӡа дхықәхалеит
Аԥсҭазаара амшын.
Ивсуеит,
Иҭалоит,

51

Дынрыжьуеит
Ихала.
– Ихьшәашәоума?
– Ихьшәашәоуп.
– Уҭалома?
– Сҭалоит.

– Ухалоу, мшәан?
– Схала!..
1965

ААМҬА
Аӡә дыҟанаҵ қьафла дыҟан,
Қьафла иаамҭа ихигалон.
Аха гәаӷла уи дзызныҟәоз
Еидҳәалан наҟ иахигалон.
Шьоукы даарысуа рцәа иҭицон,
(Игәаҟларц иима нас!)
Шьоук зынӡа рхы хисон,
Усеиԥш амчра иманаз.
Агәеилымга инапыжәқәа
Жәларык рныԥшылалон.
Аха нас ихан ахышәқәа
Жәабжьқәак рыҩнашылалон.
Иаҳәа ццышәха рҽилырҳәон,
Иасны иаша игәы ажәпара.
Ихан, ихан ддәылырҳәон
Изҿаз иеихатә гәашәқәа рахь.

52

Дшааиуаз ихы изымыждан,
Иааҩнашылт, «Угыл!» рҳәеит.
Иҭыԥ шьоукы иааимырҳәан,
Иара наҟ дындәылырҳәеит…
Даҽаӡә дыҟан даҽакала,
Зегь реиԥш, зны дхәыҷызаарын,
Аха ахьӡ иоуз, дагьхазгалаз,
Аҳаҭеиԥш дарчызаарын.
Ианналакьыс, иара уи акәхеит,
Идан, инеидаҳалеит.
Дцәаԥҽыгаха адәы даақәхеит,
Хыхьынтә ҵаҟа дҭаҳаӡеит.
Ҽаӡәых, заҵа имыхәарыз,
Дзыԥсаҵәҟьазгьы гәарҭомызт.
Уи дыҟанаҵ дшырхәыруаз,
Иԥсы ацаха арҭомызт.
Ҭыԥи хьӡи иԥхыӡ иаламшәеит,
Иагьидырҵеит харақәак.
Аха дынхеит ихьӡ иалаҽхәо,
Еиҭарҳәо абиԥарақәа…
Адунеи лакәла иҭәызаапе,
Насыԥлаҵәҟьа иҭәым аха.
Аамҭа ҳа ҳатәызаапе,
Иара ҳа иаҳтәым аха.
1964

53

АҞӘАРҬ АЗЫ АБАЛЛАДА
Иагарызшәа ахыбқәа ҟәаҟәан,
Акырцх рықәхәашхәаша ицон.
Рхы ахьыргара рмоуа игәаҟуан,
Ашәаԥыџьаԥ уама ҟарҵон.
Аҵлақәа цәгьала еилыхон,
Рыԥсы рӡар рҭахын.
Амахәқәа рбыӷьқәа ҿӷәыхаа
Ҵаҟа икаԥсон еилаҩынт.
Ажәҩан адгьыл иахахысуан,
Иахагылан иҵшәааны.
Амҩа иқәыз дышьҭхысаа
Дцон ихы еимлагәаны.
Арахә рҳаит, аҽқәа кьыркьырит,
Рыԥсы рӡеит аԥсаатә.
Изакә кырцх цәгьаз днардырит:
Иагеит зегь ргәы нҭыԥсаа.
Акыраамҭа, аҟәҟәа ахылго,
Акырцх леиуан ихаҳәха.
Ус, амш ааилган, еилабылгьо
Ихыҵуан аԥҭақәа ганха.
Амра аакылԥхеит ишеишеиуа,
Ахаҿы ахаччо, иразӡа.
Адәҳәыԥшала ԥшьаала снеиуан,
Снапқәа сышьҭахь иҟаҵа.
Мпылызшәа сылаԥш нақәшәеит
Ҟәарҭк адәҳәыԥш аханы.

54

Иатәашьоузеи, рыцҳа, иақәшәеи?!
Снахагылеит сласханы.
Уи, самбазшәа, аҽырбабан
Иштәац итәан еиқәыԥсы.
– Ишыхкәаз умбазаап, баба, –
Сҳәахын иаашьҭысхит сласны.
Аха ишьҭысхит ихьахьхьала,
Икьакьаӡа аҟәарҭ ԥсны.
Кәҷар гәарҭак еилаҩҩы рхала
Адәы инықәлеит еиханы.
1964

АМААМЫН
Хыхь иԥан ихалоит,
Илбаахуеит, еиҭаԥоит…
Ааигәоуп уи арыцҳа аихац ианҭашәаз!
Ишԥаччо арҭ ауаа, аф рысыртә, еиҭаԥоит,
Арҭ ируоуп арыцҳа зынӡа еикәазыршәаз.
Иарҭоит ача ыршәны,
Игәылхны араса арҭоит,
Ааигәара игылоит, иччоит иргәарԥха.
Шьоук цоит, шьоук аауеит, иаԥырҵуам, игәарҭоит,
Агәаҟцәгьа, ахала иҟалом ианынха.
Иҭагьежьуа,
Иҭахынҳәуа,
Иҭоуп цәгьала игәаҟуа,
Усгьы изазымиааит, изҭымҵит аихац.

55

Иааԥса-икараха, аԥхӡы ықәш аҟәаҟәа,
Инатәеит уи нас, игьежьӡоу ахлахаҵ…
Иаҭахын уажә џьара Африка илазарц абна,
Рацәак акәым, шьыбжьаанӡа аҭахын.
Еҳ, уи нахыс наҟ илӡаахгьы абна,
Махәык аҿы
Икнаҳахгьы нас
Амаамын!
1965

АУАЛ
Ргәы каршәны адгьыл иқәзааит,
Суал зқәу ишрықәу ирықәзааит.
Мышкы зны иршәар, абзиа,
Ирымшәаргьы да ирзыбзиаз.
Гәырҩас, хьаас зынӡа исоушам,
Сыгәҭыхақәа уи иазроушам.
Иҟалап исҳәаргьы: – ианбыкәыз
Абарҭ ауаа суал анрықәыз?!
Сара исхьаау уи хазыми,
Сшьара сықәым, ҭынчра сымам,
Уи еснагь иҭыхоит сгәаҵа:
Схаҭа ауал, ауал ду саҵоуп.
Сара агәыӷра усҭеит, аԥхьаҩ,
Инықәысҵарц инаган уаԥхьа,
Иахьа иунаало, иахьа иухәо,
Уахьызыгӡо уа угәы иҭыхо,

56

Ԥхьаҟа иуԥхьо ажәеинраала,
Ԥсра зқәымлаша ажәеинраала.
Аха сааиуеит схы анраалан:
Иҟам. Иҟам ажәеинраала.
Усықәгәыӷла усгьы, сҩыза,
Иахьа сара абас сызҩызар:
Уазыԥшлар ауеит са смал,
Ишсықәу здыруанаҵ ауал.
1965

***
Ашықәсқәа акакала еишьҭаԥсоит ибӷьыцқәан,
Еишьҭаԥсоит акакала, иагьынхом ишыцқьоу.
Ҳара иаауа, иаҳҳәо урҭ абӷьыцқәа ирнылоит,
Ҳаԥсҭазаара еиҭаҳҳәоит урҭ абӷьыцқәа рыла.
Ишнеиуа шәҟәы заманахоит, абӷьыцқәа
еиқәыла-еиқәыло,
Абиԥарақәа ирзаанхоит урҭ абӷьыцқәа
иргәылоу.
Урҭ, ҳа ҳнаҩс иҩыҵхахо, ҳара ҳнаҩс игыло,
Мышкы зны иуԥсҭазаароу абри ашәҟәы ала
урԥылоит.
Ухы иаџьшьа ианрыхәа, ухы иавба
ианырмыхәа,
Иануҵаз ауп ианыло, иуҩыз ауп ианырхуа.
1963

57

***
Ахаҵара аҭахуп, хымԥада, ари амҩа анылараз:
Ухиазароуп еснагь солдаҭшәа ажәылараз.
Иуԥгылеит ҳәа ухьаҵуазар, уи уанымлароуп,
Уара илуго амҩахәасҭа еинымлароуп.
Згәыхәтәы иахьӡада баша ус, ԥынгылада,
Ԥынгылада ҳара ҳара ҳагәҭа игылада?!
Апоет аума илшоит иажәала, иҿаԥыц ала,
Уи дызтәом, мап, ихазыҳәан дцәыҵалан.
Ацәгьа анибо, ҳәашьа имам:
«Ари са сус алаӡам!»
Уеибазырфо ахҭысқәа ҭысуеит
иара игәы иацралаӡан,
Уи дыҟаӡам ижәлар рхьаа баша дзаҩсраны,
Урҭ ргәеисра еснагь иара игәеисраны,
Имхәанчарц азы блаҵрыла иза, ишәа,
Аԥсы ахеиҵоит, ирцәажәоит иабацәа рбызшәа.
Арахь идыруеит иаԥхьаҟа уадаҩра шәкы шиԥылара…
Ахаҵара аҭахуп, хымԥада, ари амҩа анылараз.
1962

***
Сара издыруеит
Сызлашәаз закә ӡыблароу.
Сара издыруеит: имариам,
Зынӡа имариам,
Ушьа иалхны, узлыҵыз ирԥылартә
Ажәеинраала бзиақәа рыҩра.

58

Сара издыруеит
Ари аус зынӡа ишыхәмаргам,
Ихьанҭыџьӡа ари аидара
Ишзаҵамло зегьы.
Сара издыруеит
Сара сиаанӡа зны Петрарка
Дыштәаз ажәеинраала иҩразы.
Сара издыруеит
Абри адгьыл, длашарбагаха,
Сара саԥхьа зны
Шеқспир дугьы дшабаз.
Пушкин уи дшадыруаз
Дыхьӡырҳәагаха,
Сара сиаанӡа
Лермонтов дшыҩуаз.
Уи акәу, снатәар,
Саԥхьа ицәырҵуеит ажәлар,
Урҭ ирзыӡрыҩхьоу
Саԥхьа избоит еилақь.
Нас ухаҵоуп
Абарҭ рҿаԥхьа уцәажәа,
Иуҳәо хыдан, ус, ишабалакь!
1965

***
Башоуп. Ҳаилгеит. Ҳаилгеит. Уаҳа акымзарак!
Иахьанӡа иаауаз мцуран, аҭахымзаарын.
Ҳаиҿаччон баша, иччон абарҭ аҭӡамцқәагьы.
Ииашаҵәҟьоушәа исыдыскылон сара амцқәагьы.

59

Ҳаихәом уаҳа, ҳаихәаӡом, ҳаицәыхаран
Иахьеиԥш еснагь ҳаналага аныҟәара.
Сәхала сыҟаз, схала сыԥсы ааивызгашан.
Схала сыҟаз. Дарбан абри гәнызгаша!
Схы нықәысҵеит сыԥсы ааиҭаскырц сымала,
Аха ирымуит цәаҳәақәак аасывалан.
Урҭ схы иҭалан иҭагьежьӡеит, саақәдырхеит
Сҭынчра рҟьалан, исыхан сагьаақәдыртәеит.
Снадтәалт астол. Дунеи ссирӡак саланы,
Исзааиуан ацәаҳәақәа акакала еишьҭаланы.
Абри амца шыра салан сара салахан.
Ажәеинраалагь гәылшәеит иманшәалахан.
Ҳаиҭеиԥылеит ҳгәырӷьаҵәа. Ҳаиҭеиԥылеит,
сыламыс!
Суҳәоит уара, хараӡа усыцәгыламыз.
Ҳаибаргәашаргьы,
ҳзеилгом,
ушеишеилароуп,
Ҳаибаргәашаргьы,
ҳаицны, иудыруаз, ҳнеилароуп!
1964
***
Иага сыгуп, иага сыгхап,
иага гәнызгап сара, адә иқәу!
Иагаџьара са сшьацәхныслеит,
сагьшьацәхныслап, – уи анбыкәу? –
Аха усгьы сара сусгьы
ауаа рзыҳәан ишаԥсаз дыруа,

60

Наҟ икажьны са сыбнамлеит,
сымтәеит, сымтәеит суазыруа.
Зыбз иафоз рыбз иацҳаит,
са сышхьамҵыз анраҳа,
Сара схьамҵра зхы зыхнахыз
иахьа иҩызоуп аҿаҳа.
Аха раха сымам усгьы
аҵәы зыршо иахьагьы,
Сара сымҩа сықәуп усгьы,
Хьаҵра сықәым шьҭахьҟагьы.
Иага сыгуп, иага сыгхап,
иага гәнызгап сара, адә иқәу!
Иагаџьара са сшьацәхныслеит,
сагьшьацәхныслап, – уи анбыкәу? –
Аха усгьы, сара сусгьы
ауаа рзыҳәа ишаԥсоу дыруа,
Наҟ инкажьны са сыбналом,
сызтәом, сызтәом суазыруа…
1965

***
Магәқәак сымоуп, ақәа анауада
Идәылызгом сара ауада.
Аха амш аныцәгьаха,
Исышьҭоуп урҭ иахьа, уаха.
Аӡы сыруеит срылаҭалан,
Исымоуп аҳәынҵәа иҭацалан.

61

Убри азакәу, есқьынгьы
Мшыцәгьоу џьыршьоит адәахьы.
1964

***
Амаҭәа кнаҳага ашшуа иҳалоуп:
– Зегьы срыҵоуп,
зегь схьынҳалоуп:
Хылԥоуп, плашьуп,
Палта гәаҩоуп…
Зегь са сыхәда иахарҩаҩоуп.
Арахь, самбарц акәу рыла,
Срымоуп акәакь сцәыҵаргыла…
1964

***
Апоезиа – ҽуроуп,
Ицәгьоуп аҟазшьа.
Ухьамҵын, иауроуп,
Иауроуп, ибжьа!
Идәықәлашт аҽумжәан,
Иубашам иахьца.
Уацәымшәан, уацәымшәан,
Унымхан, уахьӡа.
Аӷәра узынкылар,
Уҽҟазан икыз.
Уахымҟьан, узнылаз
Амҩа уаныз,

62

Ушьҭхысаа, ушҽыжәу
Уцароуп хара.
Уҽыжәҵыр, узҽыжәлоу
Сыздырцәом сара.
Апоезиа – ҽ-уроуп,
Ицәгьоуп аҟазшьа.
Ухьамҵын, иауроуп,
Иауроуп, ибжьа!
1964

***
Срыҵашьыцуеит ахәыҷқәа –
Ҳара ҳаиԥш ихацәахо.
Срыҵашьыцуеит ахәыҷқәа:
Ргәы раҳаҭны ишԥацәало!
Акәтаӷь былгьоит дара рзы
Адунеи кәымпыл аҿы.
Акәтаӷь былгьоит дара рзы
Ԥынгылак аԥымлаӡо.
Аха акәтаӷь моу ауаҩы
Адунеи кәымпыл аҿы,
Ах, акәтаӷь моу ауаҩы
Ауаатәыҩса «дрылаԥҽуеит».
Иагьаџьара иагаҩы
Аԥсҭазаара иахәлашәоит.
Иагаџьара иагаҩы
Аԥсҭазаара иахәлышәшәоит.

63

Ҳара ҳусым, ихаҵа,
Ҳусым ҳацәа ҟьалазаргь,
Зынӡа ҳусым, ихаҵа,
Амца шыра ҳалазаргь.
Уаҵәы игыло згылозар
Рыԥсҭазаара ссирӡахан.
Уаҵәы игыло срылазарц
Исҭахын ҩаԥхьа сирц, аха…
Срыҵашьыцуеит ахәыҷқәа –
Ҳара ҳаиԥш ихацәахо.
Срыҵашьыцуеит ахәыҷқәа:
Ргәы раҳаҭны ишԥацәало!..
1964
***
Акәаскьа ԥсы зхоу акеиԥш иуазыруан,
Иахҳәа ианышьҭарҵа инаган ахыб.
Акәаскьа ықәырхуан, лажәхырԥа азыруан,
Иажәит, еилаҳаит. Уи уаҳа ирҭахым.
Ахан лаша нага идыргылеит аганаҿ,
Ахан лаша ихалаша ахшара ирызҳан.
Аха дзашьцылом аԥшәма, макьаназ,
Игәы азхьаауеит икәаскьа иаҳа.
Зымҩа дхәыцуа даатәеит иара ихала,
Иԥсҭазаарагь ықәҵит, иԥсҭазаара мҩаст.
Уи акәаскьа ннажьит, аха ахан лаша изхалом,
Ахан лаша изхалом, аф аст!
1965

64

***
Издыруада иаҳԥеиԥшу,
издыруада иаҳзааиуа,
Издыруада, издыруада,
аамҭас иаҳзынха!
Иалымшои амашәыр
уақәшәар ушааиуа,
Иалшоит ундәылҵны
ухнымҳәыр уаха.
Арахь уара иууша,
иуҳәаша ухәыцуан,
Уааиуан акакала
упланқәа неиқәҵо.
Аиҩхаақәа урҭысуан,
ашьхақәа урхыҵуан,
Ашәақәа аԥуҵон, уцон,
ԥхьаҟа уцон.
Угәыӷуан уахьӡап ҳәа
узлыҵыз ргәы иахәо,
Угәыӷуан ушнеиуа
иухьӡап ҳәа уԥацәа…
Ах.издыруанда
адунеи санаԥнахуа,
Изуаз сымдыруаз заа,
сара нҵәа.
Аха усҟан гәыӷрада
саақәхон сбарџьеиуа,
Сых уаҳа исзамырхәо
сымчи-сылшеи.
Ибзиоуп, ибзиоуп,
ибзиоуп ҳашнеиуа,

65

Ибзиоуп, иссируп
излаҟоу сдунеи:
Исыздыруам исԥеиԥшу,
исыздыруам исзааиуа,
Зынӡа исыздыруам
аамҭас исзынха.
Исымоуп агәыӷра,
исаԥгыло сыриааиуа,
Исаԥгыло сыриааиуа,
сҩагылт сыхраха!
1965

АЛА
Аԥшәма дыцәан. Игәы раҳаҭны дыцәан,
Дышьҭых дыргозар имбартә, дааԥсаны.
Ашьац қашәқашәо адгьыл зегь иахыҵәан,
Адәҳәыԥш уарҳалха ишьҭан ииаҵәаны.
Иԥсы ааиҭеикырц акәын, ихы надҵан,
Дызкыдиаалаз уи аҵла ашьапаны.
Аха дыцәеит, дыцәеит, аа, драҳаҭӡан,
Дагеит ацәа ахы дҭарԥаны.
Аиашами, дыҟан даара дкарахан.
(Аԥхӡы рҩашха икеимҭәеит амала)
Аҵыхәа ырқьақьан, алымҳа дуқәа еидараха,
Ахы ақәыжьны, иаԥхьа итәан ала.
Ахаҵа дыцәан, дшызмыцәарыз дылаиан
Ибымбылӡа иҟоу ацәарҭа.
Илагьы маҷ-маҷ абла ацәа хылауан,
Ахы ақәҳауан, иаашьҭнахлон еиҭа.

66

Ус, абар, ала абла иааҵашәеит
Маҭаԥшь дук ашҳам аҿыкәкәа.
Аҽырша-ҽыршо, иҳәазо аҵла иааҵалеит,
Иааиӡеит, абар, иааиӡеит уи ааигәа.
Иабеит иаразнак: иҟамызт аԥшыха!
Ала шьҭууаа, иԥеит уахь, еиҵас.
Али-ԥси рыбжьара данарҿыха,
Аԥшәма ила ҵәааҵәаауан уаҩҵас.
Уи иакәыршан амаҭаԥшь еиларша,
Зымҩа аԥшәма дышҩыҵхахаз абон.
Ишьҭабылгьан
Амаҭ зымҩа иаршәуан,
Иаргьы нхомызт,
Аха усгьы иқәԥон…
1965

***
Уареи сареи ҳаиҳа ибеиоу дарбану?
Уареи сареи ҳаԥхьа инеиуа дарбану?
Излаҽхәаша змада иаҳа ҳауа?
Иаҳа амра змада, иаҳа – аҳауа?
Сара исымоу арха еиужьқәа уреилаҳап,
Сара исымоу абахә дуқәа уреилаҳап.
Са сырҩашқәа цоит ишәах мацараха,
Са сышьхақәа гылоуп ихьыҵәцараха.
Сара ажәҩан сымоуп, џьымхеит, ажәҩан!
Уи салԥыр снеиуеит аӷьараҳәа сцәажәо.
Амза сҿалашоит. Ҭыԥҳацәоушәа, среилаҳан
Аеҵәақәа среихырхәоит, среиҽырбоит среилаҳан.

67

Амшын сымоуп. Иҟәандашьшьыраӡоу амшын…
Ажәакала, џьым, уареи сареи ҳаиԥшым.
Уара узлабеиоу акызаҵәыкоуп, ухатәоуп:
Ҩнык ургылан, убра уҟәазӡа уҩнатәоуп.
1965

***
Ишурҳалакгьы амал урҳаит,
Ари зегьы иҳаҳаит.
Аха иухьзеи уара, ҳаит,
Ҭахык дузмырҳаит.
Умал иагхозма, иазҳаит,
Иузыфоз умала иуҳаҳаит.
Егьи ҭаршәны иуҵәахит:
Ԥхьаҟаз ухаԥыцқәа ухит.
Нас уашшуеит (ари мцым):
«Зынӡа исымам-исыхӡым,
суалфахәы сызхаӡом…»
Аха, џьым, исызхаҵом!
Узлаҵәуатәхаз уажәы:
Умал нухыр ҳәа ушәаны, –
Ушԥамхәыцуеи, ҳаи, хара, –
Иумфозаап узхара!
Иахьа сызлаҟоу сара нҵәа
Уаҳа сеиӷьимтәааит Анцәа,
Уаҵәы зны, исоуны амал,
Сынҭагылозар укәал!
1965

68

***
Адунеи амаа здыркыз уара уакәушәа,
Иахьа уҩагылеит уҽыҭкәыцәаа, уҽырзажә.
Шьоукы иудырбеит ҳаҭыр дуӡӡак уқәушәа,
Шьоукы иузырҳәеит: «абар, аҽадажә!»
Уааргахра иҟоуп ушнеи-шнеиуа ухдырраҿ,
Иахьа сара иуасҳәо шиашоу хаҵа:
Уара арыцҳа иуеиԥшым ари адгьыл иадыруа,
Иадыруаз,
ианысыз,
иахашҭыз зынӡа.
1965

***
Са сеиԥш аԥсыцқьа дыжәбарым ҳәа уасны,
Абаџ-абаџҳәа иҭуҟьеит ҳахлахаҵ.
Дкаужьт ани уигәҭасны, ари уигәҭасны,
Ажәа бзиак аӡәы изыҳәан иумҳәаӡац.
Исыздыруам са сахьтәоу иузысҳәара,
Сара сахьтәоу схәыцуеит сынҵәаха:
Далаҟамзааит абри ауаҩ гәымхарак,
«Иԥсыцқьараз» абасҟак анҳәатәха!
1964

69

***
Иузырҳауазар аҩызцәа ссирқәа ҵәыцала,
Сынкаҳауа аресторанқәа срыҵалон.
Скапеи хәыҷқәа сзымхар,
схы ҿасҵарын,
Сҩызцәа идсыржәрын,
сҩызцәа сасны ирҿасҵарын,
Аха дсырҳар сҭахым аӡәгьы ҵәыцала!
Сара избахьеит, еицәнымхошәа, ицәыҵалан
Аҩы рҽарҭо,
шаанӡа уа иеидхалауа,
Ражәа ҭлапҟақәа узырхымԥо
игыло икаҳа-бӷалауа;
Рџьыба иҭоу акы нмыжькәа ирнибархуа,
Урзыӡырҩыр, адырҩаҽны, рцәақәа рхибахуа.
Урҭ руаӡәык
уаҵәгьы астол рзаҿеиҵахуеит,
Имоу акы дамеигӡо,
идиржәуеит, ирҿеиҵахуеит.
Рхы ҭиҟьоит ажәала,
иныҳәоит дышгылаӡоу,
Ҳаԥшьа дуӡӡак азна дара рзыҳәан илаӡоит,
Аха агызмал ииуа имдыруеи: дрыҵалан,
Иусқәа еиқәирҽаҽоит ауп ҵәыцала…
Ажәлар ҟәышуп. Урҭ ражәаԥҟа акрахыҵуеит:
Астол аҿ ирҳау астол аҿ дуцәыӡуеит.
1963

70

АҼАДА
Иазырымҳәац арбан аҽада!
Урҭ зегьы адыруазар ахаҭа,
Иҳалалон аԥырԥырҳәа иҵыгьуа,
Ма анаара иҳақь-ԥсықьуа,
Еидара гәарҭак агарцы,
Мап,иаҿаломызт бзанҵы.
Ма иҟәышхон,
Иҟәышхон уи, ҵаны,
Апоетцәа иазырҳәо зегь хаҵаны.
Аха урҭқәа аздыруам ахаҭа:
Ажәеинраала
Иаԥхьом аҽада!
1964

***
Сыԥхашьа-ԥхаҵо,
снапырҟәыҷуа,
харак сыдушәа,
Ԥшьаала ишә аартны сныҩналалон.
Дҩыҵыззон,
еидара дук иқәушәа.
Сиҭахӡамкәа,
саргьы самкуа,
уа ҳааидхалалон.
Сзызнеиз усгьы идыруан,
давалан,
Исҭахӡамыз џьара жәабжьк аацәыригон.
Ус дышнеиуаз,
сара сусгьы дналалан,
Иҟаиҵарызшәа саҳәан,

71

Наҟ сиԥыригон.
Саргьы сааиуан,
сааиуан урҭқәа инычҳауа,
Сааиуан, аф зысыша,
аԥаԥа сҿаланы.
Мап, исылшом уаҳа
ахәхәа сқәыԥсычҳауа,
Сиршәларц
ауаргьала саныртәаланы!
Агәараҳәа ашә еимԥаа,
жәаха зны
Сеибаха-еибафо иуада сныҩнашылт.
Дсеигәырӷьазшәа
адунеи ду азна,
Дҿаԥха-ҿаччо,
даԥсышәаха дысԥылт.
Астол сықәсуан сара
сҭаҷкәым раҵәан,
Сыхәда адақәа гылеит еибарххан.
«Зегь ҟаҳҵоит, – иҳәеит, –
зегь ҟаҳҵоит
иахьаҵәҟьа,
Уара угәы баша,
баша инумырхан».
Иагьыҟаиҵеит, зыԥшрада,
убри аҽныҵәҟьа,
Убри аҽныҵәҟьа,
сгәаан санизыҵҟьа…
Аха сгәы иснаҭон,
дахьтәаз
икабинет ду аханы,
Сара сзыҳәан дымгылазшәа
уи ауаҩ дҩеиханы.
1963

72

***
Шьоук машәырла, рыцҳарыла,
Шьоук гәаҟуа ацәарҭа ишылоу,
Шьоук шыԥшу, шьоук шазыԥшым,
Зегьы ишырдыруа ишымшым,
Шьоук шыҷкәынцәоу, шьоук ажәны,
Иаарыдгылоит еихашәны
Уара иуԥеиԥшу, сара исԥеиԥшу,
Зегьы иаҳԥеиԥшу, зегь иаҳзеиԥшу.
Иааигәа, ихара, иахьа акә, уаҵәы акә,
Иргылатәхоит џьара акәаԥ.
Аԥсҭазаара ацәқәырԥа еибафо
Ҳама ишнеиуа, адгьыл ҳафоит.
Адгьыл ҳафоит, адгьыл ҳамоуп,
Ари арыцҳара реиҳаму,
Даҽак ыҟоу мамзар уаҳа,
Ауаҩ уаҳа дызлагәнаҳау?
Аха ҳатәхартә еиԥш аԥсра аҳам,
Зегьы ирхыҳәҳәом, иреиҳам!..
Цәала-жьыла уцаз убжьаӡ,
Аха иакызма уԥсы ахац,
Уа уаныҟам ицәартә ухьӡ?
Ухьӡ аԥсазар, акгьы амыхьц,
Уи иахыҵыз зықь шықәса!
Уара иузырҳәалоит абза.
Аԥсра-ӡра акәым, мап, шәара
Адәы шәықәнаҵ шәзыцәшәара.

73

Хәарҭа шәыламкәа, акашәа
Шәымҩасыр ҳәа шәхы шәацәшәа.
1965

МАӠАЛА
Аҩны бындәылҵуан бара ԥшьаала, маӡала,
Аҩны сындәылҵуан, ес, узцозаргь уцала!
Аҩны ҳдәылҵны ҳҿынаҳхомызт амала,
Ҳахьырымбашаз ҳа ҳаиԥылон маӡала.
Ҳа ҳаиԥылон, ҳа ҳаиԥырҵуан, ҳаизыԥшын,
Ҳхықәтәалон ҳаиҭанеины ҳара амшын,
Аеҵәақәа еилацәҟәысуан ҳа ҳарбан,
Шьал еиқәаҵәан аҵх ҳҟәаҟәа иҭарԥан.
Абра ҳтәазар, ҳтәаӡазар са исҭахын,
Абра ашара ҳаицаԥылар цәгьа исҭахын.
О, сгәы ҭыҵуа, сгәы ҭыԥо аҭҳара.
Ба бааигәара са сҟамлозаап сызхара!
Зны иаҳхашҭыргьы, иааҳгәалашәон:
ба ибзыԥшын,
Ҳнапқәа еибаркны ҭынч инҳажьуан ҳара амшын.
Бнапы ҟәымшәышәқәа аанкыланы,
сынҭаԥшуан блакҭа:
Ҳаиниап ҳәа агәыӷра сыман уаҵә еиҭа.
Уаҵәы захьӡыз аҩны бындәылҵуан маӡала,
Саргьы сындәылҵуан, ес, узцозаргь уцала!
Закә насыԥыз, закә насыԥыз амала
Ҳара иҳамаз, ҳаиԥылонаҵ маӡала!..
1965

74

***
Сара сзыҳәан бара ибылымшо зылшарыда
даҽаӡәы!
Адунеи самкуа, суалуашо, сахагьежьуа аҵәы,
Бара бами сынзырхо, нас бами сеиқәзырхо,
Ба бнапами сара исзымхо, ахлаҳәада санҭахо.
Бара ибылшоит са сызҿу зегь сгәы нарыхбыршәарц,
Бара ибылшоит, бара ибылшоит, са сгәы сахаԥжәарц,
Уи ҭыфаауа бҿаабхарц, снапқәагь сываҳан,
Адәы
Сара саақәхарц…
Сахьыбмыгӡарц былшоит сгәахәтәы.
Ибылшоит еидбырҷабларц са сыбӷьыцқәа
ахьыԥжәахьоу,
Бара ибылшоит сгәы рхыбҵарц наҟ уи
зыхшәахьоу;
Сыԥсҭазаара ҭыкка инбыжьырц, ишакәым
ала блаласны,
Сымҩа сбырбарц мҩахьанҭан, исбырбарц
имҩаласны.
Бара ибылшоит слак-ҩакрақәа зегь наҟ ибырбгарц,
Бара ибылшоит, ҳәарада, цқьа схы агәра сбыргарц.
Сҟьаларц са саныҟоу, саныҟоу наҟ зымҩа сыбрырц,
Амҵәыжәҩақәа сыбҭарц, схалан, схалаӡан сыԥрырц.
Бара ибылшоит сыбӷабҵар, сацәыбыхьчар аҭахара,
Бара ибылшоит са суаҩыбтәыр,
ма исыцәбырӡыр ауаҩра.

75

Убасеиԥш амч-алшара сыбҭарц шбылшо агәра згеит:
Сара ишьҭысхуеит еидаран исықәсаргьы адунеи!
1965

***
Изысҭарыда, ба бакәымкәа, аҽԥныҳәа ара?
Извызбарыда, ба бакәымкәа, ишыбҳәара,
Савахазар абри агаҿа схалаӡа?
Наҟ ашьхаҟа схала усгьы схалаӡом.
Изысҭарыда, ба бакәымкәа, ахара, нас?
Исызҭарыда, ба бакәымкәа, аԥхара, нас?
Бара бҩыза зынӡа акгьы лхарамыз,
Дыҟазааит илҭахызар лхала, нас.
Аха бара бызгылари бхала, мшәан,
Мраны игылаз сара сзыҳәан, исхалашо?
Бысгәаԥхозар, исабымҳәо исхароу, мшәан,
Ма бгәы ибнаҭоу бара акгьы бхарамшәа,
Иахьа уажәраанӡа сара схала сыҟазар,
Иахьа уажәраанӡа сара схала сныҟәозар?
Изурызеи сара ахәаша сгәабҭарцаз,
Цқьа бнахәыцны, сара исҳәо хы абҭарцаз?
Сара, аф аст, шьоукы ирылоу сылаӡам:
Абадақь сасуа асаба сзыргылаӡом.
Бхысхырц сашьҭам, бхысхырц сыҽхырцәажәаны,
Ҳаилибакаарц сҭахуп ус ҳааицәажәаны.

76

***
Абзиабара амшын дышьҭнахын,
уи агәеисра далаӡан,
Ажәеинраалакгьы иҭахын сҩыза,
ажәеинраала еинаалаӡак.
Уи ада дынхоу
игәы иҭыхо изымҳәакәа,
Дсыҳәеит-дысчеит изызҩырц
уи уаҵәы иахымгакәа.
Ажәеинраала зҩырц снатәеит,
сгәаҟуа аҵх саламыз!
Ацәаҳәақәа хара-бӷьара идәықәлон,
са сманшәаламызт.
Саԥылар акәын сара ашара,
уаха уаҳа ак сылмырша,
Саԥылар акәын сара ашара,
ажәеинраала гәылмыршәа.
Аха убасҟан, сылашара,
сҿаԥхьа бааит беихалашо,
Сҿаԥхьа бааит! О, мҵәыжәҩада
сԥырны ажәҩан схалашан!
Ажәеинраала аԥсы ахалон,
уи бара баналала,
Ацәаҳәа цәышқәа, наҟ шәысԥырҵ,
шәеиханы шәыбналала!
Шәара ишәхьысшьуеит аҵәаӷәа,
шәара ара шәанаалома!
Схы иҭам, сгәы иҭам, иахәҭам ала
ажәеинраала еинаалома!
Аха сқьаад аҿ ба банаацәырҵ,
ацәаҳәа ссирқәа шьҭалома!
Нас ишԥоубо, сҩыза бзиа,
иусҭаз ажәеинраалоума?

77

Ажәеинраала уи илзыскыртә
иахьа абас еинрааланы,
Дабазбахьаз сара умра
ма џьара шәеидтәаланы,
Крыздыруазма лареи уареи
амца шыра шәшалазгьы,
Сыбзиабара уи ахылҵит,
уи ауп са сзырманшәалазгьы.
1963

***
Саргьы салан уи акаҭа салахан,
Сҳәыԥы-ӡыԥуа салан саргьы схала, аха
Схы алызгеит. Саунашьҭу ахала ма?
Лаԥшҵашәаран. Ҳарҭ акыр ҳаидхалама!
Уаргьы ушааиуаз уи акаҭа уалашәеит,
Сҳәыԥы-ӡыԥуа зны сшалаз сгәалашәеит.
Сгәалашәараҿ иҟоу срыха ицәыҵызгеит.
Уа унасыԥ сеигәырӷьеит, иагьшьыцызгеит.
Мҵәыжәҩада уԥыруа ажәҩан уалазҵаз
Уи акаҭа уҳәаԥы-ӡыԥуа уалаӡаз!
Ус ҽа каҭак уаҳа уԥхыӡгьы иалашәом!
Адәы уқәми, сҩыза, иахьа акалашәа?
Адәы уқәми аԥсҭазаара угәы алыхәхәа,
Адәы уқәми аԥсҭазаара уԥсы алахан;
Адәы уқәми саргьы сшықәыз ԥасашәа,
Аха уҟам уи аамҭа наҟ имҩасрашәа!..
1965

78

***
Саблыз џьысшьон
Знык исхысыз амца,
Саблыз џьысшьон,
Аха, аа, сыргәамҵуа,
Ишсыцралаз гәасҭеит
Ҽа мцакы.
Ҽа мцакы снаган
Салабыжьт, бхаҵкы.
Амҩа сықәзар,
Бара схәыцра балоуп,
Аҩны сааир,
Ба бсызныжьуам адәахьы.
Сгәы сажьоу,
Лабҿаба ҳаидтәалоу,
Адәы сыцәхалоу ма,
Иаасҿасуа аԥшаӷьы.
Аӡыԥсы сҿыкәкәа,
Иаша сыхәда иҭалазаап,
Схы бҭалан
Саныцәхала ақәа,
Са сеидшәылан
Амҩаду санхалазаап,
Схалаӡа санхалазаап,
Иба.
Аха сакуам адунеи
Са схала,
Беиныԥхала
Са бысԥыла бымраны.
Иагьыбдыруаз:

79

Амца иалгоу амца ацралар,
Уаҩы изырцәом
Ицаӡаанӡа еилаблы.
1965

***
Снаскьазгаз лакәӡам сара исԥылаз,
Снаскьазгаз лакәӡам исзыԥшыз.
Даҽа блақәоуп даҽакала
Иахьа сара сызҭаԥшыз.
Урҭ аблақәа шԥаҵаулаз!
Ирыҵаркуан зегь маӡа.
Иҿаԥха-ҿаччо сара исԥылон,
Исылаҵәон ихааӡа.
Иахьа изызбеи даҽакала!
Рыгазмалра зегь ааԥшын,
Сара сзыҳәан урҭ ҳалалым,
Сара сзыҳәан урҭ мшым.
Бычча-ччошәа ибуа башоуп,
Бсеигәырӷьошәа са сбымжьан.
Ах, ишԥашоу, мшәан, ишԥашоу
Бажәа, быччара, бҟазшьа!
Аха сабацо сбывагылан,
Ишеиҟәжәо ббарцу сгәы ишыз?!
… Снаскьазгаз лакәӡам сара исԥылаз,
Снаскьазгаз лакәӡам исзыԥшыз.
1964

80

***
Ирбахьоу сакәӡам, ирбахьоу сакәӡам,
Саазқәылаз исԥыло цоит сџьашьаны;
Ирҭаху ишырҭаху инаган инақәҵан,
Ианырҭаху ишырҭаху рыхқәа жьаны.
Сара ҿысҭуам, са снеиуеит ԥшьаала,
Сымҩа сымдыруеи, снанылоит еиҭах.
Иахьагьы сдәылҵит исыман агәала
Амца зыцралан иблыша ауаҭах.
Изасҭо закәызеишь, изасҭо ахара,
Уи саднакыларц иаҿуп иԥхаӡа.
Аха исоуам, о, исоуам аԥхара,
Аԥхара соуам араҟа, ихаҵа.
Харада-барада,
ԥхарада, схала
Адәы сананхала, абра саанагеит.
Араҟа исмацәҳаит, исмеисит ӷәӷәала,
Ҽԥныҳәа сымҭакәа, сыгәрагь ргеит.
Аха ашә аартны иахьрымоу икыдҵан,
Аҩналареиԥш адәылҵрагь мариоуп.
Ҽаџьара иҟан, ҽаџьара икыдӡан,
Сгәы ҽаџьара исыхон, исыҳәон «иазхоуп!»
Ашә нкыдҵан сындәылҵит ԥшьаала,
Сымҩа сымдыруеи, снанылеит еиҭах.
Иахьагьы сдәылҵит исыман агәала
Амца зыцралан иблыша ауаҭах.
Ԥхыӡу лакәу гәалашәом, ҳалан
ҳара акы, санхыҵуаз ашьыжь ашәхымс.

81

Сыхәда дқьызқьызуа лара дахьынҳалан:
«Абраҟа уахымсын, абраҟа уахымс!»
Дрыцҳасшьагәышьеит кырӡагь гәаныла,
Аха сгәы ҽаџьара ицон еиханы.
Абар, снеиуеит уажә амҩа санылан,
Иагьыздыруеит уи амҩа аханы
Ԥҳәызбак дыҟоуп, ԥҳәызба хазынак,
Сара сышҟа ахьаԥшра зҭахым.
Сара уи лыда анасыԥ сымам,
Сара уи лыда схыҵәҟьа сҭахым.
Амҩа сықәуп. Сышьҭахь, дқьызқьызуа,
Ԥҳәызбак лҵәуабжь ааҩуеит уажәыгь.
Абра сагьшԥаҟаз, ииашоуп, о, изуа,
Иахьанӡа сылаҳан сылан алыкь!
Сзызнеиуа дысԥымлозааит уа лнапқәа рхаха,
«Уарбан уара?!» ҳәа дыԥшларгьы зымҩа,
Изалшом,изалшом схырхарҭа сыԥсахуа,
Изалшом! Исымам уаҳа ҽа мҩак.
1963

***
Ари абжьарак ақәа ауеит икыдҵәан,
Аҩарқәа неиуеит ажра дуқәа кыдцәаан.
Ари абжьарак ҳгәарабжьара ибжьало
Инықәгыл-аақәгыл ишымҩасуа ԥшьаалоуп.
Сара исылшом аҩны атәара, агылара,
Са сыблақәа кыдхалеит агәылара,

82

Са сгәы ҭыԥоит, уахь сагоит исыхаӡан,
Ари амш ҟадыџь уаҳа ихкәап ҳәа сыҟаӡам.
Ашәҭ ссир еиԥш сас ԥҳәызбак дгәылымҵи
Ҳа ҳгәылара, уи арахь даадәылымҵит.
Ма дсымбанда, дсымбанда, аф асында,
Дсымбаӡакәа, дшааз еиԥш наҟ дымҩасында!
Амш ааилгар даадәылҵрын, дҩагыларын,
Имашәырхазшәа ԥшьаала уи сналԥыларын,
Лыбла гәыкқәа ҽазнык сырхаԥшыларын,
Исҳәо сҿамшәо, лааигәара саагыларын.
Ари абжьарак сгәы абас иҭыԥоит,
Ари абжьарак ацәыкәбарқәа шьҭыԥоит,
Ари абжьарак ақәа ауеит икыдҵәан,
Аҩарқәа неиуеит ажра дуқәа кыдцәаан.
1965

***
Бара ибҭахуп убас еиԥш еинраалан
Абзиабара иазыскырц жәеинраала маншәалак.
Уи цәажәо ахьхьаҳәа ԥсуа бызшәала,
Агәы аман,
аԥсы алан,
ада алан,
ашьа алан,
Ахала иуныԥхало амра ашәахәала,
Иҟәандаӡа
угәаҵа иҭало ахала…
Саргьы исҭахуп убас еиԥш еинраалан
Абзиабара иазыскырц жәеинраала маншәалак,

83

Аха ирԥхазарц ба ибхылҵуа ашәахәала,
Бааи еицааҩып…
Сахәома схала!
1965

***
Схьааган, агәы ҭагылом,
Амш аныбааԥсхо цәгьала.
Аӷба дуқәа шзадымгылогь,
Сара исзыԥшуп асқьала.
Адгьыл аҵх еиқәа анахаҳа,
Анцәа исызиҳәоит маӡала.
Агәы азырҭынчуам иара уаҳа:
Сара исзыԥшуп асқьала.
Инымҵәаӡошәа сымҩа нагоуп,
Сымҩа, саԥхьа уцәқәырԥала!
Амшын гәаан аҽанархагогь,
Сара исзыԥшуп асқьала.
Сгәыӷра мырӡуа, са сзырхаҵаз
Закәугь басҳәап маӡала…
Иныбмыжьын, сан лҭаца,
Ба бзықәгылоу асқьала!
1965

84

***
Са сыԥшымзар, аамҭа цашан иқәхәаша,
Адунеи самкуа сара абас сауқәхашаз.
Са сыԥшымзар, даҽаӡә сыбла дыҵашәон,
Амшқәа еишьҭала исымбаӡакәа исыҵышәшәон.
Снышьҭалар, сгәы раҳаҭны сыцәарын,
Сгыларын, сгәырӷьара хышхыҵәарын.
Амра игыло сҿыхаӡа саԥыларын,
Сшьапқәа сыҵԥраа амҩаду саныларын.
Са сыԥшымзар, аҭахызаргь бнахараз,
Сара асҟак ма ҭаҭын сауахарыз.
Мшәан, сыԥшымзар, абас сара сауқәхашаз,
Аамҭа мцашаз, аамҭа мцашаз иқәхәаша.
1964

***
Аҵлақәа қьуа асы иаҵан,
Ирзышьҭымхуа еидарахан.
Аха иласын ҳара ҳамш,
Иарбан ҳа ҳзыркарахоз!
Иҟәымшәышәын бара беиԥш,
Ба беиԥш ицқьакәакәаран,
Асы леиуан бара беиԥш,
Игьежьы-гьежьуа, ихагахан.
Асы леиуан аҳәалыҳәа,
Аграпарақәа еимаҳауан.

85

Акыркырҳәа быччо бнеиуан,
Бнеиуан бгыло, бкаҳауа.
Ибгәаларшәа, ажәҩан ҳалан,
Ҳара ҳдунеи лакәӡамыз.
Ибгәаларшәа, асы леиуан,
Ибыцызгьы са сакәӡамыз?!
1964

***
Ианааиз ҳамбеит,
аха иааит уи аргама,
Мраҵас иҳазкыдлеит,
мраҵас ишеишеит.
Амҵәыжәҩақәа ҳнаҭеит,
ҳхагалан ҳаман,
Ҳамшқәа ишырхьысыз
ахьӡы рыхьнаршеит.
Сгәырӷьон сара,
о, иамакәа ҳәашьа,
Избон мыч дуӡӡакгьы
шалалоз сцәа.
Сынасыԥ шьыцган
иԥсуан шьоук, аиашаз,
Сара адәы сықәӡан
урҭ рцас сгәырӷьаҵәа.
Ба исыбҭон агәаҳәареи,
амчи, алшареи,
Сажәақәеи сашәақәеи
бхылҵуан, башәан.

86

Ицон ҳара ҳаамҭа,
Уи иашьҭан икәаруа
Сынасыԥ сԥырҵырц,
«сгәы ақәҿыӷьыр» ҳәа ишәан.
Избарҭам шьҭа сымра,
исхалашо икыдыз,
Сыбла хнакит уи,
мца аумак наҿыддын.
Сазааигәацәахазаап, –
ахара са исыдыз, –
Ҵаҟа слеиуеит,
Икар иеиԥш,
сымҵәыжәҩақәа блын.
1965

***
Шьоук рыблақәа ҭибахуеит еидхалан…
Бынсыжьуеит сара лассы-лассы бхала,
Сара сцоит, бара баха сымаӡам.
Ба ибдыруама са сыгәҭыха, сымаӡа?
Гәыла-ԥсыла сахьцалак ба бсыццалоит,
Банысымбо иаҳагь сгәы быҵалоит.
Бара быԥшуп,
сара сыԥшуп,
ҳкарахоит,
Быблабара сара сзы лашарахоит.
Ҳаиқәшәара ианиалак ишьыцигап,
Ҳабзиабара шмыцәо, ишҿыцу ибап,

87

Бныжьра сықәшәашт насшәа ҩаԥхьа бхала.
…Шьоук рыблақәа ҭибахуеит еидхалан.
1965

***
Ба бансыцмыз сыԥсҭазаара хаарадан,
Сынхар еиӷьны збон ҩныда-гәарада.
Мал сашьҭамызт бара ибеиӷьыз, мцра аламкәа,
Мышк цомызт ба бахьсыцмыз сгәаламкәа.
Ба бансыцыз сара амра схалашон,
Убас сгәырӷьон, сԥырны ажәҩан схалашан!
Бара ибеиӷьу аӡә дыҟоуп ҳәа схәыцуазма?
Баргьы, нас, насыԥ сыбҭарц бсыццазма?!
Сыҩны быҩноуп иахьа зынӡа ибхагалан,
Аха сшәоит: ишԥазури схагахар?
Закә насыԥыз абаздыруаз, шәҳәарауаз,
Ба бсыцымкәа сыԥсҭазаара анхаарадаз!
1965

***
Исылшалакгьы,
сара исылшом бымбара,
Бара амшқәа,
бара аҵх ссирқәа сыбҭароуп.
Исылшом бымбара,
ббангьы бхымбаара.
Бара са сзы бнасыԥуп,
бегьнасыԥдароуп.
1964

88

АМШЫНИ САРЕИ
Са сыхнахын амшын ҟәандашьшьыраӡа,
Уи ихыршәлан сцон сыӡсаны.
Зны сиан ацәқәырԥақәа схы нарылаҵа,
Сҟәаҟәа сықәиан сара сааԥсаны.
Амшынгьы ҭынчын, инықәиазшәа икарахан,
Аҭра иҭажьын, аарла игазго.
Уи сырҵысуа саман исызгарахан,
Сарцәарц иашьҭан,
сго мацара, сго…
Аха игәасҭеит, сжьо-жьо салахалан,
Амшын сшагоз иаҳа-иаҳа агәахьы.
Схын амшын ду скәаҩӡа, сара схала,
Сагьдәықәлеит нас сеихан аҟәарахьы.
Сыԥсы ааиҭакуа, маҷ-маҷ сҽадысхалон,
Аха инаскьон са сцас аҟәара.
Иаасцәымыӷхеит сахьыҟаз сара схала,
Аха искыз! Иаҭахымызт ашәара…
Снапҟьа-шьапҟьо, сааиуан сыҽсырхаҵан,
Арахь, сыԥсы сыхәлахон уажәшьҭа.
Исхагылаз ажәҩан сықәыӷәӷәазшәа саҵан,
Ахаҳә саҩызан схьанҭахон схаҭа.
Абар, шьҭа аҟәараҟынӡа рацәак нымхеит,
Шаҟа метра? Хәба… ԥшьба иреиҳам.
Аха уаҳа абраҟа сымчқәа сзымхеит,
Снапқәа сзымҟьеит. Изури иауам!
Анцәа сиҳәон наҟ сыӡхигарц аарла,
Ԥсеивгара хәыҷык сиҭарц иара.

89

Анцәа иасҳәон уаҳа ӡык сышҭамло,
Иахьазаҵәык
са сызнықәлар аҟәара.
Иаҳахызшәа хыхьгьы ҵаҟагь иҟам,
Ҳа ҳабдуцәеи урҭ рабдуцәеи
раб-р-Анцәа,
Амшын сааҭыҵит, аха изҳәода сшыҟаз:
Сымч сылӡаан,
сыԥсы схаҳан,
аха сгәырӷьаҵәа…
Сабжьар акәын ари ахҭыс сара, ҳәарада,
Сҭамлар акәын
ҽазны уаҳа,
ҵангьы, ӡык!
Аха, сыԥсы анысшьа амра цара сҽаҭан,
Сыҩн амшын сыҽналасыжьт хланҵы.
… Аԥсҭазаара амшын, сырбылгьа-рбылгьо
Схәыҷра агареиԥш зны ԥшьаала сырҵысла.
Сырааԥсала, аха уцхқәырԥа шлақәа срылган,
Усыҵасны аҟәарахьы сгала!
1965

АМШҚӘА
Ицоит амшқәа, ҳара иҳалшо гәаҭо,
Ицоит амшқәа, аус дуқәа ҳаҭо,
Ҳархәыцуа,
ҳаргәырӷьо,
ҳарҟәышуа иаҳа,
Иацы аасҭа,

90

жәацы аасҭа,
иаҳа иаҳзырҳа.
Ҩаза дызмамыз аҩыза дирҳаит,
Аарла ҳәа иҟаз амал ду ирҳаит.
Хшара дызмамыз ахшара дрыхшеит,
Уаҳа назламыз дҿыхеит, изшеит…
Шәааира еснагь ҳгәырӷьо ҳазыԥшыз.
Амшқәа, амшқәа! Сшәыҳәоит, шәымшыз!
Аха изӡом: са сгәы наӡаҵәҟьом, ҵаны:
Иҳашәҭо аиҳа жәгоит иӡаны.
Ижәгоит шәара, амшқәа,
ижәгоит шәара, абар,
Зегь реиҳа сзыхӡыӡо
сыԥсҭазаара мҵарс!
1965

АҴЫХӘТӘАНТӘИ АБӶЬЫ
Иҩежьхеит, иабаҟоу, иҩежьхеит абӷьы,
Иҿахеит уи ахала џьара аҵла ахахьы.
Ақәа асуеит,
Аԥша асуеит, –
Шьҭа ахьҭагь аҿоуп, –
Аха иҿымшәац арыцҳа, макьаназ иҿоуп.
Игәаҟуеит, – иалшои, – игәаҟуеит абӷьы:
Аҵла амҵан аҩызцәа шьҭоуп шьамхахьы.
Иац акәмыз,
Жәац акәмыз
Уи аҵла ианҿаз,
Иац акәмыз, – илакәымыз, – урҭ зегь анҿаз!

91

Амахәқәа ирықәжьын аҵла зегь хыб,
Уажә аԥша иқәшьуа иагарц аҭахуп.
Акакала
Урҭ зегь
Цеит иҿышәшәа.
Иҿахаз абӷьы заҵә амгац аԥша.
Аха аҵыхәтәанынӡа, иҿымшәакәа, абас
Ахала, иҩежьзаргьы, абра иахьҿахаз,
Акыр иаԥсоуп ҳәа,
Насыԥуп ҳәа,
Абӷьы
Иазаагом, иазаагом, иазаага ахахьы.
Ақәа асуеит,
Аԥша асуеит, –
Шьҭа ахьҭагь аҿоуп, –
Аха иҿымшәац арыцҳа, макьаназ иҿоуп.
Иҿоуп, аха иҿымшәашеи уигьы ашьҭахьы,
Ишаҵашьыцуа ааԥын зны иҿало абӷьы.
1965

АМОНОЛОГ
Сара зны-зынла
Абри ҳадгьыл сақәлоу џьысшьоит.
Схәыцуеит, сеиҭахәыцуеит,
Аха исгәалашәом сахьиз,
Цқьагьы исгәалашәом саниз.
Иҟалап Еллада сизар,
Ма Нил аԥшаҳәаҿы.
Иҟалахып ма сҵәуабжь рықәҩзар
Кьилиманџьаро ашьхақәа џьара.

92

Сара уи уеизгьы-уеизгьы
Издырында ҳәа сашьҭам.
Схым асаба знаҳалаз
Ашәышықәсақәа рышьҭа.
Зегь акакәӡами, мшәан,
Сара сахьизаалак!
Сиит сара СУАҨНЫ.
Сиит
Агәырӷьара сԥеиԥшны,
Агәамҵра сԥеиԥшны;
Сиит
Иахьатәи ауаа
Акала среиԥшны,
Аха зынӡаҵәгьагьы среиԥшымкәа.
Уаҩ дзеигәырӷьарыз:
Сиит сгыгшәыгымкәа,
Сгәымхамкәа сиит,
Сиит сара СУАҨНЫ.
Сан сшаалыхшаз адәы снықәлеит
Исшәымкәа-исхамкәа,
Маҷ-маҷ зегьы срышьцыло,сышнеиуаз
ахьҭа сычҳауа,
Ашоура сычҳауа…
Сгәырӷьеит, сгәырӷьаӡеит
Иансықәԥха амра ашәахәа.
Краамҭа,
Иҭакны иоурышьҭыз сиеиԥшны,
Сызхара исзымбо,
Иџьашьаны ажәҩан саҵаԥшуан,
Саҵаԥшуан,
Издыруазшәа ишнымхоз
Абас мацара ицқьаны.
Сара сира адунеи иааԥынран.
Игәырӷьацәазшәа

93

Адгьыл кәымпыл гьежь-гьежьуан.
Сара сҽырӷәӷәа-ҽырҟаца
Адгьыл сықәгылан, –
Сықәгылангьы акәым, – сықәгылон.
Аха нас
Иҟалеит сара исышьклаҳәуаз,
Иҟалеит сара исхыкәласуаз,
Иҵааит еиҟәжәаны,
Зны акырцх леиит ихаҳәха.
Сара сымҩа,
Сымҩа хьанҭа,
Сымҩа бзиа,
Сымҩа ҭагә-ҭас
Ашәҭқәа реиҳа ахаҳәқәа аныԥсалеит.
Сцәа сҭаҟәаҟәан
Урҭ сышьҭарҵарц рҭахын.
Аха сара сааиуан
Сгәы камыжькәа.
Сзыниалакгьы,
Адгьыл сҽаларԥсны искын.
Сан лгәы еиԥш
Уи агәы сықәҳауан,
Зны сқьызқьызуа,
Зны сгәыкы-ҵәыкуа,
Абри адгьыл зегьы
Сгәыдсыҳәҳәаларц сҭахны.
Сара сгәы
Зқьы мца ирблит,
Зықь хьаа идреиџьит,
Зықь мца ирылсит,
Аҟаҵәыҳәа зықь гәырҩацәгьа
Алҟьеит уи ӡыӡҵас.
Скаҳаит сара зқьынтә,
Аха сгылт ҩаԥхьа зқьынтә!

94

Скаҳаит
Аҵла ашьапы иныҵакны
Ианкарыжьуа еиԥш сшьақәҟьаны,
Аха сдацқәа адгьыл иаларсмыз,
Урҭ акгьы иазыҵымжәеит
Знымзар-зны.
Сара сџьабаа шәазар,
Шьхак, –
Шьхак закәыхи! –
Дунеик иаҟаран!
Сара сыԥхӡаша еизгазар,
Мшынхон,
Океанхон,
Аӷбақәа хныҟәало
Иҟалон иахьазы.
Шәазхәыц
Хьеоԥс ипирамида заҵәык,
Уи сыргыламҭоуп сара!
Уи нхоит абри адгьыл ыҟанаҵ,
Сгәаҟра иадырган,
Сџьабаа ду иадырган.
Сылшара иадырган,
Сара исымҭан
Уи еиԥш иага нхап!
Инхоит
Ауаҩы дыԥсны дықәзар,
Дзыргыло,
Ԥхьаҟа иԥхьо,
Игәы ҭызго, игәы зырхаҵо
Ажәбатәи асимфониа,
Беҭховен исимфониа.
Изхәарҭоузеи нас адгьыл,
Изхәарҭоузеи ҳадгьыл бзиахә,
Изыԥсоузеи иара аԥсҭазаара ахаҭа,

95

Уи ианацым Уитмен, ма Беҭховен!..
Зқьы шықәса раԥхьа,
Миллион шықәса раԥхьа,
Игылон ҳамра шамшамуа,
Игылон, нас иҭашәон.
Ҩаԥхьа игылон ҳамра шамшамуа.
Аԥсҭазаара амшын еилабылгьон,
Аԥсҭазаара мҩасуан, еикәшон.
Иахьагь, абар,
Иблахкыгаха иахькыду ҳханы,
Ԥсҭазаарас иҳамоу уи амра!
Ицааит даҽа зқьы шықәса,
Миллион шықәса ҭалан ицааит,
Амра аԥхара ҳадгьыл иазхашт,
Иазхар са сгәы аԥхара,
Иазхар са сгәы ашыра.
Аха, о, мап, сгәы хьшәашәом
Бзанҵы!
Сиеҵәахә кыднаҵ
Сгәы еислашт ауаа рзы.
Сгәы еислашт
Абри ҳадгьыл ԥхарцы,
Агәы шаҳәшаҳәуа иԥхарцы,
Ҳадгьыл хазына, сызхаану,
Сызԥымхо ахааназ,
Ауаа иуанаҵы,
Ауаа ԥсуанаҵы,
Аха аԥсра аиҳа
Аира аиҳанаҵы!
1965

« АҾ А Ҩ А Қ Ә А Р Ҿ Ы Х А РА »
1967

***
Акака рызныжьуам
Адә иқәу зегь рышьҭахь.
Ицоит аамҭа, шьоук нырхо, шьоук ҭархо.
Аӡәырҩы уи аамҭа, ианӡамызшәа, рышьҭа
Шаннахара ианнахуеит, хьӡырҳәага рҭынхом.
Абар, зыхьӡ ада рҿакымыз аамҭала,
Уахьнеилак, уахьааилак зҭыӡшәа уаҳауаз,
Ахьӡ-аԥша ахан ахь
Амардуан ду иаҿалаз,
Акала узимыхәо, игәыӷра дшажьаз:
Ашықәсқәа рӡыблара даман ианҭала,
Дыҟазу дыҟамзу рхашҭит ауаа.
Иахьагьы иныҟәоит уи
аамҭала аҟазшьала:
Иҳаздыруам иаҳԥеиԥшу, уаҵәы зны
иаҳзаауа…
Ирызныжьуам,
Зегь рышьҭахь акака рызныжьуам,
Аха урҭ зегь ирымоуп адҵа:
Ҳанхом ҳәа ируа рмулароуп иааилышьуа,
Ирҳәо рҳәалароуп ишәа, ираӡа.
Ҳцалароуп
Иахьа аасҭа уаҵә иҵегь иахыжьуа,
Ҳанхомашь ҳәа хьаамгаӡо нас.

99

Аеҵәа кыдшәар, анаҩс акгьы азныжьуам,
Аха икыднаҵ иԥхоит еҵәаҵас.
1966

АПОЕТ ИЗЫ АБАЛЛАДА
Амҩа дықәын дынкахәыцуа, акы игәалан,
Еидара хьанҭак уи даркаразшәа, дааԥсан.
Иҩыҵра иҵак, қьаадқәак неигон еидыџьгәалан,
Арҭ ақьаадқәа рҿы ихәыцрақәа рхы еиласан.
Иахантәарак ирххо иман, игәы ашьала,
Иҽақәырԥсны, урҭ ирниҵон цәаҳәақәак.
Урҭ ирниҵоз нас ианихуан иҟазшьала,
Иманшәалам, цқьа еинаалам ҳәа рацәак.
Дтәо, дгыло, дгәаҟ-ҵәаҟуа аҵх далан,
Игәы иҵалан, акы даман деимырхха.
Иара имҩызшәа иԥсы иалхны, ажәеинраала
Зынӡа ишаҭом. Ма, цәаҳәа заҵәык, уеиқәха!
Ацәаҳәа заҵә еиқәхар дышнеиуа, ҳамҭан,
Егьырҭ, дырмеигӡа, наҟ ишьҭеиҵон иԥжәаны…
Абырҵкал икылхны, иаԥхьа иқәын уаҟа ашамҭаз,
Игәы иҭыхоз, ихы иҭаз еиқәыршәаны.
Аха усгьы дынкахәыцуа, акы игәалан,
Амҩа дықәлеит дааԥса-дкара шьыжьымҭан.
Иҩыҵра иҵак, иқьаадқәа неигон еидыџьгәалан,
Арҭ ақьаадқәа рҿы ихәыцрақәа рхы еиласан.
Ибла ҭыгга, иӡамҩақәа зынӡа ишьадан,
Иԥынҵа ҿнахуа иҵәыҵәӡа иасуа аԥша,

100

Дҿаҳа-дагәан, дызлахаз ахәыцра иҽаҭан,
Амҩа дықәын ианаҿыҵуаз амш ашьа.
Данлаҳәы акәу, амҩа дшықәыз, имбаӡакәа,
Ҩнык ахь ирхеит, днымҩахыҵны, ихы.
Аҩны гылоуп иара иеиԥш иҿаҳа-дагәан,
Аҩны гылоуп иқьаԥҭоушәа. Уаҩ дахым.
Уаҩ дахым моу, абар, иахьибо ҩыџьа,
Зхахәы бырфыну, иблахкыгоу ахәыҷқәа.
Иаалах-ҿыхымхеит, имеигәырӷьеит уи данычча,
Иҭиҟьамашь, иҭиҟьамашь, ҳаи, рыгәқәа!
Игәы инархьит, деимнадеит уи ибла ихгылаз:
Еидҟәыҟәла, мҿыда, мцада ахәыҷқәа тәан.
Ааигәа ибомызт ма фархь хәыҷқәак ааидкылан,
Ирыцҳахаз рымца злеикрыз шьыжьымҭан.
Краамҭа ҿымҭкәа асабицәа раԥхьа дгылан,
Ииҳәо иҿамшәо, ииуа дақәымшәаӡо,ус.
Нас, абӷьыцқәа иикыз руак аанкылан,
Асԥычка ааихьишьын, амца нацраирст.
Иахантәарак иҵәаӷәо имаз, дыздынҵәалоз
Арҭ абӷьыцқәа, игәҭыхақәа рынҵа,
Амца иеиҭон уажә инаган инапала,
Амца иеиҭон акакала инеишьҭаҵа.
Иаргьы аргама дбылуа амца ицрамыз,
Аха усгьы маҷк игәы аԥсашьон:
Ҩыџьа ахәыҷқәа хымфафылӡа иаԥхьа итәамыз,
Амца анырба, дара ччон, иччон, иччон.
1966

101

АСЛАН
Инеиуан, кранҵас аԥынҵа инаха-аахо,
Ақалақь иалган иргон уи шьыбжьонк.
Ахәыҷқәа нашьҭалеит рылаԥш аннааха,
Ахәыҷқәа уи лакәшьан иашьҭала ицон.
Амашьынарныҟәцаҩцәа еихеит ҽа мҩакала,
Рзинқәа рхашҭны иҟарҵон асигнал.
Ашә ахь иҩит, иаадәылҵуеит еишьҭалан,
Какалкра ҳәа инеиуаз, иркаанӡа какал.
Зегь ахәаԥшуеит аслан, ирымбацу иахьада,
Иара урҭ уаҩ дабом, даҳауам.
Иара шнеиц еиԥш инеиуеит ццакрада,
Иахысуашәа аӷьара, анышә кәаҳауа.
Дкьаҿӷәыӷәраӡа аԥхьа дгылоуп уаҩ асак,
Аслан аасҭа уи дыҟам маҿак.
Дынҭашәап угәахәуеит, иааихнахыр асаса,
Аха аҽақәыршәо ицоит ишьаҿа…
Крырҳаган иахьрымоу, гәмырҿыӷьган
иахьрымоу,
Ирыман арена иахьықәлогь уаха,
Аслан иацәымӷуп, зынӡа иаҭахым ауп,
Аха иалшо ҳәа иарбан инхаз?!
Иарбан инхаз-ба? Уазхәыцишь,иахьнеиуа
Иназгогь изхоит, иааҵысыр, ахыԥша…
Дыҟоума уи амԥан мчыла ӡәыр днеиуа!
Иара зазхәыцуам умҳәозар алша.
1966

102

ЛЫХНЫ АШҬАҾ
Кәыркәа мра, амца анаркрызшәа икацеиуа,
Иқәшуан Лыхны ашҭа. Шоуран цәгьашәа.
Уахь, ашҭахь, инеиуан ажәлар гәаҭеиуа,
Иӡхыҵраха инеиуан, ицәгьан рхыԥша.
Ас еиԥш ҟамлацызт ари ашҭаҿ иахьада:
Шәаҳәарам, кәашарам, игәырӷьо еилам.
Издырҵода ахара? Ас гәынхара збахьада?!
Уи рныԥшуеит зегьы, уи бзиа иазҳәам.
Рҽагақәа нрыжьт калдахәараа, аҷандараа,
Џьырхәа ақыҭагь инымхеит ҭаацәа.
Рџьабаа-цәгьа рыман ирзышьҭымхуа еидаран,
Абџьар иаҵалан иааит анхацәа.
Дцәажәоит, абар, аӡә дахьгылоу деиқәышла:
– Дад, ҳара иҳалшои, ҳажәызар, уажәшьҭа,
Аха ҳашьҭахь игылогь дыршәарцоуп даушла,
Абри анызбо, ихашәҵа, схаҭа
Амца сақәлоит сымшәакәа, смырҳакәа,
Сбылуазар сбылуаз,сыԥсуазар сыԥсуаз!
Ҳҭоукыр ҟалом, ҳрахәушәа ҳаидгәалан,
Ҳуааноуп ҳаргьы ҳашиз ҳаниуаз…
Ҽаӡәгьы дахьгылоу игәы ҵкапуеит бааԥсыла,
Дҵаауеит, дыԥшаауеит: – Иҟоу сшәырҳа,
Ҳхынҳәыр, ҳаԥшәымацәан ҳаҩныжәқәа ҳархылоу,
Ҳсасцәоушәа ҳнатәахуоу, ҳиеиԥшны аҿаҳа?!
Абракәзар ҳабацәа рабацәа ахьааӡаз,
Иҟамзар уаҳа иаҳџьынџьу ҽа дгьылк,

103

Дарбан изгәалам, дарбан изхьаам,
Ҳсасцәоушәа ҳахьааӡаз… Шәҽырхаҵан шәеидгыл! –
Ихыҵӡазаап ажәлар рычҳара, убама,
Ҽеирам ианацла уи ҽа цәыкәбарк.
Урҭ урҿагыло зынӡа уеилагама,
Иҟоугь умбакәа, аполковник Кониар?!
Ақыҭақәа анеиза, рымчра агәра уганда,
Ирҳәо уаҳанда, аҳәынҭқар и-Кониар.
Акгьы алҵуам араҟа иҟауҵеит ҳәа акоманда,
Иалшоит, аиашаз, узгаша уаниар.
Иахьала, иудыруаз, аусқәа маншәалам,
Иааҳәит даҽакала, цқьа иуарҳәо урҳа!
Ижәмуӡозар, шәхысҵап иҳәозшәа шәеидгәалан,
Дгылт иҽырбабан, дгылт: – Ишәычҳа!.. –
Ичҳа уара, ухаҵоуп, ичҳа дуӷрагылан,
Иахьа дуӷрагылан, дуӷрымҵуа уаҵәы!
– Шәҳаӷрыӡаа! – арҵәааҳәа дыҳәҳәеит дҩагылан,
Дыҳәҳәеит ишилшоз лхаа иреиуаз аӡәы. –
Шәҳаӷрыӡаа,
Шәаҳԥырцқьа, шәца, џьым, шәызцозар,
Шәых дырны шәеихозар, шәымҩақәа кым.
Мапзар, иаҳҳәаз шәгәы аҿынӡа имнаӡозар,
Ишәаҳҭап шәгәы аҿынӡа инеиша ҽакы!.. –
Хыҭҟьарак иаҩызан, ухәы-ужьы еиланаргыло,
Игеит уи аҳәҳәабжь ажәлар рыгәҭа.
Дыҟам, убама, шьҭа акы дыннакыло,
Уи ус шакәу дирдырт ихаҭа.

104

Уи даӡәымзар, цәгьа ишәарҭоуп аусқәа,
Дшәарҭоуп дургәаар, иудыруаз, сашьа.
Абри изымдыру, изакәызеи иҽыззикуаз?!
Иқәшит Лыхны ашҭа аполковник ишьа.
Уи акәхеит: ахҭысқәагь еиҭаԥеит иаразнак,
Еидыслеит еинышәашьа змам ҩ-дунеик.
Маҷ убахьазма, маҷ уаниахьазма,
Унеи, џьым, игәаҟыз, ужәыларц унеи!
Ацәа иахьалаз ргәалазшәа, иҿыхан,
Иааԥшуан ҳашьхақәа, ишьҭкәыцәаан рхы.
Амца рҿықәны, иац аасҭа илахҿыхны,
Игылт Аԥсны аҵеицәа, еибафо ргәахы.
О, ахақәиҭра! Аԥсуа иԥхыӡ-хааз,
Дали, Ҵабали, Тҟәарчали урыхьӡа!
Иуцәыӡуа еиқәырха, ирхынҳә иуцәыӡхьаз,
Умҩа Лыхны ашҭа иҭыгоуп, уца!
Дцон аԥсуа қәԥара ҳәа, дцон иҽырхаҵан,
Ашьхақәа ирҿалакьуаз амҩа дагон.
Аамҭа цәгьа иқәнаҵаз аидара даҵан,
Март мза шгылоз уи агәра игон.
Ақәԥара амҩа дангылан дахымҟьо,
Агәыӷра ду имаз инаҭон алша.
Агәра игон иабџьар башаӡа ишҭымҟьаз,
Лыхны ашҭаҿ башаӡа ишкамҭәаз ашьа!
1966

105

ААЦЫ
Ҭырқәтәылангьы иҟоуп қыҭак Аацы ҳәа
Ашьха дуқәа рымҵан ишьҭаз,
Згәы ҭбаа ҟьаҟьаӡа иаартыз,
Дарбан уара ӷала иушьҭаз,
Узгәаԥхада ушнеиуаз тәыс?
Аԥсуа қыҭа, Аацы ақыҭа,
Дарбан иҟоу узгараны?
Уара абас угәхьаа зымкыда?
Угәы зшада ҩ-џьараны?
Уи дызлада, дызлахшада,
Аацы ақыҭа, уҭазырцәыз?
Стәоуп иахьа хәыцрак сҽаҭан,
Схьаԥшын, абар сызлаԥшыз:
Алҩа еилахәашь хыхь ихалеит,
Амца рхылҟьеит аҩнқәа.
Еидымԥсылар амуа еидхалеит
Ауаа қьиақәа, алақәа.
Сара сашьцәа, ара иаԥшәымаз,
Ҭынч араҟа зџьынџь иахыз,
Алажәқәа ирарымҳәеит: «Ишәымаз,
Ҳара ҳалгеит шьҭарнахыс!»
Урҭ еидгылан, ирҿагылеит
Ақыҭа иақәлаз аӷацәа.
Хаҵаҵас аԥсра иаԥылон,
Идмырӡырц ақыҭа ацәа.

106

Аха инхаз еидҿаҳәалан
Амшын ихицалеит аӷа.
Аацы иалҵыз зегь еидтәалан,
Рышьҭахь рқыҭа анынха.
Ашхәа цон амшын ихылан,
Инадхәашало ацәқәырԥақәа.
Аацаа рқыҭа рыбла ихгылан,
Иԥшуан ашьхаҟа игәыкуа.
Ишхылац уаҟа алҩа хылон,
Амца ҿымцәаацкәа иакын.
Аҭырқә ишхәа ацәқәырԥ иалан,
Иршәуа иаман, ихбыкьырц.
Ус, уи ашхәа наҟ инхыӡлеит,
Наҟ инхыӡлаӡеит амшын…
Стәоуп сара сынкахәыцуа,
Ҽак гәасҭеит уажә сааԥшын:
Иҟоуп, абар, Аацы ақыҭа!
Аха… иҟоуп ҩ-џьара.
Аԥсуа қыҭа зызгарыдаз,
Аԥсны иалган, ҽаџьара?
Амҳаџьырқәа ақәшаҳаҭмызт
Ухьӡ рхымзаарц, Аацы.
Амҳаџьырқәа ргәы раҳаҭмызт
Уара урыцымкәа бзанҵы.
Уи азами, рнышәнап рыман
Ианцоз, ухьыӡ иазгәыкха,
Изеизымҵааз: «Иаагарыма?»
Изҭарҵәахыз ргәы ԥха.

107

Зегь акакәын закә дгьылыз:
Чашәраз, цәҳәыраз, ихаҳәраз,
Иахьнанагоз ухьӡ ахылон,
Ухьӡ кадырцәомызт дара.
Уара ухьӡ ахылт, иаххалеит
Уаҟа, мшыннырцә, ҽаџьара.
Рыԥсадгьыл хәыҷ уадырбалеит,
Рыԥсы ирзалымхуаз уара.
Имҵарсыҩцәам, мап, ҳәарада,
Ухьӡ уцәызгаз Аацаа роуп.
Аха араҟагьы уззынхада?
Уззынхазгьы Аацаа роуп.
1964-65

***
Рыг-рҿы амҳәо уа узы иҿаҳа-дагәаз,
Са издыруеит ахра цыҩцыҩқәа рбызшәа.
Сара урҭ ахра дуқәа сымбакәа,
Ԥсҭазаара сымам, иубаргь уамашәа.
Сашьцылт сара аиҩхаа дуқәа рсимфониа,
Сгәы еицҳафыруеит уи слымҳа ианҭаҩ.
Ах, абӷабқәа урзааигәан иубонда,
Иубонда ашьабсҭақәа аннеиуа еиваҩ!..
Аҿаҩақәа, аҿаҩақәа!
Иабыкәу шәа шәҿада,
Иахьубо шәарахи ԥсаатәи «рбалет».
Аҿаҩа-уаа рыда аҿаҩақәа ирҿада,
Ақалақь-уаа ирбеит, наҟ иагьцеит.

108

Урҭ ирызгәаҭом, ҳәарада, мышкала,
Изеиԥшраҵәҟьоу аҿаҩа дгьылқәа рхаҿра.
Аҿаҩақәа ҿыхеит, урҭ ацәа ианалаз
Аамҭа лҭахәаша ицеит ишцара.
Сынхоит сара абраҟа, исхалашо ажәҩан,
Абраҟа ҿы-ӷәӷәала сцәажәоит иаҳа.
Аҿаҩақәа ирныҩит раԥхьатәи сашәа,
Раԥхьатәи сажәа урҭ роуп изаҳа.
Урҭ рами сзааӡаз рнапы саныргылан,
Еиԥырҵшьагь ҳаушам ҳагәқәа еихшәаны.
Арҩашқәа ахьлеиуа агәгәаҳәа еижәылан,
Иҭаҩуеит рышьҭыбжь слымҳа ашәаны.
Ақалақь дуқәа иахьа санырҭаауа,
Ақалақь дуқәа ссасны санырҭоу,
Сышьха цыҩцыҩқәа рами сзызхьаауа,
Сҿаҩа дгьыл ауп схы иҭоу, сгәы иҭоу.
Сабацәа ирџьынџьу,
Сгәы ахьҭынчу атәылаҿ
Исырӡуам сызлаҟоу, исырӡуам са сҵас.
Сыҟанаҵ сашәақәа ашьхақәа ирҿыҩлап,
Исхагылашт урҭ ашьхақәа нас баҟаҵас.
1965

***
Ааԥын мшха сгылар сҭахым саргьы аганаҿ,
Аусура агәаҳәара сгәы арҭәит ихыхәхәо.
Исыркы саргьы, саб, иахьак акәаҭана,
Аӷьара схылап ахәхәаҳәа сцәаӷәо.

109

Аӷьара схылап сара амра схацеиуа,
Аӷьара схылап ишху анхацәа.
– Дыжәдыруама ижәбо, дыжәдыруама инеиуа? –
Иааҭгыл, исықәыркып шьоукгьы рнацәа.
Мшәан, срымбеижьҭеи абриаҟара цама!
Дхынҳәыма ҳәа урҭ гылан иааԥшуеит.
Еи, акәаҭана, џьым, уажә узбама,
Сқәыԥшра мышкала уа ихынурҳәуеит.
Иубома, иубома, уҿы зегь цырцыруа,
Сахьнеиуа ацәқәа са сҷын нарыхҟьо.
Уажә акәым санакәшаз, иналдан аҵыруа,
Сцәаӷәоит шьыжь аахыс аԥхӡы насҿаҟьо.
Усҟан деиқәышла ашәшьыраҿы дтәамыз
Аус иаркараз са саб иҽырҭынч.
Иаҳзууз азхоуп ҳәа иасҳәарц сыхәҭамыз,
Ахара схәыцуан, игәы иахәо сҭахын.
Игәы иахәо сҭахын, аха иамуит сышнеиуаз,
Инсыжьт акәаҭана, инсыжьт амхырҭа.
Аӷьара дхылон саб, амра ихацеиуа,
Длаҵон ихаҭа, драшәон ихаҭа.
Ақәреи агәамчи инаҭеит уи идгьыл,
Ақәреи агәамчи инаҭеит аџьа.
Адгьыл дықәууп илша аҭо, иԥсы адкыл,
Ԥсҭазаарас иҟоу уи реиӷьуп ҳәа ишьа.
Иахьагь уи усда дызгылом аганаҿ,
Аус ауп, аус ауп иахьанӡа дзырӷәӷәо…
Исыркы саргьы, саб, иахьак акәаҭана,
Аӷьара схылап ахәхәаҳәа сцәаӷәо.
1966

110

МОСКВА АМҴАН
Ҳтәыла зегь рыла ашәарҭа иҭагылан,
Москва амҵан аибашьра амца анакыз,
Ари адгьыл иахҭысхьаз раԥхьа иаагылон
Уи амца арцәара зхьааз, изхыз.
Арахь, зегь цҟьа-шәҟьа иахысырц, ибжьалаз,
Ма издыруам, ма ихашҭит зынӡа:
Ирԥсаауп ари адгьыл, аурыс дгьыл, шьала,
Ишәуп аҵеицәа ршьала иҟаԥшьӡа.
Амца иалиааз ахацәа, ртәыла ду амца
Иацәыхьчо иахьықәԥоз, ашьа кадыршуан.
Шаҟантә еидыслахьааз, абраҟа, Москва амҵагь,
Лахтырак амбацызт ажәҩан аҭуан.
Уи иаҵан ибылгьо, абылра алҩа хәашь халан…
Ах, изҳәода жәларык зыниахьоу!
Аха дарбан, ари адгьыл ашьа ықәырш, еибгала,
Феидакгьы зманы, арантә ицахьоу?!
Аҭоурых аурокқәа дрышьҭазма иқәылаз,
Дақәгәыӷт илшара, дақәгәыӷит имч.
Итәитәырц Москва дазааиуан уи хыла,
Ҩаԥхьа имазкыз аурыс иџьынџь.
Иаразнак игарц ауп Москва уи, иаразнак.
– Иаразнак! – аҳәҳәабжь ааҩуеит Берлин.
Аха имариазма, иаразнак иауазма:
Москва агәашәқәа ӷәӷәала иаркын.
– Шәхьаҵроуп! – иуамызт.
– Шәхьаҵроуп! – уи джәылон.

111

Имч зегь еизиган, даҳԥылеит аӷа.
– Хьаҵшьас иҳамоузеи, – ҳаибашьҩы дгылан, –
Ҳашьҭахь Москва акәзар, аҩызцәа, инхаз?!
Баагәаран, ужәылан иузымго баагәаран,
Игылт ҳара ҳар-уаа, хьаҵра ҟамҵо.
Аӷа ибеит уи аҵаа цәгьа иахаран,
Аурыс ӡынра цәгьа иахаран дахьцо,
Имгакәа Москва, деиҵалан уи амҵан,
Ир-уаа рыбжаҩык аурыс дгьыл иаҭ.
Иакыроуп, дыҳәҳәон, иакӡароуп ҩаԥхьа амца,
Днаӡароуп, игароуп Бақәа, Ленинград…
Аха башан, уи нахыс иамуит зегь рыла,
Иҽеибыҭан дзымгылт: иҟәаҟәа ԥҵәахьан.
Ашьҭахь краамҭа ибылуазаргьы ҳтәыла,
Москва амҵан аиааира ҳара иаагахьан.
1966

АДҴА
Иааины сҿаԥхьа иаагылоит еснагь,
Исыцуп, исҩызцәоуп, избоит сахьцалак,
Ҳԥеиԥш лаша азыҳәан ишықәԥо иҭахаз,
Зыдҵа намыгӡакәа мҩабжара инхаз.
Гәыӷрала, хәыцрала, гәҭыхала иҭәын,
Усҟан урҭ ажәҩангьы адгьылгьы ртәын.
Зны ашьхақәа ирықәын, зны аӷьара ихын,
Адгьыл ду иқәзарц даара ирҭахын.
Рҽырхаҵан, еидгылан ԥхьаҟа ианцоз,
Уаҵәтәи амш ссир каххаа ирымбоз.

112

Хьаҵра ргәы иҭамызт, рыдҵа намыгӡа,
Аха иреижьеит, иреижьа, урҭ рлахьынҵа.
Ирзамырҳәеит ирҳәаран иҟазгьы рҿы,
Урҭ ирҳәашаз нымхеи наӡаӡа ргәаҿы.
О, шаҟа аргама, шаҟа маӡа!..
Исыдуп, исыдуп, исыдуп рыдҵа.
Издыруеит: уи башам, ибаша, имариам,
Аха сацәаашьар, ма схьаҵыр ауам.
Зҿахәы аҳәаха иахьымӡаз рыдҵа
Срылган сагап ҳәа сыҟоуп зқьы мца.
Аха даара акыр сымоуп макьаназ иум.
Сашәақәа иреиӷьугь макьаназ иҩым.
Аамҭа, суҳәоит, зегьы сырхьыгӡа,
Исыдуп, исыдуп, исыдуп адҵа!
1966

***
– Ари ахра цәгьа ихалартә ихаҵан ишада! –
Ргәы иааҭацәажәеит, ианҩаҵаԥш, маӡа.
Уи ақәцәахь ихало акгьы ыҟам аԥшада,
Аԥшазаҵәык асуеит уаҟа иҵәыҵәӡа…
Игылан ахацәа ргәы акы иннархазшәа,
Ԥшьаала инеихыргеит нас ршьаҿа.
Ашьхақәагь гылан иааԥшуан ишанхазшәа,
Иеицыз андәықәла ус ахра иаҿал.
Раԥхьа дгылан дҩеиуан дычча-ччо
Ԥҳәызба еинаалак, гәыкык, ҵаӷакы.

113

Зны урҭ арҩашқәа рывҟьон еилаҽҽо,
Ирыҵҟьоз ахаҳәқәагь цон еинҟьаны.
Икәалкәало ашаха зны иахьынҳалан,
Уи ашаха-па ианын рлахьынҵа.
Рҽырхаҵан ихалон, зны изымцо иааидхалон,
Аԥҭақәа рхалон уа ибба-ббаӡа.
Ишԥаруеи ианамуа? ихьаҵроуп, ҳәарада,
Аусқәа аншәарҭоу, ихьаҵроуп, ихьаҵ.
Ахаҵагь дышхаҵоу ихашҭуа уажәада
Дҟамлац. Игьежьуеит, игьежьуеит иблахаҵ.
Убасҟан еицыз игәарҭеит, деинаалан,
Раԥхьа дышгылоу уи аԥҳәызба, дыччо.
– Аранӡа ҳанхала, ҳхьаҵуам, ҳабналом! –
Абри ауп лхаҿы зегь иаҳәо, ианыҷҷо.
Шьаҿа-шьаҿала, аӡәаӡәала, еишьҭалан,
Ихалеит ахацәа уи ахра аханӡа.
Дрыгәҭылак игылан уаҟа, иахьхалаз,
Урҭ шфырхацәоу дзырбаз дыԥшӡаӡа.
1965

АЖӘҴЫС
Ицаӡазшәа ажәҩан ӡыжь-ҵамҵамра иналаӡ,
Улаԥш иҵшәон ажәҵыс хәыҷы хыхь ианхала.
Агәы аҵԥраа иара халон, хыхьӡа ихалон,
Аҽеидыԥсалан, нас икакәкәа ҵаҟа иҭалон.
Иахьцалакгьы зегь азеиԥшын: ажәҩан иалан.
Знымзар-зны ԥынгылак амоуцызт аламала.

114

Ахы иақәиҭын аԥшеиԥш, аԥшеиԥш игәаҭеиуан,
Аханы ажәҩан иаҵәаӡа икеикеиуан.
Иахьагьы, аҳауа иалҵәраа, иҭалеит, аа, хланҵы,
Иац ишҭалоз еиԥш иара, ишҭалоз еиԥш жәацы.
Алеишьа анызба, акы ахьыр ҳәа са сацәшәеит,
Аха иҟалаша збазаап: аҭел инаахан, инкашәеит.
Иара уи акәхеит:
Иахьынкашәаз, адәҳәыԥш аханы,
Ишьҭахеит ажәҵыс. Ажәҵыс хәыҷы, агәышҵа
ҩарханы.
Уи амҵаршәын ажәҩан, иазымбацыз азхара,
Изаахаз аҭел «аууы» ахгон, ашьҭыбжь цон хара.
1965

***
Идәылырцеит адәқьан ианыҩнала,
Зегьы ифҩышәо ирылсырц шаҭахыз.
Нас иҟьалан аџьармыкьа иалан,
Ала ҟьалан даԥшаауан изтәыз.
Ицон, иаауан,
Џьарак шәынтә иахысуан,
Ицон, иаауан, игәаҟуан уи цәгьала.
Аԥхӡы ахьшы, икараха ихысхысуан,
Аха баша аҽыхәнажәеит ала.
Ус, иааҭгылеит ахы ақәыжьны, инкахәыцуа,
Шьҭа акрыфарагь даара иаҭахны.
Аума рымҽхак, рыбжьы есааира ишьҭыҵуа,
Акрыфарҭагь шьоук аадәылҵит еиманы.

115

Ала гәырӷьан, иҩны инарԥыххылеит,
Сыԥшәма дрылоуп,
Ма крысҿарҵап ҟанаҵан.
Аха уи арԥыс, иназыдгылаз хыла,
Ишьапы ыркала инаҿиргеит аҿаца.
Ала ҵәаан идәықәлеит наҟ иԥырҟьан,
Арԥыс дыччон зынӡа игәарԥханы.
Ахы ааилагьежьны, абла амца ныҵҟьан,
Ицон арыцҳа ишзахәоз, еиханы.
Иаман адунеи ду азна агәала,
Хысхысран ахы ақәыжьӡан изҿыз.
Ҩаԥхьа иҟьалан аџьырмыкьа иалан,
Ала ҟьалан даԥшаауан изтәыз.

АКЬЫԤХЬҨЫ
Сааҭгыла-ааҭгыло, изҩыз саԥхьон сылхагылан,
Ла лнацәкьарақәа хагаха акьыԥхьга иаҿан.
Дҵаауан уи зны-зынлагь, дышнеиуаз, саанкылан,
Саԥхьон, сегьлыхәаԥшуан, игәасҭон: дегьҿам.
– Даара бласын, – сҳәеит акьыԥхьра даналга,
Лҿанаалха акакала абӷьыцқәа неиқәҵо.
– Уи уажәазы, аха исыдуп ауалқәа:
Агәалақәа рымоуп «змалқәа» сыцәцо
Уаҵәахьгьы акәым, уаҵәашьҭахь, анаҩсгьы,
Урҭ анысцәеиқәыло, сышә ҵырхаауеит.
Иахьа саашьаргьы, уаҵәы зны саҩсгьы,
Сахьцалакгьы, ишкьыԥхьтәу инхауеит.

116

Урыхәаԥш, ԥыҭ-чыҭқәак сызҭоуп уажә араҟагь,
Абар, ари ауаҩ дахцәажәоит ҳбызшәа.
Усс исымам ииҩыз ахьааигаз иҟәаҟәан,
Ирхәашьит ҳбызшәа ҳәа дызҿу уамашәа.
Ҽаӡәгьы еиҭагак ааиган, уи ҟәаҟәам,
Дацклаԥш иҩит, аа, ибеишь, ицқьаӡа.
Аха исыздыруам абри ауаҩ дзыргәаҟуа,
Аҩымҭа аԥсышәала ицәажәом зынӡа.
Уаҵә аԥхьаҩ днаԥырҵуазар акәхап, дҿарҳасуа,
Излаҩу абызшәа даԥхьар, иаҳап.
Сара абраҟа, скьыԥхьга сааҿасуа,
«Сыхзыртәало» капеиқәак сырҳап.
Са сгәы иахәо сҳәагәышьоит ишахәаз,
Сгәы иамыхәазгьы зӡарц сҭахым.
Аха дарбан, са исҳәахьоу днахәаԥш,
Зҩымҭа арҽеира иазызкхьоугьы зхы?
Уи моу, аӡә дааин, ихьӡ уасҳәом, жәаха зны,
Исгәамԥхаз шысгәамԥхаз аниасҳәа имӡа,
(Дыҟан ҳәа сыҟоуп ижәны ицәа азна)
Дсацәҳаит, дагьдәылҵит гаӡас сыԥхьаӡа.
«Бара, иҳәеит, ибдыруаз, ибусым шыбусым,
Ибырҭаз кьыԥхьны аамҭала ирыԥгал!..»
Алаапк ицҳазшәа ддәылҟьеит дыҭрысын,
Иҩыҵракны инеигон дзыцәнымхоз «имал».
Ауаа ирмыхәаша збар исымдыркәа!
Сыԥсы сҿанаҵоит сара убри ансырххо.
Усҟан ус мыждоуп сусура, имцымкәа,
Усҟан, сахьымӡо, еиқәыло, исцәынхо,

117

Иаасыдхалоит урҭ, ихаамкәа, ишшамкәа,
Скьыԥхьга сааҿасуеит, акьыԥхьтә нҵәаӡом.
Сзыҩнаҟәыкыз ауада хәыҷ сшамкуа
Хьаас измада, рхы егьазцаӡом.
Ас мацараҵәҟьа сцозар, иагараан
Сус нсыжьхьан са сгәы ахшәаӡаны.
Аха иацуп, сус иацуп гәыҭгарак,
Снызкыло уи ами иахьанӡагь, ҵаны.
Саԥхьа инықәлоит ҩымҭак, са сыда,
Уаҩ илаԥш зхьымсыц, иаԥызҵаз инаҩс.
Уи сагоит сара агәырӷьара сыҭан,
Снацәкьарақәа рҿаархоит скьыԥхьга иаҿаҩ.
Искьыԥхьыр, сеиҭаԥхьоит,
ишьҭасҵоит, ишьҭысхуеит,
Изыԥсаҵәҟьоу аныздыр, автор ицәӡа,
Ӷьычрам, џьушьҭ, усгьы,
схазыҳәан иахысхуеит,
Сҩызцәагь асырԥхьарц ирзызгоит маӡа…
Уаанӡа изшәиуаз наҟ акьыԥхьи абӷьыцқәеи,
Амцаз гәаныла изҭахыз ҿаҵахәыс,
Ҽакалоуп урҭ шызбо, ҽакалоуп сышхәыцуа:
Иҟам сус аасҭа еиӷьу ҽа уск!
1966

***
Кыр сагозар,
Абри амца сара сагоит сеиқәыҷыҷы,
Сара сагоит сеиқәҷыҷы,
Исмырбакәа хәыҷ-хәыҷы.

118

Иансыцрасыз са исыздыруам,
Аха сабылуа исыцроуп.
Сгәы сзырхьуа,
Сыԥсы сҿазҵо,
Иагьысԥырымҵуа иароуп.
Сынхарц иашьҭоуп сцәышӡа, сшьадан,
Исымбац бзанҵы сашаҭо.
Саргьы сааиуеит сымчқәа гәаҭо,
Иара заҵәык сымчқәа наҭо.
Аҵх салоуп,
Сыцәа ҟьалоуп,
Хәыцрашәк сыркуп сеимырхха,
Сыгәҭыхақәа зегь уахала
Исҳәарц сашьҭоуп.
Ианынха,
Сгәы иснаҭоит, урҭ уаҵәы
Имыхәошәа зынӡа аӡәы.
Сгәы иснаҭоит,
Исцәигошәа мамзаргь урҭ ҽаӡәы.
Кыр сагозар,
Абри амца сара сагоит сеиқәҷыҷы.
Сара сагоит сеиқәҷыҷы,
Исмырбакәа хәыҷ-хәыҷы.
Уажәазыҳәан
Уи сазымгац, сааиуеит ус,
Ԥхьаҟа сеихоит.
Сеиқәхаӡозаргь, абри амца,
Абри амцак сеиқәнархоит.
1966

119

СХӘЫҶРА АԤХЫӠҚӘА
Схәыҷра аԥхыӡқәа – са исыгәҭыхан,
Ах, сабаргоз дара сыхан:
Ҳаҩны-ҳгәара зегь леилажь,
Сақәтәа сцон Сасрыҟәа ирашь.
Сицын, дара дысгәаԥхо,
Агьидальго Дон-Кихот.
Сыԥхыӡ-хаа ашәқәа еимҟьан,
Сара сиеисон д’Артаниан.
Сара сиеисон д’Артаниан.
Сааԥшыхыр, сиарҭаҿ сиан.
Зынгьы, – ишԥалакәыз ари! –
Жиуль Верн симаны дыԥрит…
Схәыҷра цеит, ицеит, ицеит!
Сыԥхыӡ ссирқәа зегь кабеит.
Сиҵашьыцуеит, аха ишԥа,
Урҭ аԥхыӡқәа ирылоу сԥа!
1966

***
Дҭыгга илызҳаит, ианлызҳаз сымбаӡакәа,
Иахьанӡа дысшьон уи хәыҷыс.
Иац акәмыз, дхахаӡа, ашҭа данамкуаз,
Дыҩуа данықәыз, амра данцәыз.
Лшьапқәа хырҟьаҟьа, дыҩуа, деиҭаҩуа,
Ҳгәарабжьара лыбжьы-ҵар ахьӡо…
Амшқәа мҩасуа, ақәа асуа, асы аҩуа,
Иумбозаап аамҭа ццакы-ццак иахьцо.

120

Абар, сара сҿаԥхьа дгылоуп аргама,
Зхәыҷра сызгәамҭаз, ишәҭышха изызҳаз.
Ах, са сарԥысрагь сышьҭахьҟа инхама,
Ҳаидызкылаша акы ыҟамкәа абас?!
1966

***
Аамҭа ахьагаша, ишагашагь аздыруам,
Алаҳәа амшқәа зегь цоит иҭацәӡа.
Хышә шықәса адгьыл иахоуп иахаҟыруа,
Изкьаҿхои, изкьаҿ, нас, сара слахьынҵа?
Хышә шықәса ракәым, хыџьара иаҳшаргьы,
Уи сара сзыҳәан уамаҟоушәа ршьоит.
Иашан,шәышықәса ихәларгьы, исызшаргьы,
Ҽа ҩышә шықәса сышьҭахь алаҳәа нхоит.
Абас ашықәсқәа аннеиуа, иумбаӡакәа рбаха,
Ухаҵоуп, угәы иҭыхо зегьыҵәҟьа урыхьӡа!
Урҭ ашықәсқәа сымҵәар, сыҿҳәара сызланахо,
Сықәра зласроура сыздыруам маӡа.
Арахь иахьагаша, ишагашагь аздыруам,
Алаҳәа амшқәа зегь цоит иҭацәӡа.
Хышә шықәса адгьыл иахоуп иахаҟыруа.
Изкьаҿхои, изкьаҿ, нас, сара слахьынҵа?
1965

121

АСЦЕНАҾ
Уқәуп асцена, уроль хада ухәмаруа,
Иуиааиуа уаҩ дыҟам, зегь баша имақаруаз.
Зны иуцәыӡуеит агәыӷра, уԥсыҽуп иаҳа,
Уҿымҭрала уиеиԥшуп аргама аҿаҳа.
Аԥсҭазаара асцена. Араҟа уа иуԥылап
Шьапҿаршә узызуа, ма аргама иуҿагыло.
Ԥхьа анеира ухы ақәҵа, уадаҩраз абас,
Хьыӡ рымам, ихьаҵит, ибжьаӡит ишәаз.
Нас, сҩыза, асценаҿ ааигәами уанцәырҵ,
Иуԥгыло ирымгароуп угәыӷрақәа уцәырӡ.
Уара аамҭа умоуп макьаназ, уқәԥа!
Асценаҿ иулаз, уа иулшоз дырба.
Зегь ҳақәуп, ҳагьықәҵуеит асцена лассы.
Цқьа иҳахәаԥшуа ҳашьҭахь игылашт уеизгьы.
Ԥсроуп ҳаныргәамԥха, ҳанраҩрыжь ганха,
Иҳауам ҳара аамҭа, иҳарҽеиртә ҳагха!
1965

ЗЕГЬЫ ИРЫЛАҞОУ
(Мшынҵак аҟнытә)
Зны зегь здыруа сара сами,
Зны исыздыруам сара аахҵәа.
Уабасыхәо, зны сынцәами,
Зны сихыччоит сара Анцәа.
Сшами, сшами, сынцәахшами,
Сыхгьы шԥасымбои хашәа!

122

Схәыцрақәа зны иашами,
Сыҟам капеик саԥсашәа.
Зны сара сызлаҽхәо малуп,
Зны сықәтәоуп аӷәыцәҳәы.
Зны сҳалалуп, зны сгызмалуп,
Сара исыхьӡуп ауаҩы.
Ах, амаалықь, зны слами,
Саурблып наҟ ах-ца.
Сымци сиашеи рҳәаа еилами,
Еилаҩашьеит урҭ зынӡа.
1966

***
Ах, сышԥакуаз усҟан сара амла!
Чаӷьа насҿамшәазт, сгәы ахуц еиҩнаҵәон.
Сгәы иауамызт ашькаԥгьы сааҭамлар,
Аха жәантәны ишҭацәыз агәра згон.
Сымлакра схашҭырц, ҳгәыла ԥҳәыс Куашьа,
Дсабжьо дахьгылаз, сыхгьы налшьышьуан.
Акьыжыҳәа сҵәуо, схы адкыл агәашьа,
Сара сгылан агәашә ахь сыԥшуан.
Ашҭа иааҭалоз џьысшьон уажәыҵәҟьа,
Иџьысшьон ҳани ҳаби ҳдырчоз…
Аибашьра шыҟаз, аамҭақәа шыцәгьаз,
Сабаҟаз усҟан уаҩҵас еилзыргоз!
Ус, ашҭа дааҭалеит саб дкара-уара,
Сыҩны сиԥылеит сара сгәырӷьаҵәа.

123

Идушәа ахаҵа изидымхуа харак,
Инаҩсшәа инаган ишьҭеиҵеит иааҵәа.
Иахьагьы уи иацеиԥшҵәҟьа иҭацәымыз,
Хәшәык иаҩызахеит ԥуҭк аџьықәреи.
Сара усгьы акы сазыԥшымыз,
Аха сангьы аҳампалгьы лзаамгеит.
(Ԥсрак ахь дыҟан уи, иԥсызгьы даҳгәылан.)
Ԥшьаала уналыҭәҳәар, даҳцәамгоз аԥша.
Сыжьжьо сааигәара аарлаҳәа дгылан,
Леихада дцон уи, дцон дахҟьаша.
Аибашьра. Алаӷырӡ. Амлакра… ишԥацәгьаз,
Ишԥахьанҭаз амшқәа акы аиҳа ҽакы!
Аамҭа, абарҭқәа зегь схашҭыр схаҭаҵәҟьа,
Усҟан суаҩым ауп, иааг, иаасҿакы,
Исгәаларшәа цқьа:
Ҳа ҳгәыла ԥҳәыс Кәашьа,
Дсабжьо дахьгылаз, сыхгьы налшьышьуан.
Акьыжыҳәа сҵәуо, схы адкыл агәашьа,
Сара сгылан агәашә ахь сыԥшуан…
1966

АХӘШӘ
Қьаазым Агәмаа игәаларшәара иазкны
Зымҵәыжәҩақәа еиҵыхны
Ашьха дуқәа ирхаԥыруа ирхаз,
Аха нас, ахы зықәшәаны, ҵаҟа илеиз,
Ҩ-бахә дуқәак рыбжьара ибжьахаз,

124

Ҩаԥхьа зҽышьҭызхырц иашьҭоу,
Ҩаԥхьа згәы зыԥхьо ҩада,
Аха шьҭа уаҳа
Урҭ зымҵәыжәҩа ӷәӷәақәа ззеиҵымхуа,
Зыблақәа амца рху,
Иԥрырц зҭаху ашьауардын деиԥшха,
Диан уи,
Ихч бабақәа ихы нарылаҵан,
Игәышԥ ҟьаҟьа аҩада ирха.
Диан,
Аха иҟамызт иара изыҳәан аҭуан.
Жәҩан гәы-ҭбаан ибла ихгылаз уажәы.
Ажәҩан!
Ах, ажәҩан агәы-цқьа кеикеиуа!
Ибахьоума иахьеиԥш икеикеиуа,
Ибахьоума знымзар-зны изхара!
Ааигәоуп уи амца даналҵыз,
Ажәҩан гә-хәашьгьы анеилгаз ааигәоуп.
Ишԥеиҭахыз,
Гәырҩада аҩны данахыла,
Аҩны данахыла, исолдаҭ маҭәа ныжьны,
Изхара ажәҩангьы ибарц икеикеиуа,
Аха ианамуа мчыла иузаруам.
Абар, уажә дахьышьҭоу,
Ихала дахьышьҭоу.
Иаақәыххрызеи ҳәа сыҷкәын иқьышә,
Иҟамкәа лыфа, иҟамкәа лыжә,
Дихагәаҟуа
Иан дихагылоуп цәашьҵас.
О, ан!
Уи лоуп зегь реиҳа изызхымго,
Ихьаақәа
Зегь реиҳа изыцроу имцаха.
Аха, ан, џьым, усгьы дануп.

125

Игәаҟуеит иҩызцәа-иԥызцәа,
Игәаҟуеит уахи-ҽни,
Дыздыруа зегь гәаҟуеит уажәшьҭа.
Ицәшәоит иҭаацәа зегь уажәшьҭа.
Цароуп, аароуп,
Ԥшаароуп, еизҵаароуп,
Аха ихәо ҳәа хәшәык ианиаӡом.
Уахьихәаԥшуа, арахь, угәы иунаҭап:
Иара изыҳәан изҿу зегь акоуп?
Угәы иунаҭап:
Иаџьал дазхьаԥшуам, зынӡа деилагоуп!
Дубар,
Шәкы уҳәашт, зқьы уҳәашт,
Иџьоушьашт:
Иахьа хәлаанӡа икуп карандашьк.
Аҟаҵәыҳәа
Ихьаа-цәгьа анналҟьо игәахы,
Дызҿу зегь нышьҭаҵан
Дҩахоит ихы,
Ихаԥыцқәа ирыҵгоит аҿҿа,
Аха усгьы иуаҳауам иқьыбжьы…
Иахьа – абас, уаҵәы – абас,
Идыруеит арахь,
Идыруеит ахаҵа ишмаҷу изынхаз.
Иагьанымиеит,
Ирзымԥшааит уи ихәарыз хәшәык,
Имчыдан иаанхеит ҳақьымгьы ҭахгьы.
Аха ихазыҳәан иԥшааит уи акы,
Иԥшааит хәшәы ссирк.
Уи раҩсуеит зегьы!
Иарбан-ба?
Саԥхьа иқәуп, абар, уи ишәҟәы!..
1966

126

***
Саргьы адгьыл сақәлахом,
Сышгәырӷьо, сышгәаҟуа,
Схы шыскуа, сгәы шыскуа,
Аха усгьы аус дуқәа
Сшырҿу маашьарада,
Еиҳау сыҽшазыскуа,
Сыццакы-ццак амҩа сшану,
Исыргылаанӡа сқьаад аҿы акәаԥ,
Исҭаашт уаргьы иуҭаауа,
Исҭаашт зегьы ирҭаауа,
Исҭаашт хырԥашьа змам.
Усҟан
Инсыжьышт срызхьаауа:
Абарҭ ашьхақәа,
Сгәы ҭыган сызкыз,
Абри амшын ҭбаа,
Изқәым ҭабара,
Изқәым еиқәтәара.
Инсыжьышт адгьыл,
Сҩызцәа зықәныҟәоз,
Адгьыл хазына,
Схьаақәа зегь здыруаз,
Сгәалақәа здыруаз,
Згәы сықәыргылан сызкыз есымша.
Инсыжьышт аҳәса,
Ассирқәа:
Абла ҭшашақәа,
Ахцәы қамызқәа,
Аӡара еихатырқәа,
Сызхара зааигәара агылаха смаӡаз,
Зыҟны сыԥсыҽыз, сычҳарагь маҷыз.
Инсыжьышт урҭ ирхылҵыз,

127

Ибажәгәаламуа,
Зыччаԥшь ала схьаақәа зегь хызҽуаз,
Сдунеи зегь зырҿыхоз…
Сақәлахом,
Саргьы сақәлахом адунеи!
Нас ишԥазури сара,
Дарбан абри звызбара?
Исашәҳә сахьцара, сахьаара,
Схы ахьызгара,
Наӡаӡа абри адгьыл аҿы сара
Сызланхара.
– Ууаҩыз! –
Исаҳаит сара абжьы –
Ууаҩыз!
Ухазыҳәан мацара,
Уԥсазыҳәан мацара,
Умҩашьан, умҩашьан,
Уҟамлан, аҳаҳаи!
Угәы ҭбаа-ҭыцәӡа
Адгьыл уқәыз акыруа.
Аҽага укыз,
Ажыга укыз,
Иукыз акалам,
Аӡәгьы изыҳәан жра умжын,
Уцәгьашьыцуа
Уҩыза иахь умԥшын.
Уԥхӡы ықәҭәала адгьыл,
Ԥхӡы згым, шьагьы згым.
Аҟәардә урҭар, уззаӡа
Уанымхалааит ишакәым.
Ауаа рзыҳәан уҟаз,

128

Ауаа рзы уааԥсала.
Ууаҩыз, ууаҩыз!
Идыр, усҟан адгьыл, –
Агәы ҭбаауп, агәы ҳалалуп, –
Анык леиԥш, иузыҟалоит иԥхаӡа,
Уи аҵеира узбар,
Уи аҵеира уаԥсахар.
Умҩа дуаҿ, уус қьиаҿ
Угәы канамыжьааит акы.
Ашҳам уиҭарц иҭахны,
Маӡалагьы иулаиҵо аҵәы,
Дгылааит аҭахызаргьы аӡәы,
Моцарт иеиԥш,
Уагьаиргааит уи ахәымга ашҳам,
Иугәаларшәа:
Моцарт иакәым иршьо ԥсыс,
Антонио Салиери иоуп
Ишыбзазгьы иԥсыз.
1965

***
Сабаҟаз, сабаҟаз, сабаҟаз иахьанӡа,
Арҭ аҭыԥҳацәа ссирқәа сымбо?!
Урҭ ишԥасдырки, ишԥасдырк иахьа амца,
Саԥхьа иниасны ицоит иҽырбо.
Анаҟа исԥылоит, исԥылоит араҟа,
Акыркырҳәа ичча-ччоит дара.
Сгәы каршәны сзалымсит Аҟәа,
Аҭҳараҳәа уи ҭыҵуеит аҭра.

129

Иҟоуп сахьцәажәаз, аҿаԥа ахьысҿалаз,
Иахьысзымҳәаӡаз ыҟоуп ажәак…
Сгәырӷьо-сыхәмаруа снеиуеит гаҿала,
Сгәаҵа иҭыхоит имиц ашәак.
Аҭыԥҳацәа… Аҭыԥҳацәа… Ажәҩан
кеикеиуеит,
Еҵәа гәарҭак кыдуп сханы.
Урҭ зегь сҿалаша-ҿалашо снеиуеит,
Руак сара ишыстәугьы здырырыц сҭахны.
1966

***
Раԥхьа ибылшаз амца схыжьроуп,
Сыццышәыбтәырц бгәы иҭоума?
Бара бныжьра сыԥсы аныжьроуп,
Бара бныжьра ус мариоума!
Сбыдызгалаз, сбыдызцалаз,
Иаадыруазеи, креилыргоума?!
Сыцәа ҟьалан, сыԥсы балан,
Багьынсыжьуа, са сагоума!
Бынҩыҵхахаз, ах, иац ами,
Уи ԥынгылоу, зегь акоума?
Ба бхәыҷыми, бсеиҵаӡами,
Сышԥацәажәо, сеилагоума?!
Аха ибылшеит амца схыжьра,
Сыццышәыбтәырц бгәы иҭоума?
Бара бныжьра сыԥсы аныжьроуп,
Бара бныжьра ус мариоума!
1966

130

АХҬЫС
Имцушәа, имцымшәа, имаӡоушәа зны иныҵак,
Ирыман ишнеиуаз, ицаӡеит иццакуа.
Уи ажәабжь дәықәлеит зыԥшрада, иццакы-ццак,
Аҳаблақәа ирылсит, ирхыҵит ахәқәа.
Иахьнеиуа иааилалоит, иҵаауеит: –
Ишәаҳама?
Иаха дымҵадырсит Зыхә Кәасҭа иԥҳа!
– Ишԥа, џьушьҭ! Дхәыҷынеи! Драаӡарцаз дыргама! –
Илакәшьан ицәажәон абас анраҳа.
Аха илакәыз уи акәмызт, илакәыз еиҭарҳәон:
– Амҩа данылан дшаауаз хәылбыҽха,
Чкәынцәак аалысны, дԥахны дааҿарҳәан,
Машьынак дынҭажьны, дыргеит деимырхха…
Дыргеит деимырхха! Ҳәатә ыҟам уи ада,
Ҳәатә ыҟам ауха, ҳәатә ыҟам анша.
Иҵаауеит:
– Изгәаӷьыда?
Иҵаауеит:
– Дызҽадада?
Игәаан изыҵҟьоит, ирҳәоит:
– Алахша!
Аҭаацәа еилагьежьуа еилоуп хыла-гәыла,
Дырӡеит ҳәа,
дыршьит ҳәа,
дырфеит ҳәа ахәыҷы.
Асааҭқәа мҩасуеит, абар, еишьҭагыла,
Ихәлоит, еиҭашеит даабап ҳәа иԥшнаҵы.

131

Ҩыџьа ааидгылар, аҟараҵәҟьа ахагыло,
Ажәабжь неиуеит ақыҭақәа ирылс.
– Илыхәом, илыхәа, мчыла даангылом,
Амитә шԥаруи, аус ду ахылҵп!
– Дрымпыҵҟьан дцон, бара, илмыхәеит ахацәа,
Лҽылҟьо, икәыкәы-цыкә ишьҭалҵеит лыҵкы.
Ҩаха илыршеит уи, лҽамҭакәан ацәа,
Уналҿаԥшыргьы, дышьҭоуп дыцәкәыкәы…
Арҭқәа зегь ларҳәом ан, аха илдыруеит
Иныҵакны лыхәда шԥырҟаз лыԥҳа.
Аб дшаҵәышаҵәуеит, аиҳәшьцәа уазыруеит,
Лашьа дықәҵуеит ирҳәо имырҳа.
Абар, хымшуп, имам уи тәамҩахә,
Дышлышьҭаӡоу длышьҭоуп,
дизымԥшааит иаҳәшьа.
Ишҩаз ихы аргама иақәԥырҵәеит амахә,
Дласыроуп,
днаӡароуп,
иуроуп ишьа!
Даман инеиуан дызхылахьаз ашьҭа,
Ҽынкылашьа имоуит, дагон агәыԥжәа.
Аҵыхәтәан, дҭалт уи изымдыруаз ашҭа,
Дҭалеит уи ашҭа, зынӡа деикәашәа.
Дхашылт акәаскьа, дыҩналеит ауада,
Дшыҟаз еиԥш аума, зынӡа деилашит.
– Бызшьыда, бызфада?! – димбацшәа уажәада,
Дахьгылаз ауадаҿ иаҳәшьа дналзыԥшит.
Дынхьаҵшәа луит уи, лхы лықәжьны, аган ахь.
Иа иџьыба дынҭасын, иааҭигоит абӷьыц.

132

– «Мҩамш» дықәлап уи арԥыс «замана!..»
Иҟалаз шыҟалаз цқьаҵәҟьа базхәыц.
Бымҩа шыркыз… Мчыла бышҭаргәаз…
Акакала урҭ зегь абраҟа ианҵа.
Ианҵа абраҟа бааган бшыҩнаркыз!.. –
Дышны дгылан, илиҭон уа адҵа.
Лара уаҟа ҿымҭӡакәа дгылан дышгылац,
Насшәа аарлаҳәа дҩахеит лхы:
– Ус еиԥш иҟоу ашәҟәы еиқәаҵәа
дамгои, мшәан, дкылаӡ?! –
Уи ала иагьылҳәеит: «Дыӡыр сҭахым!»
Убасҟан иҟаз зегь гәеиҭеит ахаҵа,
Идырит иурцгьы шамуа шьҭа «ишьа».
Лхы лалышьҭын дгылоуп аҭаца,
Аҭаца хәыҷ – дзыргәаҟуаз иаҳәшьа…
1966

***
Шьҭа иаамҭоуп. Шьҭа иаамҭоуп. Баша аҽархагоит,
Сгәы иҭыхо сымҩа изаԥгылом зынӡа.
Иааӡаргьы, иаҳҳәаргьы, ҳаҳәҳәаргьы,
уахык ауп,
Уахами иангәаҳҭогь амшқәа шҳацәца.
Амшқәа, сзырҟьалаз, сзырхаҵаз, сзырхәыцыз,
Сгәы аҭра иҭызԥааз, насыԥлагь иҭәыз!
Иабыкәу, ианбыкәу шәсымбакәа шәахьыӡыз,
Шәа шәакәмыз сышьҭызхыз,
шәа шәакәмыз сызтәыз!

133

Ишкьакьаз, – игәакьан, иԥагьан, идыӡӡан,
Агәы-ҭбаа дугьы аман,
ацәа-хаа аханы,
Ақалақь саԥхьа иаҳа-иаҳа ишьҭыҵуан,
Ақалақь салан сыԥсеиԥш исҭахны.
Уи лакәын. Уи лакәын. Ба бакәын, ҳәарада,
Ақалақь сҿаԥхьа иккаӡа иаазыртыз.
Сҽыҩнаскуа сыҟазма нас сара ауада,
Сгәы саман идәықәлеит, ицеит, исаԥыст.
Апаркқәа, аханқәа збон ҽа блакала,
Аҵаа иахьарӷьаҩуаз
сҟалеит сыԥхаӡа.
Ҳаиԥылон, ҳаицылон, ҳаидгылон, ҳаидтәалан,
Ҳаидтәалан ҳа ҳхала ҳхәыҭхәыҭуа маӡа…
Ҳаидтәалоуп уахакгьы. Шьҭа баша
аҽархагоит,
Сгәы иҭыхо сымҩа бзаԥгылом зынӡа.
Иааӡаргьы, иаҳҳәаргьы, ҳаҳәҳәаргьы,
уахак ауп,
Уахами иангәаҳҭогь амшқәа шҳацәца.
Са сызхынҳәышам уаҵәы, ма уаҵәашьҭахь,
Амшқәа неишьҭалашт, имҩасышт шықәсык.
Ибдыруаз, еиҳау насыԥ лаша сшашьҭам,
Ибдыруаз, абраҟа ишынсыжьуа сыԥсы.
Иауазар, ҳцәанырра-цқьа нхааит иҵаулан,
Иамоуааит ԥырхага, иамоуааит уи кьыс.
Исҭахуп бынхарц бара сыбла быхгылан,
Исҭахуп, исҭахыҵәҟьоуп:
иауазар, быԥшыз!

134

Мчыла иауам ауп. Иаԥсам ауп. Базхәыцны,
Бара ибзеиӷьу, бгәы иахәо ҟаҵа.
Ҳҟалаӡаргьы, – са схәыцлон, – ҳаицәыӡны,
Ибоуааит ибаҭәоу, бзышьҭоу лахьынҵак!
1966

***
Кашырран, мшаԥ-шаран,
зегь гәырӷьон, ихәмаруан,
Зегь шан игәыҭгаган са сзын.
Исԥымлацызт усҟан издысҵашаз харак,
Аԥсабараҿ са сзыҳәан зегьы-зегь ласын.
Ирхылҵуан зегь ашәа, ирхамыз ацәа-хаа,
Уахынлаз, ма ҽынлаз,
сдунеи ду лашан.
Иҳазҭодаз усҟан баргьы саргьы цәаха,
Ҳтәалон, аҩныҟа ацара ҳацәыхҟьан.
Абаҳчаҿ ахәхәаҳәа иасуан аԥшалас,
Ҳара ҳаидтәалан, ҳгәы ҭыԥан ицон.
Еҵәак жжаӡа, икыдшәан ианҭала,
Иҳаҵашьыцны уи кыдшәазшәа збон.
1966

***
Изхы-зҿыда са схаҿсахьа зҵаӡыз,
Сыԥсы шҭаҵәҟьоу бхазыршҭыз зынӡа?!
Иага бызбаргь, сызхара бсымбацызт,
Иага сҳәазаргь, иаҳа сзаанымхеи маӡа!

135

Араҟа ҳамшқәа мҩасуан игәыҭгаган,
Урҭ цаӡап ҳәа аламшәеит са сцәа.
Игәыҭгаган ҳашьха, ҳарха, ҳага,
Урҭ зегь бырбо сықәын сгәырӷьаҵәа.
Ҳара ишԥаҳтәыз усҟан дгьыли жәҩани,
(Са санхәыцуаз зегь абас инхарашәа)
Иҳахәаччон, иҳахәачча, баҳчеи хани,
Иҳаҳауан аԥсабараҵәҟьа абызшәа.
Са дсымбацызт ба быччашьа зыччашьаз,
Са исмаҳацызт уи иаҩызаз ҽаџьара.
Иахьанӡагьы исаҳауеит сара, аиашаз,
Акыркырҳәа, аа, иахьықәыҩуа аҟәара.
Иқәҳа, ҳжьа-жьо, ҳама наҟ иабацоз
Иаҳзеицымҵаз, иаҳзеиԥшымтәыз ҳлахьынҵа…
Изхы-зҿыда са схаҿсахьа зҵаӡыз,
Сыԥсы шҭаҵәҟьоу бхазыршҭыз зынӡа?!
1966

АНАЦӘА
Деҳәшьазааит, дешьазааит, дабыз аҭаххаргьы,
Згәы сҭымҵәо иаҳзыҟоу ҭахыз,
Сыхҵәаргьы, сынхаргьы, сышнеиуа сҭахаргьы,
Сан леиԥш исзыҟоу дҟалом, анцәиныс…
Ҳанацәа рзыҳәа имариоума, имариоума,
Амҩа ҳанықәлогь ҳара ҳгәырӷьаҵәа!
Иҳашьклаԥшуа игылоуп, акыраамҭа ицома,
Иҳазиҳәоит хыхь иҟоу Анцәа.
Игәыӷуеит ҳанхаргьы, игәыӷуеит акыргьы,
Агәашә ахь имнеиларгьы ауам.

136

Зегь реиҳа, ҳаԥсамкәа ҳхынҳәыргьы,
Ҳанацәа рзыҳәа имариам!
1966

***
Амца иалаҳаз далухып амца,
Иԥсы еиқәурхап аӡ иаго.
Ацәарҭанхала, ахьаа-цәгьа иаргәамҵуа,
Маҷ-маҷ дургылап, игәы дамырго.
Згәыӷрақәа башоу иоуҳәап жәа ҟәандак,
Уԥхара инырыр, дҟалап деилыхха.
Ишьҭухып, икаҳар угәылара аанда,
Аԥшәма илымшо аҩны данынха.
Уихәап, ианулшо, аԥара иаргәаҟуа,
Уизгылап уи ауаҩ ҭынхас.
Аха, аҩызцәа, сҵаауеит сара араҟа,
Иԥсыхәозеи згәы цәымсахаз?
1965

***
Аҵлақәа ахьгылоу, игәаҟуа еидхалан,
Ахьҭа иакызшәа, иҵысуеит рбыӷьқәа.
Амшцәгьа самоуп аҩны сыҩнацалан,
Ихыҵит аҩарқәа, ихымкәеит ақәа.
Уаҩ амҩа данылом, игылоуп, ицәылом,
Уамак ҟаларызшәа иахьак ибааӡар…
Ус, сара сылаԥш аарықәшәеит, шьапыла,
Ҩаџьа неиуан, рҽыҵакны аҳаргь.

137

Изусҭцәоу сызгәамҭо, аҳаргь рхаҿы ыҵак,
Ихыҵны ирышьҭоушәа, ирхьымӡаӡо, ар,
Иҩаҿалеит исбарҭаз мардуанк иццакы-ццак,
Иаразнак ирхырԥааит инаргоз аҳаргь.
Игәырӷьон, игәырӷьон, рҩыџьагь лах-ҿыхын,
Аха ргәырӷьара рӡозшәа иццакит.
Акыркырҳәа иааҩуа ччабжьы хаак,
Иаартны иныҩналеит, аҩн ашәгьы накит…
1966

***
Умаҵ сзыму, схы даараӡа иҟәнысшьон,
Уаҳҭынраҿы зны сҳәынҭқарыз џьысшьон.
Уӡыблара салан, салоуп, салахеит,
Сгәаҟра убахьеит: акырқәа ҳаидтәалахьеит.
Сгәаҟра убахьеит, сумбаӡац ҽакалагьы:
Исымамкәа уаҳа хьаагьы гәалагьы.
Сыԥсҭазаара наҟ иусҭеит сеилаҳан,
Уа уҟаларцаз, џьым, иудыруаз, ҽеилашәа…
Цәаҳәа ҟадыџь иадызбалеи садтәалан,
Ажәеинраала аԥсы ахасҵеит џьа адбалан.
Апоезиа ашҭа сара сҭымҵит сгәы ықәԥҵәан.
Нас сагомашь аамҭа аӡы-рҩаш сықәыӡәӡәан?
1966

138

***
Атама ҟамлеиԥш
Уцәышхоит, уҩнымҵыр ауада,
Акәтаӷь еиԥшгьы ишаҟәоит уара ухы.
Итәаны ауадаҿ мацара изыҩуада,
Адәны иуҿасыр цәгьам аԥшаӷьы…
Аҩны уандәылымҵ, узуада, узаӷада,
Узеигәырӷьо маҷхоит, узыргәамҵуа ҟалом.
Унеила аамҭа аӡыблара уҽаҭан,
Ашьанҵақәа еинымҟьар, амца еибакӡом.
1966

***
Сыззыԥшыдаз, исзыԥшыдаз,
Сара амҩан сыццакыртә?
Исҭахыдаз, сызҭахыдаз,
Иагьалымшоз са схынҳәыр?!
Аха усҟан сзалалозма
Ари аԥхыӡ, ари алакә!
Усҟан исҳәартәы сҟалозма
Саауан ҳәа мышрақә!
Иарбан, иарбан цәалашәароу
Сара ҭынч сызмыртәалоз?
Издыруазма, бгәырӷьа-хәмаруа,
Бара абраҟа бышсыниоз?
Издыруазма абраҟа бхала
Иахьеи уахеи бшысзыԥшыз?

139

Абрахь саман ТУ анхалоз
Исзыԥшызгьы закә мшыз!..
Ари ԥхыӡым, ари лакәым,
Ара илашеит са сдунеи.
Шьҭа са сзыҳәан зегь акакәым
Арахь амаареи аареи!
1966

***
Дабацои, дабаӡлои, дабагои аган ахь?
Лымбара игәалам, ихьаам, ихым.
Дабаҟоу, еиҳаупеи, ҳәарада, макьаназ,
Данаху аиҳа аҩны данахым.
Иҵӡозеи
Ибмаҳаижьҭеи иҳәамҭан жәа ҟәандак,
Ажәа ҟәандак, иаргама, имаӡа!
Сара сзыҳәан дца моу, дцаӡанда,
Уи мшаԥ-шаран исԥымлоз зынӡа.
Усҟан бшәаԥырҳаԥуа аҩны бауахылоз,
Усҟан ҳхала ҭынч ҳааизынхон.
Ах, агәаҵәа-жәпа дабаӡлои уахынла,
Инасыԥ шыӡхьоу ибар, дҿаҳәатәхон!
1966

140

***
Ишәаԥырҳаԥуа иааиуан,
Ицон ҩаԥхьа ихьаҵны,
Ацәқәырԥақәа еишьҭалан иааиуан, ицон.
Гәырӷьарашәк ацны, жәеинраалақәакгьы ацны,
Абраҟа саамҭа мшынха ицәқәырԥон.
Быччабжь хаара аҟәара зегь иахысуан,
Иҟаш-ҟәашӡа ара ахаҳәқәаҵәҟьа ччон.
Амза гьамгьамуа иаацәырҵуан уахынла,
Зны аҽаӡон уи – ҳабар, иԥхашьон.
Бареи, нас ажәҩан кеикеии амшыни,
Амҵәыжәҩақәа сырҭан, сгәы ҭыҵуан аҭыԥ.
Амшқәа мшаԥыми, аҵхқәагь мшыми,
Абраҟа са исымоуп наӡаӡа насыԥ!
Уи агәра гаҵәҟьан исыман, ҳәарада,
Аха измам ҳәа крауҟоу ҿҳәара…
Са соума уи змаҵәҟьаз, избада, изаҳада,
Сынасыԥ, сныжьны, ианбацеи хара?
Ааиреиԥш, ак уаҳа ацарагьы иахнамырҵит,
Сызхара избар ҳәа ишәазшәа, иныбжьаӡт.
Аха аамҭа сгәы аԥхара иаиуз азмырӡит,
Иахьанӡагь исхашҭуа уаҳа иҟамлац:
Ишәаԥырҳаԥуа иааиуан,
Ицон ҩаԥхьа ихьаҵны,
Ацәқәырԥақәа еишьҭалан иааиуан, ицон.
Гәырӷьарашәак ацны, жәеинраалақәакгьы ацны,
Абраҟа саамҭа мшынха ицәқәырԥон.
1966

141

***
Иааҟәымҵӡакәа илеиуеит, хкәашьа шԥамам,
Ишԥагәыԥҵәагоу ҭагалантәи ақәа!
Иара абри амшгьы нымҵәо иауцәахама,
Ацашьа иақәшәом, иаҵӡааит ашьапқәа.
Ҵаҟа икаҭәоит, аԥша бԥенџьыр иаднаҳәалаз,
Бӡамҩа иқәсуашәа бгәы ибнаҭо ақәа-ӡы.
Абас еиԥш, ах, бышԥаанхеи бара бхала,
Иахьа ишԥаббо бхы иҭамшәаӡоз иацы!
Иацтәи амш ааԥны мшын, икеикеиуан,
Иччон адгьыл, иччон ажәҩан алакҭа.
Алакәаҿ еиԥш, дгьыл ссирк шәықәлан шәнеиуан,
Амҩа шәықәын: аӡы шәыруан, шәхыҵуан ахәада…
Шәа шәызлазгьы ҩынтә иузымбо ԥхыӡ-хаан,
Ах, бымҿыхар, инасыԥмыз, изыԥсаз!
Ба банҿыха, бынасыԥгьы наҟ ибцәыӡхьан,
Ари ауада бхалоуп бшазынхаз...
Иааҟәымҵӡакәа илеиуеит, хкәашьа шԥамам,
Ишԥагәыԥҵәагоу ҭагалантәи ақәа!
Иара абри амшгьы нымҵәо иауцәахама,
Ацашьа иақәшәом, иаҵӡааит ашьапқәа.
1966

АНЦӘА
Уи дагьҳаиӷьмызт, дагьҳаицәамызт,
Ҳхы ихагыламыз иаахҵәа.

142

Уи дыдгьылтәын, уи дынцәамызт,
Аха ихьӡаҳҵеит Анцәа.
Уи акәхеит, дҳалҵны хыхь дхалеит,
Иҽиԥсахӡеит уи зынӡа.
Хазы даатәан иара ихала,
Инаҳагӡар акәхеит идҵа.
Иҟаҳҵар акәхеит игәы иахәоз,
Даҽазныхгьы – ихы иҭашәоз.
Адәы ҳақәын дызҿыз ҳгәы ахәуа,
Ишьапы акыдҟьара ҳшацәшәоз.
Иаауа ҳзымуа, иаҳҳәо ҳзымҳәо,
Ҳааиуан ҳалгаанӡа иҵыхәтәа.
Ауаҩ иакәмыз ҳара иаҳзымхоз,
Ах, дабаҳҭахыз Анцәа!..
1966

АҚЬАЧАҚЬ
Зны асцена даақәлоит уи харԥзаҵәы,
Зны аӡәы диҵоуп. Зны диқәтәоуп ҽаӡәы.
Дкаҳауеит дықәҟьан, дгылоит деиха,
Аха дгылоит, ишьапқәа аҩада ирха.
Зны, ашоураха, даҵоуп кьаҿк хьыжәжәаӡа,
Асцена дахьықәу деилыҵуеит зынӡа.
Дашьушәа дааилап ҽазны деилаԥсо,
Зны, асцена дықәган, дыргоит дырҳәазо.
Ҳара ҳахьтәоу ҳаччоит. Данцалак,
Иӡбахә шаҳҳәац иаҳҳәоит ақьачақь.

143

Ах, иҿышәшәоз уи! Ах, иҿышәшәоз!
Ҳгәы иаҳнаҭон иҳәозшәа иҿашәоз.
Длахҿыхуп еснагь, абас ауп еснагь,
Иҿыҵҳәацәо амитә, дышцәырҵуа ақьачақь.
Асцена дықәнаҵ, ҳгәы ҳхаршҭуа дыччоз,
Уи иччаԥшь… асцена ицәықәхеит данцоз!
1966

***
Асцена саақәлеит скаҳауа, сгыло,
Уи сбажәгәаламуа сықәын кыргьы.
Игәырӷьо исԥылон, сааигәара игылон,
Снапқәа нкылан сыргон ҽазынгьы.
Сықәын асцена, сыхбыџӡа сҩеидасын,
Сышьҭасны абаз шьҭысԥаарц саҿын.
Аха рацәак са исмыхәоз абазын
Сыздынҵәалозгьы уа раԥхьа адәаҿы.
Дәын уи асцена, зны иҟәаԥа-ҿаԥан,
Иахьа мҩа-хьанҭан саԥхьа ишьҭоуп.
Сықәуп асцена, исҿам сара аҿаԥа,
Сықәуп асцена, исҳәарц исыхәҭоу.
Исҳәо шәаанамхәац, шәаанамхәац макьана,
Уи ус шакәу здыруеит схаҭа.
Аха ижәдыруеи исҳәаша шанас:
Имлеиц макьана, имлеиц аԥарда.
1966

144

АСАХЬАҬЫХҨЫ
«Аамҭа узаиааирым, ушәыгақәа аныҵуеит,
Урҭ ирыдтәалан аҵхқәа ршатәым.
Зегь ыӡуеит, умгәаҟын, зегь ыӡуеит,
Ух баша аџьа аумырбацәан, иаҭахым…»
«Иаҭахым!» – илымҳаҿ шьоук шьыцны ихәыҭхәыҭуан,
«Иаҭахым!» – маӡа-аргама ргәы иахаԥжәон.
«Уздыԥсыло, – ицрымҵкәа иҵаауан, – изҭахыда?..»
Ирҳәоз наранажь, дызҿыз наигӡон.
Аҵхқәа иршон. Амш ссирқәа иԥылон,
Дкаҳауан, дгылон, уи амҩа данын.
Ишәыгақәа рыла аԥсҭазаара еиныло
Уҿаԥхьа иаагылон ишеишеиуа имраны.
«Зегь ыӡуеит, ианыҵуеит…» – ишьҭан «ицәнымхоз»,
Ирҳәоз, ируаз зегь зынӡа иашаны.
Урҭ ирҳәоз иаҳазар дара дагьрызнымхоз,
Адунеи зегь азыҳәан дҟалозма дшаны!
1966

***
Быблабара дашьҭан, быблабара даҳәон,
Быдгьылтәын, быжәҩантәын, иа изы бынцәахшан.
Ишәҟәқәа еишьҭагылан иаауан акатаҳәа,
Гәыԥҵәарак ҳәа изымдыруа рҭак дазыԥшуан.
Ибдыруан иԥхыӡ-хаа балхәхәа бшалаз,
Игәабҭон, дыбԥылар, дышцоз деикәашәа.
Игәабҭеит, еилыбкааит ицәа шбырҟьалаз,
Аха ибымҳәеит уи уаҳа игәшәа.

145

Быԥҳәысмыз, деилазгап бгәахәӡоу ахаҵа,
Имҳәакәа нас «ааии» «мапи» руакы,
Бҭан уи ахаҵа бҭагьежьуа игәаҵа,
Иара икамыршәуа дааиуан бхаҵкы.
Бгәы изыбнаҭозеи, бҩызак дизгәамҭо,
Ихала дынхозшәа уи дгьылк агәаны.
Бааиуан уи гәамҭо, бааиуан уи хы амҭо,
Насоуп ианыбкыз бхы еимлагәаны.
1966

***
Сдагәанда, шьыри, сара исаҳарымызт
Ибзырҳәо аргама, ибзырҳәо маӡа.
Схы еимлагәаны абас еиԥшгьы искрымызт,
Гәалакгьы соуны сҟаломызт зынӡа.
Ма уи аасҭа еицәоу насзыԥшында,
(Исзеиӷьызшәагь сыҟоуп уи хараӡа)
Бахьнеиуа, бахьааиуа сызгәамҭо, слашәында,
Усҟан сгәаҵаҿ бынхон быԥхаӡа.
Сара срыцҳара абарҭқәа иреиҳанда,
(Сааирын иахьанӡа икамыршәуа бхаҵкы)
Сыг-сҿы амҳәо сынханда, сҿаҳанда,
Џьара бгәы иасша сҳәомызт акы.
Аха узыҳәо зегь «Анцәа» иаҳауам:
Сара сдагәам,
слашәым,
сегьҿаҳам…
1966

146

АЦАԤХА
Сындәылҵит,
Иҵарбаҟа аҩны ашә насыркын.
Сџьыба инҭаршәны исҵәахит ацаԥха.
Сгәы каршәны сцеит, сааццакын,
Џьара сынхаргьы уадаҩым уаха.
Сынхаргьы уадаҩым,
Смааӡаргьы уадаҩым,
Аҩн ашә аркуп иӷәӷәаӡа.
Уаҵәы зны сеиҭаап,
Сеиҭатәап, сеиҭаҩып,
Шәарҭа ҳәа акгьы ыҟам зынӡа.
Иарбан ишәарҭаз?
Аиарҭоу, атәарҭоу,
Хылԥоу қылԥаду,
Мамзар еимаау?
«Избан, цәгьарамзар,
Бзиа зузгәамҭо?»
Слымҳа сажьама,
Мамзар ӡәыр дҵаау?
Аҭак исҭоит,
Ӡәыр дҵаазар, аргама,
Уаҩ дымҵаазаргьы, ишәасҳәоит имӡа:
Инаӡоу анасыԥ ҳадгьыл ду иамам,
Ҳныҟәонаҵ,
Ҳцаԥхақәа ҳџьыба иҭаҵа.
Мшәан, абри ҳадгьыл
Шҭак иаҳзаҩызан,
Ҩнык иаҳзаҩызан

147

Иауазеи ҳанхар?!
Иарбан, сҩыза,
Иазууа, иазызуа,
Ҳҩыџьагь иазаауа,
Иҳәеишь, ацаԥха?
Ас санҵаа,
Уара уџьыба уазыҩит,
Уцаԥха гәоуҭеит,
Иӡзар ҳәа ушәан.
Аӡә, исҳәаз дахыччо,
Ибжьы ашьхақәа ирхыҩит,
Ҽаӡәгьы даагылт деикәашәан.
Даагылт
Деикәашәан.
Ибеит
Уамашәа…
Ах, акгьы саԥсам агитаторс,
Аҳәашьа сақәшәом,
Аф ист, ҟасҵан,
Сҿаасхеит
Сцаԥхақәа акакала игәаҭо.
Урҭ еихаԥса-еихаԥса
Сџьыбаҿ иҭан…
Абасоуп,
Ишәасҳәоит сгәы иҭоу зегь аргама,
Ишәасҳәоит, аҩызцәа, имӡа:
Инаӡоу анасыԥ ҳадгьыл ду иамам,
Ҳныҟәонаҵ,
Ҳцаԥхақәа ҳџьыба иҭаҵа.
1966

148

***
Исызҳаит сара
Амшын еиқәа акалҭ сантәалан,
Уи сакәабон,
Ацәқәырԥа ҟәанда схьыршаны.
Ацыԥхьқәа хаддыла,
Иааин снапы ианҭәалон,
Зынгьы икаион
Аҽеиҵыхны сшьапаны.
Сшәо-сырҳауа,
Сгәы иауа, сгәы иамуа,
Са сыҽрысҭон
Амшын еиқәа ацәқәырԥақәа.
Урҭ исарҳәеит иаразнакыҵәҟьа са ишысзамуаз,
Исыварыжьт
Уаҳа исзымҟьо арҭ снапқәа.
Аха сааиуан,
Ҩаԥхьа сҭаларц уи, гаҿала,
Сымҵадырсуан,
Ҩаԥхьа исыҵас, ацәқәырԥақәа.
Снапҟьа-шьапҟьо
Уара уӡыблара салан,
Амшын еиқәа,
Сымшын еиқәа, сзызгәыкуа.
Схы сақәгәыӷыртә
Аӡсашьа ахьысҵаз уара уҿами,
Амра ахьсықәшыз
Уҟәараҿами имцаха.
Иласӡа
Сыԥсы еивызгоит сара аргама,

149

Уҟәара снықәтәар
Сааины сааԥсаха…
Санмаҷыз еиԥш,
Ҩаԥхьа амшын акалҭ сантәалоуп,
Уи сакәабоит,
Ацәқәырԥа ҟәанда схьыршаны.
Ацыԥхьқәа хаддыла,
Иааин снапы ианҭәалоит,
Зынгьы икаиоит
Аҽеиҵыхны сшьапаны.
1966

***
Анасыԥ иашьҭоуп, анасыԥ иашьҭоуп,
Иац еиԥш иахьагьы, есымша.
Иарӡрашәа ашьҭа, иҭыҵит иара ашҭа,
Иҟам ианыхәла, ирбарҭам ианша.
Насыԥуп аӡә имоу, ҳәарада, насыԥуп,
Дшьыцызго цәышхан иавоуп аган.
Аха уи инасыԥ ныжьны, дахыԥан,
Ҽакы дашьҭоуп иаҳа агәра иган.
Даҽаӡәгьы абас ауп дшыҟоу иахьала:
Уизааигәан угыларгь, насыԥс иԥхьаӡа!
Аха усгьы уи имоуп агәала,
Еиӷьу дашьҭоуп аргама, маӡа.
Уи уара уашьҭоуп, уи сара сашьҭоуп,
Дашьҭоуп иҿоу уи, дашьҭоуп иажәыз.
Ҳхылан ҳнеиуа џьаҳшьоит зегь ашьҭа,
Ҳахьӡо џьаҳшьоит уажәымзар-уажәы.

150

Ҳааигәара игыланы ҳаџьал мақаруаз,
Уи акәым, насыԥуп ҳара ҳаззыԥшу.
Ҳаԥхьа ишьҭоу мшынзаргьы ҳаруеит,
Ҵхы лашәым, усҟан ҳа иаабо мшуп…
Анасыԥ дуахь игаз шәара шәымҩа,
Ишәымоугьы шәмырӡын, шәыхқәа жьаны:
Еиӷьу шәҭахымхо, шәылақәа хнамҩааит
Ишәымоу, ихаҭәаау насыԥс ишьаны.
1966

***
Адәы инықәлар, зегь ахьҭа ианаргәамҵуаз,
Сара сгәамҵра усҟан изакәыз:
Сгара иадыԥхалон ҳхәышҭаара амца,
Уи шаҳәшаҳәуа сара сзакәын изакыз.
Сҭахәхәа сыцәон аҵаа ианарӷьаҩуаз,
Сҭахәхәа сыцәон ақәоура ианаҿыз.
Сгәы каршәын, сҭынчын асы анаҩуаз,
Са сзыҳәан зегь акакәын закә мшыз.
Сымшқәа бзиан усҟан, сыҵхқәа ссирын,
Аԥсуа ԥацхаҿ мшызҳа исызҳауан.
Ҳхәышҭаара амца сара еснагь исныруан,
Уи амцала сара еснагь сырԥхан…
Ахәышҭаара амца! Иахьа баша исгәалашәома,
Ма иахьакәу ианеилыскаа уи закәыз?
Кәицк абраҟа, ахәышҭаара аԥхьа, сгәы иҭашәама,
Уи аума абас сара сеибазыркыз?
1966

151

СХӘЫҶРА АШЬҬАЛА
Сгәы аҭра иҭыԥо, схәыҷра ашьҭа схылан,
Сааит ақыҭахь, саналага сышло.
Ҳаиламҵәеит схәыҷреи сареи ҳааидыххылан,
Ашҭа инҭыҵит, сшашьҭаз скәалкәало.
Ахылԥа ахасҵарц снашьҭаххит сындәылԥан,
Уи снашьҭаххит, слалбаан амардуан.
Аха ихьаԥшны иахәамԥшит ахылԥа,
Ахылԥа анбамаз уи андәылҟьоз шьыжьымҭан.
Аимаа еимаамызт, аиқәа еиқәамызт иашьаз…
Ирыцҳашьан сазыԥшуан сара схәыҷра.
Ақыҭа школ! Излалшазеи схәыҷра ҵашьак,
Имариамызҭгьы уара уҟынӡаҵәҟьа ацара.
Схәыҷра ашьҭала сааит араҟагь, аха ибналеит,
Ашкол ашҭа иҭыҵит сшазыԥшыз.
Исаԥысны ахәы ихалеит, амхы иҭалеит,
Исаԥысны ақыҭа зегь иахыст.
Сгәы хыҭхыҭуан, схәыцрақәа цон ихыҵны,
Ицахьоу амшқәа рбара сазгәыкуан.
Урҭ сымпыҵԥраан, схәыҷра ашьҭагь сцәыӡны,
Машьынала
ақалақь ахь са саауан.
1966

152

***
Сызҭахым санрылоу са исымам агәала,
Са исымам ахьаа,
урҭ сгәаҵа исҵәахуеит.
Сызҭахым сшырбо сцарцу сҵаакәкәала!..
Баша, урҭ баша раҳәақәа рхуеит.
Аргама исҿагылар, ихацәоуп, сыриааиуеит,
Сыриааиуеит!
Иагьаазгом ҽак уаҳа схахьы.
Урҭ рцасгьы са сгәырӷьо снеи-ааиуеит,
Сныҟәоит сгәы ҭыган, сҩахан сыхгьы.
Сызҭахым схыччо скаҳартә сагоума!
Сырбоз сыӷәӷәаӡа, сырбоз сеилыхха.
Насгьы уззымхәыцша, узнышәаша акоума:
Уԥсыҽхар, дхаҵоу џьишьоит уаӷа.
1966

***
Акаҭран ықәдырҭәазшәа,
икахәхәа умҩа гамыз,
Уи ҭагәҭасуа,
илаҟәуа, ишьҭыҵуа, уама ицоз.
Иԥсыҽу рзы уи гәыҭҟьагаз,
иԥсыҽу рзы уи мариамыз,
Ируа иақәымшәо иԥсыҽу,
иахьану еилаԥсалоз.
Уара узыҳәан уи гәыҭҟьагам,
уара узыҳәан уи уадаҩым,

153

Иуԥгыло зегь уриааиуа,
уцоит аԥхӡы шуҿашу.
Агәаҩа уҭысуаз, ахәы ухыҵуаз,
ақәа леиуаз, асы аҩуаз,
Умҩа уқәуп ааԥсарада,
ианудыруа ишузыԥшу;
Ианудыруа, уа унаӡаанӡа,
Аҵхқәа ҵхымкәа, амшқәа мшымкәа,
ишлырхәло илызхымго
дгәаҟуа ишлыршо.
Насыԥ шуауа дырны,
уи иҟалома уазыԥшымкәа,
Умҩа мҩам нас, ихьанҭазаргь,
лышҟа уа уанцо.
Ихьааума усҟан хьаагьы
уатәнатәырц угәаҵа иҭалаз,
Умҩа уқәлоит,
ухәда уи ухьаа иазыхҽуам.
Угәы ԥыруа ажәҩан иалаз,
ухы ԥыруа ажәҩан иалаз,
Иумбарц залшом абарҭ амшқәа зегь каууа!
Уара уҟәаҟәа иқәлахьазаргь
уқәра еидаран,
Ухы ҟәашӡа
Ерцахә акәзаргь изеиԥшу,
Унызкыло иарбан иҟоу,
иладара ма иҩадара,
Аханы, нахьхьи,
лара дгылан даныԥшу.
Акаҭран ықәдырҭәазшәа,
икаххаа сымҩагь нагам,
Нас санызарц,
уи санызарц сгәы саԥыс,

154

Ԥынгылангьы сара исмоурц
ахьааи ақәреи, ашьхеи агеи,
Уахгьы-ҽынгьы агәыӷра сымаз,
уахгьы ҽынгьы бысзыԥшыз!
1966

***
Иарбан ԥсаатәу,
ажәҩан гәы-цқьа иадҽырбало,
Аҳауа иалоу,
мҵәыжәҩак ала хыхь ихалан?!
Са суаҩыми,
аха ԥсаатәҵас,
схаларц ажәҩан сышьҭыԥраа,
Амҵәыжәҩақәа сызҭо бакәны,
бара брылыскааит ауаа.
Аха абракәзаап
схы ахьысхашҭыз, сахьыбрыз!
Ах, ҩы-мҵәыжәҩак ҳакәны,
ҳҽеидкыл, ҳамԥыррыз…
Бара исыбҭаз
уи шымҵәыжәҩам рымбошәа,
Шьоук сыхәаԥшуеит,
иахьа сагхаз,
ма уаҵәы зны сԥыррашәа.
Аха иарбан ԥсаатәу,
ажәҩан гәы-цқьа иадҽырбало,
Аҳауа иалоу,
мҵәыжәҩак ала хыхь ихалан?!
1965

155

***
Ҳаиԥылар ҟалонда, ҳаиԥылон иахьаҵәҟьа,
Ҳаиԥылон, ҳаицылон, ҳцон ҳаиманы.
Аха иалҵыр ҳәа ҳшәахуеит уи ацәгьа…
Ҳхы бзиа ҳзазымуит, абзиа ҳҭахны.
Аӡәы игәы басыр бҭахым бара аргама,
Уи игәы бшаҭаргьы былшом рацәак.
Саргьы сааиуеит гәшаҭарак саман,
Аха имыцхәушәа збоит уи иахьак.
Ҳамшқәа мшымкәа абас изҳарххазеи,
Ҳхы заажьо арбан маӡа?!
Ҳанасыԥ ҳавган иаагарц заҭаххазеи,
Уи ҳзахьӡома иахьцаша ианца?!
– Ҳаиԥылар ҟалонда! – схәыцуеит сахьнеиуа,
Схәыцуеит абас, исыхәҭа, ма исыхәҭам.
– Ҳаиԥылар ҟалонда! – блакҭа-хаа
шеишеиуеит.
Ус анакәха, ҳаиԥымларгьы ауам.
1966

***
Ибҳәо шиашам сымбакәа, исмаҳакәа,
Ԥынҵала саҵашьшь изжәуам сара аӡы!
Уи аасҭа еиӷьми быбжьы мыргаӡакәа,
Бҿымҭрала ԥшьаала бгәы иҭоугьы бҳәарцы.

156

Са сгәы бшаҭарц бахьашьҭоу сыхнахуеит,
Аха бымц аиҳа биаша сҭахуп.
Ишыбҳәац бара ажәа ҟәандақәа бҳәахуеит,
Аха, ибдыруаз, шьҭа урҭ зегь мцхәуп.
Сыжьжьара ҳҩыџьагь акымзарак ҳнаҭом,
Насгьы сбыжьжьартә еиԥш уаҳа схәыҷым.
Сбыҳәоит, сбымшаҭан, сбыҳәоит, сбымшаҭан,
Иаҭахым,
иаҭахым,
иаҭахым!..
1966

***
Иарбан са исылымшо, иарбан инсыжьуа,
Иарбан ԥсра-ӡра зқәымкәа исҭынхо?
Иҟазар амуеи амца сыхзыжьуа,
Саџьал аанӡа сара сҭазырхо.
Иалшоит сусқәа нхар хыбжа-ҿыбжа,
Исмаӡар, исзымҳәар уаҳа сҿахәы.
Имаҷхап исылшаз, иҟәныршьап исылшаз,
Сҩыза-сԥыза, сгәыла, сҭахы…
О, изалшом, издыруеит, наунагӡа, схала,
Аԥсра схашҭызшәа абраҟа сынхарц.
Сиеҵәахә кыдшәан наӡаӡа ианҭалогь,
Исҭахуп сымцаԥхаран ауаа сырҿаԥхарц.
1966

157

***
Зны сҟалахыр сара заа издыруа
Ишысзынхаз адунеиаҿ мыш заҵәык,
Сҿынасхозма усҟан, мшәан, суазыруа,
Сызлаиеиӷьу арбан ҳәа шьҭа ԥсык?
Мап, издыррын усҟан аамҭа иахәу,
Уажә аиҳагьы, зегь сыцралон имцаха.
Зегьы ирнаҭо сара сашәа агәахәа,
Зегьы ирныруа уи иахылҵуа ашәахәа…
Аха са исыздыруам иахьазыҳәан
Сыԥсҭазаара акәаԥ ахьгыло, исзынхаз.
Уи здырырцгьы сашьҭагәышьам: ныҳәам,
Аилкаара сахыццакуа, сазыԥшушәа, абас.
Аха иаҳа сажәа гәылшәарц, сзыргәамҵуа,
Ма сзыргәырӷьо рҳәашьа еиӷьхарц даҽа аԥсык,
Адәы сықәуз аринахысгьы, исыхҟьо амца,
Исзынхазшәа адунеиаҿ мыш заҵәык!
1966

АҴЕЏЬ
Шәарахи ԥсаатәи иртәыртәын абна илан,
Еиқәыцәашь ишьҭан араҟа адгьыл ԥсыла.
Аха унхарцаз абри адгьыл уаԥшәман,
Умаашьар акәын, аџьабаа ду уақәшәон.
Уи уадаҩмызт:
ара анхара саб иԥсы алан.
Аха иҟан изҭоз уеизгьы агәала:

158

Ӡык кәеикәеиуа ааигәа-сигәа илеиуамызт.
Ӡыда анхаҩы анхаҩы дызлаиеиуахыз!
Аха усгьы,
иахьынӡеизаԥсаз заа иҳасаб,
Абраҟа анхара далагеит са саб.
Даақәгьежьын ҽнак уи, цхырааҩык диԥшаан,
Иҽеиқәыршәа, – ижыга, иҽага, иҵыркант… –
Аҵеџьжра далагеит.
Хԥаҟа метра дасны ижын,
Нышәуп иҟоу, анышә ижын,
ӡы ыҟам уи дыԥшын.
Ижит даҽа х-метрак. Иԥылоз нышәын.
Ижит ҩаԥхьа адгьыл. Иԥылоз нышәын.
Нышәын. Хаҳәын. Хаҳәын. Ҩаԥхьа нышәын.
Аха дааԥсом, дхьаҵуам, данышәом,
Данышәом аӡыдара. Хыдараз – данышәом!
… Абас анышә ижуан уи деиқәынҵәа.
Саб иашьцәа, идырцәа, иҭынхацәа,
Уаҟәыҵ ҳәа иарҳәон,
иаԥсам ҳәа агәра идыргон,
Аха иара дышцац адгьыл дхәыҵалан дцон.
Днеиуазшәа аӡы ибаны днашьҭахх,
Дцон иахьа,
дцон уаҵәы,
дцон уаҵәашьҭахь.
Парпантошәа адгьыл иагәылалон аҵеџь.
Имахәҿақәа ӷәӷәан саб, аџьабаа дамреиџьт.

159

Адгьыл агәы аҟынӡа днаӡарц иҭахызшәа,
Дасны ижуан уи, ҵаҟа аӡыхь изыԥшызшәа.
Жәаф саџьан днеихьан, ҩашара имыхьт,
Унацәа хнаҵәо,
адгьыл иҩыҵхәрааит аӡыхь…
1963-65

***
Иудыруазеи сара исыҵоу
Закә мцоугьы са исыцроу!
Мцада, мрада џьара сцәыҵоуп,
Џьара са схаҭа сымроуп.
Зны сныҟәоит схы сықәҳан,
Ихжәаз џьушьап сыхәдаџьал.
Зных, сеидара наҟ исықәҳәан,
Исымамшәа уаҳа уалк,
Исымамшәа уаҳа гәҭыхак,
Хьаакгьы, иалҟьаша сгәахы,
Сыла ааиҵысхып, слахҿыххап,
Сцап ишьҭыхны сара схы.
Аха, амҩа, ихало амҩа,
Са сызқәу, нҵәара зықәӡам,
Уара иудырп еиҭанысзамуа,
Уара иудырп – уи маӡам, –
Еицызароуп ахааи ашеи,
Рыҩбагь суҭеит еиҩшаны.
Зынгьы сгәы саумыргаӡашеи,
Зынгьы усзааилап уашәаны.

160

Абас ицозааит, иагьынхозааит,
Сымшқха шеишьҭац еицырхәхәа.
Сзыҳәо: еснагь сгәы иҭаԥхозааит
Гәыӷра хаарак ашәахәа!
1966

***
Уахь адәыӷбақәа зныҟәом еишьҭалан,
Уахь аҳаирпланқәа зцом иԥырны.
Снапы неиҵыхны снаӡартә еиԥш, ҳаидтәалам,
Аха зегь сбарҭоуп арантәи снаԥшны.
Уаҟагь ажәҩан казказуа ирхагылашт,
Инылатәашт уаҟагь итатаӡа ашьац.
Уаҟа аԥсҭазаара ҿыцӡаха ирԥылашт,
Зызхара дгьылгьы жәҩангьы зымбац.
Сзызхәыцуа қыҭам, қалақьым, итәылам,
Сзызхәыцуа
ҽа зқьышықәса рнаҩстәи аамҭоуп.
Архивк сара уанӡа сазнагоу сыздыруам,
Аха гәаныла уи аамҭа саҭоуп.
Уахь узго ацҳа изыхҵом аӡәы ихала.
Аамҭагь уабахәо, ахаҳәқәа арахәашоит.
Сзеигәырӷьо: исҩызоу, исеиԥшугьы акала,
Зны,
Исцәыӡуа адгьыл зегь иман изшоит.
1966

161

АПОЕТ
Аамҭа ԥыруеит, аамҭа ҽушәа икәаруам,
Аамҭа ацашьа – ишәымбаци шәара ахҿа.
Абри аамҭа, иага аургьы дазмыркареит,
Дацны дааиуеит, иақәшәоит ишьаҿа.
Ҵангьы, адгьыл дақәлоушәа дырдыруеит,
Иџьаршьоит, илакәыршьоит илша.
Аха апоет еснагь игәы еицҳафыруеит,
Апоет дыҷкәыноуп есымша.
1966

***
Ба ибдыруама, бысԥылаанӡа ишҭакәаҳаз ахаҿы,
Абри амра, амра шамшам шзымнаӡаз сгәаҿы?
Сара усгьы аԥхара сыгны сыҟан есымша,
Аха ибдыруоу нас иаалырҟьан иансызша?
Ба бысԥылан, блакҭа хаақәа снарҭаԥшын,
Ахьхьа-хьхьаҳәа исыхәлаччеит сара амшын.
Ацәқәырԥа реисра ашәа хааха инеилаҭәеит,
Уи сыхнахын, сара бааигәара снатәеит.
Амра ашәахәа хаақәа сгәыдыԥсалеит иҿыпны,
Ажәҩан еилгеит икеикеиуа са схаҟны.
Сыкәа иҭалан,
Смаӷра иҭысуан, игәыбзыӷын зынӡа аԥша.
Ԥхыӡу лакәу акы салан, салаӡанда есымша!
Абзиабара амырхәага игәырҟәандаган исхьыст.
Игәрымуа инеиуаз ашьха ӡиас шәаҳәаран изҿыз.

162

Зхы зқәыжьыз
Ашьха ӡышқәагь рыхқәа шьҭкәыцәаа саԥхьа игылт.
Урҭ рырҩашқәа рсимфониа схәы-сжьы еиланаргылт.
Ба бысԥымлар, издыруадаз сара исԥылоз закә мшыз,
Ба бысмԥымлар, издыруадаз иара саргьы сышуаҩыз!
Ба бысԥымлар… (Аха, о, мышрақә сбыниеит!)
Ба бысԥымлар, излаздыруаз ишыссирыз адунеи?!
1965

АҚЫҬА ИААӠАЗ
Уқыҭа уалҵаанӡа, иуздыруам уқыҭа,
Уҩны узгәаҭом аҩны утәанаҵы.
Убри азакәу, инсыжьит са сқыҭа,
Аҩны сдәылҵит, уи азакәу, иацы.
Аха наӡаӡа урҭ ныжьны, са схыдам,
Наӡаӡа саԥырҵны сцом схәышҭаара.
Схынҳәуеит сара аҩныҟа,
Схынҳәуеит сара сқыҭахь,
Сыԥсы шҭоу, ма иааины сыԥсра.
1966

***
Ирыздыруамызт
Урҭ ирыхьыз иананышәоз, ишанышәоз.
Днаскьаргон рҩыза, рыхқәа рықәыжь, иҵагылан.
Абри хьааган,
Аҽны амшгьы иааҟәымҵӡакәа илаӷырӡышон,
Ахаҿы азхымтуа еихәлаҳаӡан ажәҩан рхагылан.

163

Иара диан иҽырҭынчны,
Днықәиазшәа дкарахан,
Иныруазшәа
Абарҭ иҩызцәа рнапы аԥхарагьы.
Ԥшьаала иҵысуан
Дзыниалаз акәыба мыжда «гарахан».
Уи имамызт шьҭа уаҳа ауалгьы ахарагьы.
Уи имамызт
Игәы иасрыз, изырхьшаз, иалакьакьарыз,
Игәы иахәаша изырбахуаз иара уаҳагьы.
Игәы алаҟан
Шьҭа аԥсҭазаара дызлалаԥагьарыз,
Ма дгәыӷуазҭгьы сгылап ҳәа данкаҳагьы?
Аԥсҭазаара иара изыҳәан
Инҵәеит абраҟа,
Дзахымсуа уи акәаԥ абраҟа иргылан.
Иҩызцәа ааилахеит аума рыхьны,
иеибаргәаҟуа.
Абар, днаскьаргоит, рыхқәа рықәажь,
иҵагылан.
Иҵагылоуп уи ахәаша, ицаз ирылаӡ,
Иҵагылоуп иԥсы анҭаз изивамгылаз.
1965

164

***
Саргьы наӡаӡа ҳәа исԥырҵышт сааныжьны,
Сгәы инықәырҵашт хаҳәык хьанҭаӡа.
Сыбжьахәаша сцашт шьоук амца нархыжьны,
Шьоукгьы рыԥсы ааивыргашт маӡа.
Рыԥсы ааивыргашт сахьырбо зхы зхыҵуаз,
Исмыхәоз, сызнымшәоз, еснагь исаӷаз.
Урҭ ирдырааит абри адгьыл сшаԥырҵуа:
Урҭ ирдырааит са сҩызцәа шынхаз!
1966

САНЫҞАМ
Саныҟам,
Аҩныҟа иаауаз амҩахәасҭа,
Са санным ҳәа, еималар сҭахым.
Аџьџьаҳәа ацәажәабжь ықәыҩуаз ашҭа,
Амҩасцәа ирбозааит сыҩны ашәгьы шаркым.
Дгьыли жәҩани лашоз сара сыдагь,
Сызхара исзымбаз рызегь лашоз.
Аҩны акәыз, ма амҩан, аҳаблан, ақыҭан,
Ргәалаҟа, рхалаҟа, игәырӷьо ирызшоз.
Еиԥыларц игылаз, ирмоуааит ԥынгыла,
Еиԥылоз аргама, еиԥылоз маӡа.
Урҭ рзыҳәан, аԥаҭхь дуқәа нкылан,
Астол иахагыло аҟынӡа инагӡа…
Саныҟам, ашәақәа ииуазааит еинаалан,
Иҵегь еинаалан, аамҭа иаԥыс.

165

Убасҟан сынрыжьыр сҭахым саргьы схала,
Сындәылҵын,
уажәыҵәҟьа сааҩналошәа иԥшыз.
1966

«А Р Ҭ А Ш Ы ҚӘ С ҚӘА»
1966

***
Ашьха ӡиасқәа хьшәашәаӡа срырит,
Схәыҵагәа исхымсит, срыцәцеит сыӡсаны.
Реисарагь зынӡа ишус мариам здырит,
Аҟәара санаақәтәа сара сааԥсаны.
Урҭ аӡиасқәа сышьҭахьҟа иныжьны,
Ҟәарала мацара акырӡа санца,
Шьҭа зегьы-зегь мариаҵәҟьахоз џьысшьон,
Иҟалоз џьысшьон зегьы-зегь ласӡа.
Аха саакылсит мшынк ахьыгәрымуа,
Ацәқәырԥақәа еигәыдҵо, ицҟьа иахьаго.
Абригь саиааины, сыӡсо сызцарыма,
Сахьааз схынҳәрыма мамзаргьы, сгәагәо?
Сышьҭахьҟа мҩа ҟаӡам, ацҳақәа хыхуп,
Аӡиасқәа ирҭоугьы хәыҷқәоуп, ҳаиқәлацәам.
Амшын аҿ исылоу ԥысшәар сҭахыхуп,
Уи рҽазыркуеит акала сзеицәам.
Агәыӷра соуааит араҟа маакырас,
Сыгәаӷьра хысҵоит инаганы цҳас.
Исыхәап аӡиасқәагь амҩан сахьрырыз,
Аӡсашьа анысҵа, амшын сахьазааз.
1967

169

АДГЬЫЛБЖЬАХА
Океанк ихыршәлан, ирзымдыруа, ихьӡыдан,
Кәаԥк еиҳахомызт, ахсаалаҿ ианнеи.
Инхарц, изырҿыхарц анеира зҭахыдаз,
Иацәыӡӡарц иҟазшәа абон адунеи.
Аӡы ахәлаҵәо ишьҭан, иааԥсаӡазшәа,
Акы иахьхәарҭам гәннагахуан маӡа.
Аӷбақәа авсуан, зынӡа ирымбаӡазшәа,
Рмазгәыҭқәа ргәылҳәа ицон хараӡа.
Зны инахалт ииасны ицоз ӷбак алҩа,
Амца аншылеит иаразнак аӡы.
Аӷба шзахәоз, иахашҭызшәа амҩа,
Арахь идәықәлеит аԥсы еиқәнархарцы.
Иҳанто, алҩа иахылҵуаз еилахәашь,
Кыргьы иааскьеит уи абас.
Аха амца, аҽанеиҵнах, иабахәоз,
Имԥшыкәа аӷба нрыжьит иҭаз.
Адгьылбжьаха иаднакылт урҭ зегь,
Раџьал иахырԥан, ирԥылт иразӡа.
Уи акәхап еилаҳан ахьыӡгьы зарҭаз
Урҭ ауаа, еибгала арантәи ианца.
1967

***
Амҩан слаҳәызар, акгьыҟам са исхароу,
Сымҩа хараназ, уи сшықәыз, слаҳәит.

170

Усҟан издыруеит сахьнеиуа шыԥхароу,
Схәыцраҿ ауада ԥха ашә хьанҭа аатит.
Амца еиқәуп уажә уаҟа ишаҳәшаҳәуа,
Уҽеилыхны, ухахаӡа, ишуҭаху утәаз.
Абри сшазхәыцуа, уа анеира сгәы шаҳәо,
Сымҩа сыркьаҿуеит, сагьнеиуеит уа нас.
Сҭәы-сыԥха саныҟоу зны ауадаҿ,
Агәгәаҳәа амца анҭоу ауаџьаҟ,
Сантәоу уи амцаԥхара сгәышԥы аҭан,
Схәыцрақәа срыман идәықәлалоит наҟ.
Сыбла иаахгылоит: амш цәгьа ицәхалаз,
Асы ԥуа ишнеиуаз мацара илаҳәыз,
Ҩызада, ԥызада, зхала амҩа ианхалаз,
Иашьҭоу аус хьанҭа, иашьҭоу аҳәыс…
Амца ааныжьны, аԥенџьыр ахь снеиуеит,
Ахьҭа иареиџьыз срызхәыцуеит, исхуп.
Сазԥшуп мца ԥхарак урҭ ауаа аназнеиуа,
Уи рмоур, саргь ахьҭа сакуазар сҭахуп.
1967

***
Ахшара дызмам – шәарҭа ҳәа змам,
Ахшара дызмам – изеигәырӷьара змам,
Агәҭыхеи ахьааи шәрыцәгылоуп хара,
Шәхазыҳәан мацара шәаҿуп анхара.
Ус имариазар, ус еиӷьзар иаҳа?
Ҭынчрак ҳәа рымам дызхылҵыз аԥҳа.

171

Улыхӡыӡо улыцыз, дыхьча уи, дааӡа,
Улаԥш лыхмырԥо мацара днагӡа.
Аҷкәын дынҭыҵыр, иаара уазыԥшыз,
Аҵла дықәлар, уи дкамҳарц уԥшыз.
Аӡы дҭалар, уи дырырц уԥшыз,
Уԥшыз ес-шар, улаԥш ихыз.
Рхы рыхьыр ушәо, ргәы рыхьыр ушәо,
Ишьҭахар, уахьгылоу уцо уеиҿышәшәо!
Зны амлеи ахьҭеи иргар ҳәа ушәала,
Зынгьы абашаз угәы рзыԥжәала…
Шәа дшәымам ԥҳагьы, дшәымам ԥагьы,
Ахшара дызмам – измам акагьы.
Ахшара змоу ҳауп гәҭыхала иҭәу,
Гәырҩа згымхо, адунеи зегьгьы зтәу!
1967

АҚЬААД ӶБА
Иаабац ақьаад шкәакәа иалхны, снапала
Аӷба ҟасҵон.
Амшын ду ихушәа, аҩаршьҭра ихыхәхәала,
Ицон, иара цон.
Ихтын сшьапы, исхамызт ахылԥагь,
Изҭахыдаз дара!
Ақәа хкәаны, адәахьы саныздәылԥа,
Уҟан сукра!
Сылбаауан нас акәарахь, сыҩуа сылҭалон,
Аӷба ҟасҵон.

172

Амшын ду ихушәа, акәара ихыхәхәала,
Ицон, иара цон.
Саваҩуа, саваҩуа, саван уа акәара,
Сыӷба сахьӡон.
Сшьапқәа хырҟьаҟьа, сыхәмаруа, сыхәмаруа,
Амш ссирқәа цон.
Сқьаад ӷба агеит зны акәара, имҵанарсын,
Сыҩит сахьӡарц.
Аха схынҳәит, исыхьыз сгәы иасын,
Сылахь еиқәҵа.
Изыхҟьазеи ҳәа сыҟан акәарахь сахьымцаз
Уи ашьҭахь зынӡас.
Акрыздыруазма усҟан аӷба сызхьымӡаз
Схәыҷра шысцәагаз!
1968

АӶӘРА АНЫСДЫРКЫ…
… Иқәҟьа инеиуеит аҽуардын саман,
Сышьҭахьҟа асаба халоит игьежьуа.
«Ицашьоузеи хәыҷы ҟадыџь, деилагама?
Бзиарам, рҳәоит, аҽнышьыбжьон дзыршуа»…
Аха сара аҽқәа раӷәра сахом,
Урҭ сыраапкӡоит, аҟамчы нарыхҟьаны.
Даргьы цоит еивасны, абар, ишзахәо,
Аԥхӡы рықәш, сыргоит иҭҟьаны.
«Иҟалазеи, иҟала, мцахә кацәа?! ҳәа
Аасхьылыгӡоит амҩан сара ԥҳәыск.
Сара ҿысҭуан: «Ԥхьаҟа шәнеи, ахацәа!» ҳәа,
Ччаран сара, ччаран нас сызҿыз.

173

Иҭаҷкәым сырбо, ибжьы гон ҭаҳмадакгьы:
«Икыдҵатәуп, ааит, рацәа ухацәа!»
«Амҩа сыҭ, уара, амҩа!» ҳәа наиаҭакны,
Иаша уи снаивҟьон сгәырӷьаҵәа…
Сҟамчы еиҭасҟьон, наарак санаҿалоз,
Ацҳа сықәҟьон, дәеиужьс иԥхьаӡа.
Сцашьа сцашьан, ладарак санҭалоз,
Сцашьа сцашьан, ухаҵоуп, усыхьӡа!
Абарбалқәа ирыҵҟьон аҽны амца,
Аха нас… аҽуардын хбыкьит…
Ари ахҭыс зысгәалашәо иахьанӡагь:
Акраамҭа нас аӷәра сыдмыркит.
1968

САРА САН АНЦӘА ДЫЗИҲӘО
Дықәгылан дааԥшуеит ҳкәасқьа абарҵа,
Илыздыруам сан сара абас сынзырхо.
Дзыҳәо, схы-сгәы смыхьуа сылбарц ауп,
Уиакоуп, деиқәышла дахьтәоу, илызлырхо.
Еиҳау даҽакы, изакәызаалак, дашьҭам,
Аргама уиазыҳәа дсызиҳәоит Анцәа:
«Лакьакьа имоуааит дахьынҭыҵыз ашҭа,
О, срыцҳауп…», – уи дматанеиуеит рацәа!
Сара савоуп ҽа гәҭыхақәак сыман,
Схы-сгәы шаҭо сызныҟәом, иауам.
Срыхьӡозар ҳәа усқәак сырҿуп хыма-ԥсыма,
Рыбжа ҟаҵазаргь, урҭ рыбжа ҟаҵам.

174

Нас, исызҭада, ишышәҳәара, схы аха,
Сабаҟоу, қьаф уа мацара стәартәы:
Зны, уаха шаанӡамоу, стәазаргьы хаха,
Иҟам сзыхьӡаша, исымҵәом аутәы!
Сыцәа иахьагхаз усымшәа збахуеит,
Сыфатә ианагхагь, усым ҳәа исшьоит.
Сус иахьала жәҩанахь сышьҭнахуеит,
Уажәазыҳәан схы схаршҭуа сагоит.
Исыхьлакгьы сыхьааит, схәыцлоит, уаҵәы зны,
Аха сдақәа зегь рххазааит иахьа.
Сыҟоушәа, сыҟамшәа аԥсҭазаара азызуеи,
Схы зҭасҵари, ишызбо, лаӷьа!
Схы сшамеиҷаҳац, уи шамуагь лдыруеит
Сан, дсызгәаҟуа аҩны дахьыԥшу.
Лакьакьак ансоуа, исмырбакәа дуазыруеит,
Дымчыдахоит усҟан, гагами дзеиԥшу.
Уи илҭахым сахьаԥырҵыз ақыҭа,
Уи илҭахым дааныжьны санцо…
Абаҟа акәым, сыԥсыр, пирамидак
Наган иргыл, шьхак ақәцә иҩаӡо.
Уи аганк аҿы, амҩасцәа ирбарҭан,
Иҿаҿаӡа сыхьӡи сыжәлеи анҵа.
Уи гәырҩа хҽыгам, илоурым ахгарҭа,
Сан – аҭакәажә зынӡа дышлаӡап.
Сыхьӡ-сыԥша лхьаа лханаршҭуа ауамеи,
Инхоит ус ан лгәырҩа гәырҩаны…
Анцәа дызиҳәо са слымазарц ами,
Рацәак саԥсамхаргь, еснагь сеибганы.
1967

175

***
Ашықәсқәа сҟәаҟәа иаақәлоит еидаран,
Ихаам зны-зынла амра ашәахәа.
Сызлымгаз, инымҵәаз ус дук саркаран,
Ԥшьаала схала саатәоит сааԥсаха.
Усҟан, сааԥсара схазыршҭуа ҳамҭан,
Сҿаԥхьа иаацәырҵуеит иссиру дунеик.
Сгәаҵа цәаныррак ҿыхоит иҟәандан,
Сышьҭԥаа, уи ахара саман ицеит.
Сыбла иаахгылоит, идәықәлоит сырхьымӡо,
Амшқәа, агәырӷьара азыҳәан ишаз.
Срыхьӡозар, иабыкәу срышьҭал сахьымцо,
Хнырҳәышьа рымам, иабаҟоу, ицаӡаз!
Аха, знызаҵәык акәзаргьы, шьыри,
Еиҭеиԥыларц сҭахын: ҳа ҳҿареи,
Ажәҩан казкази, амшын ҟәандашьшьыреи,
Иҭацәыз аҟәареи, бареи, агәыӡреи!
1967

***
Мышкы, ма мышкы шьыбжьаанӡа
иадамхаргьы,
Са исҭахын уахь схынҳәырц, ихаҵа.
Егьаурымызт уаҟа џьара сгәы ндырхаргьы,
Исхасыршҭрын, хьаас искрымызт агаӡа.
Сдәықәларын ҩаԥхьа сыҩуа еимаада-еимсыда,
Сцарын иаша, ҳгәарабжьара сныбжьышәкәа.

176

Адунеи абас иансырҭа,
еимыздарын сара ақыҭа,
Еимыздарын архақәа, еимыздарын ахәқәа.
Снавамлар, Кәыдры аӡиас, сгәы иаурызма,
Схәыцра иалоу, иԥсыршьагоу уԥшаҳәа.
Уцәқәырԥа шлақәа среисар, сааԥсарызма,
Сара исыцзар схәыҷрагь уаҟа, иҳәа?!
Ара иавоу аԥша хьшәашәа ахьысныруа,
Исхасмыршҭрыз схьааи сықәреи ма.
Иудыруазааит, ҩынтәгьы сшыруа,
хынтәгьы сшыруа,
Наҟ, аӡ нырцә, џьара иҟалазар атама…
Ашкол ашҭа сҭалар, иҩны сара исԥылап
Игәхьаазгало сҩызцәа, мҩакы сызцаныз.
Амел сымпыҵатата аӷәаҿы саагылап,
Аҳасабтә исымаз аҭак сазыԥшыз.
Ак ҳасабуа, иҵәаӷәо, ианҵо, ианыхуа
Сшааиуаз, сҩызцәа, сҟалеит сааԥсашәа.
Иахьа уиакәхап шәышҟа сыгәгьы зсыхо,
Шәааи, нас, ҩаԥхьа ашколаҿ ҳаиқәшәыршәа.
Агәра згоит, иалшоит, иалшоит са сҿахаргьы,
Убри азыҳәан уара, аамҭагь, игәаӷьы:
Мышкы, ма мышкы шьыбжьаанӡа
иадамхаргьы,
Умԥшын, сырхынҳә, сга схәыҷрахьы.
1967

177

***
Сахьааӡаз акәу ашьхақәа рымҵан,
Аҳаракырахь сгәы сыԥхьоит еснагь.
Ишаҟьо идәықәуу сылаԥш зхьымӡо,
Араҟа, шьхатәылан, иҟоума кәакь!
Ахрақәа гылоуп, жәҩан иаҵәа рҽалак,
Арҩашқәа ахьлеиуа ирхылгоит агәгәа.
Амҩақәа шьҭыҵуа, иаҳа-иаҳа ихало,
Ԥшьаала сырхыган снаргоит ахәқәа.
Амҩа санықәлоз схәыцуан ҽакала,
Амҩа санықәлоз сгәыӷуан еиҭа:
Сара аҳаракыра згарызшәа мышкала,
Шьыбжьаанӡа
схалозшәа Ерцахә ахаҭа.
Аха шьхамҩоуп, мышкала узанысуам
Са сзынгылоу, сызнылаз иацы.
Ахра сԥынгылаз, идыдуаз, имацәысуаз,
Иҟалом шьҭа усгьы схьаҵны сцарцы…
Ерцахә ԥагьа ихаларц, амҩа ианыло,
Уҩашьеит сымҩа хьанҭам ҳәа анугәахә.
Иудыруаз уахьҩеиуа уи ақәцәангьы иуԥыло:
Иҵааршәа
асы ықәжьуп ӡынгьы ԥхынгьы
Ерцахә.
1967

178

АМЦЕИ АҚӘЕИ
Иҟалап,
знап иафоз аӡә цас иацраирсны,
Уи амца еибакызар абна агәҭаны.
Идәықәлеит иаразнак,
зегь амҽхак, иҭрысны,
Иахысырц,
иагьалгарц абна былны.
Аҵлақәа ирхалеит амцабз шаҵәы-шаҵә,
Амаӷра инылҟьеит,
ианнаҵас аԥша.
Дабом уи амҩа иаԥгылаша, изкыша,
Дабаҟоу, измада убас еиԥш алша?
Иагоит ашәаԥыџьаԥ неилабыл иаразнак,
Аҳауа иалоуп иццышәха абыӷьқәа.
Аԥша уи амца нгылар ауазма,
Абна зегь илган иагон иццакуа.
Аха арыцҳара
ма Анцәа дазгылоит,
ижәдыруаз,
Иааҵнахт, ишнеиуаз, амца ашьапқәа:
Иблызгьы, инхазгьы,
акы нмыжькәа,
зегь аӡәӡәеит,
Иԥсҿыхган,
икыдхаҽа зҿаазхаз ақәа.
1967

179

АКӘАРА
Аккарақәа ирыҵсны иаауан уи акәара,
Иахагылан ашә ҟьантазқәа ҽырбо.
Ажәҩан сдырбом ҳәа агәы иалахын даара,
Арҭ роуп, аҳәахуан, са сгәы сазырго.
Инеиужь, уахыи-ҽни кашырран араҟа,
Иуаҳауан машәыршәа махәык аныԥҵәа.
Аҭынчра еилазго шьҭыбжьык ма иабаҟаз,
Ашәа рҳәон ара аҵар гәырӷьаҵәа.
Ус, шьоук ылала рҿаархахит абна,
Рмахәарқәа ԥхьарҵәа, имҩанырҵеит аиха.
Уи нахыс хәархьран,
ҟәаҩ-чаҩран, еицлабран,
Уи нахыс абна даман аӷа.
Дцон еснагь уи, аккара ҵырцәажәо,
Ашә ҟьантазқәа еилараа ишьҭаҵо.
Иччеит ахьхьа-хьхьаҳәа, инаҵаԥшын ажәҩан,
Игәырӷьеит акәара, насыԥс уи ԥхьаӡо.
«Мышрақә имҩахыҵуан, сыблақәа хыртит,
Абнара схыхны, исдырбеит адунеи.
Ахьхьаҳәа уцала ҳәа, амҩақәа сырҭеит,
Абар, сызҭахугьы!..»
Иааиз рыгәра агеит.
Урҭ, ҵла шьаҭа нмыжьӡакәа, ирылгон,
Иааиуан, ҳаиҳа зылшода ҳәа, еисо.
Атрақторқәа еивасны ақыд дуқәа дырбылгьон,
Адгьыл иқәҳәан иргон, ирҳәазо.

180

Ирбеит уи ашәарах раџьал иадырган,
Ирдырит хнырҳәышьа шрымамгьы шьҭа.
Аԥсаатәқәа зегь ԥрит, ррыцҳара гәнырган,
Руакгьы уаниашам, хәлаанӡа уеимда!
Ухы назҵоукуа ҵла умоуа, сакаран,
Ауразоуроу ари адгьыл ааԥшит ицәҳәӡа.
Аԥсы нахыггеит убасҟан акәара,
Хаара ишзымцозгьы абеит иккаӡа.
Ас ажәҩан ианааҵаха, шәшьыракгьы иаҳәон,
Ахықәан ҵлақәакгьы абарц аҭаххеит.
Аха изымцеит уи уаҳа ахьхьа-хьхьаҳәа,
Амра ахацеиуа мацара иҭабеит.
1967

***
Ашьхауаҩ ашьхақәа идыруеит зегь рыла,
Иццакра зиламсуа уи акәхап рацәак.
Днеиуеит ашьха данхало иҽынкыло,
Иҟаиҵоит уи шьаҿак, ҽа шьаҿак.
Имҩа абжеиҳара мышкала дахысуам,
Идыруеит ишалшо мышкала иҽхәижәар.
Иԥсы ааиҭеикуеит аиҩхаа данҭысуа,
Иԥсы ааиҭеикуеит, иҵегь днаскьар.
Иаԥхьа игылоу ахра цыҩцыҩуеит,
Ажәҩан иаҵасуеит ашьхақәа рхы.
Игәи илаԥши ақәцә лашахь иҩуеит,
Ихоит, иԥхьоит, еишьҭоуп еишьҭаххы.

181

Аха днеиуеит дышнеиц иҽынкыло,
Ишьҭахьҟа иныжьуа агәаҩа, аԥсҭа.
Дгәырӷьоит, ихахаӡа амра анизгыло,
Илахь еиқәиҵом, лашьцахыр еиҭа.
Иршоит ахаҵара аусқәа дрызхәыцуа,
Ашара даԥылоит деилҟьа-деилыхха.
Иага ихьанҭахаргьы, имҩа даныҵуам,
Днеиуеит ахаҵа, ихы аҩада ирха.
Акакала,
акакала,
шьаҿа-шьаҿала,
Уи ашьхақәа ирҿыгоу амҩа даныст.
Зегьы ирзеилкаарым ироуҳәар ажәала,
Ари амҩала ахалара арахь иаҭахыз.
Дхәыцуеит дахьгылоу: «Схалеит ҳәа схала,
Угәы каршәны умгылан зынӡа.
Џьабаа цәгьала ухалоит, уҭалоит мариала,
Уҭалоит унықәҟьар, уцоит укәкәаӡа».
1967

***
Ицәҳәӡа аулица ҟьантазқәа ҳрынхалан,
Иаҳхашҭит адәҳәыԥшқәа хызҟьоз ашьац.
Сыҟоуижьҭеи крааҵуеит даара уи сгәалан,
Аха сара ақалақь ныжьӡан сымцац.
Инысмыжьуазаргь акәхап:
Зықь рыла исхьынҳалоуп,

182

Зықь рыла, иӡатәума, ахы сгәанарԥхоит.
Аха, санааԥсо, иҟамлац зны аламала
Сгәаҳәара мҿыхо: ақыҭахь сеихоит.
Исышьҭада уантәи
Уеизгьы-уеизгьы схьааган,
Имыцәаӡакәа сымнеит ҳәа изыршо?!
Аха исхашҭып ҳәа сыҟоуп уа схьаақәа,
Снылатәар, снеины, ашьац қашәқашәо.
1967

***
Иҟан, иџьоушьаша, сыгәаӷьра анмаҷыз,
Бааигәа сызгыларц саниҳәоз Анцәа.
Сцангьы, саангьы, са схәыцра банацыз,
Ба бҿы ианысзымҳәоз, нҵәа сара, аахҵәа.
Савахан саван, хәашабга, сгәаҭеиуан,
Сыг-сҿы амҳәо саван зны аган.
«Ассирқәа барҳәоит, – схәыцуан сахьнеиуаз, –
Ибышьҭоу ҽхырцәажәоит, рыгәра бымган…»
Сыгәҭыха бсырдырырц амуит ажәала,
Бааигәа сахьнықәлаз сажәақәа нҵәеит.
Саргьы игәасҭеит, сусқәа маншәалам,
Исҳәаша сҳәаанӡа ибзааигәаз ҳәацәеит.
Ибҿаччоз бырҿаччон, уи сара сгәы ахәуан,
Сақәымшәо изуа, исыхҟьон имцаха.
«Уи сара сзы акәым дзыҟоугьы» сгәахәуан,
Аха сбызхәыцуа исыцәшон нас уаха.

183

Ианаму, инсыжьит сызҿыз ахьаҳә-хьаҵра,
Сгәы сыԥхьеит: умԥшын, улацәажә, уца!..
«Сшыҟоугь лыздыруам, сабанӡавоу ааҵра,
Сыгәҭыха смырҳәакәа дысцәыргоит, гаӡа…»
Сара сышрызхәыцуаз аусқәа хьанҭамхеит,
Савамхеит исҳәақәо башан аган.
Иахьанӡагь сабаҟаз, сабаҟаз, неиҭамҳәа,
Адәы снықәлеит, са сымшқәа ааилыккан.
Ага сҳәар – ага, ашьха сҳәар – ашьха,
Исҳәо дахымԥо, дахьызгалак дцо,
Абас иаразнак мшаԥшара анысқәашьха,
Салагеит, ассир, сгәы даара имнаӡо.
Уаҳа сылԥылом, – сгәахәт зны, – иахьада,
Аха еихызгеит ла лышҟа сшьапқәа.
Уажә инсыжьыр сҭахуп зынӡа луада,
Аха ихымкәеит, ихымкәеит ақәа.
Илеиуеит ақәа. Илеиуаз, ихымкәоз,
Сцоит сара, ҳаиниара аҵыхәа ԥҵәаны.
Сцоит бысҭахымкәа, схыҵәҟьа сҭахымкәа,
Аҩныҟа сцоит сара аҵх гацәаны.
1967

***
Бгәылацәа баша ишьыцуеит маӡа,
Урҭ зҵашьыцра акгьыҟам зынӡа.
Урҭ ирыздыруам насыԥс ишьатәу,
Амали ақьафи ма рыӡбахә ҳәатәу!

184

Урҭ агым, ҳәарада, бзыҩноу аҩнаҭа,
Аха ишԥыкәу бхы шыббо бхаҭа?
Быччозар – мчыла, бымҵәуарц – ичҳа,
Бхәыцрақәа ахҩахаха рымҭо ишьаҳа!
Бчоз баҩлашала, бгәы бадмыргоз,
«Волга» бымҵарсны аџьырмыкьахь багоз,
Ауарҳалқәа ахькаршәу бныҟәо быҩназ,
Аҳкәажәҵас иҟоу бакәны бдырбаз,
Бгәы наӡам, инаӡам, о, зынӡа,
Ах, бцанда, мшәан, хаҵа банца,
Бынҭыҵыр, ҳаиҿаҳар, ҳаиниар ҳәа бымшәо,
Нас, уажә аусқәа шыҟоу бымбо:
Ҿымҭкәа ҳаивысуеит, ҳнеиԥылар, ганха,
Ҳхәыцуеит нас ҳҩыџьагь, ҳзыцәом уаха.
Иарбан иахьанӡагь, ишыбҳәара, абас,
Ашықәсқәа ирзымго, ҳабжьара ибжьахаз?
1967

***
Сырбап ҳәа, сраҳап ҳәа,
Мамзаргьы ак сырҳап ҳәа,
Уи акәмызт ииуаз ма ииҳәоз зызкыз.
Абра схәарҭахап ҳәа, абра саҭаххап ҳәа,
Икын уи иԥсы аҭан, игәы аҭан иус.
Имариамызт иусгьы,
Имбаӡакәа даркарон,
Иԥсҭазаара аиҳара уи азыҳәа иҭихьан.

185

Аха, дааԥсазшәа мԥхьаӡакәа, иагараан,
Иагараан уи ахьӡала аҵх игахьан.
Еивасны инеиуан
Ахӡыргара иашьҭаз,
Рыхәдақәа ҭыхны хьыӡ дук иазыԥшын.
Уи ахьӡала дҭымҵит зныкгьы уи ашҭа,
Ахьӡ-аԥша иашьҭаз иа изы иџьашьахәын.
Илакәын излаҟаз:
Урҭ раԥхьа узахьӡомызт
Аӡы иагоз иацәгара, ма амца ахьакыз,
Иурцәарц урҭ раԥхьа, уԥрыргьы, узцомызт,
Уа инеихьан дара, зегьы инараԥыс.
Идырҽхәарц,
Ираҳарц азакәын уи зыруаз,
Рыгәхьаа ркызма аӡы иагоз, ибылуаз!
Иҟан урҭ ауаа злашаҵәҟьазгьы здыруаз,
Аха иҟан, ҳәарада, ижьаз, иҟаҭәаз.
Ибаргьы, иаҳаргьы,
Дрыниаргьы иҭахымызт,
Иҟан, дыҟан, даҿын иара иус,
Дхагалан даман, датәӡан, ҽак ихымыз,
Дыҟамызт, иашан, хьӡыкгьы иҭахыс.
Дрызгәамҭеит аԥхьа,
Дрызгәамҭеит нас-насгьы,
Аха, иааиқәшәан, зны игәы данага,
Игәарҭеит дахьгылаз аҭыԥаҿ дзаԥсазгьы,
Иабалак дузмыргыло, уи нхеит иҭыкка.
1967

186

***
Абри ауаҩ зегь иаахо, дзыниазеи ҳәа схәыцуа,
Уара сузхәыцуа, сыштәаз уажә ааигәа,
Иаасгәалашәеит, шықәсыла бжьба-ааба
анысхыҵуаз,
Ҵәа-ҵлак иахҭаагоз ҳаивасны ахәыҷқәа.
Алапҟьа иаҳаргон уи ашкол ахь ҳаннеиуаз,
Алапҟьа иаҳаргон, ҳхынҳәны ҳанаауаз.
Цқьа иҟалаанӡагь иҟәыбаса илеиуан,
Ихьыдхәан, еидаран аҵәа ҟаԥшь иаҿаз.
Абӷьыҵәҟьа азынхомызт уи аҵла ҭагалан,
Амахәқәа азаанхон, агәаҟ, ицәыҟьҟьа.
Ҵәак ҿахаӡаргьы, иақәшәон уи ҳалаԥш,
Иаахон, еиҭаахон, иагон алапҟьа.
Рымахәқәа хахаӡа, анаҩсан игылаз
Аҵлақәа, ирҿамызт азыҳәан ашәыр,
Иԥхьакын, иаабомызт, иҭынчын зегь рыла,
Иақәшәар ҳәа ишәомызт қәнамгак, машәырк…
1967

***
Ҩызак дабаҟоу, ухеиԥш зыгәра уго?
Зегь реиҳа уеилызкаауа, угәы уанаго?
Абзиара узиур, уи аҭак иазыԥшым?
Думамызт, думам, дуоупҳәагь уԥшым.
Уцәажәоит, урҭ зегь аныӡба иарго:
«Ҩызак дҟалашам, бзанҵык зыгәра зго…»

187

Ус убахьоу, џьушьҭ! Зегьыҵәҟьагь еиԥшым,
Дыҟами убзиара аҭак иазыԥшым.
Уи уиҭахуп азы, – иамам ҽа мзызк, –
Гәыкала иуит, дад, уа узыҳәан дызҿыз.
Уаҵәы зны иуҿеикуам, изуурц аҭак,
Хьаас уи имоу – илшом рацәак;
Аха илшо амаҷ аҿы, – ибароуп Анцәа, –
Уа узыҳәан иҽҭихуеит, иашан, ицәа.
Маӡа дувсны дымцац акаҿы,
Угха ҳәатәызаргь, иҳәоит уҿаҿы.
Аха иҟамкәа ихымҵша ушәхымс!
Иҟоуп аҩызцәа, аргама узҭахым,
Шәыбжьара ихыз уи ацҳа ахьыбгаз,
Умбара иашьҭоу рдунеи ахь иагаз.
Иҟоуп аҩызцәа, иуҵоу маӡа,
Иҟоуп аҩызцәа, иҟазҵо ҽыргаӡа,
Уиала мацара ухыхра зҭаху,
Иҟоуп ианумоу азыҳәа узҭаху.
Иҟоуп аҩызцәа, аӡы уанаго,
Зыблақәа хызҩо, ушгәаҟуа зымбо.
Уимоу, ушьыцган, ицәышхаз ааигәа,
Ирбылгьан, умҩа ианзыжьло ақыдқәа…
Аӡәы уиҭахымзар – еилкаауп сара сзы,
Ԥыҭҩык урҭахымзаргь – еилкаауп сара сзы.
Зегьыҵәҟьа урҭахымзар – уҭалеит лада,
Зегьыҵәҟьа урҭахымзар – уҽеим ухаҭа.
1967

188

АԤСРА ИАҾУ АН ЛЫМАТАНЕИРА
Иааигәахама, мшәан, абасҵәҟьа сара саџьал?
Ах, иабыкәушь уи аԥсцәаҳажә дахьсыхьӡа!
Дышгылоу гәасҭоит ашәаҿ иц хырџьаџьа,
Уи далаччоит иахьантәарак иԥаҵа.
Схәыҷқәа хәмаруа, аа, ара иахьамҵоу,
Макьана ашҭа дҭымҵыц аиҵыбӡа…
Макьана урҭ рцәыхьчам ахьҭеи амцеи,
Цқьа аныҟәашьа, агылашьа дырҵам.
Са саныҟам, срыцҳауп, ишԥарыԥсыхәо,
Алакә ссирқәа рзеиҭазҳәода иртәаны?
Ирҿаччода ашьыжь, урҭ анҿыхо?
Ирхагьежьуада, иҟалар ишьҭаханы?
Есуаха, сара сыда, изкәабарыда?
Рхы зшьышьрыда, ргәы зшьышьрыда ирызгәыкны?
Ирыгхаз шрыгхаз рымҳәар, избарыда?
Иныҟәызгода, сара сеиԥш, рнапқәа кны?..
Срыцҳауп, адәы иқәхар дара рыцҳан,
Срыцҳауп, адәы иқәхар иеибаха.
О, Анцәа! Сыҽкасыжьуеит уаԥхьа ҿыцха,
Схәыҷқәа смааӡац, урҭ рзыҳәан сеиқәырха!
Иухьрызеи сара саџьал маҷк уахьнахо,
Усзылбааԥш, сгәаҭ, сахьангылоу амҩа-па.
Схәыҷқәа срымаз иҟалаанӡа рхы инахәа-аахәо,
Рхы шырымшьуа сыблала исырба.
Исырба урҭ излоу ишрылаԥхамшьо,
Мҩа хәахәа ишаным, иагьшрызҳаз.

189

Абри сахьӡар, сара сзыҳәа еиҭамшо,
Нас усмеигӡан, ԥсрам, сыԥсыргьы нас!
1967

***
Шәыҟәгьы зыҩуам сара,
ибдыруазааит, уаҳа,
Быхьӡала
телеграммагь сышьҭуам шьҭарнахыс,
Ҳабзиабара абааш ду
ҳаргылаанӡа еилаҳаит,
Ибымамшәа зызбои, нас,
уи бара хыс?
Ирҳәоит,
уа былахь еиқәым ҳәа зынӡакгьы,
Уимоу, бычча-ччо,
бҟалеит ҳәа бхааӡа.
Шәыҟә гәарҭак
еишьҭалан ианнеиуаз, ажәакгьы
Рхымҳәаакәа,
иабҭон ҳәа амца, гаӡа.
Ба бтәы сыздыруам,
са сзыҳәа иуадаҩын
Уи ҳаиԥырҵра амш.
Избоит иахьагьы:
Аҩныҟа ҳхынҳәырц аҭахызшәа,
асы аҩуан,
Аха бара быццакуан
иаҳагьы.
Сцәажәон,

190

зегьы-зегь са сакәушәа изхароу,
Крысҳәама усҟан
ба бзыҳәа иаӷьыз?
Быда сышхәарҭам,
бышхаароу, бшыԥхароу…
Арҭ ракәын, сцо-саауа,
ажәасгьы исҿакыз.
Аха, иамузар,
иамуз, еилаҳаз,
Изышьҭысхра арбан
исаҩсыз шьҭа хыс?
Шәыҟәгьы сыҩуам сара,
ибдыруазааит, уаҳа,
Быхьӡала
телеграммагь сышьҭуам шьҭарнахыс.
Уи сылшоит.
Исылымшо акызаҵәык ыҟоуп,
Ԥсыхәасгьы иамоу сыздыруам зынӡа:
Сааигәара быҟоушәа,
бсыцушәа бныҟәо
Есуаха
ԥхыӡла бызбоит агаӡа.
1968

***
Ҩызас думоуп, уара узыҳәа бааԥс ихым,
Иҭахым уи ацәгьа уақәшәар, иҭахым.
Уханы дтәаны, дмыцәакәа, иршоит, ушьҭахар,
Уангыло дувагылоит, иааникылоит умахәар.
Уԥсыҽцәахар, дулабжьоит,

191

Уҽырӷәӷәа, – иҳәоит, – агаӡа!
Ижә-заҵә уиҭоит, ахәда ашаха нахаҵа.
Џьара дтәашам, уара узыҳәа дааԥсаны,
Ашьха дхалан, амшын дырып дыӡсаны.
Уи дуеиӷьнаҵ.
Аха, уиеиӷьхар, уаԥсахар?
Узымгыларц иҭаххоит уи, ушьҭахар.
Угәы умиҟьоит уаныԥсыҽхо,
уҟаиҵоит уеицәахо,
Дувагыларгь, ииуа башоуп, дашьҭам унзырхо.
1967

***
Уҳәан-сҳәанк рыбжьалан, иааилнахит,
Инеиԥырҵны, рҩыџьагь иавалт аган.
Аӡә дгәааны егьи диҿаԥшӡахуам,
Уара мчы амам ҳәала уҳәан-сҳәан.
Зымҩа игылан иччоит, рԥаҵа ыршо,
Аҵәы зыршоз, ианырба изышьҭаз…
Урҭ уареи сареи, иудыруоу, ҳашџьаршьо,
Урҭ уареи сареи баша иҳацраст.
Уҳәан-сҳәанқәак рыманы рҿаархан,
Аха ҳабжьара изыбжьамлеит зынӡа.
Зыбжьара бжьыкказ роуп рӡы-хәашь иӡаахаз,
Зыбжьара бжьыкказ роуп ашҳам зыхьӡа.
1968

192

АҨНЫ ИЗЫМТӘО
Нҵәара ақәым, рымҩа цоит, иабаго,
Ианбыкәу урҭ рыгәаҭеира ианазхо?
Ашьха ишыҟоу, дара кылсуеит ага,
Аҟәара инықәлоит, амра хаа рхаԥхо.
Игазҽазуа, амшын ихуп анышьқәа,
Ччабжьы хаақәак акыркыр ихҵо…
Имтәац шуҳәо, аҟәара хара иныжьны,
Ҩаԥхьа рымҩа цоит икәараҵо.
Извалазгьы ӡиас ӷьык ахықәоуп,
Уи аауеит абахәқәа ирыбжьҟьа.
Хра ҭакнаҳак рымҩахәасҭа аҿыгоуп,
Цәгьа ишәарҭоуп, аха ицоит ԥхьаҟа.
Ргәы еибархаҵо, ашьха дуқәа ирхыҵны,
Урҭ акаршәра инықәлоит иааԥсаха.
Игәарам усда-ҳәысда, шәкы ирызхәыцуеит,
Амахҽқәа ирықәтәа инеиуеит, иеицырхәхәа…
Аҩны изымтәо, аҩны изымтәо, шәымҩа абацо?
Шәара шәзыҳәан иарбан, уара, нас,
Тәамҩахә зыҟам уаҳа, аҭынчра зыӡыз,
Адунеи ду ас изыҭшәахаз?
Аҩны изымтәо, аҩны изымтәо,
шәа сшәызхәыцуеит,
Сагьыҟалоит саншәызхәыцуа сеихыкка.
Аҩны изымтәо, изызӡари, сшәыҵашьыцуеит,
Сшәыҳәоит, нас, сышәҩызатәны сыжәга.
Итәанхалаз рыӡбахә шәа ишәаҳама?
Ишәаҳама ргәы зынӡа ишцәымсахаз?

193

Рашҭа иқәиааит, иштәаз, аҳәа кама,
Иҳамрыцқьои нас-нас ҳәа ишҭаԥшуаз.
Адәы сықәзароуп са сеибаха-еибафо,
Сара сымҩа ашьхақәа ирыҿгаз.
Сыжәга шәахьцо, шәабаҟоу, нас, шәабавоу,
Аҩны изымтәо, адунеи ду зцәыҭшәахаз?!
1967

***
Ҳабацо, ҳабацо, абас зегь ҳаихо?
Ишышәҳәара, иарбан дәыӷбоу ҳзыгхо?
Иарбан ӷбоу ма инзыжьуа асқьала?
– Ҳагхоит, нас уҵаалап, уцала!..
Акы ҳагхоит еснагь, ҳаццакуеит,
Аҩнашә ныдҵан, ҳласны иаҳаркуеит.
Исыздыруам ҳзыгхаҵәҟьо, исыздыруам ҳзыхьӡо,
Аха издыруеит ҳазегь ҳахьцо.
Уа ццакра ҳәа убашам зынӡа,
Уа дыҟам аҟәыш, агаӡа.
Уа амра гылом, амра ҭашәом,
Акгьы уаргәамҵуам, угәгьы азыԥжәом.
Абри аадыруаз ҳагәқәа аныԥжәо,
Ма зынӡа изыцәшәатәым ҳанацәшәо.
Иҳәатәым анаҳҳәо, ианаауа иутәым,
Иҳамоу ҳанеигӡо, ҳанашьҭоу атәым.
Абри аадыруаз, аҩызцәа, есқьынгьы,
Ҳабла ианамбо ассирқәа зқьы,

194

Ӡхыҵрак ҟалазшәа, ҳаихьымӡо, ҳаихьӡо,
Ҳаццакы-ццак, ҳаивасны ҳанцо.
1967

***
Иаагьежьы-хынҳәит, аҵықь анааҭга,
Игәыҭшьаагаха иҵәаа-ҵәааит ала.
Иназыдҳалаз ашьаҟа аҽнадга,
Шьаҿақәак ҟанаҵахит ганла.
«Абриоуп маӡала ацҳара иунаҭаз!» –
Аԥшәма ишәақь аахаиршалт еиҭа.
Башаӡа игәыӷит маҷӡак ишаҭос,
Аха имырхааит уаҳа илакҭа.
Ҩаԥхьа аҵықь анааҭга, еиҭашьҭаст,
Аха еиҭагылт аарла, игәагәо.
«Уалга, уҽеиқәк, уабацо» ҳәа дшашьҭаз,
Аҩнаҵаҟа иныҵалт аҟәада аҿыкәкәо.
Иҟуҵәуо, иақәымшәо ируа,
Аласба хәыҷқәа ангәанаҭа ааигәа,
Ала, алабжышқәа цырцыруа,
Иааиҵнахит ԥшьаала ашьапқәа.
1967
***
Срыҭәҳәа-рыҭәҳәан исырԥхон,
Лнап хәыҷқәа ахьҭа ианакы.
Ажәа ҟәандақәакгьы сҳәон
Гәык-ԥсык ала, слызгәыкы.

195

Сара сцон, лара дынхон,
Ҳа ҳаиԥырҵуан уи аҽны.
Схы-сгәы зегь ара инхон,
Дызлансыжьи, нас, сԥырны?!
Са сахьааиз амра ԥхон,
Амшқәа сԥылеит ԥхынраҵас.
Ла слызхәыцуа, ара сынхон…
Шықәсы наҟьак ус имҩаст.
Сеиҭанықәгылт сгәырӷьо амҩа,
Хәыцра хааӡак сатәнатәын.
Акрыздыруазма ишысзамуаз!
Сагхеит: уи ҽаӡәы дитәын!
Ишԥахымҵ, арантә санца,
Лцәанырра, мшәан, акы?..
Ирԥхарц илҭазаап гаӡа,
Лнап хәыҷқәа ахьҭа ианакы.
1967

***
Иԥсымҭаз ахаҵа ихашҭит зегьы-зегь,
Иҿаԥхьа даацәырымҵит иан дышлаӡа.
Иааигәара иабгьы дибом, изакәызеи,
Дмааит уи далаччо, иршо иԥаҵа.
Ҩызак диман, гәы ҭбаа дук, иашак,
Агеи ашьхеи уи дицны дрыбжьан.
Ирхаарц дашьҭан иԥсҭазаара анашаз,
Ацәгьеи абзиеи данрықәшәоз диашьан.
Ишеицыз ӡи-мцеи ирылсхьан изнымкәа,

196

Иаауан изеибамбо урҭ рызхара.
Иара абриҵәҟьа ихаҿсахьа изанымкәа,
Игәы ҭацәыма, ианааи иҿҳәара?
Ихашҭит ҩызас даныршьоз, дахьыршьоз,
Изусҭцәаз ихашҭит инижьуаз ҭынхас.
Уи акәында, ихашҭит ацәгьара зыршоз,
Иаџьал аанӡа дҭахарц зҭаххаз.
Аӡ иацәигаз дигәаламшәеит хыла,
Игәаламшәеит уи зынӡа дышхәыҷыз.
Игәаламшәеит раԥхьа амшын ду данхылаз,
Ихашҭит даниҳәаз, данигаз аԥҳәыс…
Аха ахаҵа ибла иаахгылеит
Имшқәа зегь реиҳа иссирыз акы:
Иҿаԥхьа лыблақәа ҭхахаӡа дгылан
Ԥҳәызба ҵәрышкәак, илнаало лыҵкы.
Уи илнымаалоз арбаныз усгьы!..
Игәалашәеит: ҿымҭ, еивагыла ианцоз,
Данҵәуоз, дҵәуарц иҟамкәа мзызгьы,
Лыччабжь хаара адунеи ианахьӡоз…
Иҿыркааит, иаразнак иаакылсын, игәаҵӷа,
Дышьҭкәыцәаан дыргеит дара нас,
Раԥхьатәи амши раԥхьатәи аҵхи –
Иахьанӡа, ԥсраҽнынӡа, игәаҵа иҭахаз!
Дҵәуарц егьигмызт ахаҵа дқьызқьызны,
Илаӷырӡ хаҟәҟәалт. Дааиқәыркит уи нас…
Ашәхымс ианахыҵуа саџьал мышкы зны,
Анцәиныс, саргьы бшысгәалашәо убас!
1968

197

АҨСҬАА
Дабажәбахьоу аҩсҭаа алакәаҿ ада?
Уи дҟаларгьы ара ма ана,
Ихы уирбом, – схәыцуан, – ганкы иҽаҭан,
Идыруазар акәхап зықь маана!
Аха са дысԥылеит уи иҽҭыган
Аҽнышьыбжьон ақалақь агәҭа.
Изхарафан, изхаражәны дыҟан,
Дҿаԥха-ҿаччон, ихаан илакҭа.
Уи дызлаҟоу цәырҵуамызт, ҵаны,
Иасырбаргьы башаӡа схы аџьа,
Иман бжь-цаԥхак аҿаҵаны,
Иаҩсҭаара зҵәахуаз, ачықьмаџьа.
1968

СЫЗҬАХЫМ РНЫҲӘАҾА
Аҵәца маҷшьан, аԥаҭхь ала сҩахоит,
Сызҭахым шәныҳәаҿа зжәуеит иҭыркәкәа…
Исышәымҭан, сшәыҳәоит, исышәымҭан ҭаха,
Сымҩа ианшәыжьлала ирбылгьо ақыдқәа.
Са скарауараха, исыламкәа уаҳа,
Схала саннеиуа шәхы сшәырбала.
«Уалгеит, уабаҟоу, иҵегь уеихәлаҳап!
Уалгеит, уабаҟоу!..» – шәара шәҳәацәала.
Шьапҿаршә сыҭо шәааила, шәхысхысла,
Сара шәышсыцрыхо шәамгааит гәыԥҵәа.
Цәҟьарас сахьшәымоу шәеигәырӷьо шәхысла,
Ишәзамур, дшәыцхраарц, шәиҳәала Анцәа.

198

Иахьа сшәыцәцаргьы, шәеишьклаҳауа шәсышьҭаз,
Амшын схылар, шәымԥшыкәа шәсыхьӡа.
Ацәқәырԥа шлақәа ирылсны инеилааит анышьқәа,
Сышьҭа ихылаз, шәӡхыҵ шәеибгаӡа.
Аӡыблара сшамоу аныжәба, шәысмыхәан,
Шәыччала, шәыччала, шәгәы аԥсы ашәыршьала.
Шәыччала, уиакоуп усҟан са исыхәо,
Уиакоуп исыԥхьо: «рцасгьы уӡсала!»
Сангәырӷьо – сымгәырӷьарц, санҵәуо – еимасҭәарц,
Иҵегь еимасҭәарц, схы еимлагәа искырц
Шышәҭаху здыруа, аган ахь шәтәазааит,
Изауп ҳәа шәтәазааит ахаҳә ма акырцх.
Краамҭа, краамҭаӡа ишәмоуааит лакьакьа,
Аҳәа-ццышә еиԥш сахьцо шәысҿакыз.
Усҟан сныҟәап ҳәа сыҟоуп сҽырԥагьа,
Шьабжьаанӡагь исхашҭуа сҟалашам сзызкыз.
Шәыҟаз, нас, дадраа, шәыҟаз шәеибафо,
Са сзы шәгәы шыԥжәалацгьы иԥжәалоз,
Хыхьгьы-гәыхьгьы уи ишәнамҭакәа шәаваз,
Шәаваз, шәеибгаз, саргьы сықәԥалоз.
Сықәԥалоз – сыӷәӷәахап, сықәԥалоз –
сызҳалап,
Исызҳалар, шьапҿаршә ҟашәҵалап сызҭахым.
Уи ахьызбо иаҳагь са сыццаклап,
Сцалап, ираҵәан ишышәку шәҭачкәым.
Исышәымҭан, сшәыҳәоит, аринахыс ҭаха,
Сымҩа ианшәыжьлала ирбылгьо ақыдқәа…

199

Аҵәца маҷшьан, аԥаҭхь ала сҩахоит,
Сызҭахым шәныҳәаҿа зжәуеит инҭыркәкәа!
1967

***
Сҽалазгалеит ҳәа сыҟоуп са исусым:
Снапаҿы иаазгеит шысҳәо, абар,
Избоит, илеиқәаҳан, амца шахысуа,
Избоит иқәган иагазшәа зны аҩар…
Иудыруеи арахь саанагазар машәыршәа,
Сара сусҵәҟьа аансыжьыр, ҵаны,
Аҵыруа ахьалырдо, адгьыл ахьыршәо,
Ацәқәа ахьнарцо зны ираԥцаны;
Аџьа ахьырбо аӷьара ихгылан,
Аҽага ахьырҟьо, аԥхӡы нарҿаҟьо…
Иарбан урҭ ауаа ирылан исылам?
Абри акәзар ара зегь зыхҟьо?
Схынҳәып, нас, ақыҭахь, исыхоит ақыҭа,
Сыҟоуп араасҭа уа саҭахыс.
Сахьырбо сыршьааит, рҭахызаргьы, хыдас,
Деилагеит, уаҳа акагьы ҳәа исзыԥшыз.
Иҟасҵар иудыруеи уаҟа ихьӡырҳәагоу,
Зны сцәаӷәо, аҽазныхгьы срашәо.
Аха исымкижьҭеи иҵӡозеи аҽага!
Ԥасеиԥш исзымкыр? Абриоуп сагьзыцәшәо.
1968

200

***
Сынхьаԥшын, саахьаԥшит аҟароуп, уаҳа
Исымбеит сара исаҩсыз ашықәсқәа ахьцаз.
Исҭахуп, исылшаз даара акры ахаҳан,
Инасыгӡарц абри амҩа сызнылаз нас-нас.
Макьаназ
Имаҷуп арҭ ашықәсқәа ирцәызгаз,
Саԥхьаҟа исылшаша еиҳауп хараӡа.
Иарбан мчу сара саџьал сахызго?
Иарбан мҩоушь уи? Уца, укәараҵа,
Ашықәсқәа рӡыблара уаламхан, салга,
Сымҩа, са сзыԥсахша агәра га;
Унеила, исықәхап ҳәа умшәакәа ауалқәа,
Ӡызар – сырга, шьхазар – сыхга…
Аха сшәоит сара, инысҵыргь ҩынҩықәра,
Саџьал анааилак, исҳәахыр ҳәа абас:
«Сынхьаԥшын, саахьаԥшит аҟароуп, уаҳа
Исымбеит сара исаҩсыз ашықәсқәа ахьцаз».
1967

***
Ишырҳәоз:
«Макьана зегь уаԥхьаҟа ишьҭами,
Унеила, урыхьӡап зегьы-зегь, уԥшыз»;
Ишырҳәоз: «Уҿами, макьаназ уҿами»,
Сымҩа абжараҵәҟьа сымбакәа саныст.
Иҿаҿаӡа иснырҵеит ашықәсқәа рышьҭа,
Ӡыбларак салан мацара сшаауаз.

201

Иабаҟоу, ашықәсқәа, исыхәартә исышәҭаз?
Иабаҟоу уахыҽхәартә сышьҭахьҟа инхаз?
Исылшари, схәыцуеит, уаҵәы ма уаҵәашьҭахь,
Ианбыкәу сзышьҭоу зегь сара санрыхьӡо?
Хәы сзақәму изуа, ирласны исхашҭуа,
Иҟаму уаҳа са сгәы назыгӡо?
Сгәы ндырхаҵәҟьама, исызҭада агәала,
Сҩызцәа ражәа ҟәанда смаҳау?
Схала мацара амҩа санхалоу,
Исыԥшааз аиҳа исцәыӡыз еиҳау?
1967

***
Илеиԥшу сылԥымлац лакә ссирк аҿы ада,
Ԥхыӡк аҿгьы илеиԥшу машәыршәа дсымбац.
Дарбан ԥҳәысу дызхылҵ уи, дызшада,
Дзынцәахшада изыргьежь жәларык рыблахаҵ!
Раԥхьа данубо уааҭгылоит: «Дышԥашоу!»
Уқьышә иаақәыххуам уаҳа ҽа жәак.
Лхыхра уҽазукыр, еилукаап уи шбашоу,
Ма ажәа анылнуҵа, уаргәырӷьом аҭак.
Арахь, лнаалашьа ссирхуп зегь рыла,
Дымкьыкьӡа шьыбжьаанӡагь дизгәамҭац аӡәгьы.
Амҩан, агаҿаҿ, дахьнеилак, уи рылаԥш
Дыҵамшәо зыҟамлеит знымзар уеизгьы.
Иқәыԥсычҳауа илывсуа, шқәыԥсычҳауа ицароуп,
Ҩаԥхьа иаацәырҵуеит шьоук лаԥхьа иҽырбо.

202

Лхаҿы гәык ихнахуеит, иџьаршьоит лӡара
Арԥар, уи ԥхыӡла уахынлагь дызбо.
Анацәа лышьҭоуп, аԥацәа ианырзамуа,
Ажәа бжьызго, аҳатәы рҳауашәа,
Ицаргьы еиҭаауеит, иқәуп урҭ амҩа,
Иахьа иамуз, уаҵә ма иауашәа.
Аҳәса змоу ракәын, иуарҳәом аргама,
Аха ргәы иҭасуа иавоуп маӡа.
«Сахьымӡоз, сышԥаццак, зынӡа сеилагама,
Иауаз маҷӡак сааԥшыр агаӡа!..»
Лара лакәын, лакәуп дызлаҟоу иахьала,
Иуздыршам акала илгәу ма илху.
Зых иақәиҭу ԥсаатәуп, дақәтәоуп аԥшалас,
Дцоит ҽа мҩакала, лҿара ишаҭаху.
Дныҟәалааит ԥыҭрак арԥыск дылҭахымшәа,
Зегьы-зегь ҳаргәырӷьо, дхааӡа, дыԥшӡаӡа.
Иаҳцәыӡуа маҷым,уи ҳалаԥш даныҵшәа,
Иаҳцәыӡуа маҷым, уи хаҵа данца.
1967

***
– Исҭахуп сара абас ҳанҭыҵыр сбыцны,
Агаҿа ҳшавоу мацара ҳнаскьар;
Ҳашнеиуа рымӡкаҿ ҳаатәар, ҳамҩахыҵны,
Бгәы иахәо еилыскаар, бшыччо саҳар.
Исҭахуп, схәарҭам урҭ рыдагь, ибдыруаз,
Былаԥш хаа, насгьы – иҟәандоу жәақәак;

203

Ахьӡы ықәдырҭәазшәа, ҳҿаԥхьа, ицырцыруа,
Амза ашәахәақәа иаҳзышьҭарҵар мҩак.
Исҭахуп, баасыдкыл, снапы алшьуа мацара,
Быхцәы бырфын хҳәада исҳәалар.
Снапы акәсыршар сҭахуп бара бӡара,
Исҭахуп быԥсыԥ шлабга-ҩабго саҳар.
Аҵх лаша иалыҩуа арҵуқәа рашәа
Исҭахуп ҳшеицу иҳаршар адәаны.
Исҭахуп мҩакы ҳазааиуа ҳаицәажәар,
Исҭахуп, ҳгәырӷьо ҳцалар ҳаиманы.
Исҭахуп, анасыԥ иашаҵәҟьа сыман,
Сара сымшқәа абас инаскьар.
Бара ибҭаху сабымҳәо, сымыш?
– Исумырбан, – лҳәеит, – уаҳа ухабар!
1968

СААУАН САРА АҨНЫҞА…
Саауан сара аҩныҟа скахәыцуа,
Исыцыз ма исышьҭаз сымбо.
Сҿара акәу, амҩан ак ыӡуан,
Сышьҭахьҟа ицон ак наскьо.
Сылаԥш ахьӡозу саахьаԥшыр,
Сҭаԥшрызу абла ҽазнык?
Иамыҩрыз џьысшьон са сгәы абжа;
Уи аасымшаҭар ҽа ԥсык,
Сшьапқәа срызгарымызт аҩнынӡа,
Ихьанҭамыз урҭ усгьы луҵас.

204

Са сыбла ихгылан ихымҵӡо
Асахьақәа, амшқәа – ицахьаз.
Сыбла дыхгылан ҵарадагь иҟәышыз,
Геи-шьхеи еимыздоз, ахаҵагә зызҭаз;
Згәы ҷкәыназ, зхахәы даараӡа иҟәашыз,
Ахшараҳәагь қыҭак зааӡаз.
Амхаҿы дызбон уи, иҽага аанкылан,
Ашҭаҿ дызбон, иԥсы ишьо.
Сыбла дыхгылан уи, сыбла дыхгылан,
Ихаҵагә имымҟьо – ихәрагь мӷьо.
Сахьак цәырымҵит сҿаԥхьа дызцымыз,
Арахь, сгәы ак ҭажьын хаҳәҵас.
Аҩныҟа саауан сынкахәыцуа. Исҭахымызт
Агәра згарцгьы абыда сшынхаз.
1968

***
Иҟоуп сыԥсы зыҽҳәароу зықь хазына,
Урҭ сызхараҵәҟьа макьана исымбац.
Иҟоуп, абар, изыҟоугь са сзын ауп,
Адгьыл еиужь ду, иҟәымшәышәу ашьац.
Ажәҩан иаҵоуп аԥҭақәа былгьо,
Рыҭра иҭаиоуп амшынқәа газго.
Ишьҭоуп амҩахәасҭақәа, абнара сылган,
Инхаҵәи-аахаҵәи мацара сызго.
Аԥрақәа неиуеит, ирыҵас аԥшалас,
Анышьқәагь газҽазуа ихыхуп хазы.

205

Аҵлақәа гылоуп – абӷьы иаҵәа зҿало,
Абӷьы иаҵәа змымҵәо, ма ашәыр рҿассы.
Ҩада, ажәҩан ҵаула рхы алак,
Ашьха ԥагьақәа гылан иааԥшуеит.
Арҩашқәа абахәқәа ирылҟьан иҭалоит,
Агәгәаҳәа арҩашқәа ахьнеиуа еилашуеит…
Адгьыл узлақәҵри абарҭ зегь ааныжьны?!
Гәнаҳароуп абарҭқәа уаҳа иумбар.
Аха сгәыӷуеит схынҳәып ҳәа мышкы зны,
Иҟалом са сыбжьахәаша сцар.
Схынҳәуеит, ааԥны мыш хазынаӡак сацны,
Адунеи нсыжьыр ҳәа уаҳа сымшәо.
Схынҳәуеит, сшыҟаз аамҭала сыбжьаӡны,
Уҿанынаухо сышәҟә абӷьыцқәа еихыршәшәо.
1968

206

АШАМҬАЗ
АПОЕМА
«Шәнеибац, шәнеибац,
Аԥсуаа рыҷкәынцәа,
Аԥсны азыҳәан ашьа казҭәо,
Аԥсуаа рыҷкәынцәа!»
Амҩахәасҭа анаара ихалоит иаҿалакьуа,
Ахәы ҳарак иакәшоит уи маҟаҵас…
Днеиуеит дааҭгыло, аҵх еиқәа иҽалакуа,
Игәеиҭоит ақыҭа, ишьҭахьҟа инхаз.
Харантәи лашарак машәыршәагь иубашам,
Аҵх лашьца иаҵәахт ақыҭа ахаҿы.
Дхәыцуеит дахьнеиуа: «Ианбашо, ианбашо,
Ианбыкәу ҳанкылсуа ҳзызгәаҟуа акаҿы?..
Ишыхәлаз, иаразнак ицәт акәаҷабқәа,
Икылӡрыҩуа ааҵрақәа ирывоугьы рцас.
Иага ицаргьы урҭ, ацәгьа зҳасабуа,
Рхы иҭаԥап ҳәа сыҟоуп зегь нас.
Закә аамҭоузеи ицәырҵыз, аиашаз,
Узеигәырӷьо мыш каххаак убом.
Аҵхқәеи амшқәеи цеит еилаҩашьа,
Аха, са стәала, краамҭа изцом.
Зегь еилыҵроуп, еилгароуп ишнеиуа,
Аха аусқәаҵәҟьа аныҟоу уажәоуп.
Уажәоуп, шьоук амца ркын, иангәаҭеиуа,
Раџьал шааиз рбазшәа, еикәашәоуп.

207

Урҭ еикәамшәацкәа иауҟоу иахьадагь,
Аха аргама иахьеиԥш иммақарц.
Ицҳауеит аҟаҿыҳәа, ирҿагыло дыршаҭом,
Рыԥсы дарҭоит, имариа рбар.
Шьоук тәоуп иқәыԥсычҳауа,
Аус уи абахәо! –
Аусаз урҭ ыҟам, ихашәалт, имцхәуп.
Аӡә алада дахоит, аӡә аҩада дахоит,
Шьоук жьоуп, иҟаҭәоуп, ишнеиуа иахьхәып.
Ҭынчрам уахьнеилак, еилыхо еидгылоуп,
Аиашеи амци рышьхәақәа еивҵоуп.
Зегь шәарҭоуп. Ҭынч уҩныҵәҟьа узахылом,
Дызусҭоу уздыруам ааҵраҿ итәоу…»
Амҩахәасҭа анаара ихалоит иаҿалакьуа,
Ахәы ҳарак иакәшоит уи маҟаҵас.
Днеиуеит дааҭгыло, аҵх еиқәа иҽалакуа,
Игәеиҭоит ақыҭа, ишьҭахьҟа инхаз.
Уи аханами, аҽадкылан ашьха,
Иахьгылоу иаб иқәацәгьы заҵәӡа.
Арантә амшын аҿы иубарҭами ашхәа,
Арантә зегь убарҭоуп ҽынла иккаӡа.
Агәаҟра хьанҭара дцарц дацәыбналан,
Абри аҭыԥ ссир алихт иабду.
Аха араҟагь, агәаҟра рхьынҳалан,
Инхеит дара, ирзымдыруа анаҩсан иутәу…
Ашьха иааӡаз ашьхақәа изныжьуам,
Дызгаша ааины иаахыҵыргьы ашәхымс.

208

Иаҳа иахьеиӷьу дыԥсырц иҭахгәышьам,
Абра аасҭа еиӷьу ҽа дгьылк иҭахым.
Дхабыхацуа дшааиуаз, иаамҭа даргәашан,
Иқәра анифа, абду дырцәыԥсит…
Абраҟоуп иахьибаз зны ахаа, зны аша,
Иара игарагь абра идырҵысит.
Уажәгьы агара ҵысуеит агәыдыҳәа,
Агарашәа ҩныҩуеит араҟа аҩнаҭа.
Иҟоуп уи ныҳәан, иҟоуп уи ныҳәан,
Дныҳәоуп зегь рыла аԥшәма ихаҭа.
Дныҳәоуп ихәхәаӡа алҩаҵә ахьҩеиуа,
Иа ихаҭыԥан, дҩеидасны, уаҵәы
Адәы дахьаақәло, иҽышькылбжьы хьаҩуа,
Зегь рыла иа иеиԥшу ҽаӡәы!
Иреиҳауп адунеиҿ иҟоу зегь шанас,
Ажә аҭыԥан аҿыц ахьиуа!
Дбажәгәаламуа дгараз макьана,
Мшызҳа изҳауа, ҵхызҳа изҳауа.
Иимҭеит ахьӡ Ахра ҳәа баша,
Дыԥшуп дыӷәӷәахап ҳәа храҵас.
Дгылап ҳәа уи арԥыс аиашаз,
Илан иабацәа рхаҵара, рҵас…
Уажәазы игара ҵысуеит агәыдыҳәа,
Игәы раҳаҭны дыцәоуп дҭахәхәа.
Цақәа, уи нан, дахьаатәаз ашьшыҳәа,
Лхаҵа лыбла деиҭаахгылт уаха.

209

***
Арушьани Базалеи цәажәоит еидтәалан.
Абиԥеи ирҳәаша иагагь ҟалап.
– Уцәар сымуит уаха, саб, цәамҭа хаала,
Аха уахакгьы снашәылаԥш шәызбап…
– Сыцәан, дадхеит, – ҿааиҭит Базала, –
Ицәо сабаҟоу, баша сышьҭоуп.
Уахакгьы ухынҳәызааит аҩныҟа еибгала… –
Акәаҷаб адыркын, наҟ-ааҟ еиҿатәоуп.
Аб дышлахьеит дшышлара дҟәашӡа,
Аԥа макьана иларшәым шлацк.
Аха, иҵуазеи, инықәыршәны ипашәӡа,
Аха имоуу, иԥаҵаҵәҟьа имсац.
– Убнауаҩхарц егьугым, –
дцәажәоит Базала, –
Ҳаргьы ҳаухашҭит уаазқәылаз, гаӡа,
Насгьы ухы уашьҭам, узлазбо, акала,
Егьырҭ зегь ракәым, уафт уԥаҵа…
Кралҵуоу, баша усу шәзыргәаҟуа? –
Аҭак иаҳаанӡа диасуеит нас: –
Ҳлаԥшықәҵан ҳрымоуп, дад, ҳара араҟа,
Ҳа ҳакәу џьушьап еиҿызкааз «Кьараз».
Аха ирымдыруеи уи уаргьы ушалоу,
Ушгылоу «ацәгьа зыршо» рыгәҭа.
Урықәшәар, иуаҩсуам, иулгоит мариала,
Ҳара ҳзықәдыршәашагь уазхәыци ухаҭа…

210

– Ҳхы раҳҭап зугәахәуеи усҵәҟьа мариала,
Ҳусқәа шыхәмаргам сзымдыруеи, саб?..
Уи иажәа даԥыҩлоит иаразнак Базала:
– Зегьы ирызу ҳәа ауп иуасҳәо ҳасаб.
Иуасҳәом: «Амҩа уанымлан, иуҿаҳап»,
Дхаҵам ахаҵа, амҩа иацәшәаз.
Уҽруҭом иуԥылаз, уа унапқәа раҳан,
Урԥылап ҳәа сыҟоуп, дад, хаҵаҵас…
Иҟалом цәгьа-мыцәгьак рыхәшьадуа анымшо,
Ахәа илхо шәыбжьара ибжьахаз.
Ишнеиуа, ироуа џьыршьоит ахыбжа,
Ҭироуп, ԥсахроуп, ҭироуп ирзынхаз.
Анахь акә, арахь акә, иашьҭоушәа аиаша,
Иахьыҟазаалакгьы идыршоит аҵәы.
Ишәыламзааит убас шьоук рҽырҩашьан,
Шәимҭиааит убас, дад, аӡәы.
– Иуҳәо закәызеи, мчыла ҳаидкылам,
Ҳа ҳахь инеиуеит иқәԥарц зҭаххаз.
Мап ҳцәызкуагьы ҳнеин ҳаиҿагылом,
Аӡә дагхар, ак ахьуа ҳәа иҟам «Кьараз».
– Убри аӡәк иԥхасҭеитәыр илшоит ихала
Шәусқәа, риашашьа рмоуа зынӡа…
Арҭқәа зегь зысҳәо, дадхеит, уахала,
Ҩаԥхьа уцахуазар акәхап шьыжьӡа,
Ацәгьара зуз иеиԥш, аҵх лашьца уҽалак…
Са сажәит, сажәӡеит, анцәиныс.
Анышә соуҭар сҭахуп унапала,
Уҟәышыз, уҟәыш, зегь улаԥш рхыз…

211

Иудыруаз, Қәыџьмахан иеиԥшу макьаназ
Даара ишәарҭоуп, дад, Арушьан.
Шәыржьарц иаҿуп, игылоушәа аганахь,
Излазбо, уаҩ дахәом макьаназ рԥан.
Иааҩуеит са сҿынӡа: иахьавоу имақаруеит,
Қәыџьмахан, уи ақәыџьма, иашьцәеи иареи.
– Рхаҵагәы рымҟьоуп, баша ибарбаруеит,
Рҽырбабара абаҟоу, агәыҭҟьа иагахьеит.
– Еиҭасҳәоит, умҩашьан,
ихьаҵшәа шәдырбазаргь,
Цәгьа дырны, макьана бзиа рызуам.
– Ирымам напҟьарҭа, рӡиас ҭабазар,
Изҿу зегь башоуп, иауам, саб, иауам.
Ицо раамҭахь рыԥсы зегь хазааит,
Аха, ирбароуп,
иаҵоуп уи аамҭа алаӷәым.
Маҷгьы ҳачҳама, ҳахьнаргаз азхазааит,
Ҳамҩақәа еиԥырҵуеит, шьҭа ҳаилахәым.
– Иқәҵуа, зусқәа есааира изҵаҟәало,
Иаџьал анааиуагь ацәгьара ихуп.
Уишаҭо ҳәа дыҟам усҟан акала…
Угәоуҽанызар еснагь иаҭахуп.
Урҭ, Қәыџьмаханраа, – дцәажәоит Базала, –
Ааигәаҵәҟьа исымбац хаҭала рхабар,
Уамак рымҳасабуа изтәашам ԥшьаала,
Дрыман идәықәуп ҳәа сарҳәоит фицарк.
Уи иҩызоу рнапала акәхап ацәгьара шыруа,
Бзиараз дрыцым, иуасҳәо хаҵа…

212

Уҩызцәагь ироуҳәар, иазхәыцып, ирдыруаз,
Шәусқәа ԥхасҭартәыр шалшо маӡа…
Ҿымҭран ԥыҭрак, ихәыцуан хазы-хаз,
Иҭааӡа раԥхьа иакын ақәаҷаб.
Издыруада, рхәыцра имҵанарсын, иахьыҟаз,
Ԥшьаала даацәажәеит нас ҩаԥхьа аб:
– Ашәарҭақәа ирыгхом, ирыцлоит, ҳәарада,
Угәуҽанызар еснагь иаҭахуп…
Қәыџьмахан… иашьцәа… – Арҭ ас уахада
Аб иҿамхац, уахала имыцхәуп.
Иидыруа акәу, уи ҽак иаҳама,
Дыкны дагозшәа ибеитеи ашәа.
Урҭ аныхтәқәа Арушьан уажә ибама,
Базала ддыршәазаап, уамак рурашәа.

***
Адәы днықәлеит, алашьцара иҽалак,
Аҩны изыԥшыз хәыҷи дуи зегь баны.
Дықәԥа-қәсуа анаара дылҭалан,
Арушьан ақыҭа далҵит аашоны.
Еидарак даҵан, уи иаҳа иласхазшәа
Ихы ибеит, данынаскьа Арушьан.
Дааҭгылон, ишьҭахь ак иаҳазшәа,
Нас ҩаԥхьа имҩахь дыццакуан.
Дгәарҭар ҟалом –
Иалшоит ишьҭа ихылар,

213

Шьоукы ирызхап ихабар раҳар,
Урҭ ыцәап ҳәа шәыҟоума уахыла,
Акаҭақәа рҳап уи даҿашәарц.
Дызныз амҩа ган аккара илган,
Ҿаҳа-ҿымҭран аԥсабара иахатәаз.
Ишьапышьҭыбжьқәа рхала абна илгон,
Иҟамызт ҽа шьҭыбжьык, иуаҳауаз.
«Уабанӡацои, иуҟаҭәо ҳа ҳаума?»
Дҟалахт шьоук рыбжьы иаҳауашәа.
Баша бжьума? Акаҭақәа ҳаума?
Иагирхеит маҷ-маҷ иныҟәашәа.
Ҭынчран ҩаԥхьа иҟаз, ҿаҳа-ҿымҭран,
Илгомызт абна џьара аҷыт.
Аха агәра абоугари кәыкәмдрак,
Абас аусқәа аншәарҭоу зегь рҿы,
Иеибаҭиуа адәы ианықәу иҟьалан
Ҩыџьа аишьцәа, анык илыхшаз.
«Зегьы ирымоуп иахьа гәалак-гәалак,
Згәы каршәны дарбану инхаз?
Аӡәы игәала цәыригоит ихала,
Аӡәы игәала игәаҵан иҵәахуп.
Ҳанбаҟало ҭынч зегь ҳаидынхало?
Иахьа зегьы иҳалыҳәҳәо мыӷуп…
Рхы ззанырҟьо рбацәом шьоук агәашьа,
Аха усгьы аӡыблара иатәуп.
Сара бзиа издыруеит сзыргәашаз,
Сара бзиа издыруеит шьҭа иутәу.

214

Аус иахәом адыжәҳәа агәы аҭасра,
Ахырқәақәара акапеи кылҵәа иаԥсам.
Игәхыршәагоуп иахьа иавоу ааҵра,
Игәхыршәагоуп иԥсым, иагьыбзам.
Избаанӡа ҳәа аусқәа зеиԥшрахаша,
Аԥхара зҽаҭан аҽҳәа иҽҳәахаз,
Дадгыло иҟалома бзанҵы аиаша,
Уиқәгәыӷуа дҟалома уи нас-нас?!
Агәымхара ҩаԥхьа ахы ианҩаха,
Аԥсы ааивганы ашьҭа анаҳа,
Ҳара ҳус акраамҭа нас уабахәо,
Ухы узлахәо иуӡбари иаха?
Иабааугари узмырбзазо узлариааиуа,
Амч узҭода наҟ иурхәашарц?!
Уажәы ишароуп, мразароуп иаҳзааиуа,
Иҟаҵәҟьазар знымзар-зны иҳазшарц…»
Дцоит Арушьан абас дынкахәыцуа,
Имҩа иркьаҿырц дылхоит зны ажәырҭ.
Усс имам дахьҭахо, дахьыӡуа,
Усс имам уи иахьа дыԥсыр,
Аха игәҭыхоу: дара ртәы иагароуп,
Иԥсыда-инхада рҳәароуп, ианҵасы.
«Шәнеибац, шәнеибац» ҳәа игароуп,
Игәырхаҵагоу уи ашәа лассы!

***
Акы еибыҳәо ишааиуаз, аӡы иаарын,
Ргәырҽанӡамкәа даарҿаҳаит Арушьан.

215

Инеихәаԥшын Қәыџьмахан афицари,
Иааиҿагылеит рҩыџьагьы ааскьан.
Рыбз рыхәлашәан ԥыҭрак ус игылан,
Рлакҭа рыцәгьан, дкылкаа изыԥшын.
Иаргьы ҿымҭкәа дыԥшуан иҽынкылан,
Аха иныԥшыртә уеизгьы деилашын.
– Ужәҩа ҭҟьазшәа збоит сара аргама! –
Қәыџьмахан дцәажәо иҿааихеит гәоу-гәоу. –
Феида узаныхрым ҳәа сыҟоуп ари амҩа,
Уахькылнаго удыруоу, иудыруоу иахьгоу?
– Уцхыраара саҳәом, сҟьалазшәа убазаргь,
Схала сазкылсып ҳәа сыҟоуп мҩакы… –
Дцәажәоит ԥшьаала, иԥсахы еибакуазаргь,
Наҟ инаивсыр… Уи даҳәом ҽакы.
Иҳәар иаԥсамшәа, аха иҳәарц иҭахызшәа,
Арушьан дахьгылаз даазхәыцит акы:
«Сара издыруеит угәы уахаԥызжәо,
Сара издыруеит иузеиԥшым ҽакы:
Уҽкажьуа Цақәа лымариа уашьҭан,
Ҽынла, уахынла улыниарц уҭахын.
Бзиабаразма уҭызгалоз шәашҭа?
Уара узышьҭаҵәҟьаз усҟан ҽакын…
Иамуит, даҿамлеит, аԥҳәызба длашәымызт,
Баша иургылон ана-ара ашьацҳәа.
Уаапкны уқәын, зынӡа уеихашәымыз,
Ианудыр ашьҭахь сара дышсызҳәаз.
Уи санаужьыр улшом, ҳәарада,
Цқьа уназхәыцыр, са исымам авба.

216

Ҽак ҳабжьамзар уареи сареи уиада,
Абраҟа иԥаҳҵәар ауеит аҵыхәтәа…
Ма иузхымго, абри акәзар иугәалоу,
Зны иуцәызгеит, суиааин, аҭарчеи…
Игәнумган изгәалашәо маҷҩуп иахьала,
Уи аха змада, имҩасит, ицеит.
«Кьараз» сахьалоу мацара гәыԥжәаган
Иуоузар, иуоуит, унеила, ичҳала…»
Қәыџьмахан дахьгылаз диеиԥшын ахага,
Иблақәа ирҳәон: «Ала, уара ала!»
Афицаргьы иаргьы ԥшуан рҽырбабан,
Ԥхьаҟа шьаҿак ҟаиҵар рмурашәа.
– Уаӷәра уҿыҵҟьан уздәықәлазеи, баба?! –
Дҵааит Қәыџьмахан иаразнак, иаахжәа. –
Уара уоума нас, ҳамҩақәа кызарц,
Ажәырҭ илхо, иавоу аган?
Ҳҭыԥқәа ҳаԥсахырц даара иуҭахызар,
Угәы уажьеит, ух даара агәра умган!
Уа иуеиԥшу шәоума аҿатәра ҳәа иааиуа
Иалачарц иҟоу, ҳанхарагь ззынхо?
Дызбанда уара аччиаҵәҟьа узиааиуа,
Заџьал аанӡа унапала иҭахо!
–Ибзиоуп, ибзиа, ишәҳәаша шәҳәазар,
Амҩа сышәҭанда, маҷк сыццакуеит.
–Амҩа иаҳҭанда!.. Уҽыззукри, иҳамуазар? –
Аҩыџьагьы ахьгылоу еицҿакшәа иҵаауеит.
– Шәыхәмаруазар акәхап, саргьы ахәмаршьа здыруеит,
Аха уи аха ҳамам, шәызҿугь аҭахым.

217

– Уԥшы, уара,
иаҳҳәо хәмаргоушәа иныруеит,
Игәы ҽаџьара иҟоуп. Ҳара ҳагьихым.
Уа уакәӡамыз, џьымхеит, ҳарахә ирыцыз,
Уара уакәӡамыз ҳамаҵ зулоз?!
Уара иуаҳҭаз аҩызахт иаҳцәыӡыз,
Иухашҭу уџьабааԥса уман уанцоз?
– Уи сара стәакәын, иаусышәҭах малаҳәа,
Еимаада-еимсыда, сџьабаала исырҳаит.
Сара истәым сыҽкажьны сагьаҳәом,
Ишәыҳәозгьы мамзар ирҳәаз шәаҳаит!
– Уҽрыдкыл, амарџьа, ирыцҳау, инанамгоу,
Шәцәыҵхала иахьа хәлаанӡа афаса.
– Мамзар, иԥсыша, шәышҟа ҳаиҭамго!
– Алыцәҳа реиԥш шәеицыз шәеицрыԥсса!
– Илоугьы ддыруп, иуаҩугьы дырдыруеит.
– Алаҳәоуп иуҳәо, Анцәа ҳзырша!..
Қәыџьмахан иҟама аҿы аацырцыруеит:
– Ушьтәын иахьанӡагь, – дхәаауеит, –
алахша!..
Аҟьаха дахьымӡеит иҭиԥааз аҟама,
Аҵықьҳәа дхыст уа афицар.
Деиҭаԥеит Арушьангьы иаразнак аганахь,
Игәеиҭеит ишамуаз ара ашьа мкаҭәар.
Акы еибырҳәо иабаҟоу шьҭа ажәала,
Ицәажәо абџьар наҟ-ааҟ еилнаргап.
Дарбаншь изымцо арантәи еибгала?
Араҟа аӡә идгьылгьы ижәҩангьы бгап.

218

Аха измада урҭқәа рызхәыцха!
Дхыст Арушьангьы, иҽнавак ҵлакы.
Афицар дхьыдыҩр длышьҭакшеит ҿыцха,
Изымҳәеит, изымуит уаҳагь акы.
– Уишьит алахша, уишьит!.. – деилагазшәа,
Абар, Қәыџьмахан афицар днеихаххит.
«Ҳшеилгара здыруан, ианырмух, абасшәа»,–
Арушьан игәаҟуаз ишҟа днаԥшит.
«Изхарада ахара, џьымраа, изывбада?
Шәцанда ԥшьаала шәымҩа шәшаныз!
Дыҟам ҳәа иҳахәо иааилоз иахьадагь,
Шәҩашьеит даара, ҽакын шәыззыԥшыз.
Дгьылгьы жәҩангьы шаҳаҭуп, исхарам,
Исхарам, исхара, џьым, афицар…»
Абна иҽаҭан ддәықәлеит ихала,
Дцоит деиханы, иалшоит ихьӡар…
Ишьҭоу џьишьоит иҭкәыцәаан аҟама,
Ихьӡо џьишьоит мамзаргь ахы.
Иаргьы еибгалаҵәҟьа дзымцеит, убама:
Акыр днаскьахьан еиԥш, игәеиҭеит дышхәыз.
Иарма напы имыхәо ицрамыз,
Изгәамҭаӡакәа ашьа дархәашеит.
Аха днымгылт, амҩа дықәын, царамыз,
Днаргон макьана уи имчи илшеи.

219

***
Исасцәамызт иԥхеибаҵа ашҭа иҭалаз,
Изакәқәаз убон, знык унарзыԥшыр.
Аха ддәылҟьан днарԥыххылт Базала,
Ирықәиҵарц иҭахызшәа урҭ ҳаҭыр,
Иахантәарак дырзыԥшызшәа арҭ аҽуаа,
Уажә ианиба, дгәырӷьазшәа цәгьаӡа.
Нас дааҭгылт дақәымшәаӡо ииуа,
Ииҳәогь уаҳа иҿамшәо, дҿаббаӡа…
Иҽаӷәра дахо,
Дааины иаԥхьа дгылан
Уи ақәыџьма – Қәыџьмахан ихаҭа.
Дҽыжәихрашәа иаразнак иҽышькыл нкылан,
Дааиҵагылт, дагьынҭаԥшит илакҭа.
– Уҟоума, Базала?! – ашәыта иҿалан,
Дҵаауеит иара, дангылашәа ишькыл.
– Сыҟоуп, дадраа… – аарлаҳәа Базала
Аҭак ҟаиҵоит, шыцәгьароугьы дыр.
– Уҟоу џьумшьан, уалгеит, аҭаҳмада,
Иахьаҵәҟьа ианаҳамба уԥа ихабар!
Уҿынаха ԥшьаала абас ажәада,
Иаҳҭахуп иахьаҵәҟьа даҳурбар.
Дҟаларым уа уеиԥш дахьыҟоу здырша,
Дҳамбар замуа, ишамуагь еилыргеи:
Уи уԥа бзиахә – Арушьан-аҵәыршаҩ,
Сысас дахь ахызаҵә даиргеит.

220

– Ишԥа, дад?! – ицәымыӷхеит аҭаҳмада, –
Еимакыс ироузеи, дзыхирҟьеи?
– Ҽакы сашьҭам убри аилкаара ада, –
Қәыџьмахан иҟамчгьы ашырҳәа инаиҟьеит.
– Дишьыз џьишьоит баша-машак,
Ианахарагь џьишьоит уи абас.
Хара изцо џьушьоит уаргьы баша,
Лассы иҭашәоит «Кьараз» амацәаз… –
Қәыџьмахан уа, иблақәа амца рхылан,
Иажәа далго ҿааиҭит: – Ҳаумырԥшын! –
Базала ԥыҭрак дҿаҳахазшәа дгылан,
Нас даацәажәеит ԥшьаала, днарҿаԥшын:
– Мыц сымҳәац сара сааизар, иашан,
Исзыҟьашьуам иахьагь, дадраа, сыԥсаҭа…
Сыгәра жәгозар, ишьҭа шәхылар, башоуп,
Дахьыҟоу издыруам аҩсҭаа ихаҭа…
Излаздырри аҩны итәоу ҭаҳмадак?..
– Иудыруа зегь шухасыршҭуа хаҵа!
– Ҽак сызхәыцуам, исызшәаҳәом исҳәаз ада,
Инықәкны наҟ ишәсозаргьы сԥаҵа…
– Уи аҟны унхом, Базала, џьымхеит,
Излазбо, ухы уҭахым рацәак.
Иахьа уалгоит, иахьарнахыс узнымхеит,
Аиаша анумҳәа. – Аха, сыхәда хҵәа!
– Иумуазар, ухәдагь хысҵәап, усызшаҭом,
Аха уаанӡа амбатә усырбап!.. –
Аҟамчы ихҟьеит дшазыԥшымыз аҭаҳмада,
Аха имапын усгьы иара имап.

221

– Амца ашәыркы!
Ижәга зегь ықәыццышәаан! –
Қәыџьмахан ириҭеит ицыз адҵа.
Дшааԥшуаз гәеиҭан Цақәа наҟ ахышә ахьтә,
Ҩаԥхьа ҿааиҭит, ибжьы ҿацаӡа:
– Шәаангыл! Иаҭахым! Ақәацәажә гылаз,
Ҳцар ҳаиҭаап, ҳахьӡап уи аус…
Уара амхәыц, мыш-мыждаҵәҟьа уҭасыргылап,
Ҳаԥхьа угылан, ԥшьаала унаҳаԥыс!..
Иҽанааирхха, инаицәхасит уа Базала,
Ҩаԥхьа апҟеҩҳәа аҟамчы наихҟьеит.
Дшыҟалаз зызҳәода Цақәа ажәала,
Иара убасҟан арҵәаа ааҭлыргеит…

***
Ахаҳә дуқәа рбылгьо,
Агәгәаҳәа еижәылан,
Аԥаҩқәа хыла ирысуа, ихәашьӡа,
Аӡиас еилагьежьуа, агыгцәа ргылан,
Аиҩхаа ҭырцәажәо, ицоит аҽкынҵа.
Аихац иҭаркызшәа ижәымлоз иахьадагь,
Аха иахьак ицәгьаӡоуп ахыԥша.
Иазымҵәахуа гәалак амоуп, ҳәарада,
Ацәқәырԥа шлақәа агозар абас ирхәаша.
Уи абжьада бжьы ыҟам макьаназ,
Игылан иԥшуп адунеи ҿаҳаха.
Ажәҩан икыдуп амза маганан,
Идырхуазшәа адгьыл аусқәа, уаха.

222

Аҿаҩақәа ацәа ишалаз мацара,
Инымҩасит аҵх шьҭыбжьыда, иууаӡа.
Ашамҭаз ашәа иарҿыхт аԥсабара,
Игон уи, ирҳәозшәа иныҵак маӡа.
«Шәнеибац, шәнеибац» ҳәа
Ишьҭыҵуан нас ашәа,
Аиҩхаа дуқәа рҿыхо ирыбжьан.
Азин инаҭозма уи ашәа дыгәжәажәар,
Хәыцрала, гәҭыхала иҭәыз Арушьан.
Рыгәқәа хыҭхыҭуа, рыҽқәа кьыркьыруа,
Арԥар ӡи-мцеи ирцәымшәо, еилыхха,
Агәаҩақәа ирҭысуа, акәарақәа ирыруа,
Иахьнеиуа аҿаҩақәа ԥшуп, ишанхан.
Хәык даақәгылт иара убасҟан Цақәа,
Днаҵаԥшит ажәҩан. Иҟан еихыкка.
Аҵх зегь лхылган дмыцәаӡакәа,
Амҩа дықәын уи лыԥшшәы лхыгга.
Лыԥсы ааивылгап, иашан, уаҳа лылам,
Лҽаанылкылт маҷк абраҟа, ахәаҿы.
Дгылан ҿымҭкәа, дадырсызшәа дгылан,
Сахьақәак еилагьежьуан уи лхаҿы.
«Ԥхыӡ избама ма аргама избама?» –
Лхы дазҵаауа дгылан ҳамҭакы.
Лкасы ҟьо аԥша иасуаз иаман,
Иагарц аҭахызшәха илыхԥааны.
Ус, даашьҭнахт
Зҿаазхаз ашәа иаразнак,

223

Ихарамкәа «шәнеибац, шәнеибац» ҳәа гон.
Илдырт уи амҩа ишықәлаз Кьаразаа,
Ашәа иаҳа-иаҳа ишьҭыҵуа иааскьон.
1967

« С Ы Қ Ә У П СА РА А Д Г Ь Ы Л »
1972

АУАҨЫ
Ухшыҩи улаԥши зхьымӡо сакаран,
Сара сышьҭахьҟа ашәышықәсақәа нхеит.
Срылсны саауеит ҳәа сшаҿыз, сдыркаран,
Инымҵәаӡоз амҩа сышьхәақәа археит.
Ацәҳәырақәа ирықәхеит абааш ду
цәыҩҩажәқәа,
Ашьхақәа ирықәхеит, еиқәжьакца, аихалых.
Аамҭа зиааиуаз ириааиуан, иаражәуан,
Иафеит урҭ рыбжак, наҟ адгьыл ианых.
Аӡы самгеит, салҵуан сара амца,
Аҵааи, аҭакари, амлеи сыриааи,
Сааит еибгала абранӡа, иахьанӡа,
Уаҵәтәи амшгьы са исымазарц сааит…
Ухшыҩи улаԥши зхьымӡо сакаран,
Сара саԥхьаҟагь ашәышықәсақәа шьҭоуп.
Ҿыц ҩаԥхьа сгарҵызшәа збоит уажә агара,
Иахьа зегьы-зегь сара сырхадоуп:
Акаршәрақәа – аӡыдареи амцеи ирзымгаз,
Ашьхақәа – ахаангьы зхы лазмырҟәыц,
Арҩашқәа – иҿыхаӡоу сашәақәа сымдан,
Ахрақәа ирылҟьо, иԥҵәазшәа арахәыц…

227

Са сырхадоуп амшынқәа, аокеанқәа,
Урҭ сшьамхаҟынӡа исзааиуа сырҭоуп.
Иҟам снапы ахьзымнаӡо ганқәак,
Адгьылгьы ажәҩангьы са сырхадоуп.
Зегьы сырхыҳәҳәо, аԥсҭазаара ахы асҭо,
Сгылоуп, иац аасҭа иахьа исызҳаны.
Схуп, ашәышықәсқәа наҟ-ааҟ еимаздо,
Ҭабгара зқәым, акы змыхьӡо цҳаны.
1969
***
Ашьхақәа ирхыҵны, ааԥын мра анцәырҵ,
Асаркьеиԥш, амшын ду агәышҵа аацырцырт.
Ахьӡы рықәырша, ишьҭан хара ахәқәа,
Аӡиасқәа леиуан, ирхылго агәгәа.
Абнақәа цәажәеит, абаҳчақәагь ҿыхт,
Ашәаԥыџьаԥ гәырӷьо иаагылт рыхқәа шьҭых.
Ажәҩан – ҭаца-хаҿы цқьа – ҽырбон,
Арҩашқәа рыцыԥхьқәа аԥаҩқәа ирынԥон.
Амра ашәахәа хаа адунеи иагәаԥхон,
Амра ашәахәа хаа есааира иԥхахон.
Ишәҭуан аԥсабара, еинылон аҿа…
Дгәырӷьо инеихигеит хәыҷыкгьы ишьаҿа.
Ихы агәра анига, дангыла игәаӷьы,
Дкаҳаргьы, дгыло, уи дцон ахәахьы.
Илакҭа раз амра гәыбзыӷӡа иҭаҷҷон,
Иаргьы дахьнеиуаз ахьхьаҳәа дыччон.

228

Дыччон иара иангьы – илтәын адунеи,
Уи аразра, ақьиара лбан, рыгәра лгеит.
Дцеит, ишьҭахьҟа хьаас ак ҟамҵа,
Ауԥшәыл хәыҷ, ашҭа данҭыҵ, хараӡа.
Иҟалап уи, амра хааӡа ишихаԥхо,
Иибо, иԥыло, дызԥыло игәаԥхо,
Амҩа дызнылаз лакәк ахь дагар,
Аха ихьӡеит уи нас-насшәа аҭакар.
Нас-насшәа
Уадаҩра-шәк цәырҵт еицрыхәхәа,
Даҵазшәа ибон уи зныхгьы ауахәа.
Абнара дылазшәа, дылхо ажәырҭ,
Амаӷқәа, ақәыцқәа ирҭахымызт дрышьҭыр…
Ааԥынра цон, аԥхынра цон,
Џьара ақәа,
Џьара асы,
Џьара акырцх наихьӡон.
Башаӡа амҩа ишаным агәра згаз,
Дыруан аӡиас, ацҳа ахьҭабгаз.
Ишьҭахьҟа ддәықәлар хьымӡӷыс иԥхьаӡо,
Имчқәа изымхар ҳәа дшәахуа дахьцо,
Амҩа дықәын ианыхәлоз, ианшоз,
Маҷк уареи сареи ҳаасҭа зылшоз.
Дышгәаҟуаз, амҩа дшықәыз деихо,
Ианалага аӡынра хьшәашәа ааигәахо,
Ибеит уи: аԥхара изхомызт зынӡа,
Иуаҩышлара иԥылон, цәгьашәа алахь еиқәҵа.
Ааи, дышлахьан уи, имчгьы каԥсан,
Аха игәаҵан иҟан, иҟан, ибзан

229

Ааԥны мышк, амҩа дықәҵо, икаԥхоз,
Аамҭа ссирк, даара ихы анигәаԥхоз.
Дыԥшын, еиҭа амра ашәахәа хаа аацәырҵт,
Асаркьеиԥш, амшын ду агәышҵа аацырцырт.
Ишәҭуан аԥсабара, еинылон аҿа…
Инеихигеит имаҭа хәыҷ, дгәырӷьо, ишьаҿа.
1969

СЫҚӘУП САРА АДГЬЫЛ…
Сықәуп сара адгьыл – амра зхаԥхо,
Угәы ҭызго, ушьҭызхуа, ухы угәазырԥхо;
Аҿаҩақәа, акаршәрақәа зегьы инархьыгӡа,
Аҿара ашәақәа ахьырҳәо ихааӡа.
Сықәуп сара адгьыл – иахьыҟоу са сдац,
Иахьыҟоу са сԥашә, иахьтатоу ашьац,
Ашәҭқәа рыфҩы хаа адунеи иахьахьӡо,
Арҩашқәа ҭрысны амшын ахь иахьцо.
Сықәуп сара адгьыл – иахьеиқәшәо ауаа,
Иахьеиԥырҵуа ргәы иамуа-иауа,
Акатаҳәа еишьҭалан ашәҟәқәа ахьрыбжьоу,
Абзиабара иаша еснагь иахьыԥшьоу.
Сықәуп сара адгьыл – иааӡагоу, иану,
Ауаатәыҩса иргароу, ирынхарҭоу, ирыҩну,
Урҭ амҩақәа ахьрымоу, иахьрымам, иахьжьоу,
Иеиҩызцәан иахьеицу, асал ахьрыбжьоу.
Сықәуп сара адгьыл – насыԥдара згым,
Сықәуп сара адгьыл – заӷәра зҿакым,

230

Имлашьуа, иҿажәкуа, ихәу, ишабоу,
Шьала ирԥсаау, лаӷырӡыла икәабоу.
Сықәуп сара адгьыл – ашәақьқәа ахьыҭҟьо,
Сықәуп сара адгьыл – амца зыхҟьо,
Сахьыччо, сахьҵәуо, сахьрыцҳау, сахьшәо,
Зны амра ахьгыло, зны амза ахьҭашәо.
Сықәуп сара адгьыл – згәы дара инырхоу,
Гәыла, ԥсыла, ауаа рыла ирԥхоу,
Дызгым гәымха, дызмымҵәо разы,
Рыԥсы ахьҭибахуа, иахьеилоу рыԥсы.
Сықәуп сара адгьыл – амра зхаԥхо,
Зны угәы казыжьуа, зны ухы угәазырԥхо…
Уи санықәҵуа, сыԥсы ықәхошәа збоит,
Уи санықәҵуа, сыбжьы насыргоит:
Иҭабуп, адгьыл саҵеины сызшаз,
Уи злаҟоу зегьы-зегь хаҭала исзырбаз,
Аԥсҭазаара ахаара агьама сзыркыз!
Иҭабуп ааԥын мышк сацны сахьиз!
1969

АМЦА
Дышԥеигәырӷьеи ауаҩ раԥхьаӡа амца!..
Абна дылан. Дыԥхьон аҳаԥаҿы.
Амра ҭашәар, иханы икыдын амза,
Иара иеиԥш, ицәышӡа ахаҿы.
Асы бымбыл ихырҟьаҟьа дшылаз,
Ишьапқәа цеит. Игәы аҵаа ҭашәхьан.

231

Аҟәара деиҵасуа абна дшылаз,
Егьигӡамызт, имра ҭашәахьан.
Аха ихьӡеит, ихьӡеит иара амца!
Сасрыҟәа иҭеиҵаз аеҵәа жжаӡа,
Иахьынкаҳаз, бахәаԥшь ҳаракк амҵан,
Аҳаԥы иҭаргалт амца лашаӡа…
Адәны аҵаа иарӷьаҩуан зны бааԥсыла,
Зны асы леиуан, зны аԥша шәышәуан.
Ақыд дуқәа еиҿажьны, илахагылан,
Ахәаҭаҳәа ауаа акәац рыжәуан.
Аҵеи драаӡон, амца ԥхара игмырхакәа,
Ихә-иԥхь наирҭон ирԥханы.
Ахәышҭаара амца еиқәын имыцәаӡакәа,
Арыцҳара, агәаҟра иаӷаны.
Ус ишнеиуаз, амца еимырда-еимырдо,
Аӡқәа ирыруа, ахәқәа ирхыҵуа ицеит.
Агәыла-азла амца ҳәа еиқәҿырҭуа,
Кәызҭхак-кәызҭхаук зегьы инарыхьӡеит.
Агәырӷьараҿ ирымамызт мцада ԥсыхәа,
Агәырҩа ахьыҟаз иххаӡа амца еиқәын.
Ԥсҭазааран амца, амца ныҳәан,
Ауаатәыҩса амца цәгьа ирҭахын.
Изыҟалазеи, нас,
Иахьа амца шәарҭан?!
Дарбан гәымхоу раԥхьа гәаӷла иҭәыз, –
Згәыла инхара амца қьоуқьад иаҭан,
Аҵх лашьцара зҽалак зыҽзырԥсыз?

232

Амца дәықәлеит нас, о, аибашьра амца!..
Аҵыхәтәан – ҳа ҳабацәа злахәыз,
Еибгала иалҵыз ргәы иабоит иахьанӡагь,
Уаҩы измырцәо, инхазшәа ишакыз.
Имцааит, амарџьа,
Ауаа идырҿиаз зегь ццышәха!
Амца рцәыҵҟьар, иаҵасп аԥша ӷьы.
Адгьыл кәымпыл баша ишьҭоу нышәхап!
Хынҳәышьа ыҟам, насгьы, аҳаԥахьы.
1971

САРА СДУНЕИ
Ҳамҭак еиԥш,
Адунеи зегь сырҭеит сара.
Ааԥын мшы ссирӡак иақәшәеит сира.
Адгьыл шәҭуан,
Ажәҩан ааԥшуан еихыкка,
Исдырбеит адунеи, иагьсарҳәеит: «Ига,
Иумаз наӡаӡа: архақәа, адәқәа,
Аӡиасқәа, арҩашқәа, абнақәа, ахәқәа,
Угәы каршәны, ураҳаҭны, умшәо,
Улаиа унеины ашьац қашәқашәо;
Ицқьаз ухы-угәы, ублақәа хтыз,
Амшын дуқәа урыр, ахрақәа урҿыс.
Уҷкәынра амҵәыжәҩақәа унаҭо уҽырба,
Аԥсҭазаара ба, уаҩҵасгьы уҽарба…»
Сышьҭнахит аԥсҭазаара, амшын ацәқәырԥеиԥш,
Сыхнахит аԥсҭазаара, иссирхеит са сԥеиԥш.

233

Аҩы сашьызшәа, игьежьуеит сыблахаҵ,
Сылаиоит, снеины, сҽеиҵыхны ашьац.
Сгәырӷьоит – икаххаа амра ахькаԥхо,
Сгәырӷьоит – сааигәара быбла ахьҭыԥхо.
Сгәырӷьоит – сахьыҟоу, сахьрылоу зегьы,
Иахьысԥыло сара ассирқәа зқьы.
Аиаша сыхьчарцаз, сжәыло хаха,
Мҩакы сангылоуп, абар, сеилыхха.
Адунеи ду сахәҭакуп, саҵеиуп, сатәуп,
Бзиабарала схы-сгәы зегьы ҭәуп.
Сҿара агәырӷьара аҳәаақәа ирхыҵт.
Иахьа уи сара иснаҭоит мыч ҿыцк.
Иссиру сдунеи, сыԥсы зыҽҳәароу,
Акоуп сызлауҳәо: сыԥсҭазаара роу!
1969

АБРИ АСААҬ АЗЫ
Абри асааҭ азы,
Иеивагьежьуа, иеинаалан,
Са исаҳәам чаракаҿ ҩыџьа кәашоит.
Ихалоит нас ашәа,
«Шьардаамҭа» халоит,
Агәқәа ҭгәырӷьоит, ахаҿқәа лашоит.
Абри асааҭ азы,
Иеидӡыҭыло, иеидгылоуп
Ҽа ҩыџьа, уаҩы иахьимбо, рҽыԥхьак.
Егьрымам –
Хыбрас ажәҩан рхагылоуп.

234

Зегь рымоуп –
Иеиԥыршәар рҭахым урҭ шьаҿак.
Абри асааҭ азы,
Иара абри ашәымҭаз,
Игәыҭшьаагаз,
Аҳәҳәабжь нарықәҩит ахәқәа.
Ажәак иҳәарц иҭахын уи иԥсымҭаз,
Аха инаиваҳаит ахаҵа инапқәа.
Шьоук еилалоит,
Имааибызт – шьоук еилыҵуеит,
Аԥсҭазаара асцена гьежьуеит уамашәа.
Шьоук рымҩа инангылоит,
Шьоук рымҩа ианыҵуеит,
Шьоук жәылоит гәышԥыла,
Иагоит шьоук ашәа!
Абри асааҭ азы,
Ихалеит ҵәҩанҵәыҟа
Ишәарҭоу, абомбақәа назго ҳаирпланк.
Уи иақәтәоу
Издыруам, хәашабга, аҩныҟа
Дхынҳәраны дшыҟам, дшалаӡуа жәҩангә.
Абри асааҭ азы,
Ан рыцҳак, дыгәжәажәо,
Лԥазаҵә дылцәыршьны аҩны дааҩнахоит.
Диит џьара аҵеигьы.
Аҩхаа ҭырцәажәо,
Гәырӷьаҽҳәашак иаҩызан ахысбыжь наскьоит.
Абри асааҭ азы,
Ибоит аӡә хаԥсыра,

235

Аӡә изаҵәра шьапҿаршә ихьнагӡоит…
Иахагьежьуеит адунеи ду алыра,
Аԥсҭазаарагь шцац еиԥш ицоит.
1970

КӘЫДРЫ АЦҲА САННЫҚӘЛО…
Кәыдры ацҳа саннықәло, иныҵак,
Сара бжьык саҳауеит есымша:
«Уабаҟоу, уабацои еснагь уццакы-ццак,
Саха зумоузеи, уҭра уаныхшәа?..
Иугәаларшәа, зны ҷкәынцәак урыцны,
Раԥхьа ӡҭалара угәырӷьо уанаааз.
Сымԥан уқәымлеит краамҭа ушәа-ӡыӡо,
Аха сӡы хьшәашәа ухьысит, о, нас.
Са сҿоуп аӡсашьа ахьуҵаз, иудыруеит,
Аԥхынра шааилак – уқәԥа-қәсуа уаауан.
Уҭалон, уҭыҵуан, сӡы хьшәашәа уруан,
Аԥслымӡраҿ, амра уҽаҭан, уиан.
Нас, иабагеи урҭ аҷкәынцәа иуцыз,
Иарбан даргьы уаргьы шәгәы сыхзыршәаз?
Ах, издыруанда усгьы шәахьыӡыз,
Абас шәызкыз, шәахьагаз, шәынзырхаз?
Унхама урҭ аҷкәынцәа рааигәара ушгылаз?
Шәыҟоума, ԥасеиԥш, шәыгәра еибаго?
Сара смаҷшьан, мшынума узхылаз?
Иабыкәу уи амҩа узну уахьаго?
Са сухашҭзар, иухашҭит, иухашҭит
Ухәыҷра аԥхыӡ-хаа, ушьҭахьҟа инхаз.

236

Иухашҭит уҩуа уанҭаз шәара шәашҭа,
Иухашҭит аамҭа, аҵәы уанахаз.
Са сухашҭзар, исхамышҭыц ҳәа аума
Иуҳәо, ухәыци, узааӡаз аҭаацәа?!
Са сухашҭзар, иухьит, џьым, аума,
Иуанаижьрым, идыр уи, Анцәа…»
Кәыдры абас аҽыԥныҳәақәа снаҭан,
Саннышьҭало, – изыхҟьозеи, ишәҳәа, –
Ԥхыӡла савоушәа збоит сара еимаада,
Сыҩуа, сыҩуа, сыҩуа аԥшаҳәа.
1968

СНЕИУЕИТ АШЬАЦ ТАТА СЫЛАЛАН
I
Адунеи зегь аҿ сыҟоушәа сымала,
Аха уи гәнымго, исгәаԥхо,
Снеиуеит ашьац тата сылалан,
Амра ашәахәа хаа сҿаԥхо.
Сымҩа хра цәгьак иаҿыган,
Уи ахра саҿысхьеит, саҿыс.
Снеиуеит схы шьҭыхны, сгәы ҭыган,
Амҵәыжәҩақәа снаҭан мыч ҿыцк.
Саҵаԥшуеит ажәҩан гәы-казказ,
Ицқьоуп уи сабик ихы-иҿеиԥш.
«Абри ажәҩан аҵаҟа уҟаӡаз,
Иссирхааит абраҟа уа уԥеиԥш?» –

237

Сгәы иснаҭоит исарҳәошәа абасгьы,
Са сызҭаху зегь еицҿак.
Са сгәырӷьоит, абра иаанагазгьы,
Абраҟа иҟазҵо ҽа шьаҿак.
Адунеи зегь аҿ сыҟоушәа сымала,
Аха уи гәнымго, исгәаԥхо,
Снеиуеит ашьац тата сылалан,
Амра ашәахәа хаа сҿаԥхо.
II
Ааигәаҵәҟьа сҟамлац схы сгәы ақәны,
Слахҿыхӡа, сычча-ччо абас.
Избоит аԥсабара зегь лакәны,
Избоит сара уи акәны сзааӡаз.
Ҩы-џьбарак иеиԥшны саҿыхәоит
Ари ашьха ҳауа цқьаӡа.
Сааԥсара схашҭуеит, сыцәазшәа сҿыхоит,
Снеиуеит, аа, сгәашьамх ҵарӡа.
Уажә убас еихыккоуп сдунеи зегь –
Иччоит аԥсабара ахаҭа.
Арантә исбарҭам иахьеисуа, иахьеисо,
Исхашҭит, сҟамлацшәа рыгәҭа…
Сгәы иснаҭоит инхазшәа иказказуа
Ари ажәҩан, ихымлошәа ԥҭак.
Иҟамшәа уаҳа сгәы иасуа,
Иҟаҵоушәа зегьы-зегь рҭак.
Адгьыл уаҩ дықәымшәа ишьыцуа,
Дыҟамшәа шьҭа ахәа зжуа.

238

(Агәымхара ома зегь ахыҵуан,
Ииаӡаахт, иԥсыхт, уи мааԥшуа.)
Гәыразроуп дгьыли жәҩани рыбжьара,
Уи акәхап сҟазҵаз сеилыхха.
Аԥсабара зегь иамоуп аԥсшьара,
Саргьы дсымахым, иашан, аӷа.
1968

АШЬХА ҚЫҬА ХӘЫҶ ИАЛҴЫЗ…
Ашьха қыҭа хәыҷ иалҵыз,
Уи иааӡахьаз, нас иуаҩ духаз иԥа, –
Иара убри ашьха қыҭаҿ ииз ахәыҷы, –
Ақалақь ду далаӡит, агәыр еиԥш…
Дхарахаԥшуа
Амҩақәа днарнылон,
Дынҭгыла-ааҭгыло, афишақәа дрыԥхьо,
Ахан дуқәа дрыҵаԥшуа дцон,
Ханқәоушәа акәымкәа, храқәоушәагь ибон.
Ауаа ршыкь-бжьы краамҭа
Арҩашқәа иршыкь-бжьны иаҳауан.
Афонтанқәа игәаладыршәон
Иибахьаз аӡҭаҽҽақәа.
Аԥса-ҵла кахәхәақәа игәаладыршәон
Ашә-ҵла ҟьантазқәа шшәыр-шшәырӡа.
Ишиаҳац иаҳауан
Ашьха қыҭа абызшәа…
Ахәыҷы дцон,
Амҩақәа ааихыҵәҵәо,

239

Ахәыҷы дцон,
Амҩа дахьанылаз ихашҭны,
Изымдырӡо уи ахьынҵәо.
Амузеиқәа данрыҩналоз дрыҩнахон,
Злиустрақәа цырцыруаз атеатрқәа игәаԥхон.
Ахәыҷы дцон…
Дарԥысны дахьаакылсыз аҭыԥ аҿы,
Ахрақәа ыӡын, ахан дуқәа нхеит.
Арҩашқәа ршыкь-бжьы гомызт ааигәа.
Афонтанқәа игәаладыршәомызт
Иибахьаз аӡҭаҽҽақәа.
Аԥса-ҵла кахәхәақәа игәаладыршәомызт
Ашә-ҵла ҟьантазқәа шшәыр-шшәырӡа.
Аҽа-цәан урҭ зегь ирхаз,
Ҽа дунеин уи дызлаԥшуаз,
Иаҳауаз ҽа бызшәан,
Аха ибомызт уи уамашәа…
Дцон ауаа рыжәпара далалан,
Ақалақь амҩақәа дырныланы дцон.
Абас дышцоз мацара,
Ашьха қыҭа хәыҷ иалҵыз,
Уи иааӡахьаз, нас иуаҩ духаз иԥа,
Ақалақь ду далаӡит, агәыр еиԥш…
1968

***
Ажәҩан саҵаԥшуеит, иахьада исымбацшәа,
Хәыцра хьанҭоушәа, ԥсҭҳәақәакгьы ӡлачӡа,
Аԥша иагаз аҩызцәа ирцәынхазшәа,
Ашьхарахь аарла инаскьон, иббаӡа.

240

Ажәҩан саҵаԥшуеит, исхашҭны зегьы-зегь,
Исхашҭны сахьыҟаз, сзызцаз, сахьаауаз.
Сгәы сҭахәыцуа, сылақәа хызҩеит,
Уи акәхеит, игәасҭеит сымҵарсны сшагаз
Схәыцра, амҵәыжәҩа мчыдақәа срыҵак,
Дәык ахь. Шәҭыла мацара уи қәҵан.
Ажәҩан саҵаԥшуа, сиан сара схы ықәҵа,
Амра ашәахәақәа хаан, ихааӡан.
Ԥсҭҳәа ҽыҭқәак ирхын сара сылаԥш,
Иласын урҭ, аԥша исцәагон.
Хчыҵәҟьоушәа, ашьац тата схы ылан,
Сханы ажәҩан зынӡаск еихыккон.
Ццакыра сымамкәа, сыԥшымкәа,
исзыԥшымкәа,
Ус сагымхо, сиан сынцәаха.
Сиан иахьҭынчӡаз, ҷыт быжь ахьымгоз,
Сгәы икыдло ашәҭқәа рыфҩы хаа хәшаха…
Иахьа ажәҩан иаҵаԥшуа агылаха змада,
Аиара акәым. Уи саамҭа цахьеит.
Сахәланаршәын зны идуцәамыз уадак,
Аҩнқәа срыҩнахо, срыҩнахо, срыҩнахеит.
Сындәылҵт санамыхәа.
Зхы ҭырҟьаз акәҷышь еиԥш,
Сгылоуп акраамҭа, ҿымҭ, гаӡаҵас.
Акы сарҵысуеит,
Сарҵысуеит уажә, анышь еиԥш,
Иҟасҵоит шьаҿақәак сара, нас

241

Ажәҩан саҵаԥшуеит, иахьада исымбацшәа,
Хәыцра хьанҭоушәа, ԥсҭҳәақәакгьы ӡлачӡа,
Аԥша иагаз аҩызцәа ирцәынхазшәа,
Ашьхарахь аарла инаскьоит, иббаӡа.
1969

***
Ачара чароуп –
Еихсыӷьра амам ашәа.
Адунеи зегь шԥеитәу аҩ-иашьыз!
Ашьамхы ҵаруп,
Аҿара иалоу ԥнашәоит,
Икәашоит ара иеивагьежьуа, ишьҭхыс.
Ҭаҳмадакгьы
Дкәашо дықәлеит, уимоу,
Арыжәтә илсӡоу, дықәҵуам дааԥсаны.
Игәы ҷкәыноуп,
Дласуп, насыԥ имоуп,
Иҵагылан дыргашт уаха зны.
Ҩыџьа, рылаԥш еиқәшәан,
Мцакы рхысит,
Дхәыцыхәаԥшьха дҟалеит лара нас.
Урҭ еизшазар,
Иеибагап, иҵрызеи,
Ҩаԥхьа чарак ҳнахатәашт абас.
Уажә сзызхәыцуа –
Аҿареи аамҭа ацашьеи –
Ҽа дунеик ахь сыргеит сышьҭԥааны.
Уа акалашәа ишон,

242

Ихәлон, еиҭашон,
Уа зегь сԥылон иԥшӡаны, ихааны.
Уаҟа
Сҿара иснаҭон амч-алшара,
Иулымшо крыҟоушь ҳәа иҵаауан.
Уа мра ԥхаран,
Уа дунеи лашаран,
Схы-сгәы ҭыга сымҩала саауан.
Нас, ицама,
Аамҭа ԥырны ицама?
Ӡәыр ижәбазар сыҷкәынра ахьагаз?
Ааигәаӡами,
Ҵаны, акыр ҵуама,
Ҳара ҳчара абас ианахатәаз?
Аамҭа цазаргь,
Сыҟам, уара, сыӡӡан,
Стәом, идыр, сара уи гәынго.
Сҿара сԥылашт
Зынӡа аҽырҿыцӡан,
Са сыҷкәынцәа аҳәса анырзаазго!
1968

***
Ахьҭа уареиџьны,
Ҩызада, ԥхарада
Унхазшәа анубоз, угәы уанагоз,
Улахь анеиқәыз,
Умшқәа анхаарадаз,
Угәаҟуа мацара аҵхқәа ануршоз,

243

Ухәыцуан:
«Ицап, ицап инасхысны
Агәаҟҵәаҟрақәа, уаҳа исымбо.
Анасыԥ соуп,
Сышнеиуа, уаҵәы зны,
Анасыԥ мчыла иузаагом уқәԥо…»
Утәан. Уԥшын.
Акакала еишьҭалан,
Ашықәсқәа умбаӡакәа иуцәцон.
Угәыӷлон. Ухәыцлон.
Иуман агәала.
Узхьымӡаз шьҭа хьаас иҟауҵон.
Зны иувагылаз,
Улаԥш рхьымӡо,
Усқәак шьҭырхын, ицеит хараӡа.
Избан уара
Ирышьҭархх ма узымцо?
Избан уара узтәанхалаз зынӡа?
Еилукааит:
Шьҭа уи амҩа узанылом,
Хара ицаз урҭ уқәлацәа зныз.
Еилукааит:
Шьҭа шәарҭа узаԥылом,
Икаԥсеит уара умчқәа, ушыԥшыз.
Ҽакгьы еилукааит:
Исоуп ҳәа уаҵәы зны,
Ишаԥсам насыԥ дук азԥшра.
Уаҵә насыԥ лашак
Соуҵәҟьап ҳәа уԥшызар,
Иахьаҵәҟьа уа уҭыҵроуп қәԥара.
1968

244

АҼЫХӘА
Аӷәра иахо,
Ицон аҽыҩқәа еивасны,
Адәеиужь ду иакәшон иԥырны.
Згәы еибафо игылаз атрышә иасуан,
Напеинҟьаран –
Аҽыхәа андәықәла ираԥганы.
Аҽыҩҷкәынцәа арҵәаа-сырҵәаа рымшын,
Аҳауаҿ имацәысуан рҟамчқәа.
Аҽыхәа усгьы еихнагаз шьапы-мшын,
Раԥхьа игыла инеиуан икакәкәа…
Аԥшырҭа рибаҭомызт ажәлар хыҵын,
Лада-ҩадантә еишьҭагылан урҭ аауан.
Аныкгьы ҿылҭуан, лхәыҷы дылцәыӡын,
Аха аҽыҩқәа рцашьагь дазыԥшуан…
Иагхаз ҩыџьа,
Ауаа рыжәпара иналсны,
Ианааидгыла, ирыст иччараха:
Аҽыҩқәа шнеиц инеиуан ԥхьаҟа еивасны,
Аҽыхәа урҭ ирышьҭан иааԥсаха.
– Ишԥанхеи, рыцҳа,
Ишԥанхеи зынӡа аҵыхәахь! –
Ибжьы хацал, ҿааиҭит руаӡә нас.
Ирыздыруамызт усҟан урҭ аҩыџьа, аҽыхәа
Ҩынтә аҩызцәа ираԥганы ишаауаз.
1970

245

***
Избахьеит сара ацәгьеи абзиеи,
Рлакҭа сҭаԥшыртә,
сырзааигәан зынӡа.
Избахьеит сара агәымхеи ақьиеи,
Иеицааԥшуан харантә урҭ разӡа.
Дырҭиуа збахьеит зны ауаҩы-цқьа,
Уи дырзаамхәо збахьеит зынӡагьы.
Саниахьеит џьара амаҷ иахьазыҵҟьо,
Иахьцо збахьеит зегь чҳаны.
Избахьеит ауаҩы дамырхуа аӡхыҵра,
Игәҭасны
аӡыблара дарҭо збахьеит.
Зынгьы аус бааԥс ахылҵит ашьыцра:
Агәыԥыхҭ шьапҿаршә ҟаиҵахьеит…
Сҟалахьеит сара амҵәыжәҩақәа сыман,
Стәахьеит зынгьы сгәы сахаԥжәо.
Исыниахьеит сара акырынтәгьы сымҩаҿ
Адунеи зынӡа угәы ахзыршәо.
Аха аԥсҭазаара сақәӡбо снеиуам,
Исҳәом – угәхыршәагоуп,
Исҳәом – усҭахым.
Исҳәоит: еиҳауп, еиҳауп адунеиаҿ
Ауаҩ иқьиареи иразреи рымч!
1969

246

***
Иажәит,
Еилаҳарц акгьы агым ахыбра,
Аҿҿа алго,
Игылоуп аԥша ишагара.
Иреиӷьыз амшқәа цеит инахыԥраан,
Ицәгьахеит шьҭа аамҭа ахгара.
Ахыбра агәы бжьысит,
Ԥсеивгарак амам,
Иҵарбаҟа ашәқәа адыркын.
Ашҭагь иқәиааит, уԥшишь, аҳәа-кама,
Ирбоит амҩасцәа: ара уаҩ дахым.
Уаҩ дахым ҳәагьы,
Урҭ шьҭа имҩахыҵуам,
Рылаԥш нахыжьны, рымҩахь ицоит.
Снеиуеит уи савсны саргьы сынкахәыцуа,
Аха хара смышьҭыкәа исыхьӡоит.
Схәыҷра гәыраз,
Абри амҩа иангылаз,
Астәи ашкол ахь ицоз ес-шьыжьы…
Аԥҳәыс лассы-ласс агәашәаҿ дысԥылон,
Иагьсықәлыргон, саалбар, уи лыбжьы.
Даԥсышәа мацараха,
Даасыс, сымҩахылгон,
Иаҳарак –
Саныҟаз сгәы ахәыц еиҩнаҵәо.
Санашьцыл,
Еимырҟьо срықәын уи лылқәа,
Салагеит зны-зынлагь уа сынхацәо.

247

Даара лгәы иахәон акала сызлыхәаргь,
Уи лара леиҳагь са сгәы азнарҳауан.
Иҵәахны илыман еснагь аџьынџьыхәа,
Ашҭа сыҭмыжькәа, уи наслыркуан.
Араҟа
Зегьы-зегь аразра рыҵан,
Ихаан, иԥшӡан, ицқьан, еилырган.
Еснагь бзиа ибаны сымҩахыҵуан,
Сымҩа уи ашҭа иҭыган иган…
Уажә сеиҭанны снеиуеит уи амҩа,
Схәыҷра сааигәара игылоуп аҽӡа.
Сыбла ихгылоуп аԥҳәыс еиба лӡамҩа
Ианыз акаҷырақәа, лхаҭа дышлаӡа.
Схәыцуеит:
Хнырҳәышьа змам акы сцәыӡуеит…
Ианхьаазга, игәасҭоит сгәы ишазынхаз.
Сара уи слызхәыцуеит, срызхәыцуеит
Исзымдыруа лыҷкәынцәа, арра иҭахаз…
Иреиӷьыз са сымшқәагь цамашь исхыԥраан?
Ицәгьамханда шьҭа аамҭа ахгара.
…Иажәит,
Еилаҳарц акгьы агым ахыбра,
Аҿҿа алго,
Игылоуп аԥша ишагара.
1969

248

***
Ицахьеит аамҭак ҳцәыбналан,
Уажә иамуа акырқәа анауаз.
Иаабон адунеи даҽакала
Усҟан, ҳарҭ иҵегь ҳанҿаз:
Иагмызт амра ашәахәа хаа,
Насыԥла, ашәала уи ҭәын.
Амшқәа зегь ыҟан икаххаа,
Архақәа, аҿаҩақәа шәҭын.
Агәырӷьара абаҳчақәа ирыҵан,
Агәырӷьара аӡиасқәа ирхын.
Ҳгәырӷьара аҳәаақәа ирхыҵуан,
Зынӡа ҳатәнатәырц аҭахын.
Аҩада ицон ҳамҩахәасҭа,
Ҳгәыӷра ссирқәа ирзырҳа.
Аҵхқәа кьаҿын уажә аасҭа,
Ҳацәагь ҭынчын иаҳа.
Ҽакалаӡа иҟан аусқәа,
Ҽакалаӡа иҟан – ҳанҿаз.
Абаҳчаҿ аҵлақәа усҟан
Ихырқәақәо игыламызт ас.
Аамҭа ҳгәыӷрақәа ашаҭон,
Ҳарԥшуан уи наҟ, хараӡа.
Амч-алшара ду ҳнаҭон,
Ҳрылга ҳагон зқьы мца.
Исылшом уажә ԥасеиԥш сыԥшыргьы,
Сычҳара арахәыцқәа рххацәоуп.

249

Игәнызгоит зны-зынла акыргьы:
Адгьыл иахоу даҽа цәоуп.
Адәеиужьқәа ԥасеиԥш иҿыхам,
Ԥасеиԥш шәҭыла иқәҵаӡам.
Ирнызбаалоит амҩақәа гәҭыхак,
Ицәырызгоит, уигьы маӡам:
Уи – сымшқәа ирыцыз лашароуп,
Сыжәҩан икыдыз мроуп.
Уи – сыҷкәынра бзиахә азхьаароуп,
Хнырҳәышьа змам ааԥынроуп.
1969
***
Зынӡа исаамҭамкәа, ибасҳәап аиаша,
Сышлазшәа збеит, абраҟа сыштәаз.
Иарбан усгьы сзыдхало сызгаша,
Иарбан абраҟа сызкыз, сынзырхаз?
Абраҟа хаԥсыра цәгьа шызбо еилзыргада?
Схаҭа исымбаӡакәоуп, бдыруоу, ишша…
Сдәылга, сдәылга, сдәылга абри ауада,
Аԥхынха исҿасыр сҭахуп адәны аԥша.
Ақалақь салга бымԥшыкәа, иахьаҵәҟьа,
Аԥша ҟәанда ҳа ҳакәа иҭашәшәо,
Иаҳхаҳаршҭып адгьылаҿ иҟазар ацәгьа,
Ҳгәы ԥызжәо, мамзаргьы ҳзыцәшәо.
Исҭахуп, ахәы ҳхыҵуа, аӡы ҳаруа,
Иахьҿаҳа-ҿымҭроу ҭыԥк ахь ҳнаскьар.

250

Аваннаҿ акәым, о, сҽаҵакны арҩаш,
Исҭахуп, сҽышьышь, қьаф уа саатәар.
Исхаршҭ адгьыл ақәра ду шамоу,
Сҟаҵа сара сакәушәа збартә еиԥш Адам.
Избааит аԥсабараҿ иҟоу зегь шанан,
Бшанан сҿаԥхьа баацәырҵ бхаҭа.
Ибдыруеи, ҿыц сины сынкашәазшәа,
Сгәы иснаҭар, ихаахаргьы слакҭа.
Сгәы ԥызжәозар акәхап нас-насшәа,
Зегьы-зегь ааҳәуазар акәхап еиҭа.
1968

***
«Сга, – лҳәон ладатәык, – аҩада сга!
Аҭакар зыншыло амҩадуқәа срынга.
Срылга наҟ аҭыӡшәеи агәырҩеи,
Исырба сзышьцылам, иҿыцу дунеик.
Сга наҟ, ахьҭа ахьаҿоу иҿацаӡа,
Исырба аҵхқәа ахькьаҿу зынӡа.
Убла хызкуа аханқәа сырба,
Сгәы ҭызго амшқәа сырба.
Сцоит иануҭаху, иахьуҭаху сцоит,
Уҭахызар – аргама, уҭахызаргьы – изӡоит.
Амала, сга, хара аҩада сга,
Аҭакар зыншыло амҩадуқәа срынга…»
«Сга, – лҳәон ҩадатәык, – алада сга!
Иҟоуп уажә уаҟа амшқәа еихыкка.

251

Агаҿа абаҳчақәа узбом узхара,
Иссируп амшын ҟәандашьшьыра аҟәара.
Ақалақь ашьҭыбжь саркароу, ихаҵа,
Сгәы сзықәкуам шьҭа араҟа зынӡа.
Уи сыхоит, уи сдәылган сагоит ауаҭах –
Шьац мацарала ихҟьоу адәқәа рахь.
Сга, нас, уахь, амра хааӡа иахьыԥхо,
Исырба ашьха уаа гәырӷьо ишынхо.
Сызхара исырба абнақәа, ахәқәа,
Арҩашқәа срырга, сырҭыг аԥсҭақәа…»
Аӡә – алада, аӡә – аҩада… Ԥхыӡу сызлаз,
Иҟаз аиашаҵәҟьа збомызт уаҩҵас.
Зны сыжәҩан хәашьуа, зны сымра каԥхо,
Ладеи ҩадеи сыркын сеимырххо.
1969

***
Ӡӷаб хәыҷык,
Зиыра мшы сгәалашәо ӡӷабк,
Уаха хаҵа дцозаап маӡа.
Уи сышлызхәыцуа,
Са сзы аҵх ауцәахап,
Иҟалап сыцәа ҟьаларгь зынӡа.
Ихасҵар сҭахым,
Аха усгьы агәра згароуп,
Аҭацаагарашәа харантә иансаҳа.
Аԥсуа кәасқьа иҩнагылоу уи лгароуп
Уажә азыҳәа са исбарҭоу иаҳа.

252

Сажәит ауп,
Сықәра ҽа жәаа-шықәса анацла,
Жәаа-шықәса дааӡазар уи лыҩнаҭа!
Иабацеи,
Суазырит,
Сҿара аамҭа абацеи,
Иацы акәмыз жәаа анысхыҵуаз схаҭа!
Иреиӷьыз сымшқәа
Мҵадырст, ус анакәха,
Аҵх лашә иналагәа, иргеит исыцәӡа!
…Ақыҭа иалсны,
Иаҳа-иаҳа иагхо,
Ашәа цеит, инаскьеит хараӡа.
1970

***
Зегь дырны, иҳасабны, игәаҭан,
Инықәҵан акырынтә ишәоит.
Гәынҷыхьажәа реиҳәом, ишаҭоит,
Ауаа ргәы цәиҟьар ҳәа дшәоит.
Икыҵәҟьоуп иԥсы зегь ааҭыхны,
Уаргәаҟзар, дыхиоуп, дҳәалахом:
Икьаҿ заҵә уиҭоит ишәыхны,
Капеи кылҵәа иџьыба иҭахом…
Ирхубаалартә иблақәа ирхыми
Ишаарту, ишыцқьоу игәаҭа.
Дызлагылоу еишьцәас иҭахыми,
Дынхарц иҭахыми рыгәҭа.

253

Аха дышнеиуа дычча-ччо,
Амҩа уи дшықәуу дразӡа,
Гыгшәыгҵас ацқәа хырџьаџьа,
Агәымхара ааиҿаҳар, – имӡа,
Дызлаҟоу зегь аиҭоит аӡиас,
Ихаԥоит иарзанак ҽа цәак.
Ихашҭуеит ахаҵа дышқьиаз,
Ргәы шнимырхацгьы рацәак.
Ацәымӷра ашәеиқәаҵәа ишәылоит,
Уацәшәартә ицәгьахоит илакҭа.
Хыла абжьас еиԥш джәылоит,
Дгыгшәыгха дҟалоит ихаҭа.
1970

САСЫРҬАНЫ
Дааҳхагьежьуа
Дааҳхагылан ԥҳәызба ҵәрышкәак,
Уи даархымшәо са сыблақәа дрыххалт.
Ла дыҟамызт, иашан, мцак сыхлыжьуас,
Аха сара саҳәомызт ҽа малк,
Уи лааигәа агыларада,
Уи маӡа лԥыларада…
Иҭаҭәа, аԥҳәызба,
Даҽа аҵәыцак сызҭаҭәа,
Са схынҳәып аҩныҟа аҩы сҽаҭан,
Сгәаҿы иҿыхаз ҩыла еиқәсыртәап,
Ма сархагап, сгылан сажәа сроуӡап…
(Ҳнызкылода иашьыз, ажәа анҳау?)

254

Сахьхәыцӡазгьы сара абас, саҭоумҵан,
Саҭоумҵан, аԥшәма, издыруеит дышуԥҳау,
Дышумамгьы здыруеит абри лыда…
(Сара уи еилыскааит маӡала)
Ах, аҩы сашьызаап ауаҩ хыда,
Ҳшәыргыл, ҳцалапи шьҭа, ҳцала…
Аԥшәма,
Уашҭа гәырӷьарыла иҭәызааит.
Учеиџьыказ,
ууаҩраз,
угәыцқьараз ҭабуп.
Иҭабуп дахьумоу абри лҩыза,
Аха, иуасҳәо, ласс еимырҵәо абуп.
Сгәы хьаауа, сықәлоит уаха амҩа,
Саадгылашт, идыр, еиҭа сасра.
Аха сгәы иалоуп сумаҳәхар ахьамуа,
Сумаҳәхар ахьамуа сгәы иалоуп сара.
1969

***
Асы шьҭан.
Иҵааршәха ишьҭан асы хьанҭа.
Рыԥсы рхыгга,
Аҵаа-ҵлақәа ҟәаш-ҟәашӡа еилагылан,
Аҵаа-ҵлақәа –
Иеибарыҩны адәы инықәлаз аҭыԥҳацәа.
Рҽацәыхьчо аԥша-ҵәыҵә,
Ҽырҵыс рымамкәа ишгылаз ангәасҭа,

255

Урҭ ахьҵаа-ҵлақәаз сеигәырӷьеит цәгьа.
Мамзар,
Аҭыԥҳацәа лаҳәрын, сара сеиԥш.
Иссируп, уҳәеит уара, ари амш,
Иссируп, уҳәеит, адунеи,
Иԥшӡоуп, уҳәеит, зегьы.
Уԥсыԥ науҿарчуа,
Ашәаҩақәа урынгылан, ахара уԥшуан.
Адунеи злаԥшӡаз уа исымбазар,
Иҟалап усҟан са слашәызҭгьы.
Аха, мап,
Лашәыҵәҟьасгьы сумшьан,
Иҟан сара шәкы-зқь сызмырбоз:
Уи аҽны
Адәқәа зегь хҟьан уа сыла,
Уи аҽны
Ахьҭа сакуан сара бааԥсыла…
1969

ИХЫНҲӘЫЗ ИАЖӘА
Уаҳа абрахь сыбжьанагалап,
Сгәы сыхап ҳәа уаҳа абрахь,
Схы иҭамшәацызт сара аҟьала,
Аха, иббома, саанагахт.
Са сакәымшәа, арантә ибналан,
Ихьамԥшӡакәа, иҩны ицоз,
Са сакәымшәа зегь мариала
Инзыжьыз, хьаасгьы иҟазымҵоз,

256

Схы сасны, сгәы сҭахәыцны,
Бара уи бҭахы-ибҭахым,
Еиҭасԥыларц зегьы рҿыцны,
Саалагылеит ҩаԥхьа ашәхымс.
Сшыхынҳәра схынҳәит аҩныҟа,
Схы заҵәык соуны ӷас.
Бара базымҵаан сахьыҟаз,
Насгьы асҟаамҭа сынзырхаз.
Сахьыҟазаалак сара исыгын
Ба быԥхара, ба бнапы.
Абрахь, ба бахь амҩа сықәын,
Аха сықәхацәеит, ҵаны.
Уаҳа сақәтәом сара аԥшалас,
Уи ахьасуахь сазгаӡом.
Акгьы нымхеит сзыдзыԥхьало,
Иацы исыхоз сҿанаҳәом.
Иахьа быда ԥсыхәа сымам.
Сымши сыҵхи еилырга,
Аҩны сшааиз, ара сшаԥшәымоу,
Ба бшыԥшыз агәра сырга!
1969

***
Иқәсны ахылаӷьара иҭалаз абарбал еиԥш,
Ашықәсқәа дәықәлеит, сзырхьымӡо, иԥырны.
Изура сақәымшәо, иахьа сымҩа саанхалеит,
Аамҭа сзымхо, зегь сылшар сҭахны.

257

Сышьҭахьҟа схьаԥшын, сзеигәырӷьарыз
маҷхеит,
Аҟаҵәыҳәа сгәы ак налҟьеит ӡыӡҵас.
Избеит, сахьахьӡашаз акырџьара сагхеит,
Иҟаҵамкәа, инагӡамкәа инхеит исыхәҭаз.
Избеит исхароу, зынӡа исхарамгьы шыҟоу,
Избеит риашашьа змам агхақәа.
Игәнызгеит кырџьара хыда сахьныҟәаз,
Кырџьара баша сахьрырыз аӡқәа.
Сышьҭахьҟа иҟоуп еиҩызара хыдак,
Бзиабара хыдакгьы сышьҭахьҟа инхеит.
Зны ак иалаҟаӡамыз сара сызҭахыдаз,
Адәышкәӷьаз иқәхаз ҵлоушәа сынхеит…
Рыгәра сымгакәа снарыхәаԥшт исыцу,
Схаҿы хәыцра-шәк еилагьежьт еиҭа.
Сышьҭахьҟа инсыжьыз наӡаӡа исцәыӡу,
Еиҭаднакылару, мшәан, урҭ сыҩнаҭа?
Агәыразра сыԥхьоит, игәымхаз санышәом,
Иҟоуп хнырҳәышьа змамгьы зынӡа.
Ҭабуп ҳәа уасҳәоит, аԥсҭазаара, аԥышәаз,
Изызӡари, маҷкгьы сылахь неиқәҵа.
Саԥхьаҟа ишьҭоу амҩа сабагоишь?
Уи ҩада ихалоит, избоит – имариам.
Ашықәсқәа рцашьа злаҟоу гәыҭҟьагоуп,
Урҭ раӷәра сахоит, сеиҭахоит, ируам…
Иқәсны ахылаӷьара иҭалаз абарбал еиԥш,
Урҭ ашықәсқәа цоит, сзырхьымӡо, иԥырны.

258

Изура сақәымшәо, иахьа сымҩа саанхалеит,
Аамҭа сзымхо, зегь сылшар сҭахны.
1970

***
Агәы саақәхар зны, сеиҭымха,
Скәаҩӡа, ҩызада сынхар,
Издырроуп усҟан са сшызнымхо,
Уимоу, ишалшо сегьҭахар.
Сеихбаалангьы сцозааит, усҟан
Исфо, изжәуа ашахашт.
Сымч рықәхарым сара сусқәа,
Хаара-бӷьара инеиԥхьытташт.
Сзаиааирым схалаҵәҟьа ацәгьа,
Мариала уи сеикәанарҳәып.
Иԥсыҽхап амра ашәахәақәаҵәҟьа,
Аҽнышьыбжьон са слаҳәып.
Схала аҩныҟа сымҩахыҵып,
Сгәы алаҟамкәа, сеиқәыԥсы.
Амшын схылар схала, схыӡлап,
Хьаагь зоурыда уи азы.
Анҭ аишьцәа реиԥш, сшышәарыцо,
Ашьха сшықәу сеилыхха,
Хра-цәгьак сааҿахар, сшәа-ӡыӡо,
Аҵх аасхаԥар иоумаха,
Инкылҟьода уаҟа ҳаи ҳәа,
Зыбжьы гарыда ешьаҵас,

259

Угәы каумыжьын аҳаҳаи ҳәа,
О, ахра цәгьа иаҿахаз?!
Исылабжьода ҩаԥхьа ирҿыцны,
Сгәы мыжда санаго?
Сзырҽеиуада, нас, мышкы зны –
Схьырԥар аҳәса анырзаазго?
Сызаҵәра аҟаԥыҳәа игәаҭан,
Ихы дҩахашт исаӷаз.
Дсықәымшәац ас уажәада,
Ибашт иаҳа сышкәадахаз…
Уаҩ уқәымлан усҟан сымԥан,
Исҩызам ҩызара узурым.
Схала исырцәазар са сымца,
Уара унаҵхар, еибакрым.
Уца сымҩа наҟ уаныҵны,
Ишыбзоу иԥсыз рахь сыԥхьаӡа,
Саԥсамхошәа убар мышкы зны
Сҩызак илаӷырӡ ԥхаӡа.
1971

***
Зегь ҭаҳауеит ҵа змам тышак,
Зегь ахәлабгоит, иалагоит лыуык.
Ираҳау уи асаса ааиханакышам,
Агәы ҭәышам, иараби, бзанҵык.
Ақалақьқәа адгьыл уи ианнахит,
Иҟаӡамшәа ахрақәа архәашеит.

260

Аԥша иагон аҩныргәы иқәхаз ахәа,
Иаҭахызшәа иахьнагӡарц уи адунеи.
Ихнаҩеит уи, ҵа змаӡам атыша,
Абаагәарақәа, аханқәа, абаҟақәа.
Ибжьанарӡт адунеи ссирс иакышаз,
Зегьы ирхыст, чалаала еиҟаратәуа.
Иагаша агеит, иазымгозгьы иахеит,
Алу дуқәа рызхара илагеит.
Шьҭа иазхоуп аҳәазшәа, аԥарда илахеит,
Асцена иқәган, ажәларқәагь агеит.
Издыруеит: шьҭагь асаса еиханакышам,
Ирыхан иагалашт уи наҟ иазго.
Аха инхеит иазымго уи атыша
Ауаҩытәыҩса игәыӷра – зегь зылшо.
1969

***
Инапала еиҭеиҳаз ҵәа-ҵла дук амҵан
Наӡаӡа ҳәа дыцәоуп са саб.
Иҳамам ихьаам, иҳагу даргәамҵуам,
Ҳзеигәырӷьогь ибашам уи, мап…
Бжьы ыҟам, зынӡа иҭынчроуп араҟа,
Иԥшуп аԥсабара, бӷьык мырқәацо.
Еидара хьанҭак ықәуп са сҟәаҟәа,
Схәыцуеит, сгылоуп сыбжьы мыргаӡо.
Адық-чық рымшуп, ианҟьоит аиха гәара,
Аҵәа ҟаԥшьқәа ҟалан иҿышәшәоит.

261

Саб рыцҳа дыцәоушәа иусқәа ддыркаран,
Игәы урҭ ахьықәҳауа, дҿыхар ҳәа сшәоит.
1969

ҲАИԤЫРҴРА АЛАМҬАЛАЗ
I
Сцоит, аха исымоуп агәҭыха,
(Исымоуп уи сгәаҵа иҵәахны)
Сцоит, аха сышьҭахьҟа исыхоит
Мчы ӷәӷәак, сынхарц аҭахны.
Аха цатәуп, умцар ада анамуа,
Ауал ануду, ианумоу адҵа.
Исымоуп, иббоит, иахьа амҩа,
Сагоит уи арантә хараӡа.
Бырзынсыжьуеит апаркқәеи аханқәеи,
Амҩадуқәа – ҳгәырӷьо ҳазныз.
(Ба быда избон урҭ цәа рхамкәа,
Ба боуп сдунеигьы аазыртыз.)
Бырзынсыжьуеит, рнапы багьанызааит
Сҩызцәа, схеиԥш зыгәра зго.
Агәылацәа срыҳәоит, рылаԥш бхызааит,
Иаҿагылааит урҭ бгәы базырго.
Агәра ганы, ари ақалақь дуӡӡа
Базынсыжьуеит сбыхӡыӡо хәыҷҵас.

262

Иҟалоит, нас, араҟа бысцәыӡӡар,
Ихарахар уи, сара сахьагаз.
Аха, ибдыруаз, иагаџьара сцаргьы,
Сыхнымҳәыр шамуа, абра сшаанаго.
Иаҳҳәап, машәыршәа џьара сҭахаӡаргьы,
Бзықәгылоу адгьыл сыԥсы шазынхо.

II
Иаҭахым, нас, бымгылан, маӡа
Бгәы бҭаҵәуо, былахь еиқәҵа.
Амҩа сықәлоит, иазхазааит, аҳа…
Даҽазнык ба бшыччо сырҳа.
Иҟамшәа, исмоурашәа ахьааи агәырҩеи,
Исырба даҽазнык иссирха адунеи.
Исхаршҭ, ччаԥшьла схы-сгәы зегь ҟаҵо,
Амҩа шсымоу, бааныжьны сышцо.
1969

***
Г. С.
Еҳәшьак леиԥш,
Анык леиԥш дысзыҟоуп,
Иҟалап дааигәазаргь иаҳа.
Дҭынчуп уи лааигәа саныҟоу,
Дҿахоит уи, сыбзиа анлаҳа.
Саныҟам,
Ҭынч ак лызкышам,

263

Дышхәыцуа, зегь дрыхҟьашоит.
Сҭаҳара џьылшьоит атыша,
Дыцәоушәа, дыцәамшәа ишоит.
«Ихьри?
Дабаҟоу? Дабаго?» –
Шылҳәо, аҩныҟа саауеит.
Хьаак аасызцәырҵыр, дархагоит,
Ихьааха лхаҭа илызҵысуеит.
Уи азакәушь,
Иҳәеишь, уи азакәушь
Сзықәло сара сымҩа сԥырны,
Сдунеи насыԥ лашак зацу,
Имхылдызха изсыхо ҳаҩны?
1969

***
Ԥыҭк ыжәны, аха усгьы сашьымкәа,
Аҩныҟа саауан сара, аҵх гацәаны.
Аҩ ус сҟанаҵоу, ажәҩан хәашьымкәа
Сахьаҵаԥшуаз акәу, схы збон сынцәаны.
Сгәы алаҟан, зегь сылшозшәагь сыҟан,
Насыԥк схы-сгәы зегь арҭәуан.
Аҵх сшьапышьҭабжьқәа алыҩуа сныҟәон,
Сҿаԥхьа дунеи ссирк аатуан.
Архәара баавҵын, бысԥылеит убасҟан,
Ибыхьыз здырхуадаз, бҵәуон хәыҷҵас.
Зназы, аиашами, исмоуит ибасҳәоз,
Сынхеит сҿаҳаха, аха нас,

264

Зны аарла игәыӷьны, уи ашьҭахь – сыхәмаруа,
Зҵаарақәак бысҭон, иҟабҵомызт рҭак.
Са сакәушәа араҟа зегьы-зегь зхароу,
Ҿысҭуамызт нас, ҳахьнеиуаз, рацәак.
Исгәалашәоит, усҟан, аҩнынӡа бнаскьаган,
Сбызхәыцуа, схала ԥшьала санцоз.
Ицәырыбгеит хьаак сдунеи иаԥырхаган,
Аха сыҟамызт уаҳа ҳаиниос…
Сара уи аҵх исзыннажьит агәҭыха,
Иҟалеит нас зегьы иреицәаны.
Ах, исазҳәода аиаша, уи ауха
Бзырҵәуоз, бахьынтәаауаз аҵх гацәаны?!
1969

***
Мшәан, сызбышьҭоузеи сеиҭаҩуа?!
Сызҿу, ухәыцыр, гаӡароуп…
Бара бзыҳәан ак уадаҩым,
Бара бзыҳәан зегь мариоуп.
Имариоуп, ома ҟалазшәа,
Алабжышқәа ркаҭәареи
Баақәгьежьны бара насшәа,
Ак ҟамлазшәа атәареи.
Бара бзыҳәа, бычча-хәмаруа,
Имариоуп сгәы анырхара.
Бара бтәала, ӡиас ҳаруам,
Бара бтәала, ҳцом хара;

265

Мыч дук амам ацәанырра,
Изыхьчатәузеи, зегь уаароуп…
Бара бзыҳәан зегь кашырроуп,
Бара бзыҳәан зегь мариоуп.
Аха имариам сара сусқәа,
Имариам са сзы, ихаҵа,
Зегь мариала бахьырхысуа,
Иахьбызгәамҭо бжак зынӡа.
Ас сызбышьҭаӡамзар скәаруа?
Саахынҳәыр са сгәы нханы?
Сшәоит зегь ба бзы ихьанҭахар ҳәа,
Сара сзы имариаханы.
1969

***
Ишԥеихыкказ,
Ишԥаказказуаз ажәҩан усҟан,
Адгьыл иқәыҩ игозгьы закә ашәаз!
Ԥхыӡ хаак дала дцон, игәы иаԥысуан,
Дгьылгьы жәҩангьы дрыман уи аҳас.
Зегь лыбзоуран
Ԥҳәызбак. Ԥҳәызба ҵәрышкәак.
Лыԥшра-лсахьа, лыччаԥшь… деилагон.
Илаԥш дыҵиршәомызт, дыҩуа длышьҭан,
Ҽынла длыцын, уахынла ԥхыӡ дибон.
Диҳәеит. Дигеит.
Иҟан. Иарбан уаҳа!
Аха, сишь, дқәыԥсычҳауеит ахәхәа.

266

Агәыӷра лаша ахан хьҵәца неилаҳан,
Дтәоуп ахаҵа, даҵоушәа ауахәа…
Аҿаԥха-ҿачча,
Зыхцәы бырфын ԥхьаҳәаз…
Уажә асаара лкалҭ ду шьҭаҳәазон.
Иркалан ашә анныдлыжьла агәараҳәа,
Ибаҩқәа зегь ҟәыбаса ицәа иҭаԥсон.
1971
***
Сызку зегь сыриааирц,
Сҩагылт сеиханы.
Сҩагылт сара еиҭах,
Сыбналар сҭахны.
Сыбналар…
Иабыкәу сыбналан сахьцо?!
Сцароуп
Сызхьымӡаз зегьы сахьрыхьӡо:
Зегь ирҳәо, ируа
Ауаҩра иахьатәу,
Рыгәқәа ахьаарту,
Рыбла ахьыхту.
Аҩыза изыҳәа аҩыза – иаҳа,
Агәыла изыҳәа агәыла – иаҳа.
Цәгьа рыҵамк,
Урҭ ахьуԥыло иразӡа,
Уҳәан-сҳәанқәа
Ахьрылам зынӡа.
Иушьклаҳәуа,
Иутәу иахьацым иутәым,
Зегь ахьырзеилоу,
Иахьыҟам атәым.

267

Иахьрымоу
Амазара еиҳау даҽа малк…
Сцароуп,
Аҽхәара, амцҳәара салҵ,
Сцароуп,
Иахьаҵәҟьа,
Аԥсреи абзареи
Абасҵәҟьа
Аҟәаҟәа иахьықәым ҳдунеи…
Сызку зегь сыриааирц,
Сҩагылт сеиханы.
Сҩагылт сара еиҭах,
Сыбналар сҭахны.
1969

***
Саауеит сара,
Мцакы салҵны, еидарак саҵан,
Амҩа сықәуп схи сыхшыҩи еилаго.
Инсыжьуа зегь
Сара инсыжьуеит шьҭа наӡаӡа,
Сгәы саххәыцуеит, иара саццоит сахьаго.
Шьҭа исҭахым
Срызхьаԥшырц хланҵы иҭалаз,
Иацтәи амш иазынхаз агәырҩақәа.
Аха сцаргьы амуа, акы аасхьынҳалоит,
Сыбла ихгылоит, исыкәнаршоит анапқәа.
Уи қәԥоит
Иарҽеирц аҵәаӷәа назхьысҳәаз,
Сеиҭагоит уахь – сахьтәыз, бахьынцәаз.

268

Егьамам акәу, нас, иакәым ахьысҳәаз?
Еиԥшьышьак рыман иҟоумашь арахәыцқәа
иԥҵәаз?
Ицахьоу амшқәа,
Ицахьоу аҵхқәа срылоуп,
Урҭ рыхаара џьара сгәаҵан иҵәахуп.
Сызлааз амҩа сшаныԥшылоз уаҳа сылам,
Сызлыҵыз амцахь
Сеиҭагазар цәгьа исҭахуп.
1969

АРЫЦҲА
Аԥша ихнашәеит иҩны ахыбра,
Ихышәҭит арыцҳа ица.
Игым арыцҳа хыԥхыԥра,
Имам арыцҳа ҟаҵа.
Агәырӷьара иоун, еимаҵәеит,
Икыдхаҽа идәықәлеит ақәа.
Ихәышҭаара ахьеиқәыз иахацәеит,
Амца рыцралом амҿқәа.
Арыцҳа дҭарыжьит акәыцҳа,
Их џьаҳанымҟа идырхеит.
«Шәуаами, шәызҿузеи, шәаҟәыҵ» ҳәа
Шиҳәоз атышахь дыргеит…
Зны иҽкаижьхьан уи ҿыцха,
Иҽирҭынчхьан: «Сҭахеит…»
Ихы аныҟаиҵа дрыцҳан,
Ирыцҳара даман ицеит.
1969

269

***
Иԥырӡаны идәықәлеит
Аамҭа шьамхы-лас, –
Ианалага сыҷкәынра сышьҭахьҟа инхо.
Гә-ҭынчрам,
Гәаҟроуп сыблақәа ирхылаз,
Ирыгхом, ирыцлоит сара сеимзырххо.
Амҩа сықәууп,
Шьха-мҩа уадаҩӡак,
Сцоит сырхаԥало хаҳәқәак ҵарӡа.
Ақәа хымкәоз,
Еимаҷыҩны асы аҩӡоз,
Сара уи амҩала сцоит хараӡа.
Снеиуеит,
Сказыжьуаз шәкы-зықь сырхысны,
Иахьа амч сызҭо, сызҿу сгәазырԥхо:
Схаҿы исзаагом иалшон мышкы зны –
Аԥсуа дыҟамкәа, аԥсышәа рымҳәо.
1969

ТӘЫМ ҚАЛАҚЬК АҞНЫ
Исҭаху дыҟам, дызбом сызҭахугьы,
Ала ҟьалеиԥш, ақалақь салоуп сеимдо.
Усда санаанха, акоуп сара исхугьы:
Иахьаҵәҟьа исыԥшаароуп арантәи сызго.
Аха сымҩа хароуп амашьыназ,
Адәыӷбагь гәырмаҷгоуп: уи гәагәацәоит.
Ҳаир мҩоуп ныҟәаган иҟоу хазынас,
Аха ушгылоу аблеҭқәа уцәынҵәоит.

270

Хынҳәышьа умам уаҵәы ма уаҵәашьҭахь,
Сара иахьаҵәҟьагь избонда сызго!..
Схарахаԥшуа снықәсуеит аҽнышьыбжьон ашҭа,
Схала абаҳчаҿ снатәоит смыццакӡо.
Мышкала аҽаԥсахит, игәасҭартә, иаразнак,
Иахалт адунеи даҽа цәак.
Рхы рынкылан ицәыҩҩажәу шәҟә ҟәазқәак,
Снаҩс, арымӡаҿ, итәоуп ҭакәажәцәак.
Ԥҳәызба ҵәрышкәак, иеихышәашәо лӡара,
Дызшаз дисасны, ахшцәа лхьыкәкәа,
Сгәы ааҿкааны, лашаран, мра ԥхаран,
Дкәаԥкәаԥуа днасывсуеит ааигәа.
Схьаԥшит ицахьаз ахь, – уи хьааго,
Сгәы ҭыҵуа, сызхьымӡо сазԥшын…
Ҳхала ҳанаанхо ҳхы абааго,
Ҳҽаҳҭар ҳҭахымзар амшын?!
1970

АҚӘРА
Ақәра ду нырҵуеит араҟа,
Шьхатәылан, сара сахьынхо.
Ақәра ду нырҵуеит араҟа,
Ӡны-ԥхын амра зхаԥхо,
Арҩашқәа рашәа иарҿыхо,
Ахрашәа згәы ҭнарԥраауа,
Ашьхақәа рҳауа иаҿыхәо,
Ари адгьыл зџьынџьу ауаа.

271

Исашәҳәеишь, иҟоума қыҭак,
Иҟоума қыҭак Аԥсны,
Дахьнымхо ҭаҳмадак, ихыҵуа
Шәкы, шәи ҩажәа инеиҳаны?
Ҳбыргцәа дыршьоит дықәрахьымӡан,
Хынҩажәа зхыҵуа дҭахар.
Асцена иқәуп, ршьап ԥынҵа
Иқәгыла икәашоит уҭаххар.
Аха зны, ирхыҵхьоу аагәасҭар,
Сабицәас исшьаргьы сҭахуп:
Софокл иниҵит урҭ реиҳа,
Гомергьы дара дреиҳабуп.
1969

***
Иахьа сара сгәалаҟара ҽеим,
Уара идыр, иеилкаа изыхҟьо.
Адәахьы сдәылҵны саанеиҩеин,
Сеиҭаакылст арахь сгәагәо.
Сааган бахҭак сҭадыртәазшәа,
Сыҩноуп ара схала, ҿымҭ.
Иеиқәыло иааиуаз сусқәа нҵәазшәа,
Саатәеит баша, акгьы саҿым.
Сыбла иабом сгәы назхыло,
Ирыхшәеит урҭ, сгәы зыхқәаз.
Мап, араҟагь сҽысзынкылом!
Сеиҭандәылҵит сара нас.

272

Ауаа цоит еихьымӡа-еиԥымӡо,
Ицоит сныжьны, уаҩ дынхом.
Саргьы сцапи сҩыза иҟынӡа:
Иахьа аҳауа цқьа исызхом…
Уи дысԥылт ихы-игәы ҿыцӡа,
Алаф иҳәон, иқьафгьы ҭан.
Сҩызеи сареи ҵәыцак-ҵәыцак
Аанаҳкылеит, ҭынч ҳаатәан.
Сырлахҿыхра акы ахимырҵит,
Сылахь шеиқәыз заа ибаны.
Ажәа шаҳҳәоз, ашәа цәырҵит,
Ашәа халт ицәқәырԥаны.
Сдунеи ссирын, ауаа қьиан,
Зегь лашон, иԥхон мраҵас,
Сгәалаҟара дара ибзиан,
Схынҳәны аҩныҟа санаауаз.
Аха сара акы сазааиуан,
Иҟасҵар сҭахын уи аҭак…
Лассы-ласс ҳаиҭанеиааиуам!
Сгәы иалан сара абри ак.
1969

***
Ерцахә схалара џьысшьоит уаҵәы зны,
Иага идууз, иԥагьаз Ерцахә.
Ацҳа хысҵара џьысшьоит амшынгьы,
Макьана сыҷкәынӡоушәа анызбо еиҭах.
Сабаҟоу,

273

Иабыкәу макьана сахьымцо!
Сымшқәа саԥхьаҟа избоит еихыкка.
Исзыԥшу рацәазааит, иарбан сызхьымӡо,
Саннеиуа суси схыи рыгәра га!
Схәыцлоит абас.
Уи иацлоит ҽа хәыцрак.
Маӡа гәҭыхак сгәаҿы иарҵысуеит.
Иарбан шьхоу, сҳәоит, шьҭазыҳәа сызхыҵра:
Лермонтов иқәра сахысны саауеит.
1969

***
Акгьы санаҿым, санаанхало схала,
Сгәалақәа цәырҵны, рхы сҭадырԥоит.
Иаауеит урҭ шиашоу, асар реиԥш, еишьҭалан,
Иахьанӡа сзышьҭазгьы мцуроушәа сдырбоит.
Усҟан исыжәлоит, иеилахәашьӡа, ибылгьан,
Сымч-сылшара зегь хызҩо цәқәырԥак.
Ицарц егьагхом, аиашаз, уи сылган,
Са исызмыргылар аган ахь шьаҿак.
Аха исыхоит, аган ахь исыхоит,
Исыкәнаршоит ҽа мчык анапқәа.
Ԥхыӡ цәгьак салазшәа сшааиуа, сааҿыхоит,
Сҩаҵаԥшуеит ажәҩан, зынӡа еихыкка.
Мҩакы снангылоит, амра аныҷҷало.
Сара уи амҩа сагоит хараӡа.
Сагоит сдырра, сылшара ахьанаало,
Сахьрымоу ҩызас, ешьас сыԥхьаӡа.

274

Срылнагоит уи исԥырхагоу, сзырхаго,
Ауаа рыжәпарахь саман ицоит.
Избоит адгьыл сызкәу гәазырҳаган.
Азаҵәра – сгәалақәа ран – аҽаӡоит.
Ус анакәха, аамҭа, сааудкыл,
Сыргьежь, сырхынҳә, сҟаҵа сеилыхха.
Даҽа ԥыҭрак сазааԥсароуп сыдгьыл,
Аусқәа рӡыблара саҭ, сеиқәырха.
1969

АИААИРА
Ауаа ӷәӷәақәа рхы зқәырҵо,
Хаха изжәыло абаагәара – Аиааира,
Мариала аӡәгьы уизымгаӡац бзанҵы.
Шьаҿа-цыԥхьаӡа
Урыниар алшоит иаҵахаз,
Имчыдаха,
Ихьагәгәа инеиуеит иаҵахаз,
Иаиааиз роуп имаҷҩу есымша.
Аиааира игарц
Дықәԥоит аӷа иҿагылоу,
Аиааира игарц
Дықәԥоит аӡ иаго.
Иаиааитәуп зны амц,
Амц – Аиаша аԥашәқәа ҵызшәаауа.
Иаиааитәуп зны агәымхара,
Рҽеишьа змам арыцҳара ҟазҵо.
Ашьыцра бааԥс,
Знык ахы ианҩаха,
Адунеиаҿ акы агәхьаа акышам,

275

Ршьапы иқәҟьан, идәықәнаҵашт атышахь
Гәнаҳа змам,
Хара здым зынӡа.
Заа уи иаҿагылатәуп,
Иаиааитәуп,
Азинқәа зегь амхны ишьҭаҵатәуп…
Мариала аӡәгьы изымгаӡац Аиааира…
Иуҭахума уаргьы Аиааира угарц?
Абри гәынкыл, нас:
Илакҩакуа –
Бзанҵы Аиааира рзымгац,
Ихьаҳәхьачо –
Бзанҵы Аиааира рзымгац,
Згәы цаз –
Бзанҵы Аиааира рзымгац,
Зхы агәра ззымгаз –
Бзанҵы Аиааира рзымгац…
Уца, нас, ԥхьаҟа,
Умшәакәа ԥхьаҟа уца.
Аиааира угарц азы зны ухы уаиааи!
1971

АХАҴА ДАНҴӘУО
Ижәбахьоума шәара,
Ирыпҟаз ахәыҷ иеиԥш,
Ихы инапаҿы изаамго,
Игәы нхаӡаны,
Ахаҵа данҵәуо?

276

Ахаҵа данҵәуо –
Адунеи зегь қьызқьызуеит.
Рыхқәа рыкәажьны
Игылоуп ашьхақәа.
Амшын ду
Аҭра иҭаиоуп имҵысӡо.
Ахаҵа данҵәуо –
Амш абла азыхтуам,
Ажәҩан иаҵоуп
Аԥсҭҳәа еишьылқәа хьанҭаӡа,
Уажәымзар-уажәы
Ишынеимарҭәара,
Илыӷырӡ-цәыкәбарқәаха
Аҿшаанахара ақәа.
Ахаҵа данҵәуо –
Ҳәатә имаӡам аӡәгьы.
Амза хаҿы хьшәашәа
Кыдуп имқәацо.
Ихырқәақәо,
Ирыцҳахәхәа
Бзанҵ агәашәаҿ иуԥымлоз
Ахаҵа данҵәуо –
Зегьы ргәы иҭаҵәуоит,
Зегь џьабоит.
Уи,
Иахьынӡауаз, мчыла,
Иҽеихагәа дгылон,
Иаԥхьа дышьҭазаргьы
Иԥазаҵә дышьны…

277

Уажә дҵәуоит ахаҵа.
Ҳазҵаарым ихьыз.
Ахаҵа дқьызқьызуа
Данҵәуо абас,
Иҟалеит ауп
Рҽеишьа змам џьара акы…
Амала,
Ирыцҳара аҩсҭаацәа ирныҳәан
Ишыҟалаз анидыр,
Изгоит сара агәра,
Иаразнак
Ихы инапаҿы иааигоит ахаҵа:
Аҵәуара даҟәыҵуеит,
Еишьҭалан
Илаӷырӡқәа игәы ишҭаԥсогьы.
1971

***
Иигаша игеит уи, ириҭашагь рыҭан,
Иажәра ииааин, даатәеит шьҭа хазы.
Ибзиа ада ицәгьак рызҳәомызт ақыҭан,
Дшыҟам рымбоз урҭ ахаҵа ихазы.
Лаандақәа каҳаит ҳәа ԥҳәысеибак длышьҭан,
Ахьҭа иакит ҳәа дрыхӡыӡон хәыҷқәак.
Ачара ахьыҟаз иԥхамшьарц уи дрышьҭан,
Имырҽеикәа ақыҭан инымхеит ԥсрак.
Аӡынра анааилак, нанамгак, хамыхәак,
Дысгәылоуп ҳәа, даҵан имҿы.
Игәы иауамызт ԥхынракгьы димыхәар,
Иусқәа иҽырхаршәал, драшәон имхаҿы.

278

Уаниҳәа, ижә заҵә ашаха нахеиҵон,
Ахә анузымшәоз, иугон мала.
Угәы артызар, иуҳәоз зегь хеиҵон,
(Угәы аартымкәагь абраҟа уҟала!)
Амц данужьа, нас угәра игомызт,
Имԥан уқәлар иуамызт ҽазны.
Уаҳа уа узыҳәа иӡлагара лагомызт,
Дҟаломызт уаҳа уа узыҳәа дразны.
Уажәгьы дкәалкәало дрышьҭоуп дызхьымӡаз,
Шә-уск дрызхәыцуеит дахьышьҭоу уаха.
Ԥхыӡлагь иабыкәу ахаҵа дахьымцаз?
Дааҿыхар, еиҭеибоит дымчыдан дшынха.
Уаҳа измырҽеикәа, абас ала далгар?
Игәы инаҭалоит, ԥшьаала даатәар,
Иигаша игазшәа, аха иқәхазшәа уалқәак,
Ишԥеиҭаху,
Ишԥеиҭаху урҭ зегь ишәар!
1968

ИЗДЫРУАДА?
Ӡынгьы ԥхынгьы асы хьшәашәа иаҵоуп,
Издыруада Ерцахә уи злахнаго?
Азқәа зны иаахтыр уи, нас агәаҵа
Мрак ҭаԥхашан, маҷӡак аԥсы арго.
Идәықәларын арҩашқәа хыш-хыҵәан,
Иасны ишәаҳәарын, илбааҽҽаны.
Шәышықәсала еиқәшәы ишгылаз, иашан,
Иҿыхарын Ерцахә ду уи аҽны.

279

Аха иаҵоуп асы хьшәашәа ишаҵац,
Иҟамлеит уи уаҳа аԥсы аго.
Ари – иахьа, ари – уаҵәы… Ианбанӡа?
Издыруада Ерцахә уи злахнаго?
1969

***
Уи игәы ҭынчым цәгьак анимыршо,
Шьоук еинимҟьалар – ихьуеит ихы.
Исмаҳац аӡә бзиа изиҳәан машәыршәа,
Дсымбац ани ма абри диҭахны.
Ах, дышшьыцуа убанда ҳәа, иркәаӷны,
Аӡәы иқәкны икуп инацәа.
Имахуп, иаб дишьызшәа, игәаӷгьы,
Даиргоит маӡа-аргама аҳәынҵәа.
Дахьааунио, – ацәгьаҿ, абзиаҿ – улымҳа
Ҭишьаауеит уи, ҽаӡә иӡбахә рххо:
«Дахьугалакгьы дгәымхоуп агәымха…
Закә маҵуроузеи иигаз, деихо!»
Агәымхаҵәҟьа уишьҭалар, хара изцатәузеи,
Деицгәарҭарц егьрыгым уи шьҭа:
Ауаа рзыҳәа иааиҳәо зегьы-зегь
Ихаҭа дрылаҟоуп, дадраа, ихаҭа!
1969
***
Агәымхақәа… Рыбз уахәом,
Иузырҳәоит урҭ рҿы иҭашәаз.

280

Уларыжьырц иаҿуп ахәа
Ашьыцра бааԥс иҵнаркәкәаз.
Ицәахыхгоу акы иашьҭоуп,
Ргәы ақәԥымҵәаӡо еимдоит.
Иуҿарыжьыртә џьара иақәшәар,
Иара уи ала ргәы дырдоит.
Ихәыцуа иҟам: «Иқәнагамзар?..»
Имчыдоуп урҭ, угәаӷ иаго,
Уламыс аҿаԥхьа уцқьазар,
Уара ухы уаназынхо.
1969

***
Ҩ-цәак уи ԥаса ихаӡамызт,
Иусқәа дырҿымызт маӡа:
Дгәаазар – дгәаан, иҵәахуамызт,
Дангәырӷьоз – дуԥылон дразӡа.
Дразын уи иашҭа уанҭалоз,
Идыруан аиҩызара, аҵас.
Иаацәырган иуеиҳәон игәала,
Иуеиҳәон дзеигәырӷьо хәыҷҵас.
Усшәоуп дшыҟоу иахьанӡагь,
Усшәоуп зегьы ишаҳирбо,
Аха иеиқәиҵахьеит амца,
Ҳарҭ ҳазлаижьуа, дыччо;
Ҳарҭ – иҭалоз уи иашҭа,
Ҩызас уи имаз, ҭахыс.

281

Ҳарҭ – уи ибзиабара иашьҭаз,
Знапы даныргылан дызкыз.
Имчзар, дҳаигӡом акала,
Ҳлеиқәыжьны, иҵихуеит ҳахә.
Ҩызада, ихала, мариала
Дхалара џьишьоит Ерцахә.
Иҵәахуеит иуаҩымра ахаҿы зегь,
Ирхьишьуеит зегьы-зегь ашша.
Иубом уажә ацәгьа даҿызар,
Ԥасеиԥш, дыччоит есымша.
Иснарбон уи аччаԥшь зегь ҿыхан, –
Иҟамшәа сгәы назыхшәо.
Иахьа исызцәырнагоит гәҭыхак,
Салагеит уи сегьацәшәо.
1969

***
Улымҳа иҭахәыҭхәыҭуа иажәа
Ануурҳа,
Избоит ушцаз унеиқәыхьшәашәа
Уажә иаҳа.
Улымҳа ҭишьаап уи дышнеиуа,
Хәыҷ-хәыҷы,
Дувагьежьлап уи дгәаҭеиуа, –
Абгахәыҷы.
Иушьҭоушәа гәаӷла, еивасны,
Ахәа жуа,

282

Ишузыҟоу ҳәа абас-абасгьы,
Ацәгьа ршуа,
Цәымӷс иуиҭарц рацәак игым
Узҭахыз,
Уи даҩысҭаауп, уи дарныгым,
Угәы уҽаныз!
Уҿаԥхьа дласбаха дышьҭалоит
Ихаҭа,
Умаӷра дҭысны, укәа дҭалоит,
Иоуп феида!
Иҽырдадны, зны ухаҭыԥан
Уи днатәап.
Умариа ибар, днаухыԥан,
Дкәараҵап:
Дцап, дкылсып агәыр аҵа,
Унеиқәжьа…
Мап, дуздыруам уи ахаҵа –
Уи ажьа.
Иудыруандаз, еҳ ҽак акәым,
Уи иацы
Ишеиҭоз ушхәа шәарҭа дагәан
Наҟ аӡы!
Иузамур, дҩаҵҟьон, уажә ибама,
Дуаӷаха.
Дуҿақьақьоит уажә аргама,
Уанынха.
Иара ида зегь уаӷоушәа
Урбаны,

283

Уара узыҳәа иԥсы ҭоушәа,
Ухԥааны,
Улымҳа иҭахәыҭхәыҭыз иажәа
Ануурҳа,
Избоит ушцаз унеиқәыхьшәашәа
Уажә иаҳа…
1971

***
Скараха снықәиеит…
Ԥхыӡ избеит нас сынкаҳан сыԥсызшәа,
Аԥсҭазаара иснаркыхызшәа аҵәы.
Амца иақәҵан снапҩымҭақәа иблызшәа
Схаҵкы казмыршәлоз сҩызцәа руаӡәы.
Уи даасхагылазшәа дқәацәӡа, дыџьнышха,
Дсыхәаԥшуазшәа ажәакгьы мҳәаӡо.
Деигәырӷьозшәа сахьықәҟьаз са сышьхәа,
Иҿаԥхьа сахьышьҭаз абас сымқәацо.
Ишԥа,
Зегь реиҳа исзааигәан игылаз,
Сангәырӷьоз игәырӷьоз, сгәырҩа-цәгьа згәырҩаз,
Исыцәнымхо, ичча-ччо есышьыжь исԥылоз,
Ишәара дыҵану адгьыл абас?!
Мап! Имцуп, ихыҭҳәаауп, лаԥшҵашәароуп,
Уи иашазар… Сгәы цон еиҟәыҷҷо.
Сааԥшызар – дгылоуп. Исызидымҵо хара,
Ацәа уамшьи ҳәа сҩыза дыччо.
1971

284

***
Уара уакәын, дадхеит, имаз ҩызас,
Дахьцалак уа уакәын ицраҳәаз.
Ишәызшәырхар шәылшон зынгьы хызак,
Шәҿаҵа еиҩышәшон наҟ-ааҟ еишьцәаҵас.
Дкәараҵо мацара хыхь данхала,
Имбгаӡеит уи ацҳа, шәыгәҭа ихыз.
Дуцәыӡыр ҳәа ушәозшәа, уихьынҳалан,
Рган уҽаҭан уҟан дызҭахыз.
Жәак узрымамкызааит дызҭахымыз,
Ҭынха дус дышумаз иурбон.
Иаҭахызар – ирҽхәара уаҿымыз,
Иаҭахызар – иаԥхьагь укаион.
Насыԥ уман машьынак шәеицҭатәозар,
Узиццәырҵыр насыԥын ауаа рҿы.
Иааигәа утәон ачара шәахатәозар,
Иааигәа угыла унеиуан аԥсраҿы.
Уцәа уҭала-уҭыҵуа иаԥхьа ухырхәон,
Уа узышьҭаз аус данаҭахха.
Шәеиҩызара мырӡкәа ухы даурхәон,
Имаӷра уҭысуан, игәы укыдлон ухәшаха.
Аха ҽнак, даныларышьҭыз дламҳәан,
Ахылаӷьара дбылгьо даназца,
Угылама, џьым, абри деилкаам ҳәа,
Ихәоз ажәа уҿыҵшәама зынӡа?
Раԥхьа угылан, уи ихыччоз раԥхьа,
Ахыбжа урҭарызшәа, аӡы-хәашь даҭ,
Уԥхамшьакәа, жәлары рҿаԥхьа уаԥхьон
Зышхәа уҭаз изукыз «атрактат».

285

Аха ажәлар рылаԥш зегьы ирхызаап,
Ибжьы иргазаап дхәыцуа аӡә дыштәаз;
«Уара уакәын, дадхеит, имаз ҩызас,
Дахьцалак уа уакәын ицраҳәаз!..»
1969

ИААИТ САРА СУАЛҚӘА
РШӘАРА ААМҬА
Иааит сара суалқәа ршәара аамҭа,
Суалҳәацәагь цәырҵт еицырԥсса.
Аӡәы унымхан, амарџьа, исызгәамҭаз,
Шәааскьа сара сышҟа, шәеиза.
Рҿаархеит… Ааит, сара агәықәха,
Исықәну асҟаҩыҵәҟьак руал!
Аха исҭахым, мап, ак сықәхар,
Исҭахым, исҭахым аӡәы имал…
Сахьымӡазт, иаазгазаргь иахьанӡа,
Иҟасҵоит шьоук рыбзиара аҭак.
Ирысҭоит урҭ ауаа са сгәы амца,
Зыԥхара ду снырхьоу абасҟак.
Уажә срыхәоит санкаҳа сзыргылаз,
Сангылагь сара амҩа сзырбаз;
Гәыразра дула зны исԥылаз,
Сгәы санагоз сазмыргаз.
Иуал ду сыдми, нас, иашан,
Зегь кажьны, сыбналан санцоз,
Ажәақәа зҳәоз зыгәра згашаз,
Ухынҳәы ҳәа иҩны исыхьӡоз.

286

Слаҳәны амҩа санықәыз, сыбӷалартә
Ишәарҭаз хракы санаҿаз,
Сықәхар зымуазгьы са схала,
Иҟасҵар сҭахын иухәҭаз.
Исызхьамԥшыз исымам рыгәхьаа…
Схы агәра згартә еиԥш сҟазҵаз,
Буалқәа сызшәом дунеихаан,
Ирыгхом урҭ буалқәа сызҵаз.
Аҳәынҵәа цҟьо, акәарақәа срырны,
Сыхшәаа сахьнеиуа исзыԥшыз,
Бџьабаақәа исыду зегь дырны,
Сбеихырхәоит, раԥхьа рҵаҩыс
Са исымаз ԥаса зны, ақыҭан!
Сышкол ҩаԥхьа ашҭа санҭал,
Схәыцуеит, ԥшьаала сааҭгылан:
Изласшәаран иҟоузеи буал?!
Иага уал сықәхеит сахьыҟам,
Исхашҭыз, иззымцо сыхгьы.
Схынҳәны саауеит уажә аҩныҟа,
Срызхәыцуа дыргьы-ҭахгьы.
Ҳамҭак еиԥш, зҩызара сыҭоу
Сҿаԥхьа иаагылоит еиҭа.
Срызхәыцуеит зыбзиара сыду,
Сазхәыцуеит ишызуша аҭак…
Иааит сара суалқәа ршәара аамҭа,
Суалымшәан – шәгәы сыхсыршәом.
Бараӡәк боуп, сан, «исызгәамҭо»,
Ба буалк сара ахаан исызшәом!
1970

287

***
Сыԥшуп сара,
Сгәы мҿыӷьуа, сгәы ахымшәо,
Уи азыԥшра самыркаро зынӡа;
Уимоу – иацнаҵо сымч,
Уимоу – иарлашо сымш.
Сыԥшуп сара,
Шьыжь шаанӡа, икаҭа шьҭыхны,
Зхаҵа Амшын еиқәа ԥсыӡкра ҳәа дхылаз,
Уи днаскьаган, краамҭа аҟәараҿ игылаз,
Згәы ҭынчым аԥҳәыс заҵә дшыԥшу.
Сыԥшуп,
Сахьнавало архәара, анаҟа,
Избап ҳәа ибырлаш-хьыршәыгәха
Уаҩ иимбац ссирк,
Имраха, илашаӡа,
Зыӡбахә цаша иаразнак хара, хараӡа.
Сыԥшуп,
Сымҩа ҭаҳауа, ихало,
Сышнеиуа, ахәы сҩыхшәаны,
Снадгылап ҳәа, сгәы ҭнарԥраауа,
Алакәаҿ ада узнымио хазынак,
Исԥылап ҳәа убасеиԥшгьы мшык,
Исаҩсхьоу амшқәа
Зегь реиҳа имшны,
Исаҩсхьоу амшқәа
Зегь реиҳа еихыкка,
Ирцәыхаран лахьеиқәреи гәырҩеи,
Насыԥла мацара иҭәны.

288

Сыԥшуп сара,
Аҳәса, – зны исԥылаз, сызԥылаз,
Сгәы зхылаз, изхымлаз зынӡа, –
Зегьы-зегь налыҵарӡ,
Дныхгыла-аахгыло,
Ма амҩан, ма абаҳча сышҭоу,
Слыниап ҳәа ааигәа зны, –
Иахьа ма уаҵәы, –
Слыниап ҳәа
Иахазҵо сдунеи даҽа цәак.
Издыруада,
Иашан, уаҵәтәи сара сымш,
Убас игәыҭгагахо, иссирӡахо мшызар?
Издыруада,
Баша, зынӡа баша сыԥшызар?
Издыруада,
Изжьозар са схы?
Аха сыԥшуп,
Сыԥшуп есымша,
Сгәы мҿыӷьуа сгәы ахымшәо,
Уи азыԥшра самыркаро зынӡа.
Мшәан,
Ссирк абас сазыԥшымзар,
Иахьанӡагь сара сызлаарыз?!
Мшәан,
Ссирк сара сазыԥшымзар,
Иабаазгарыз амч – еснагь сеиқәзырхо,
Иабаазгарыз амш – адунеи сгәазырԥхо?!
1969

289

АԤХЫӠ БААԤС
Ажәҩан иалахын алаҳәақәа ҟыруа,
Адгьыл шьҭан абылфҩы ахышәшәо.
Схы здыскыло данысмоу, суазыруа,
Сгәагәо снеихуан, са сгәы сахаԥжәо.
Исабаха сылагылан шьамхахьы ахәа,
Иара ажәҩангьы хәа-ԥштәын иахаз.
Исыздыруамызт
Абри адгьыл шьҭа сызлахәоз, –
Амца зхысхьаз, аццышә иагахьаз.
Џьара ҵлакгьы нымхеит ма машәыршәа, –
Схы знысҟьаша, схала санынха.
Зынӡа сшәомызт сара шьҭа сыԥсыр ҳәа, –
Адунеи зегь шьҭан иқьаԥҭаха.
Аӡба!
Агәхьаа скымызт ӡмах ҭабаазаргь,
Маҷарушәа изжәрын, абас санҿажәк.
Аццышә сықәнаут,
Ианымтәаӡа аԥша иасуаз,
Исымбеит ҩаԥхьа схы назласкра ҩнашәк.
Длашәы, дцыркьы, дсаӷа, дсуа,
Аӡә дызбар сҭахын, аха иааг!
Иара лакгьы тәамеи џьара иууа,
Схала сынхеит, схала, сара агәаҟ!
Сыҳәҳәар сҭахын,
Аха иамуит, сҿы еилымгеит,
Сылаӷырӡқәа
Сӡамҩа иқәкьаса икаԥсон.

290

«Издыруада,
Анцәа ихаҭа абри изхымгар?
Имбацзар акәхап, ибар – деилаԥсон!
Аха уигь сизгәамҭеит, иҽирдагәан,
Ахара здыз агеит иҳәарашәа,
Ихы аасықәимкит уаҳа са сахьгәаҟуаз,
Хьаас имкит сагаӡап ҳәа агәыԥжәа.
«Ахара зхароу
Рхара рхы иҭаԥазааит,
Аха изхарам, – ҿаасҭит, – о, Анцәа,
Изхарам урҭ ирыцқәццышә изцазеи?
Изнымхазеи адәы ишықәыз игәырӷьаҵәа?!»
Сааԥшызар,
Амра хахаӡа иҩагылон,
Игәыбзыӷын. Ихаан уи ашәахәа.
Сывараҿ,
Инап хәыҷқәа ихы рынкылан,
Сыҷкәын хәыҷы дыцәан дҭахәхзәа.
1971

АԤА ДАНИУАЗ АҼНЫ
Уи аҽны
Аб аԥсра даҿызаарын,
Аԥсыуа қыҭакаҿ иԥа даниуаз.
Дҩеихон:
Акы иҳәарц иҭахызаарын,
Аха иҽникылон уи аԥсуаҵас.

291

Анышә-аӡа,
Амагә-шьхәа иарапаз,
Дықәиан, ома зегь чҳауа.
Иҟаҵәҟьаз ибла иабабоз,
Дабаҟаз шьҭыбжьык иаҳауа:
Дахәитәырц,
Аибашьра аԥсцәаҳа
Иҟьахьан ичалаа хәахәаӡа.
Иҩызцәагь гәыӷуамызт уаҳа,
Ихагылан рылахь еиқәҵа.
Лаԥшыла ҽазныкгьы днархысшәа,
Ҿымҭ, иҽеиҵых дахьиаз,
Ирбон
Акы иҳәарц иҭахызшәа, –
Иԥсы аҵа иҵәахыз, имаӡаз.
Закә мчыз
Дҩагыларцаз ихоз?
Илымшоу, иԥхеишьоу, имҳәеит.
Иҽааиқәикит,
Ишимаз агәҭыха…
Арҵәааҳәа убасҟан дыҳәҳәеит
Шьхатәылан ииз уи аҵеи мыш.
… Амра ҩагылт иххаӡа.
Ргәы рданы, аԥсҭҳәақәа неиуан,
Ажәҩан ҭбаа иаҵсны, иббаӡа.
1971

292

АЛАКӘҚӘА РЫГӘРА АНЫЗГОЗ…
Алакәқәа рыгәра анызгоз – са схәыҷыҵәҟьан.
Сгәы иснаҭон, адауы ианигәаԥха,
Мышкала рҵыхәа ԥиҵәоит ҳәа ацәгьа-мыцәгьа,
Ихәда аарҵәи дышьҭеиҵоит ҳәа иаӷа.
Аҵла дуқәа ыҵжәо уи дахьнеиуаз,
Ԥынгыла иоуп ҳәа сыҟамызт бзанҵы.
Зшьап ауқәа ҵлак ашәараҵәҟьа иҩеиуаз,
Дызмыркәа ма дынхозма џьара аӡы!
Аҩсҭаацәа кеицон абна илцан,
Урҭ аиааира рцәигон есымша.
Арыцҳа днеиуан, дахьцалак, аиаша аҟынӡа,
Игәыразра деиқәнархон, изымхозаргь илша.
Амц ашьапқәа ахьаҵырҳәаз атәылахь
Узгоз ацҳа шәарҭамкәа ихын.
Уанықәс, насыԥын ианыз уара улахь:
Ацәгьа уҟәыблаан, узцыз урҭахын.
Алакәқәа рыгәра анызгоз, зынӡа имаҷҩын
Аиаҭым рыцҳа игәаҟ ашәа заҩсуаз.
Шьоук ршьала ҽа шьоук аныҭхаџьуаз,
Урҭ уи рҿыҵлар акәхалон нас-нас.
Алакәқәа рыгәра анызгоз – бзиа сыҟан,
Сара даара исыхәон сахьгаӡаз.
Аҩны идәылҵыз зегь хынҳәуан аҩныҟа,
Ма иҭахон ишықәԥоз хаҵаҵас.
Ицәгьан усҟан, сара урҭ сырԥырган,
Ҽа дунеик ахь иаарлас сгарагьы…

293

Саналага алакәқәа рыгәра сзымго,
Сныжьны ицеит, исԥырҵит схәыҷрагьы.
1970

АМАРДУАН
Изхамлаша ԥшуан уахь рыхқәа раҳан…
Саргьы избеит уи, снаҿаԥшит харантә, –
Џьара, ԥсыҽ дахьзымнаӡаша, иалакнаҳаз,
Ажәҩан ахь ухазгалоз мардуанк.
Ишиашаз уи ахан лашахь ихалон.
Апоезиа ахан лашахь. Уца!
Насыԥ имоуп ԥсра зқәым жәеинраалак
Зызнагаз уи ақәцәан злахьынҵа.
Амҩа иқәны збеит еихьымӡа-еиԥымӡо,
Аха, саназааигәаха амардуан,
Иҭахаз аибашьцәа реиԥш, ҩахьхьынӡа
Апоетцәа еилараа иаҿаԥсан.
1971

***
Срыҵашьыцуам
Уаҵәтәи амш зыгәҭыхам,
Иацтәи зхазыршҭыз зынӡа.
Урҭ ирымам изымҵаныҳәо ныхак,
Иҽеимхарашәагь збоит рлахьынҵа.
Адәы иқәууп,

294

Иҟоуп урҭ иахьала,
Ирфо, иржәуа, ируа – зегь иахьоуп…
Избан сара ицаз амшқәа зысхьынҳалоу,
Изсыцрыхо урҭ, сышьҭахьҟа инхахьоу?
Срылгахьеит
Иацтәи сусқәа, урҭ сыриааихьеит,
Сызхьымӡаз роума исышьҭоу игәагәо?
Уаҵәтәи амшгьы, смырцәо, ашәаҿ иааихьеит,
Сыҵнарҟьарц егьагым абжьы иго…
1970

ИБЖЬАӠЫЗ АФЫРХАЦӘА
Афырхацәа зегь азцәыргом аамҭа,
Уи амҵәыжәҩа иҵахеит шьоукы.
Хьыӡ ду рхымлеит, ирмоуит ҳамҭа,
Урҭ рпатреҭқәа кнаҳаӡам џьаргьы.
Аха ахьӡ-аԥшазы ма медалказ
Афырхацәа ҭымҵит еибашьра.
Амца қьоуқьад рымҩа хьанҭа залгаз,
Иҭамшәарц ауп рыԥсадгьыл ахәура…
Иахьа ирдыруазҭгьы ишаҵанарӡыз аамҭа,
Уи амҵәыжәҩа ишыҵахаз дара,
Агәра згоит урҭ шамыҳәоз ҳамҭа,
Ишашьҭамлоз хьыӡ дук агара;
Ҳрызгәамҭеит ҳәа рхы иахашшаауамызт,
Ахӡыргара ԥхаршьон, ихаҵа.
Урҭ фырхацәан. Урҭ зегь ҭахарымызт,
Шьоукгьы хынҳәрын, руал-ԥшьа ду нагӡа…

295

Амаҷ ҟазҵаз данхаргало асценахь,
Уи рнапқәа анизеинырҟьо зегьы,
Дтәазар ҳәа сшәоит сара аганаҿ
Афырхаҵаҵәҟьа, ахьӡ ду даԥсаны.
1970

ЗНЫ АҲАԤЫ ҨНЫС ИАНСЫМАЗ…
Усҟан ҩныс ҳаԥын исымаз, усҟан
Маҭәас исшәыз ашәаԥыџьаԥ ирыбӷьын.
Еиха скымызт, сасны ҵла злаԥысҟоз,
Аԥсабара сара хәмаргас саҭахын.
Сгәы иаҭахыз сылнаршомызт, исҿагылан,
Сымҩа иахьа шәыџьара иԥнаҵәон.
Аӡы хыҵны аԥшаҳәа ианылар,
Саргьы схьаҵуан, сышьҭахьҟа сааскьон.
Арыцҳара хылан иааиуан сышьҭа,
Уи сҽацәызгарц сдәықәун сҽыхәжәа.
Агыгшәыгқәа рыцқәа еихасуа исышьҭан,
Сҳаԥы самкыр, сыргон сеимыжәжәа.
Бџьар смоуцызт, искымызт хыци хәымпали,
Сымч зықәхоз шәарахқәак еилацал,
Ак сызрылԥаар, уи нырхаган, малын.
Ԥсеиқәырхаган… саиааиуан слахьынҵа.

Ԥ сымышьҭыгак сшашьҭаз сышԥаркароз,
Сгыгшәыгха абна сылган уи сагон.
Аҳаԥаҿ иеиқәыз амца алашара
Насҿахәмаруа, сааины снаиалон.
296

Убас сышиаз ауп
Ихааӡа былаԥш шсықәшәаз,
Бхаԥыц бырлаш ҟәашқәа шысҿаҷҷаз.
Зегь аалашеит усҟан сыкәша-мыкәша,
Сгәы иснаҭеит адунеи зегь ччас.
Цқьа исзеилымкааит, иашан, сара исыхьыз,
Сдақәа ирҭала идәықәлаз ус маӡа,
Исыздыруамызт, иҟәандаӡа, закә ӡыхьыз
Сгәаҵа иҵхәраа зҿаазхаз, ицқьаӡа.
Исыздыруамызт, исымамызт ахгарҭа.
Абзиабара амҵәыжәҩақәа анысхьыс,
Агыгшәыг рацәеи абна шоуреи шшәарҭам
Сара идырны исыман уи нахыс.
1971

ИАХЬА
Умыццакын,
Уааԥшы, рҳеит, уаҵәынӡа.
Уаатәа, рҳәеит,
Иаашьа, рҳәеит, уԥсы.
Шьоук хәмаруа иаауеит шьынҵа-кьынҵа,
Уҟала, рҳәеит, ахыда, ухазы.
Иҟауҵап ҳәа,
Урыхьӡап ҳәа уаҵәы зны,
Сусқәа зегь саԥхьаҟа иргоит.
Сара мцак сыхҟьоит имацәысны,
Хьаа цәгьақәак сгәы садыргоит.

297

Ишьҭоуп
Сара саԥхьаҟа адәеиужь –
Ас-быбыш, грапара зылгам.
Сызнеиуоушь,
Мшәан, уанӡа сызнеиуоушь?
Иҟоу, исзеиԥшу ак еилгам.
Сышьҭахьҟа
Схьаԥшуеит иаразнак,
Игәасҭоит ишсымам ҟаҵа.
Иаԥсам,
Иаԥсам агә аҭасра,
Баша аамҭагь ырӡтәым зынӡа.
Уеиха, аҳәеит,
Уеиха, аҳәеит иааибафан,
Сгәы ҭыҵны идәықәлеит: уеиха!
Амш го ианбыкәыз санаваз,
Аха шьҭахь сынхазаап, сынха!
Снеиуеит,
О, исымам аԥшыха,
О, исымам аԥсыхагь зынӡа.
Исыԥгылаз зегь цазшәа еилаԥыххаа,
Схы збеит сласӡа, скалаӡа.
Умыццакын,
Уааԥшы, рҳәеит, уаҵәынӡа…
Уаҵәтәи амш ԥшӡала иаҳзырша,
Аха иамур,
Иаҳтәымзар, ҳахьымӡар?
Иалх иахьа иалоу! Улаша!
Иаҭахызар,
Аԥсраҵәҟьагь саԥылап,

298

Сара иахьатәи амш саҭахуп.
Уаҵәтәи амш ртәуп уаҵәы игыло,
Уаҵәтәи амш уаҵәы игыло иртәуп!
1971

***
Иамуит,
Сзымцеит – исылшомызт уаҳа,
Сышьҭахьҟа схьаԥшын, агәыҭҟьа сагахьан.
Ажәҩан иаларсыз хракы саҿакнаҳан,
Сыҵаҟа аӡыжь ду ҵамҵамуа иҭатәан.
Иқәԥа-қәсуа илҭалан, сшьап иаҵҟьаз
Хаҳәык, ҵаҟа аҩызцәа арҵысит.
Салгеит ҳәа аасгәахәт иара уаҵәҟьа,
Иара уаҵәҟьа ишызбоз сыԥсит.
Сааилышша-ааилышшон,
Сылаԥш набықәшәеит,
Иаразнак снапқәагь налаԥсит дацк.
Саџьал акраамҭагь инасыкәшон, иаасыкәшон,
Игьежьуан, игьежьуан, игьежьуан сыблахаҵ.
Нас – иааихыккеит.
Иеиҭабықәшәахт сылаԥш.
Бҭынчын. Быччон. Ибгон акы агәра.
Бнапқәа рхахан џьара аҩада бгылан,
Аԥҭақәагь хыҵны иаҿын ацара…
Исгәалашәоит,
Сзымцеит – исылшомызт уаҳа…
Былаԥш хаа сыԥхьон: «Сыԥшуп, игәаӷьы!...»

299

Усҟан еибгала ахра ҭакнаҳа
Саҿыбган… атышахь сбыршәт ашьҭахьы.
1971

***
Ааигәа зны схы сазҵааит, амца ҩахысны,
Снапқәа сываҳан, ԥшьаала саатәеит:
«Сзиӡазеи, сыԥсуазар? Сзиӡазеи, мышкы зны
Аԥсцәаҳа сигозар, иуааразар ҳдунеи?»
Ихәмаргазшәа збеит сара, сылаԥш нархызган,
Иахьа уажәраанӡа схысхысуа сзышьҭаз.
Иаԥсамшәа збеит сара, сгәаҟуа исыхҭызго,
Инхаӡазшәа ари аамҭагь асаса шҭыкказ.
Уи иахәлабгоит, ҟасҵеит, зықь хазына,
Зегь еижьагоуп, ҟасҵеит, агаӡа:
Усҟан сышхәа шхышәҭра ихынаан,
Ажәҩан схагылан, цәгьаӡа алахь еиқәҵа.
Аҵысхә еиԥш, схыршәлан ҽынкылашьа
змамыз,
Иеиҵасны хаха ижәылоз амшын.
Мыш-мыжда сԥеиԥшын, сыԥсҭазаарагь
хаамызт,
«Сзиӡазеи, сыԥсуазар?..» – ахәыцра саҿын.
Ус, иаша, аԥсҭҳәа ӡлач дуқәа неимгәыцҟьаан,
Игәасҭеит, иаацәырҵит амра ххаӡа.
Ахәыцра хьанҭа исхаԥазгьы насхыҵхьан,
Ацәқәырԥақәа аныцәоз ршьапқәа еилаҵа.

300

Сыԥшын, сышхәа хымызт ахала,
Харантә ҽа шхәак сышҟа иааскьон.
Иааскьон уи есааира, ихыхәхәала,
Касы шкәакәак аҳауаҿ иӡсон.
Избон сара аԥсҭазаара ҿыцхан,
Исҭахын аԥсаатә еиԥш сыԥрыр.
Схәыцуан: «Срыцҳан, о, даараӡа срыцҳан,
Суаҩны зны адунеиаҿ сымир!»
1971

ИААҲӘЫР ҞАЛОИТ ЗНЫ АДУНЕИГЬЫ…
Ан-аҭакәажә – лԥазаҵә даныӡӡа,
Уи шьҭа дшыхнымҳәуа анлаҳа.
Ахаҵа ҳәа агәымха даницца
Уаҳа зда думам уԥҳа;
Зыгәра рымгац – игәра ануга,
Даныҟоуҵа уи дгәырӷьаҵәа,
Ахада – уихан аҵыхәахь дануга,
Нцәа дхазҵоз – данимух Анцәа;
Ақәыџьма – алацәгьақәа анакәша,
Аҵыс хәыҷ – аҭра ианыхшәа,
Ашәаҳәаҩ – амитә данақәшәа:
Иашәақәа игәы анрыхшәа…
Иааҳәуеит, иааҳәуеит адунеи.
1969

301

***
Агха цеит: игылт аҿарҵәи
Иахьаҭыԥмыз, иӡт акәаԥ…
Агха збаз аҵәы иахарҵап,
Инеимҵаркып, идырххап.
Иазымҳәеит аҳәоу иаҳәашаз,
Ажәақәа рҵакы рыԥсахт:
Ихааушәа иҟалахит Аша,
Ахаа узымфо иашахахт.
Митә рзырҳәоит, ргәы еибафо,
Ари зшьаз ома ҟалас:
Ҳтипографиа – зегьы зхароу,
Акорреқтор – уи зымбаз…
Агха цазар, иҳариашап,
Уи уадаҩым, сыгәра жәга.
Иеиҭаҭҳажьып, бзиа збаша,
Ирҿыцны, ирҽеины, еилырга…
Сымҩа снеин сеиҭанангылар,
Иага гха снарыхҟьашап:
Иахьырҭыԥӡам исыргылеит
Џьара – аҿарҵәи, џьара – акәаԥ.
О, исызгәамҭеит, исыцәҩашьеит,
Гхада сныҟәар ахьауаз.
Сымшқәа иреиӷьыз кыр арашеит
Сыгхақәа зегь иреиҳаз.
Исхамышҭыц уи агьама,
Сҿара иацны инаскьаз.

302

Издыруанда риашашьа амас,
Издыруанда рҽеишьа ауас!
1969

***
Дышмаҷӡаз ахьҭа ицәа дҭанацалан,
Заа иеиликааит аԥхара зыԥсаз.
Иҽадырҟәыҟәлан астол хәыҷ, жәеинраалак
Иҩит иара, ицқәа еихасуа дыштәаз.
Иҭахын ахьҭа даиааирц убри ала,
Иаԥхьо жәа ҟәандала игәы ирԥхарцы.
Ажәа иамчу идыруеит иахьала,
Изымдыруазҭгьы еилкааҵәҟьан иацы.
Иҭахуп
Ахьҭа иаргәамҵуа адә ицәхалаз,
Ицәаҳәақәа иреиӷьу нхарц ихаҿы;
Ихашҭырц дшыҟоу уи ауаҩ ихала,
Маҷк ихалашарц уаҟа ихы-иҿы.
Иҭахуп
Ацәқәырԥа шлақәа иреисо, дышнеиуа,
Игәы имнаҟьар амшын аапкӡаны,
Иажәақәа илымҳа иҭаҩырц аӷьеҩҳәа,
Игәыҭҟьарагь иаразнак ицарц аҽӡаны.
Ацәарҭа ианхалаз, гәыӷра зызнымхаз,
Маҷ-маҷ згәы ҭыфаан ахьаа изцәаго,
Иеиликаар иҭахуп иаацәырган изымҳәаз,
Иеиликаар иҭахуп игәы абас дазырго.

303

Иҭахуп
Ажәа ҟәандақәак иеиҳәарц гәыблыла,
Дахьышьҭоу ԥшьаала иханы днатәаны.
Иудыруеи уи ажәа ҟәышла диргылар,
Ихьаақәа, игәалақәа игар иҟәганы…
Аӡә иқәра даҵоуп изышьҭымхуа еидаран,
Ишьамхқәа ирылгоит, арыцҳа, шьҭа аҿҿа.
Дызивагылар, дызиццар уи даара,
Иагараан иеихигап макьана ишьаҿа…
Абарҭқәа дышрышьҭаз, ахьҭа дакызаап:
Еиқәым ихазыҳәа ишаҳәшаҳәуа мцакы.
Ихала мацара мҩа цәгьак данызаап,
Ихы ихашҭит зынӡа, дрызхәыцуа зегьы.
Уи џьашьатәым, нас, хьаасгьы измада,
Игәы иҭыхо ԥыҭ-чыҭқәак дрыхьӡоз…
Амала, дынхазаап аимааӡыхҩы еимаада,
Акәыба имоузаап акәыба ҟазҵоз!
1967-1970

***
Сыҟоуп са сычҳара ӷәӷәоушәа,
Аха зны аихаҵәҟьагь уцәхоит.
Иоусышьҭуеит саӷәра нароушәа,
Сгәы ҵкапуа, арахәыцқәа пахоит.
Схы азымцац, иашан, сызқәыӡуа,
Аха ба ибышьҭоу иҽырбо,
Инап ианыԥсалоу хаԥыцқәан
Избоит урҭ, дыбҿаччо ибирбо.

304

Исҵәахырц сашьҭам сгәы иалоу,
Имӡакәан иагьысҳәоит сара:
Исырхынҳәыр сылшоит мышкала
Ажәытәра иагаз ашьаура.
1969

***
Башаӡа сықәлеит сара амҩа,
Иббоит, нас, – бысхычча – сшынхаз.
Ҳаибабаргьы ҳаибамбаргьы амуа,
Ҳашԥеишеи баргьы саргь ҳазшаз!
Арахь саазгаз аиҳа имчыдан
Инхама, мшәан, арантәи сызго?
Сдәылҵхьан, сзымцо сызкыда?
Сҟазҵазеи абас сеилаго?
Аҩысҭаак сирҩашьеит, сирҩашьа,
Исзыӡбом уи дахьзырхәра.
Исымам арантә сара цашьа,
Нгылашьагь сымам ара!
1969

ИААДЫРТ УАН АФЫРХАҴА ИБАҞА
Ааԥны мыш гәырӷьахәк аҽны
Иаадыртуан афырхаҵа ибаҟа.
Ажәлар еизеит ақыҭа агәҭаны,
Иԥшын, рыхқәа шьҭыхны, ԥхьаҟа.
Иԥшын, уи дцазшәа дыбжьаӡны,
Аха дхынҳәрызшәа еиҭа,

305

Дааирашәа абри ааԥынра дацны,
Даагылошәа, дгәырӷьо, рыгәҭа.
Иԥшын урҭ, зыҷкәынра дацыз,
Ҩызас, ҭахыс ма дызмаз,
Ихьымӡаз, уажәада дзымбацыз,
Иахьа иԥылараз иааз.
Ус,
Ианышьҭарҵа ихаршәыз ааихыхны,
Рҿаԥхьа даагылт деиқәҟаца,
Уи афырхаҵа, зхы шьҭыхны,
Ԥхьа иԥшуаз, хьаҵра ҟамҵа,
Хаха аӷа иԥылоз, ижәылоз,
Изыхьчоз ауаҩи ауаҩреи,
Зны абраҟа шьапеимаада игылаз,
Иссирыз абраҟа здунеи,
Зхәыҷра хьанҭаз, зҿара гәазырҳагаз,
Ақыҭа иатәыз, иазынхаз…
Ишьапаны ашәҭқәа шьҭарҵеит инаган,
Афырхаҵа – хьыӡла иҭахаз.
Нас,
Ицәажәон, ицәажәон, ицәажәон…
Ибомызт жәа-мыцхә аҭахны
Уи иҩызак, иамыҳәаӡаз ажәа,
Аганаҿ игылаз аҽны.
Уи дхәыцуан, уи даман дышьҭыхны
Аамҭа ссирк, ахара ицаз.

306

Ибон уи хәмаррак иаҿыхны,
Ибон уи аӡиас ианҭаз,
Уи ахықәан аҩнқәа андыргылоз,
Рҿаԥхьа ахаҳәқәа еизыҳәҳәа.
Абар, ибон уажә дахьгылаз,
Иавоушәа иҩуа аԥшаҳәа.
Ибон уи амца иахьалаз,
Аӡиасқәа ирырны иахьцоз,
Адәаӡаҿ иахьыцәоз иеидиалан,
Аси ақәеи ахьрыхьӡоз.
Еишьас уи дышимаз иҩыза,
Ишеицӡаз урҭ, аха нас…
Зегь хеиҵон, ихеиҵон зегьы-зегь,
Изхамҵоз – уи дышҭахаз…
Данаалҵ, ажәлар, ақыҭа агәҭаны,
Иԥшын, рыхқәа шьҭыхны, ԥхьаҟа…
Ааԥын мыш гәырӷьахәк аҽны
Иаадыртуан афырхаҵа ибаҟа.
1969

ЗУАҨЫБЖАРА ИНАХЫСХЬОУ АХАҴА
Иаԥхьаҟа ишьҭоуи ишьҭахьҟа инхази
Урызхәыцыр, иубоит еилыкка:
Хнырҳәышьа амамкәа иҷкәынра мҩасит,
Қьафла иҟаз, митәыцәгьа ахнага.
Иациҵо маҷуп, иидырша идырхьеит,
Дзыхьӡашаз дрыхьӡеит – ихадаз.

307

Мшынзар дызхыз – хымԥада дырхьеит,
Шьҭа дхыҵхьеит – шьхазар дызҿаз.
Ҩыза димамкәа даазар иахьанӡа,
Ицәгьоуп шьҭа аҩыза ирҳара.
Иахьанӡа ӷа диҿагыламзар дхьамҵуа,
Шьҭагьы диман аабашам ҳара.
Иуаҩбжара дахысхьеит уи дықәҳа,
Иргылоз – иргылеит, ирбгоз – ирбгахьеит.
Хьымӡӷыла адәы дықәзар – дагьықәхеит,
Хьӡы игозар – шьҭазыҳәа игахьеит.
Аха дшыԥшыц еснагь ԥхьа дыԥшыхуеит,
Илаимышьҭыц игәыӷра абираҟ.
Бжьы-мшынк срырп ҳәа дгәыӷуеит,
Сырхыҵып ҳәа дгәыӷуеит бжьы-шьхак.
1971

САРА САԤСЫУОУП
Аԥсны жәлар рпоет Дырмит Гәлиа
игәаларшәара иазкны
«Сара саԥсыуоуп!» ҳәа
Иҭаҩт сара слымҳа,
Геи шьхеи ирхыҩны игаз быжь ҿацак.
Хәыцрақәак сышҟа рҿаархеит имшынха,
Исаҳазшәа цәыргашьа змамыз маӡак.
«Сара саԥсыуоуп!» –
Арҭ ажәақәа ирыцын

308

Аԥсуа иҭоурых зегь, ԥхьаҟа изыԥшыз.
Адгьыл ишақәлазгьы, аҳәашьала иҿыцын,
Сеимырдеит иаразнак, мцоушәа инасхыст.
«Сара саԥсыуоуп!» –
Иаартуп, маӡа ак аҵам,
Абар уи иаанаго, абар уи иаҳәо:
Ахаҵа данхаҵаха, дымҩасроуп дышхаҵоу,
Аиаша амҩа аҭо, ацәгьара хьҳәо.
«Сара саԥсыуоуп!» –
Ахәра цәгьа иашәоуп.
«Сара саԥсыуоуп!» – ламысуп, уаҩроуп.
Иуеиӷьысшьо дыҟам, аԥсышәала ицәажәо,
Уаргьы саргьы, иашан, анык ҳалԥацәоуп.
Ақьиацәа иуацәан
Жәынгьы уи ҿангьы,
Уаҩ гәыҭбаауп аԥсыуас зхы зыԥхьаӡо.
Уаауп ҳәа рызхьаԥшра иҭахымызт ахаангьы,
Аԥсуареи аԥсуеи атәамбакәа ицоз…
Аԥсуара –
Аԥсуа ихагылаз быраҟын,
Еснагь иҳареикуан, дызҿыз ԥхьацаран.
Дырблаҟьа даршәырц акыргьы даргәаҟуан,
Аха аԥсуараз ақәԥара аиашаз қәԥаран.
Иацәыхьчатәын ашҳам,
Иалгатәын амца,
Аҵеицәа ссирқәа ргәы ашыра ахҭынҵо.
Шәҿаԥхьа схырхәоит, иаҳзаазгаз иахьанӡа,
Сшәықәныҳәоит, аԥсуара зман ԥхьаҟа ицо.

309

«Сара саԥсыуоуп!» –
Ҳабацәа ирымҭан
Иҳауит, ҳақәгәыӷп, уи агәра аагап.
«Сара саԥсыуоуп!» – ҳабацәа ирымдан,
Аамҭа аӡыблара иалган иаагап.
1971

« А Ж Ә Ҩ А Н СА Р К Ь А »
1973

АМШЫН АХЫҚӘАН
Ашьха ирықәыҷҷоит аԥсымра,
Ҭынчрак саҳәоит ҳамҭакы.
Са сгәы кыднамхыц угәрымра,
Аха иуасҳәашан акы:
Издыруада, шьҭа иазхазар
Аҽкыдҟьара – ацәқәырԥара?
Издыруада, уи хжьаразар,
Акгьы ҳнамҭозар ҳара?
Издыруада, иаҳа иҟәышыз
Ракәзар, наҟ рхы нахго,
Аган иаваз – ауаа анӡышоз,
Са сандәықәыз зегь гәынго?
Исзырбазеи зегь уашәшәыран,
Иахьынҳалан зегь ахац?!
Сыҽныҵаскыр саргьы шәшьырак,
Игьежьрымызт сыблахаҵ.
Аха иамуит, иашан, иамуит,
Сара ишьҭысхит уҟазшьа.
Са сызнылаз ари амҩа
Ԥшак аныслон есымша.
Аха жәҩангәы икыдын сымра,
Сымҩа сықәын сымшәаӡо.

313

Сааигәа уаҿын уара агәрымра,
Уцәқәырԥа шлақәа неижәҵо.
Издыруада, нас, иазхазар,
Са сҵаауеит, ацәқәырԥара?
Издыруада, уи хжьаразар,
Акгьы ҳнамҭозар ҳара?..
Амшын гәаан, арахь исыжәлеит,
Иагеит ацәқәырԥақәа рхәаша.
Сара сымҩа еиҭананыслеит
Тәамҩахә сызымҭоз аԥша.
1972

АӠ - НЫРЦӘ
Сыӡсо сҿынасхеит,
Ацәқәырԥа шлақәа среисан,
Ссирк ыҟаз џьысшьон аӡ-нырцә,
Ицәгьан,
О. даара ицәгьан урҭ рлеишәа,
Ирҭахын са сымҩа ркырц, сырхәаҽырц.
Руакы салҵәрааит шысҳәоз, ижәылан,
Ишьҭууаа аҿаанахон даҽа цәқәырԥак.
Убригьы сгәы меиҭаскәа снаԥылон,
Убригьы са стәала иасҭон аҭак.
Уажәы схәыцуеит:
Иабаазгеи абас еиԥш алшара,
Ианалшоз иамуит ҳәа шьҭахьҟа схынҳәыр?
Аӡыблара сналҵыр,

314

Сазԥшын мыш лашарак,
Ссирк ыҟаз џьысшьан аӡ-нырцә.
Аха ссир ҳәа егьсымбеит сара уаҟа,
Иҭацәын,
Аҟәара зегь шьҭан иууаӡа.
Снықәыԥшит убасҟан ашьхақәа рҟәаҟәа,
Рҽырԥагьан,
Урҭ гылан нахьхьи, хараӡа.
Гәыӷра лашарак сызцәырҵит аргама,
Маҷк сааҭгылан, сгәы сааҭахәыцт.
Акгьы хьшәам, сҳәеит,
Са сзыҳәан макьана,
Ссирк ыҟоуп сгәахәит шьха нхыҵ.
Ашьхарахь сцон нас,
Хәык схало, хәык схыҵуа,
Сымҩа аиҩхаақәа ирҭыганы иган.
Сымчқәа
Агәыӷра ду исымаз иарҿыцуан,
Исхыкыз ажәҩан ҭбаа цқьан, еихыккан.
Ус,
Ашьхақәа ирҿаҳаит аԥсҭҳәақәа еишьылӡа,
Аҵықьҳәа ихысит, исхыкны имацәыст,
Ахра саҿамхеит уа сымчқәа насылӡаан,
Ԥхьа сагон, нахьхьи, шьха нхыҵ, исзыԥшыз.
Сшәаҳәогьы сзымцеит,
Сгәаҟт сара акыргьы,
Иҵәааит, иуазырит, исхашәышәт аԥша.
Асы-мҟәыл каҳаит, илеиит акырцхгьы,
Ацәҳәыра санықәнак, саатәеит сеилышша.

315

Схы сҩахан санынаԥш,
Еиҭанақәшәеит сылаԥш,
Игәасҭеит ассир, шьха нхыҵ исзыԥшыз…
Абас мацара,
Уи сыбла ишыхгылаз,
Ашьхақәа сышьҭахьҟа иныжьны сырхыст.
Снықәлеит акаршәра ду, улаԥш ахьымӡо,
Ссирк моу, ҽеикгьы сымбеит уа зынӡа.
Аха иабыкәу уи сшашьҭоу сахьымцо,
Иҟоушәагь збозар, абар, шьҭа ааигәаӡа!
Акаршәра снықәсын –
Аӡиасқәа сԥылеит,
Аӡиасқәа срырын – ицәырҵт ҽа шьхақәак.
Абар, егьҳагым, абар, ҳааиҿагылоит,
Исзааигәахаз ссирк ахь иҟасҵоит ҽа шьаҿак…
Акрыҟоуп,
Даара акрыҟоуп са исыдқәоу!
Хьымӡӷымхааит, амарџьа, исзымгаргьы хьӡы.
Усгьы исылшап ҳәа сыҟоуп ԥыҭ-чыҭқәак,
Аӡ-нырцә сара ссирк збонаҵы.
1971

***
Мап, рацәак сҭахым сара адунеиаҿ,
Бзанҵык амцхә самыҳәаӡац схазы…
Избозааит амра шгыло ишеишеиуа,
Аӡаӡа еимгәҳәо, сынҭыҵлааит шарԥазы.

316

Исыҵакәашо, снақәымтәацшәа уи иахьада,
Ирашьха, сама иныҵҟьалааит са сҽы.
Сцәа цыҩцыҩуа, амра цара сҽаҭан,
Сҽеиҵых, зынгьы сиаз аҟәараҿы.
Амра нҭашәар, ҩаԥхьа ҳханы икыдзааит
Амза гьамгьам, ахьы шәахәа ҳхьыршо…
Ишԥасҭаху сара абри адгьыл сықәзарц,
Гәыӷра сцәымӡуа, издыруа – уаҵә аншо
Рыцҳарак шаанамго амш игыло,
Слымҳа ишҭаҩуа арҩашқәа рыбжьы;
Иааины ҩаԥхьа сыбла ишыхгыло
Ҳашьха дуқәа, руапақәа ирҭашьшьы.
Исҭахуп имҩасларц амшқәа каххаа,
Абра инаркны адунеи ду аханӡа.
Сҩаҵаԥшлар сҭахуп, са схы сааҩахан,
Ажәҩан саркьа агәыҭбаа иаҵәаӡа.
1972

АМҨАҚӘА
Аӡиасқәа срырган, агәаҩақәа ирҭысны,
Ақалақь дуқәа рбара сахьыгӡа,
Ақыҭақәа ирылсны, абахәқәа ирҿысны,
Акаршәрақәа ирықәсны, ицоит хараӡа.
Џьара аџьықәреи лапҟьа дуқәа џарџаруеит,
Рыҭаара иахәома ашәырқәа ҟалар!
Џьара адгьыл ҿажәкуеит, аарҩароуп,
Аҳаскьын хыблаан иагеит аҭакар.

317

Сыҟоуп сара ага, снеиуеит аҿаҩахь,
(Уа сара исԥылом сасыс сыԥхьаӡа.)
Снаргоит амҩақәа аҵаа иахьарӷьаҩуа,
Аԥша ахьықәсуа еснагь иҵәыҵәӡа.
Адәыӷба сҭоуп, зны салоуп аҳауа,
Амҵәыжәҩақәа сымоуп, сегьҿоуп.
Сшәарыцоит, ашьха абӷабқәа сырхаҩоит,
Шьапыла ахра цыҩцыҩқәа сырҿоуп.
Аҩада сыҟазар, алада исыхоит,
Алада сыҟазар, уаала, рҳәоит, ҩада.
Амҩақәа сыԥхьоит, исырҭоит агәҭыха,
Снеины урҭ снарынгылоит еиҭа.
Амҩақәа исырҭошәа збоит сара ԥхарак,
Урҭ сырнылоит еснагь рыгәра го.
Амҩақәа бзиа изызбо иаҳарак –
Ҩызцәа ҿыцқәоуп аҩныҟа исзаарго.
1970

***
Мышкы-зны, ҳаныҟамло ҳарҭ зегь,
Дҵаашт ҳара иаҳхылҵыз абас:
«Иабаҟоу, исшәырба урҭ иҳарҭаз,
Иабаҟоу, инрыжьзеи ихәарҭаз?»
Ԥхыӡк еиԥш, ус баша ҳамҩасма,
Ҳцама наҟ шәахшәа ҳкаба?
Ҳазҿыз, уара, сҵаауеит, мышгаразма?
Ҳабаҟаз, ҳабаҟаз, иаба?

318

Иаҳхылҵыз имбазар ҳа инҳажьыз,
Ицәагазар ашәышықәсқәа рҩарӡ,
Издыруеит иԥшатлакәха ишасыз
Аамҭак – зегь наҟ еилышәшәарц,
Еилышәшәарц иаԥсоуи иаԥсами,
Ишьҭанаҵарц наҟ-ааҟ дара еиҩша.
Аамҭагь зыбжьало уи азами.
Иласхама, аҵысхә еиԥш, ҳҭынха?
Исабаха иалаӡма аҳауа,
Афырҭын бааԥс иагама ишьҭыҟәшәа?..
Избеит иахьа амшгаха шҳамам,
Исҳәоит иахьа, абри санаршәа:
Ҳазҿу амаҷ-саҷқәа зегь башоуп,
Ибжамҽамшәа инҳажьуа акгьы нхом.
Ҳазҿу уҳәан-сҳәанқәа зегь башоуп,
Иахьеиԥш, уаҵәгьы урҭ рҭаххом.
Ҳхы қьаф аҳаруазаргьы ибашоуп,
Иҳамамзар цәыргатә, ҟаҵа.
Ҳгәыӷрақәа еижьагоуп, зегь башоуп –
Иԥшатлакәха аамҭа анҳахьӡа.
Мышкы зны, ҳаныҟам, ирӡашам
Зны ҳаҟазу ҳаҟамзу ҳарҭ.
Иаҳхылҵыз рҟынӡа ҳнаӡашам,
Ҳанкыдыҩр, ҳаиԥшхан аҳарҭ.
Усҟан зегь башоуп, ибашоуп,
Ахшьырахь, атышахь зегь цеит.
Усҟан иаабашам, ижәдыруаз, иаабашам,
Иаабашам уаҵәтәи адунеи!
1972

319

***
Ирашьха уҽы-ццышә гылоуп, аӷәра иахо,
Иԥырны идәықәлашт уи,
знык ушьхәа анаурба…
Умҩа абахоу, џьым хәыҷ, умҩа абахоу,
Аҿаҩа дгьыл – ашьха қыҭа хара аԥа?
Сара сымҩа аԥышәа хәыҷ иснаҭаз
Сыбжьы уқәсыргарц сыднаҵоит: – уҭрыс!..
Аха, иудыруаз, уаԥхьа ишьҭоуп аҟәаԥа-ҿаԥа,
Уҽы уахҟьап, машәыр ухьп, угәуҽаныз!
1971

***
Ачара заҳәам иеиԥш, џьара ааҵраҿ
Сгылоуп, маҷк сылахь еиқәҵа.
Сыԥшуеит, (исҭахым зынӡа абжьаӡра!)
Сыԥшуеит сара абрантә хараӡа.
Избоит даҽа усқәак ирышьҭоу,
Амҩақәа ирну иццакны.
Избоит сара архақәа ахьышәҭуа,
Ашьхақәа ахьгылоу ишланы.
Ихнаҩоит, аа, адәқәа зегь ашьацра,
Адгьыл ду ахәрақәа ӷьеит.
Иҟамзаап хык џьара итҟәацран,
Абџьар аҭоурых иагахьеит.
Изҳәода шаҟа ӡы ықәышьшь имҩасыз,
Шаҟа рҩаш агәгәаҳәа еилаҭәаз,

320

Шаҟа цәқәырԥа шаҟа ԥаҩ ирыкҿасыз,
Шаҟа аамҭа ниакәкәа ицаз!
Адунеи ду ззааԥсо нырхагоуп,
Ԥырхага ҳәа амам, иба…
Еҳ, сара уанӡа сазнагом
Иеилашуа аамҭа ацәқәырԥа!
1971

***
Уҽаанкыл,
Ҳаԥсы ааиҭаҳкып,
Умыццакынишь,
Ҳаатәап, сыҷкәын, ҵлак амҵан ҳамҭакы.
Ицаз срызхьаԥшыр,
Сгәы сҭахәыцыр цәгьа исҭахыми,
Ҽаџьара акәым, иара абраҟа саатәаны.
Ишышьҭоугьы
Уи макьана еиқәыцәаак,
Иаразнак сыдгьыл гәакьа аԥхара снырт.
Сыҷкәынхазшәа збап сара уажәыҵәҟьа,
Сшьапқәа еилыхны ани акәара снырп.
Ахәы скыдлар
Шԥасҭаху уажә сыҩуа,
Ма, ишьаҳан иқәу анҭ аҽқәа
Руакы снақәтәан,
Сыбжьы адәы иахыҩуа,
Схы сықәыршәны сҿынасхар скакәкәа!
Иахьсызҳаз акәу,
Иагхеит зынӡа ҳкәара,

321

Ҳкәара хәыҷ, аӡсашьа сзырҵаз.
Абра џьара иҭагылан ҳаӡлагара,
Уара уи узгәаҭашам зынӡаск:
Иқәыргеит.
Сара сыбла ихгылоуп,
Ишызбац еиԥш, ахыуҳәа илаго.
Саргьы саҵоуп
Макәанк азна ашыла,
Саб ааҵәак аҩныҟа ианааиго…
Иахьа ушсыцу,
Дахьцалак уи сицын,
Зны сцәаӷәон, сасны зны срашәон.
Аха ишыӡра наӡаӡа аамҭак ыӡуан,
Иахьагаз збаанӡа, сымшқәагь ацрышәшәон…
Ԥхыӡ хаак иеиԥшха,
Ахәыцрақәа сышрылаз,
Изаамгоу абра снызкыло ихахьы,
Дцеит сыҷкәын, дцеит, зны аҵәыргыла,
Сықәс, сара сахьахыԥоз адәахьы.
1971

АКЫР БЖЬОУП МАКЬАНА…
Акыр бжьоуп макьана сажәра аҟынӡа,
Сҿара акәзар, иабаҟаху, имҩаст.
Сымҩа ԥхьаҟа инагоуп, лаԥш ахьымӡо,
Уи сшаныз акырџьара сҭагәҭаст.

322

Амра хышәҭны, егьагым, наҟ илҭалеит,
Уи схацеиуеит, иԥсырмаҷгоуп аҭакар.
Шәшьырак сыԥхьоит, игәыбзыӷуп уаҟа
аԥшалас,
Аха гәалас сара ак сымоуп уажәы, абар:
Сгәаҟуа сшалаз сара исхызгаз аҵх еиқәара,
Ԥсшьаха смоуит, ацәа сықәҳаит
шьыжьымҭан.
Са санҿыха,
ашәахәа сҿаԥхьа иааины ихәмаруан,
Са санҿыха, ашьыжь ӡаӡа зегь бахьан.
Сиамзааит, нас, сҿарҳасуа, сгылан сахоз,
Иамуит, сус ианымԥшит рацәаӡак.
Иҳәа, иабаҟоу, џьымхеит, уажә атәаха,
Утәуп, џьабаауп сыбла ихгылоу сахьцалак.
Избозааит уи лашаран, сыбла ихымҵааит,
Ԥхьаҟа сама ицоз, сыгәра ганы…
Акыр бжьоуп макьана сажәра аҟынӡа –
Исызгәамҭо, абрантә сыԥшыр, еилырганы.
1972

***
Ажәҩан иалоу баша иалам,
Амзахь хыда баша ицом.
Ршьапы иафан ашьха ихалом,
Знап иафо ахан ҟарҵом.
Шьоук ацәҳәыра агәы сакараҿ
Аҭакар бааԥс рхацеит.

323

Шьоук амшын ишхыз мацара,
Лаԥшы рхьымӡо, хара ицеит.
Сыгәҭыхақәа есааира ирыцлоит,
Схы рцәызгап сҳәап, ируам.
Стәоуп, уахынла акы сазхәыцлоит…
Са сызҿугьы мышгарам.
Аха, ишәҳәа, сабарж-сабарго, –
Адамра иаша хыла сасп, –
Сԥацәа ирбар уаҵәы зны ихәмарган,
Са схы зқәысҵо иахьа абас!
1971

***
Баргьы саргьы ҳтәыла хәыҷ анаҳша,
Ҩ-ҳәынҭқаррак гылеит хаз-хазы.
Акрыздырма сызқәыз адгьыл иахьшаз,
Ҳабжьара агәаӷ фырҭынха ианҵысы.
Мыч ҳамамкәоуп уи ҳара ҳшаԥылаз,
Уара идыр, нас, агәыҭҟьа ҳазыргаз.
Абзиабара ахан лаша иҳазгылаз
Лабыҵәқәазма иаҵаз шьаҟақәас?
Аӡәгьы ҳаҳәҳәом ҳақәгылан: ҳхынҳәыроуп!
Ҳашьҭахьҟа, ҳахьааз ахь, уаҩ ҳанхом…
Аха, ибдыруоу: сара стәыла цәҳәыроуп,
Сара стәылаҿ сымала сзынхом.
Ара, стәылаҿ, абла азхымтит ажәҩан,
Уи сықәыӷәӷәо кыргьы иааигәахеит.

324

Сыдгьыл шьҭоуп бара быда иҿажәкуа,
Сыԥсылмыткуа дгьыли-жәҩани срыбжьахеит.
Издыруада, иҷышәны сара сылахь,
Исықәшәацәгьан зымҩа абас сантәоу,
Акәтаӷь былгьо иқәзар бара бтәыла,
Ныҳәа мшызар, уасыртә акьаброу?
Уи азоума уҟаз зыбҳәо ԥшьаала?
Уи азоума абасгьы сшьа бзахәо?
Уи азоума аҳәаа мыжда иҳабжьалаз
Басны бара есааирагь избырӷәӷәо?
1971

ЗАНԤСА ИЛЦӘЫБНАЛАЗ АԤҲӘЫЗБА
Уи лдунеиаҿ амра мрамызт,
Зынӡа ихаамызт ашәахәа.
Уи леидарагь, о, имариамызт,
Даҵазшәа лбон ауахәа.
Уи лдунеиаҿ лу лагомызт,
Илагаргь – еибафон есымша;
Жәа хаа рҳәомызт, ашәа гомызт,
Иҵәыҵәӡа иқәсуан уаҟа аԥша.
Ԥхыӡқәак дрылан уи уахынла,
Ԥхыӡла илзаатуан ҽа дунеик.
Уаҟа аԥҭа хьанҭа хымлеит,
Уаҟа адгьыл даҽакхеит.
Уаҟа илымахын амҵәыжәҩа,
Быжьқәак ааҩуан иашәаха.

325

Уаҟа иҳаракын уи лыжәҩан,
Мҩакы дықәын деилыхха.
Данҿыхалак – гәамҵран-хамҵран,
Цәҳа-шҳаран араҟа изҿыз.
Лыкәша-мыкәша еиҭакуан амца,
Дгьыл ҭшәак дықәын – иҟәыкыз.
Луада аҭӡамцқәа еидыӷәӷәалон,
Адәы днықәлон нас дшаҟьо.
Аха дыҟан уеизгьы лхала,
Ара данԥар, ана данҟьо.
Дызныз амҩа – ахылаӷьарахь,
Наҟ, ахшьырахь, дама ицон.
Хҭынҟьа лыгмызт, зегьы лхаран,
Лыбзиагь цәгьараны илыхьӡон.
Дааит абас мацара акырӡа,
Аха, лычҳара анхыжжы,
Маӡа лаб иҩны даԥырҵуан,
Дцон дыбналан уи шьыжьык.
Лышьҭахь иҟан цәыҵлашьцарак,
Иахьанӡа мчыла дызхәыҽуаз.
Ҳаԥ дук даман лымацара,
Лхахьгьы иааиуамызт дышҿаз.
Далҵны дцон уажә ӡеилашырак,
Дцон – илыман ҽа хаҿык.
Илбоит, дзызцо дгьыл уашәшәырам,
Шьҭахьҟа инлыжьит аҟыҟ-ҿыҟ.
Лҿаԥхьа ицәырҵуан зынӡа иҿыхаз,
Зынӡа иссирыз адунеи.

326

Лҿаԥхьа ишьҭан иахьанӡа илымхыз –
Ахақәиҭреи аҿареи.
1972

***
Омак ауаа рыбла ихгылам,
Зшыкьбыжь рацәам ресторанк,
Ҳа ҳзыҳәаҵәҟьа ирхиоушәа иаҳԥылан,
Краамҭа уа ҳамала ҳтәан.
Адәныҟа уи ауыха асы аҩуан,
Аҩныҵҟа ааԥынрами ҳзыхьӡа.
Иныҵак скрипка бжьык ааҩуан,
Ҳалаԥшқәа еиқәшәон ихааӡа.
Ишԥацоз сгәы ҟадыџь ҭыԥан,
Ах, закә мцааз исыцраз!
Алакә ссир иснаҭаз насыԥын
Бахьтәаз бара сааигәара абас.
Иҵәуон, игәаҟуан уа аскрипка,
Игәыҭшьаагаха сгәаҵа еимнадон.
Сахәаҽуан, исзымхартә сыԥсыԥгьы,
Нас сыԥсы маҷк иснаргон.
Ажәада, аиҳарак – лаԥшыла,
Ҳаицәажәо, ҳгәы ҭыҵуа ҳахьтәаз,
Исҭахцәамкәа мҩакы саныԥшылон,
Акаршәрақәа ирықәганы игаз.
Аҩы џьбара сылсу – сназҿыхәоз,
Сгәы есааира, есааира иԥшқахон.

327

Ихьааха исыцран сара гәҭыхак:
Ишаашаз еиԥш сымҩа хазхон…
Исҭахын сара абраҟа ҳтәаӡазар,
Исҭахын сара абраҟа иҳаршар.
Аха аамҭа ҳамбакәа иҳацәцазаап,
Аресторан аанҳажьроуп, абар.
Ҳандәылҵит, ишаҩыц асы аҩуан.
Бмахәар ааныскылт снапы аҵх.
Аскрипкабжь гәыҭшьаагаха иааҩуан,
Уи хьшәашәаӡа иналаӡуан аҵх.
1972

***
Гәыбӷан исҭом,
Рацәак гәыбӷан исҭом ааигәа иџьнышхаз,
Ааигәа иџьнышхаз –
Зны амаалықь-цәа зхаз.
Шьапҿаршә иҭан, уи дықәырҟьеит ишьхәа,
Ихарамкәа, хагәха дларышьҭит шьоукы изцас.
Рыԥсы дарҭарц
Иақәыркит иаԥхьа иԥсышаз,
Адгьыл иқәҭәҳәатәыз изцәырҵит изҩаха.
Рҽалак аҵх лашә,
Зны дҭарыжьит наҟ атыша,
Игәырӷьо ихынҳәит, ҳаԥсы даҳҭеит ҳәа уаха.
Аха, анааша,
Атыша дҭыҵны, акгьы имыхькәа.
Цасгьы дҿаԥха-ҿаччо уи дырԥылт.

328

Идырхәашьӡон уи нахыск иӡыхьқәа,
Уи нахыск зынӡа ихагаха иҿагылт.
Ргәыԥхҭра дахыччон,
Рымдырра ранаижьуан,
Адәы дықәла дцон игәы разӡа.
Зны аргама, зны маӡа дларышьҭуан,
Агәысакара дықәхап, рҳәон, ма дзаҵәӡа.
Аха агәыраз зегь идгылон,
Абри шьыцган –
Ишьклагьежьуа алапҟьа ишьҭан,
Икәлаауа ахаҳәқәа аауан.
Иахьцалакгьы, иахьа шәынтә, акы иаҽыҵган,
Ихьӡ зырцәоз, ицәа ихызхуаз уаҳауан.
Данамыхәа –
Наҟ ихыихит амаалықь-цәа,
Данамыхәа –
Дҩагылт, ираҵәан иҭачкәым.
Данамыхәа –
Рцәа рхиҳәеит ацәа хыхцәа,
Данамыхәа –
Урҭ аникит рхыцәкәакәын.
Данамыхәа –
Наҟ ирҿиҳәеит рышҳам,
Ршьапы иқәҟьан, зегь еижәиҵеит уи лада.
Данамыхәа –
Уи дҩагылт дыџьнышха,
Дыџьнышха уи дҩагылеит ихаҭа.
1972

329

ХЫГӘ - ИԤА
Уара зныкгьы уамкит амла,
Ахьҭагь уамкит, Хыгә иԥа.
Шәбаҳча еиужьра шәыр анҿамлагь,
Шәыр угырмыжьт, Хыгә иԥа.
Уара узыҳәан џьара аарҩарак,
Ӡысаамҭакгьы зны иҟамлеит.
Ухала ухамлеит ма ҩадарак,
Ушьҭԥаа хыхь џьара удыртәеит.
Уҩызцәа-уԥызцәа ианыршәымыз,
Ианцоз рымҩала илаҳәны,
Уаҵаҽырбон уара иумаз,
Уагьрыхәаԥшуамызт урҭ уааҳәны…
Уара убас уагьааит иахьанӡа,
Қьафла иҟаз Хыгә иԥа,
Адунеи ҟьаҟьа акы иаргәамҵуас
Уҟам, ԥхыӡ ма лабҿаба.
Зызхара ыфан, зызхара ыжәны,
Зҽыҭҳәа идәықәу есымша,
Аԥара убоит баша ибӷьыжәны,
Ублақәа ирыхшәылт ашша.
Инымха-хымҵәа-хымхәа-рыцҳан
Урыхәаԥшуеит амал зкым.
Иҭабгаз џьушьоит дара рыцҳа,
Иагаз џьушьоит иахьакәым.
Иагьрыцҳаушьоит… Убриак улоуп,
Ҽаказ рыцҳашьара злам…

330

Сара уа сузхәыцуа сгылоуп,
Избоит умҩа, џьаргьы игам…
Анцәа иишаз, хьҭа иацәыхьчаз,
Мла иамкыз, Хыгә иԥа,
Акгьы згымхац, акгьы змыхьӡо,
Урыцҳасшьоит, Хыгә иԥа!
1972

***
Ажәа уаарак рысҭарымызт уи дахьхьырҳәо,
Ҿымҭ атәара сгәы иаурымызт бзанҵы,
Снапы дықәсыргыларын, ицәгьа ахьырҳәо
Сырҿагыларын, зегь ҿаԥыххаа изгарцы.
Ацәгьа дақәшәар, саҵагыларын сара абжа,
Изызурын ҩызара, исҳәарын игәшәа.
Иҩны анылашо, агәырӷьара анимоу амшаз
Гәык-ԥсык ала исҳәарыз, нас, шаҟа ашәа!
Сиацәажәаларын гәыҭыӷьӷьаала, аҩныҟа
дымҩахыган,
Игәра ганы изаасыртрын сдунеи,
Снеин сыҟазаргь иагарыла ахықәан,
Сџьыба иҭысхрын аҵыхәтәантәи скапеи.
Дрылахәызаарын иаргьы сусқәа-сҳәысқәа,
Дрылазаарын даара зыгәра газ,
Цқьа дызбартә, уи цқьа деилыскаартә,
Сааигәа џьара дгыламзар абас.
1971

331

***
Снаԥшы-ааԥшит цқьа, цқьа сгәы сҭахәыцит,
Исшәеит исхызгаз, иззеит, искапант.
Иаԥсамшәа збан, сзышьҭаз акы саҟәыҵит,
Зынӡа даҽаџьара имҩанысҵеит аҵыркант.
Аандак, уаҳа аналымшаӡа, икаҳаит,
Ирызнымкылт, аҵәҩанқәа леизҟәаҿын.
Сыԥхӡы зҭаҭәоз жракгьы џьара еимаҳаит, –
Сара зны уи аҭрыцқьаара саҿын…
Аԥша анасуа – дара ишәарҭоуп хыбрак:
Аарла инкылан иркуп шьаҟақәак…
Сара усгьы исыгымхеит хыԥхыԥра,
Сара усгьы сцәызар ами қәак.
Снаныххылт исцәеималаз мҩахәасҭак,
Снадыххылт зны исзартыз ҩнашәк.
Иҵарбаҟа уи шаркыз ангәасҭа,
Сӡышо амҩа сықәызшәа, сааҿажәкт.
Ныҳәаҿа ссирк зланкылатәыз ҵәыцак
Ҽаӡәы ишьҭихт, снапы анысмырххаӡа.
Сылахь еиқәҵан иахьа столк сахыҵуеит,
Лаԥшык сара ишсышьҭоугьы ихааӡа.
Изхәарҭоузеи сара шьҭа сааԥшит ҳәа,
Уи алаԥш хаа баша сеилнашьаап.
Зны иҳәатәыз ажәа ԥха анысзымҳәа,
Ҽаӡәы иҳәеит уи, ҽаӡәы иргылт акәаԥ…
Иршатәымызт зны сара иахьсықәшаз,
Икәашатәымызт сахьықәлаз кәашара.

332

Исызгәамҭеит иҟаз сыкәша-мыкәша,
Рацәакгьы ҵуам ианшаз ишшара.
Сыҩуа, сгәаҟуа сашьҭан зынӡа ибашаз,
Сыԥсҭазаара зрашоз кыргьы збеит.
Зынгьы рыгәра сзымгеит зыгәра згашаз,
Схаҵкы ицашаз ааины схы иҭаԥеит.
Санынаскьагьы аӡы хәашьқәа срырны,
Сныҟәеит сара акырџьара хәыҷҵас.
Иҟоуп сыбла хызхыз иаацырцырны,
Иара аԥшӡара ахаҭаҵәҟьа сызмырбаз…
Еҳ, иҟандаз сышьҭахьҟа хынҳәышьа,
Сҟәыбҷахарын, сгәысҽанызаарын иаҳа.
Аха баша зегь сзырҽеира џьысшьоит,
Шьҭагьы схы сзацәыхьчашам агха.
Аха снеилап ҩаԥхьа зегьы рҿыцуа,
Сацәымшәакәа, инахьҳәан ак ҵәаӷәо;
Снаԥшы-ааԥшуа цқьа, цқьа сгәы сҭахәыцуа,
Зны икаҳаргьы,
уи сгәы ҟадыџь зны иаарӷәӷәо.
1971

АШЬАҬА
Арӷьа збозу, мшәан, иарыман,
Са исыздырмызт усҟан, мап,
Шьаҭак-шьаҭак зегьы ишрымаз,
Зегьы ишрыҭатәыз ҳасаб.

333

Схы саналаԥш, даци ԥашәи
Ԥшаауа срышьҭалт, кыр сеимдеит.
Иҿазшәа избоз рыбжа шԥажәи,
Иажәны избоз кыр ҿахеит.
Ԥшьаала, рыԥсы ахьҭаз аҟынӡа
Са снаӡеит, избеит изкыз.
Сҿаԥхьа ицәт иԥашәдаз рымцахә,
Зԥашәқәа ӷәӷәаз ирмоуит кьыс.
Сара сыҵлагь шьҭа иџарџаруеит,
Уи аарцәымшәеит ҷыхьи ԥшеи.
Уи ашьаҭа злаӷәӷәоу рбаруеи
Хыхь-хыхь иқәыԥшуа адунеи.
Алапҟьа дыршәуеит дара ҩашьан,
Иара гылоуп, иаамзазац…
Ухы зыснуҟьои, џьым, уаргь баша,
Иаку зџьушьои сыԥсы ахац?
1972

АԤХЫӠҚӘА
Аҵх цахьеит.
Амҵәыжәҩа дуқәа ирыҵак,
Алашьцара адгьыл иқәуп иҳанто.
Иага ссир рбоит уажә ауаа ԥхыӡла,
Иага ҿаасҭа ирылоуп урҭ еимдо.
Арԥыск,
Адә иқәыз ҳкосмонавтцәа ирыҵашьыцны,
Даҵамԥшыцкәа ажәҩан ҭбаа изхара,

334

Ибоит, адгьыл нахьхьи џьара иныжьны,
Амзахь амҩа дықәушәа хара.
Ҽа арԥыск,
Ӡӷаб ԥшӡак даараӡа илыргәашаз,
Абар, уажә, длыцәнымхо, длызгәыкы,
Дигәыҵаҳәҳәа дгылоуп уи абла ҭшаша,
Дахыԥахуам ииҳәо џьара акы.
Аҷкәын хәыҷ,
Иҩуа иахьа игәараз,
Уажә аԥхыӡ-хаа акәа данҭашәа,
Адәы иаҵәа ишықәу иҩызцәа хәмаруа,
Ибоит иара дхалан дԥыруашәа.
Ауаа ирымоу
Мыш лашара мбакәа,
Адә иқәыз агәырҩа цәгьа иарҩаны,
Жәымҭа шкәакәа лоуит ан-аҭакәажә:
Лыҷкәын заҵә дхынҳәыхит деибганы.
Малымзар
Акы ыҟоуп ҳәа адунеиаҿ
Згәы изнамҭоз – инасыԥ иԥылт:
Аҽнышьыбжьон уи имала дышнеиуаз,
Ааҵәак азна аԥара днахагылт.
Згәыла игәаӷ
Бааԥсыла зхы зыхнахуаз,
Игәаҟрақәа, рыцҳа, рҵыхәа ԥҵәеит:
Ас нхашьа имазма, дабахәоз,
Ихы ықәигеит игәыла, ара дыхҵәеит.
Арҭ ахы-шықәсагь
Ашәҟәҭыжьырҭа иадгьежьылоз,
Ихынҳәны аҩныҟа инеилоз игәгәаӡа,

335

Ибахуеит, дҿаԥха-ҿаччо уи дахьгылоу,
Ишәҟәы ҭыҵны икушәа иԥшӡаӡа.
Иӡагәӡагәуа Аҟәардә тата иашьҭаз,
Зыбла ихгылаз иреиҳау ахан,
Ибоит, абар,
Дхылан уажә ак ашьҭа,
Хыхь даҿалан дҩеиуашәа мардуанк.
Аӷьыч, дгәаҟуа,
Деихан аӡқәа дрырлап,
Ибан аӷьычтә аӡ-нырцә иаҳа ирацәас.
Инапы алишьуеит, абар, ԥхыӡла абырлаш,
Иаԥхьа икашәоит акараҳәа ус мацәазк.
Шьҭа
Шәарҭа имахым аӡә уаҳа,
Ибоит икәша-мыкәша зегь лашо:
Згәаӷ имаз амахәаҿ дыкнаҳан,
Иара дықәхуп иҵаҟа дкәашо.
Аҩны дынхахит
Ԥҳәыс ҟадыџьк лхала,
Лхаҵа зымҩа уск данахнага,
Дымшәо, дыԥхамшьо, ихәда дахьынҳалоуп
Даҽа хаҵак, даарак игәра га.
Еилкаашьа амам,
Аӡә иԥхыӡ гәыҭҟьагоуп,
Ихы ахьигара издыруам уи агәаҟ:
Ацә иеиԥш дбыҩҩуа, дрылоуп иҽырхаган,
Атәыҩақәа ихагылахуп наҟ-ааҟ…
Шьоук – ашамҭаз,
Шьоук ҵхагәазы иҿыхоит.

336

Ахьышәҭҳәа иаақәтәоит дара нас,
Ирзымдыруа изроуз урҭ агәҭыха,
Ԥхыӡу лабҿабазу насгьы излаз.
1971

ЗАЛАГАШЬА УАДАҨЫЗ ИАЖӘА
Иуадаҩын салагашьа. Мчыла, ирымжәан,
Схы ақәҵо идәықәызгалеит сара сус.
Сыршаҭошәа – сгәы иасыргьы рҭахымшәа,
Сҭархара акәын маӡа-аргама изҿыз.
Ахаҳәқәа шсышькларыжьуаз ирымбазшәоуп,
Машәырхазшәоуп урҭ атышахь ишсыцәхас.
Ргәы ирнаҭама кьыс сымҭакәа исынԥазшәа,
Исаахоз ҵаҟа ицазшәа зегь еивас?
Изӡаргьы, иснаҭо збом, сагеит ашәыта,
Сгәы ианылаз ахәрақәа мӷьаӡац.
Арахь, ирҳәо уаҳар, амҩа сыҭан,
Аханатәгьы разҟ сыман – зеиԥш ҟамлац.
Уаҳа рмоуааит!.. О, иуадаҩын салагашьа,
Агәыр аҵа скылԥеит сымҩа анкыз.
Нас сыриааит сара сымшқәа зрашоз,
Идсырбеит ишбашаз дара зҿыз.
Иалшон сара амшын санхыла схыӡлар,
Сеиқәзырхада, изыбзоурада сыԥсы ахьҭоу?
Исалагашьаз – уи шәара шәазхәыцла,
Сшалгашоуп иусу, шьҭа ихадоу.
1972

337

СЫЗНЫМШӘО РАХЬ
Иҳәаӡозаргь џьара аӡә ԥсышәак,
Дәыԥсшәоуп, гәаҵам, исҭахӡам.
Урҭ цәгьаӡа ирҭахуп сырнышәар,
Ҳанужьт ҳәа игылоуп ианакәӡам.
Аха, мап, бзанҵы сзырнаалом
Ацәгьа, агәымхара зылшо.
Еиццашьа ҳамам ҳарҭ мҩакала,
Ҳаиҿачча-хәмаруа, ҳаибажьо.
Шәымҩа шәымҩоуп, шәара ишәымаз,
Шәнапқәа еибаркны уи шәаныз.
Ҭрак ҟашәҵеит, убра шәаԥшәымаз,
Акгьы ҳзеилам шьҭарнахыс.
Са сгәы кыднахит, аиашаз,
Ихыҵыз шәажәа ҭацәқәа рҩар.
Схы сзацәгомызт зынӡа баша,
Исҭахуп шьҭа наҟ сацәцар.
Схы сырхазшәа жәбоз сахьыӡра,
Сцоит мра ԥхарак сахьыԥшы.
Ацәаҭагьежьра, амц, ашьыцра –
Рдунеи салҵны, игоит сыбжьы:
Шәызтәу ртыша лашьца шәамаз,
Адунеи лашазы шәшам.
Ҳаидызгало шьҭа мҩа ҳамам,
Ҳарҭ ҳаимаздо цҳа ҳабжьам!
1972

338

***
Угәы уамжьан,
Ацәгьа наҟ ианыӡаан,
Зегьы амҵәыжәҩа роуны иԥыруашәа;
Дгьылгьы жәҩангьы
Амаалықьцәа иахьа иртәыртәӡан,
Ишырҭаху урҭ рыбжьара аҳра руашәа.
Макьана
Аџьныш имоуп амчи абӷеи,
Шьацрам, мап, дылагылоуп уи ашьа.
Ихы рцәигеит ишьклаҳаз, дагьҭамхеит,
Уимоу, дтәам уи дгәаҟны, деилышша.
Ацәқәырԥа ирылсны,
Иқәҳа иааиуеит ишхәа.
Ишьхәа дықәҟьа даназымга шьҭа фырҭынк,
Дшәарҭоуп даара: игап, амарџьа, иццышәха,
Наҟ иқәиблаап ишьҭоу, дызҭахым.
Адгьыл иамбац,
Изнымиац иарбан гәнаҳау!
Аџьныш имчра аиааира ахьырцәаго –
Блеиҵыхра ыҟам,
Ҽеирак ыҟам уаҳа,
Цқьа ирыздыруам изыдгыло, зыгәра рго!
Адунеи цқьахарц,
Ихтызарц уи иаҳа абла,
Агәымха ихәда ашаха анахадыршә,
Уи ианилга, уласы,
Иулшо ҟаҵа уаргьы уҳаблаҿ,
Аџьнышцәа ықәызгаша ашҳам дыржә!
1971

339

***
Иҽишьт ауаҩы.
Нас, дарбан издыруа
Уи ихы зыхирҟьаз? Изиргылаз акәаԥ?
Адәы дықәхар ҳәа дшәазар дуазыруа?
Иацәикзар ма аԥсыҽхара мап?
Бзиа иибоз длыԥсахзар хәашабга?
Уи иԥылҵәазар илахь ада?
Рҭак имоузар дзыдтәалаз ҳасабқәак?
Урҭ ракәзар – иа изыҳәа – Ахада?
Дзаҵәхазар ма, иҩызцәа неимбӷьыжәаан,
Иҭацәызар, мра ахамԥхо, идунеи?
Данрызгәамҭа, ихы ирхазар анышә ахь?
Изеиԥшхама аԥсреи абзареи?
Издыруада, издыруада, издыруада,
Иҽишьырц данцоз иара ихыз?!
Ибазар уи ӡиаск дызмыруа,
Ацҳагь ҭаԥҵәазшәа, зны ихыз?
Ахра ду бгама? Еимазыжьда?
Изкыда, мшәан, амҩа дызныз?
Издыруада, ихыдаз уи ишьҭа,
Избадашь иахьанӡа дшаныс?
Инмырԥшӡо иааигозма гәырҩа-цәгьак,
Уи ихәда хнаҽхьазма маӡа?
Ӡәыр дыҟоума издыруа дзыхҟьаҵәҟьаз,
Шьоук башаӡа изырҳәоу «гаӡа»?
Ус акә, егьыс акә, уи дҳамам.

340

Ихьаа-цәгьаха ирнырт аӡәырҩы.
Иҽишьит ауаҩы, о, ишәаҳама?!
Иҽишьт, уара, иҽишьт А у а ҩ ы!
1972

***
Аӡӷаб хәыҷ – хахәы бырфын, хаҿы лаша,
Аӡӷаб хәыҷ – маалықь сахьа, зӡамҩақәа ҭыԥхо!
Адгьыл алахь, мап, ахаан еиқәылашам,
Ба быԥшӡареи ба быцқьареи ахьазынхо.
Амра кыдзаашт, бзанҵы иҭамшәо, сара
сыжәҩан,
Сара сажәа адгьыл иқәзаашт иашәаха.
Иеикәамԥсаӡо исымазаашт сара амҵәыжәҩа,
Быбла гәыкқәа абас есышьыжь ианҭыԥха.
Бара бацнаҵ иамам уаҳа аангылашьа,
Аԥсҭазара неилашт ус, зегь ҳаиқәырхо.
Аӡӷаб хәыҷ – хахәы бырфын, хаҿы лаша,
Аӡӷаб хәыҷ – маалықь сахьа, зӡамҩақәа
ҭыԥхо!..
1972

***
Сеиҭаадхалахт бхамаԥагьара баагәара,
Сеиҭааҭахахт сгьежьы-хынҳәуа амацәаз.
Аха усгьы сгәы сааҭасуа сгәарам,
Сыҟам сызхьынҳало зегь нҵәас.

341

Исыздыруам сара нас сахьцаша,
Агәыӷра хәыҷ исымоу анынҵәагьы.
Бгәы ааԥшқахар, уаҳа сыбмыргәашар,
Џьара ак банаижьрын Анцәагьы.
1971

***
Ныхак аҿаԥхьеиԥш, сбашьапкуа схырхәеит,
Сбыҳәеит: «Тәык иеиԥш, бааигәа сааныжь…»
Аха адгьыл ансыҵӡаа, амшын ахь иасырхеит,
Ацәқәырԥа шлақәа ирылган иназгон анышь.
Бара бмыҳәҳәеит: ухыӡлап, амарџьа!
Умҩа шәарҭоуп, ухынҳәы ҳәа бмыҳәҳәеит.
Амшын агәы сықәҵан мпылҵас сахьаршәуаз,
Гәыӷрак насызҭоз ажәакгьы бымҳәеит.
Сабацоз, ацәгьара зуз иеиԥш, сыбналан,
Алахьынҵадареи схы агәаӷ бааԥси рцас?
Аӡыблара сҽаҭан сҽанықәызга схала,
Исеигәырӷьо исԥылоз, нас, иарбан ҟәараз!
Сгәы цәымсахазшәа, о, ишыҟаз быздырӡом,
Сзызхьуаз зегь уа џьара бааигәара изжит.
Амшын леишәа цәгьа сеисеит акырӡа,
Краамҭа сышьҭахьҟагь цасҳәа смааԥшит.
Исыхьша ансыхь, шьҭа исылаҵәҟьаз ԥысшәон,
Ҿааҳәыра ахьысмоуша сцон сыҽҟьаны.
Уажәы-уажә сгәы иснаҭон снышь хәыҷ ааҳәызшәа,
Снахәлашәа сцозшәа амшын ааимҟьаны…
1971

342

***
Дӡаакәкәало, ҩаԥхьа аарла иԥсы алго,
Дмадаӷь-мадашәон, дгәаҟуан аӡ-иашьуаз.
Хьӡык иҳәон уажәы-уажә, Наалоу Аллоу, –
Аха еилкаашьа амоуит уи уаҩҵас.
Аӡыблара бааԥс уи акраамҭа деисон,
Аха иамуит, имч зегь ишәахьан.
Анахьтә-арахьтә иԥсы еиқәзырхаша анеиза,
Иара ԥшьаала аӡаҵахь дагахьан…
Иарбан ӡу сызмыхәо, исиааиз, исҿаҵәо,
Иарбан насгьы исыхьуа сара исмыхьц!
Аха аӡаҵан салҵуеит ҩаԥхьа ацәа,
Аҳауа сзымхо, исҳәоит уажәы-уажә быхьӡ!
1971

***
Аӡәы абырфын ҩны ргылан дыҩналеит,
Аӡәы ахьы уардын дақәтәаны дцеит.
Сара исхамацәыст, сара амҩа санхалеит,
Акырцх сыхьӡеит, џьара амра схацеит.
Хьҭа дамкит уи – абырфын ҩны зыргылаз,
Дныҳәан – ахьы уардын иақәтәаны ицаз.
Слаҳәны, ҳәаҩык иеиԥш, ааҵраҿ сангылаз,
Урҭ қьафла иҟан – ируазшәа са сцас.
Аԥхьатәи,
Сааигәаҵәҟьа дгылан – сизгәамҭеит,
Аҩбатәи, ԥагьа сҿаԥхьа дымҩаст.

343

Са сыԥсы ахьҭаз заҵәык сеигәырӷьон, ҳамҭан,
Уи сызсырхон, сагьамыҳәеит абазк.
Сымала салҵит, ӡ-ӷьык сышьҭнакәыцәаан,
Шәсыцхраа, амарџьа,
Сҭахеит ҳәа смыҳәҳәеит.
Икаххаа усҟан уи заҳашаз зегь ыцәан,
Ицәан, идагәан, иҿаҳан адунеи.
Анҭ ракәзар,
Ирымазма мамзаргьы саха,
Рхы-ргәы иҭаз бырфынын ма хьын.
Игәы мҭәызт,
Дахьтәаз аӡәы, аҳәса реиԥш, дхахон,
Ахьы уардын иақәтәаз ахьы рацәа ихын.
Аха срыҵамшьыцт урҭ сара акала,
Зыҽзырманшәалаз, зых иахәоз ҟазҵаз –
Зны абырфын ҩны ргылан иҩналаз,
Зны ахьы уардын иақәтәаны ицаз.
1972
***
Даара акыраамҭагь сыԥшны сгылан;
Сымҩа кызшәа збон харантә.
Аха сааит уажә бара бтәылахь,
Сҿаԥхьа агәашәқәа зегь ааимҟьан.
Сырзыԥшын сара амш кеикеиқәа,
Ихымкәа ажәҩан зынӡа ԥҭак.
Аха кырцху, хаҳәу илеиуа,
Ари амш аахымкәаӡо иахьак?!

344

Блеиҵыхра амамзаап ба бтәыла,
Саднамкылеит. Сгәы сажьеит.
Схынҳәып сышьҭахьҟа, снанылап
Иҭыкка инсыжьыз адунеи.
Избом шьҭа сымҩа сахьагаша,
Инхеит зегьы-зегь ууаӡа.
Сымшқәа хыдан, саамҭа башан,
Еиқәышьшьы ицоит ус, иҭацәӡа.
Сақәтәартә сыҟам – сҽы кәадыруп,
Баша игылоуп ахәда ҭҳәа.
Сара сылахь зеиқәу дыруп,
Бара былахь зеиқәу ҳәа.
Издыруада, гәыӷра еижьагак
Бама ицозҭгьы хараӡа,
Аха, аҵәаҟьеиԥш, ԥшьаала, бнаган,
Аҟәара бнықәнаршәзар бзаҵәӡа?
Издыруада, сгәы аҭра иҭыҵуа,
Сеихан бтәылахь санаауаз,
Бхы-бҿы бхалашо бзызхәыцуаз
Атәыла нхазар ишхараз?
Аха усгьы былаԥш кыдуп,
Бхы-быԥсы зегь уахь инхеит.
Сара, ҵаны, ахара сыдуп:
Мчыла бхьасырԥшыр сҭаххеит…
Адәы ҳақәуп зегь ҳаизцасшәа:
Бзышьҭоу итәылахь ба бызцом.
Дхьаԥшны бгәеиҭом уи, бимбазшәа,
Баргьы ибышьҭоу дыббаӡом.
1971

345

***
Нуждаясь в дружбе и опоре,
Я был один, как никогда.
С. Кирсанов
– Дара ирхара, сара исхара,
Ҩыза дсымам, ҳаилгахьеит.
Сара сеиԥшгьы уажә иӷару
Аӡәгьы дықәым адунеи.
Исфо сымаз, изжәуагь ыҟаз,
Иқьуа игылаз сара сца,
Схы сҭахымкәоуп шьҭа аҩныҟа
Са сышгәарло сыгәгәаӡа.
Ашьтәа исымоу ззысҭахыда,
Изызхыстрыда сҳаԥшьа?
Сыԥсы ҭоуп ҳәа, сызҭахыда,
Сааигәа дгыламзар ешьа?
Ах, ешьас, ешьас, ҭынхасгьы
Сара исымаз дызбаӡом.
Амца иахәхааит исзынхазгьы,
Схала ахара сызцом.
Сызтәом хьаас иҟамҵаӡакәа,
Тымитышак сҭахацәеит.
Сызқәыз ацҳа, исымбаӡакәа,
Агәҭа снеиуан – иҭаԥҵәеит.
Сыԥсы ҭоума, ма сыԥсыма?
Амра гылан – самырԥхеит.
Адунеиаҿ акгьы сымам:
Сара ҩызада сынхеит!
1973

346

***
Иа, Анцәа, суҳәоит,
Сымчыдаха, суазыруа,
Сылаумырхан мышкы зны ацәарҭа.
Ргәы рыхьып са сырбар сыздыруаз,
Схьаа ахьаа ацлап са схаҭа.
Суада ҭшәа хәыҷ
Ашә ԥшьаала иныдҵан,
Џьаргьы сзымцо, бахҭан сҭаумырхан.
Сҭарха наҟ, сҭарха сықәрахьымӡан,
Ианысзаму – иамуит, сумырххан.
Аҳауа сзымхо,
Есааира еидыӷәӷәало,
Аҭӡамц хьшәашәақәа зны санрыбжьаха,
Агәра згап уаҳа шьха сшызхамло,
Уаҳа са сшанымсуа џьара рха.
Асцена ҭацәып,
Сара сыбла ихгылаз,
Аԥарда ԥшьаала илеип ихьанҭаӡа.
Исылӡаан ишцаз гәасҭап сара исылаз,
Иснырп ишҽеим исзааиз алахьынҵа.
Уи аасҭа,
Исыҭ сара амҩа, агәыӷра, алшара,
Сыргьежь, сырхынҳә, сыргәаҟ, сцәа сыҭца.
Зны исықәыхәлааит, нас сахьӡап ашара,
Ус сышнеиуа, усылга, сыбӷаҵа.
Саԥхьа ишьҭазааит
Асы-уарҳал цырцыруа,
Сгәысҽанӡамкәа илеиааит аԥарда…

347

Иа, Анцәа, суҳәоит,
Сымчыдаха, суазыруа,
Сылаумырхан мышкы зны ацәарҭа!
1972

***
Саргьы исҭахын, сылахь ааиқәымҵа,
Адәы сықәзарц слахҿыхӡа есымша,
Аха адунеиаҿ дҟалома акы змыхьӡо,
Згәы ҭыгоу, игәырӷьа-хәмаруа есымша?
Саргьы суаҩуп. Ари ажәҩан казказуа,
Амш каххаа ишыҟоу зны избалом.
Изызӡои, имаҷым макьана сгәы иасуа,
Слашәушәа, сыблақәа хызҩаргь ҟалом.
Исылшом акькьыҳәа ашәа ҳәо саақәтәарц,
Сцәажәар сҭахуп сара сгәаҵа ҭыӷьӷьа…
Ажәеинраала лахҿыхқәа иҭахуп аредақтор,
Иабаазгари, сылахь еиқәызар иахьа.
1971

***
Сҩызак иахьазы дшысзыҟоу
Зны дузыҟалар уаӷа,
Угәы каршәны нас аҩныҟа
Ухынҳәуа убарым, шамаха.
Уи џьара ааҵра давагылоуп,
Угәуҽанымкәа данухьӡа,

348

Иҟалом уаҩрак дыннакыло,
Ирцәгьоит, гәаҟ, улахьынҵа.
Игәы дааҭасуа нас, уаҵәы зны,
Уи уиҵәуап ауаа рҿы…
Мап, слашоит сара смацәысны,
Исырба, уара аԥхамшьа, ухаҿы!
Уца сымҩа наҟ уаныҵны,
Исцәыԥсыз рахь уԥхьаӡоуп!..
Сҩызцәа иреиӷьыз аӡә дысцәыӡны,
Схы кны, схәыцуа, схала стәоуп.
1972

***
Саныздәылымҵ –
Илеиуаз ақәа анхымкәа –
Сқьаадқәа санрылаха, ааигәаӡа,
Иныҵакӡан бжьык ааҩуан: «иуҭахымкәа,
Иумҩын, џьым, цәаҳәакгьы зынӡа.
Ашыҩҳәа зҩымҭа иахьызҳәо,
Ирыхьуашәа умбан гаӡарак.
Уҟәардә уанакым имхылдызха,
Иаԥсам акы ақьаад анҵара.
Иуҭахымкәа,
Уҿырҳасуа узыдхалаз,
Икамҭәаз угәаҵа анхыхәхәа,
Мчыла ианааурба жәеинраалак,
Идыр мышкы зны ушахьхәуа…»
1972

349

АҾЫМҬРА
Ихьзеи, мшәан, ҿиҭуам, акрааҵуеит,
Иаабом ҳара иҿыцу ицәаҳәак.
Дызҿузеи, ишәҳәа, нас дабаӡи?
Иҟаиҵама зегьы-зегь рҭак?
Ибама ацәа аҽҭыхра изаԥсамшәа,
Ма хыдаран – аҵхқәа ахьиршо?
Дкашәама ҳәынҵәроушәа уи дамшәан?
Иахьааинырҟьо дықәзар дкәашо?
О, илшара амаҷ-саҷаз ишама?
Наҟ, аган ахь, инхама ихадаз?
Дыхәжәама уи, ма дааилышшама?
Зегь ҟаҵоушәа ибама – дзышьҭаз?..
Ус рымам, рыбз иасуа шьоук гәароуп,
Далгеит, дцагәит ҳәа иччалап.
Уҿымҭра иахароуп, уҿымҭра! Иазхароуп.
Иаарты, нас, уашәа ссирқәа ркәалаԥ.
Амала, ҿааихак змамгьы дгәыԥҵәагоуп,
Ииҳәо угәахьы иузнагом, ианԥоит.
Уара уажәа – исаҳац! – гәазырҳагоуп,
Уҿымҭра – уигьы баҩхатәран избоит.
1972

***
Уҩыза уиацәажәом гәыҭыӷьӷьала:
Игәра угом.
Уеиҳаб ииҳәо улымҳа иҭалом:
Игәра угом.

350

Уеиҵабы думоуп дыкҿацалан:
Игәра угом.
Уԥҳәыс ԥшӡагь аламала
Лыгәра угом.
Угәы андырҿыхо уара ашәала
Агәра угом.
Уаԥхьа ирҳәо ус, ажәала,
Агәра угом.
Ушьҭахь ирҳәо усгьы акала
Агәра угом.
Угаӡоуп рҳәан шьоук ааидтәалан,
Агәра угом.
Уҟәышуп, рҳәан, дад, уамала,
Агәра угом.
Аиаша рҳәан, уи уацралеит:
Агәра угом.
Амц анырҳәо амца уалоуп:
Агәра угом.
Уҟоуп рҳәан, аҳауа уалоуп:
Агәра угом.
Уԥсит рҳәан, иуоут агәала:
Агәра угом.
Утәаны уаԥхьан сажәеинраала,
Агәра угом.
Аиаша, абаша… убзиа, уцәгьа…
Рыгәра угом.
Зыгәра угода, уара ухыҵәҟьа
Агәра угом!
1971

351

ҨЫЏЬА
Иеицәнымхо зны иеицын, аха ирыбжьалаз
Уара идыр, иааиҿагылт иеиӷацәаха.
Аԥарда леиит урҭ рыбжьара ԥшьаала,
Даҽа рольқәак нарыгӡоит, аа, инҵәаха.
Руаӡә дхәыцуеит:
«Џьара упара збап, уабацо,
Шьапҿаршә усҭап – уи иаҳа уаназыԥшӡам.
Ауаа рлымҳа иҭасҳәап узакә хаҵоу,
Узрыламло, уцәа ухысхып иккаӡа.
Уара усгьы, уахьцалак, уа уами,
Атәыҩақәа зхагылоу аҽадҳәыс.
Рылахь ада ԥысҵәап уаҳәшьеи уани,
Ӡы дамыӡәӡәо дықәсырхап уԥҳәыс!
Ухы ужьон, џьым,
Аӡәык-ҩыџьак урҭахушәа,
Умԥан урҭ уаҩ дықәло усырбарым.
Иуарҳәо убарым уеиҳабацәа ԥсышәа,
Уԥхаршьап, ухәымгаршьап, рааигәа
удыртәарым.
Ҳаҭыр уқәҵан иузныҟәоз, кыр уаԥсазшәа,
Иҩыҵԥан зҭыԥ узҭоз уеиҵбацәа,
Иувыҩр ицо иҟасҵап, урымбаӡазшәа,
Ишухысхра ианухысхлак уара уцәа…»
Егьи дхәыцуеит:
«Сара сакәхап ахарамхәыц,
Сара сакәхап иҟазҵазгьы агха,

352

Сҩыза сыҩны дмааиуа, ак сызиамҳәо,
Дҩагылазар иахьа абас еиԥш дсаӷаха…
Ирасҳәозеи, сҩыза, нас, урҭ ауаа,
Уареи сареи ҳаицрымшәо ҳазбалоз?!
Иабыкәу уара иуеиԥшу шьҭа дахьсауа,
Сгәы иҭаз сымҳәаргьы изаҳалоз?
Иласҳәаран иҟоузеи, уаҳәшьа даасԥылар?
Иласҳәозеи уан? (Дысшьон саргьы аныс.)
Исымоузеи неишьас уи дахьгылоу,
Зчеиџьыка ду сымҵакыз уԥҳәыс?..
Сҩызцәа иреиӷьыз дырӡны, сара аҩныҟа
Саауеит, схы сҭахымкәа, акы мҳәаӡо.
Сара сыҟан, – дхәыцуеит, – аха сыҟам,
Сара исыман, аха исымам уажә сахьцо…»
1972
АНҬ
Рыгәхьаа сымкыр сҭахуп сара анҭ,
Снарԥыҳәҳәар – шьапҿаршә ҟазҵо.
Сықәҟьа сҭарҵон дара абрантә,
Рымч аасықәхар – иансыхьӡо.
Рыгәхьаа сымкыр сҭахуп сара анҭ,
Ишьыцны, гәаӷла згәы зырҭәыз.
Ажәҩан иалоушәа аҟәараан,
Рыбжьы саҳаит, сус сшаҿыз.
Аха адгьыл ахьгьы илбааит,
Сара сахьгьы рҿаархеит, сишь.

353

Иқәыџьмақәаха иҩаҵҟьеит иааин,
Рыц хырџьаџьа рҽысҿарыжьт.
Исырымҭарц уаҳа хҩаха,
Сымҩа иаангылт еиԥхьытта.
Исгәалашәом сара исаахаз,
Аха ирзымгеит урҭ феида…
Амҩа сықәуп. Сара абрантә
Избоит сахьцо, сагьзызцо.
Рыгәхьаа сымкыр сҭахуп сара анҭ,
Снарԥыҳәҳәар – шьапҿаршә ҟазҵо.
1971

***
Ааԥынра ааит,
Абар, ҩаԥхьа аҽырҿыцны,
Ашәаԥыџьаԥ ҵкы иаҵәа
Ҩыҵхахт иҽырбо.
Аԥаҩқәа ирысуа,
Илеиуеит аӡқәа хыҵны,
Арха еиужьра
Дара нықәлоит ицәқәырԥо.
Ари амра-хаа,
Аԥсабара инықәшыз,
Иарҿыхт зегьы-зегь,
Рыԥсы ҭанаҵеит.
Иӡыҭуеит
Ашьха дуқәа рҟәаҟәа иқәжьыз
Ас-бах-блахкыга-ссир цеицеи.
Иҳахьзеи, нас,

354

Схы сазҵаауеит, иҟалазеи,
Ҩыџьа ахацәа
Абас еиԥш ҳзыбжахаз?
Рԥсасишьа амоуит,
Сҩыза, абар, иҵуазеи,
Уи аҵааршә хәыҷ,
Зны ҳабжьара ибжьахаз.
1971

***
Шьҭа сымҩа шиашоу ицоит амраҭашәарахь,
Иара сымрагь аалаҟәит шьҭа, абар.
Сызцәымшәаӡоз маҷк сара сацәшәароуп,
Алакҭа сҭаԥшыртә саџьал ааигәахар.
Сгылам уажә сеиџьыԥӡа, снапқәа раҳан,
Сгәы кыдшәан сиашьапкуам Анцәа.
Ҭынч атәахагь сымаӡам шьҭа уаҳа,
Са стәы егьыҟам – сгәыӷрақәа анынҵәа.
Амш го. баша сгәарамызт шьыбжьаанӡагь,
Стәартә еиԥш ашьыбжьышьҭахь уи гәынго.
Аха усгьы исыцроуп сара амца,
Избоит аамҭа сыҵас сахьаго.
«Џьаҳанымҟоуп!» – саӷа дгәырӷьоит баша,
Сҩыза днеиуеит илахь еиқәҵаны.
Сара егьыҟам џьысшьоит сымшқәа зрашо,
Ишызбогь амра сацны сҭашәоны.

355

Ицоз, нас, сымҩа уахь, амраҭашәарахь,
Уи гәырҩас ишьҭысхуам са схаҭа.
Агәыӷра сымоуп, сацны уаҵә ашара,
Сҩыҵхахап ҳәа амреиԥш сара еиҭа.
1971
***
Иааиқәыӷәӷәон иқәра еидаран,
Ирыцломызт, имчқәа ирыгхон.
Иусқәа дрыдхалт имацара,
Дзаҵәын, ус адәы дагьықәхон,
Диԥымлазҭгьы хыҭҟьа-хагак,
Каԥа-чаԥак – бла ҭыԥхак.
Дабаҵәахыз агәзырҳага,
Мшәан, дабанхаз абасҟак?
Абри лакәызма игәы иҭыхоз,
Уахгьы-ҽынгьы уи дзызхьуаз?
Абри лакәызма, мшәан, ихоз
Иқәыԥшрахь, иибозгьы нцәахшас?
Еҳ, дышлоупеи иара агәықәха!
Ари ҟалар гаӡараха?!
Згәыӷрақәа рымҵәыжәҩа ԥсыҽхоз
Дҩагылт, лыблақәа анҭыԥха.
Дҩагылт, дылԥылт ахыҭҟьа-хага,
Акаԥа-чаԥа лыгәра игеит.
Рҽырыԥсахит ашьхеи агеи,
Зынӡа аҽакхеит адунеи.

356

Абла еиҵнахит, илахҿыххеит,
Уи иахалеит аҿара ацәа.
Амҵәыжәҩа инаҭеит, игәы ихеит,
Дҟалеит ахаҵа дгәырӷьаҵәа…
Агаҿаҟны еицны исԥылеит
Урҭ аҩыџьагь ааигәа зны.
Дҿахаҵәҟьеит уи зегь рыла,
Ихы ибоит зынӡа дласны…
Уҿахарц, схәыцуан, краҭахума,
Ушымгәыӷӡо, дааины ҽнак,
Днангылар абас умҩа
Каԥа-чаԥа – бла ҭыԥхак?
1971

***
Ԥхыӡ хаак салоуп,
Игәырҟәандагоу ԥхыӡ хаак:
Ԥшьаала-ԥшьаала, акы сацәшәошәа,
Исҭахымшәа ларгьы ацәа дахьалоу дсырҿыхар,
Зны иаргаман, зынгьы имаӡашәа,
Аӡә лыхцәы бырфын
Снахьысуеит, сахӡыӡо,
Лхаҿы ҟәымшәышә еимыздоит блала.
Избоит
Ажәытәтәи ҳдунеи аҽшарҿыцуа,
Ҳамҭаҵас уи ҳара ишҳамоу мала.
Уажәыҵәҟьаз
Иаҳзаанхара џьысшьоит наӡаӡа,

357

Ажәҩангьы адгьылгьы сраҳны схы збоит.
Исцәыхьанҭоу,
Исықәыӷәӷәо еидаракгьы саҵам,
Исхибаҳәа, иласӡа, хара аԥҭақәа цоит.
Сгылоуп акраамҭа,
Сазымхәыцуа ак уаҳа,
Насыԥк иашәахәамзар, ҽак мааиуа схаҟны.
Ус, сҿыхеит сыҭрысны:
Сгәы иснаҭеит, аԥсцәаҳа
Сышьҭахь дгылоушәа, ичалаа мыжда кны.
1971

***
Аҩы рылсхьан. Зегь лахҿыхӡа,
Алаф еибыҳәо, иччо еилан.
Дкәашарц даақәԥалт хаҵак дџыхӡа,
Игәы ҷкәынӡаха дҟалан.
Иеивасны иқәӡан нас азалаҿ,
Шьоук абарҵаҿ ашәа рҳәон…
Бтәан аганаҿ бара бхала,
Бгәаҵа иҭаршәны ак бгәырҩон.
Бара баха змадаз уаҟа,
Рхы аԥша анҭала аҩ-иашьыз.
Ԥҳәыскгьы днасхит маӡа бҟәаҟәа,
Анцәа идырааит уи зызкыз.
Бизхьуа ани арԥыс бнеизыԥшызшәа
Лгәы илнаҭан ус ҟалҵоу,

358

Лара леиԥш аҩы башьызшәа,
Бхы быхьуа бтәоушәа лбоу?..
Адәы ианбақәлои, мшәан, ашара?
Ҭынч бнарылҵны наҟ бымцоз…
Сара издыруан зегь зхараз,
Сара издыруан зегь зыхҟьоз.
1971

***
«Ахьҭа сакуеит сара араҟа», – анылҳәа,
Агәгәаҳәа амца ҭеиҵеит ауаџьаҟ.
Ауха илеиз асы-мҟәыл ишьҭа агәылҳәа,
Аҽнынтәарак амҿы даҵан уи агәаҟ.
«Схьырҵәаҵәа хәыҷ», – имшын, ибӷа џьыҟәӡа,
Уажәы-уажә даалагылон иара аҩнашә.
Лхәы днахыҵит наҟ, лқьышә инықәҵан,
Иага иунда, аҽны уаҳа дизмырцәажәт.
Алаф иҳәан – ихаддылт лылабжышқәа,
Аԥырҳәа даныҵҟьа – дааԥышәарччеит маӡа.
Лылаԥш хан уи аҽнынтәарак ргәылак ишҟа:
Арԥыск уаҟа дымҩахыҵит, дкалаӡа.
Ишԥеиҿаҳаи агәашәаҿ урҭ машәыршәа!
Иҿы еилымгеит. Ларгьы ажәак лымҳәеит.
Иҽы днасны дцеит, лбарагьы иҭахымшәа,
Лара дахьгылаз, гәаныла, акәукәу дыҳәҳәеит.
Нас, дызмыцәо, дҵәуо лиарҭаҿ диан ауха.
Ианааимыггоз дкәаҩӡа даақәтәеит деиханы.

359

Лгәы ҟадыџь ҭыҵны ицон, иахьамуа илыхон,
Аха абӷа џьыҟә дааины дгылан лханы.
«Ахьҭа сакуеит сара араҟа», – анылҳәа,
Агәгәаҳәа амца ҭеиҵеит ауаџьаҟ.
Ауха илеиз асы-мҟәыл ишьҭа агәылҳәа,
Аҽнынтәарак амҿы даҵан уи агәаҟ.
Инапы ықәишьуан ихы апашра, дхәыцуа дгылан,
Иҟаз-ианыз дақәшәомызт,
издыруамызт рхы ахьирхоз.
Амҿқәа былуан, агәгәаҳәа амца еиқәылан,
Аха еиқәымызт усгьы амца,
уи ихьырҵәаҵәа хәыҷ дзырԥхоз.
1972

***
Ԥҳәыс аҳкәажәк
Бзиа дызбон сара зны.
Хыдаран. Хәыҷран. Гаӡаран.
Аха усгьы
Уи аԥҳәыс аҳкәажә
Бзиа дызбон сара зны…
Азин сылҭар –
Лымаҵ аура акәын,
Сашьҭамызт уаҳа ҽакы.
Лакәын,
Уаҩ иимбац лакәын
Сара сызлаз ес-ҽны:
Садгьежьылон

360

Абааш ду хьыҵәцара,
Лара дықәтәан уи аханӡа.
Илбозар акәхарын,
Сышгәаҟуаз мацара,
Сара аҵан сышнеиз зынӡа.
Аха лара дылбаауамызт,
Сыҟәнылшьоу,
Сара халашьа сзамҭеит Ахан.
Амала, Анцәа сиҳәозшәа, сгылан,
Краамҭа уи Ахан ахь сыԥшуан.
Исыздыруам, иашан,
Мышла ма шықәсыла
Шаҟа аамҭа ниакәкәа ицаз,
Аха санаахьаԥш,
Дыҵшәахьан сылаԥш,
Амца еиқәтәахьан – исыцраз…
Илура дақәшәомызт аакьыскьа,
Санылба,
Хьаа цәгьак аныԥшит лхы-лҿы.
Дахьажәӡахьаз акәу
Аҳкәажә игәнылгаз,
Сахьылбаз акәу саргьы сышланы?
1971

***
Акәымра лашьца
Иҩнеибагала арольқәа аныршоз,
Аџьнышцәа ианырыӡбоз
Зегь хаҭала рлахьынҵа,
Дзыҟамлазеи

361

Урҭ рыбжьара уаҳа, издыршаз
Ишыбзышьҭымхуа ароль ибырҭаз,
Бара ишыбтәым уи зынӡа.
Баргьы, иашан,
Бгәы бажьазар акәхап, Ӡызлан,
«Инасыгӡап, џьушьҭ?» –
Бгәахәзар акәхап уи ароль.
Изыбзымдырзеи,
Машәыршәа акәзаргь, зны ҳаидыслар
Шалшоз? Сара ма гаӡас сыбшьоу?
Аҽҳәа са сыҽҳәымҵра џьыбшьоу
Знык ианыхәла, –
Аҵх лашә ба баналало бшаҟьо.
Баҳәызба цагә
Баша башьҭоуп, сыхәра
Еиҭаҿыбшьыр зуам, егьыҟам
сзыхбырҟьо.
Аха бцаргьы зуам
Шьҭа ас быбналан,
Ӡызлан, быгызмалра аҵыхәа ԥҵәаз.
Амш захьӡу бсырбап, нас, аҵх лашә иалаз,
Иршо искуп быхцәы шьқьыр – бызшьаҳаз.
1971

***
– Иакәымк уарҳәар аасҭа – удагәаз,
Иумбаша убар аасҭа – улашәыз!
Умҩасырцаз иахәҭам ак удмырҳәакәа,
Уҿаҳаз! Хара ишеиӷьу, анцәиныс…

362

– Рыбз ацәа ахьахырҳәо – са сахьхьырҳәо,
Ажә еиԥш сантәа – ирҳәо анысмаҳа,
Исхыччалап шьоук ахьтәоугьы аҟырҟырҳәа…
Сыҟаӡамзар еиӷьми, нас, иаҳа!
Абзиа збар саҩсуа – ацәгьа збаргьы,
Еиҩдыраашьак сызрымҭо, санлашәха,
Изхәарҭоузеи даҽа акраамҭа сгәагәаӡаргьы…
Сыҟаӡамзар еиӷьми, нас, иаҳа!
Ма исаҳауа, сыблақәагь ирбахуа,
Цәгьагьы бзиагь ус санрыхәаԥш – аҿаҳа,
Ауаагьы, аусгьы, иара сыхгьы сабахәо!
Сыҟаӡамзар еиӷьми, нас, иаҳа!
1972

***
Сгәы сҭаҵәуо,
Сашьҭагылоуп ҩаԥхьа кәыбак:
Анышәынҭрақәа рахь
Дрыма ицоит агәлымҵәах…
Уажә ааигәа акәмыз,
Адгьыл, сгәаҟра анубаз,
Даҽа гәаҟрак
Сзақәуршәазеи сара еиҭах?!
Сгәы ааиқәҳәалан,
Схы сааҩахап шысҳәо,
Сеиҭаҩаҵаԥшаанӡа
Ажәҩан гәы-ҭбаа иаҵәаӡа,
Илеи ҽа хлымӡаахк
Ласышьклаҳауеит – схьызҳәо,

363

Инықәҳауеит сҟәаҟәа
Еидарак хьанҭаӡа…
Абар, кәыбак сашьҭагылан,
Сҵәуо снеиуеит,
Сыхәрақәа зегь арҿыцит
Уи сара.
Даара акрыҟоуп
Са сзышьцылаз адунеиаҿ,
Аха сзамышьцылеит,
Сагьзашьцылом ахаан аԥсра.
1971

***
«Зегь еишьҭоуп еихьымӡа-еиԥымӡо,
Иеибаргәаҟуеит, ак рызхом.
Шьоукы идырцәоит ҽа шьоук рымца,
Иназыцрамсуа уаҩ дынхом.
Зегьы ирымоуп гәалак-гәалак,
Аган иавоуп ак гәынго.
Изцыз, изԥырҵыз, изыдтәалоу
Аӡәгьы дрылам зыгәра рго.
Даҽакгьы акәым, ара иуԥыло
Рхы агәраҵәҟьа ргом рацәак.
Аҿкы рылоуп, азҩа рылоуп,
Зегьы ирыкәыршоуп шә-цәак.
Узҭаххаша, иуҭаххаша,
Џьаҳанымҟа ухы змырхо,

364

Ҩызак ԥхыӡлагь ма дубашам,
Гәылагь дуауам уеиқәзырхо.
Аҳәса ракәын, изӡатәузеи,
Инеибеиԥшуп; рыхқәа хса,
Тышак иаҭатәуп урҭ рызегь –
Данхәа, дҭаца, даныԥса…»
Ԥсеивгарҭа ыҟам, саазлоугалаз
Закә дунеиузеи, иаууеи!
Цәас иахоуҵаз ауп иахалаз,
Уара иумаз уи удунеи!
1971

***
Сгәы иснаҭон:
Аҭӡаҿы икнаҳазшәа уи аҳәа,
Акырынтә икнырԥаахьаз, изларухьаз ршьа.
Аха са сыцәан.
Аӡә цхыраарак даҳәон.
Иаауан уи лыҳәҳәабжь аман аԥша.
Ԥхыӡла,
Сҿаԥхьа, иҵааршәха, ицырцыруан,
Иҟәашӡа, иблахкыгаха ишьҭаз асы.
Дыҳәҳәон, –
Дкаҳауан, дгылон, дуазыруан, –
Ацхыраара даҳәон аԥҳәыс шарԥазы.
Сгәаҟуан саргьы,
Ӡы-хәашь дук сыруан,
Скаҳауа, сгыло, хра цәгьак саҿан.

365

Сгәаҟуан саргьы, о, сгәаҟуан, суазыруан,
Аха сзалҵуамызт ацәа. Мыч сымамкәа сиан…
1972

***
Сырхашҭӡаргьы сҭахым, аха саныҟам
Ргәы ҭысшьааргьы сҭахым сара исыхшаз.
Рыхқәа шьҭыхны ихынҳәааит аҩныҟа,
Дара рзыҳәан уаҵәтәи амш лашаз!
Урҭ ыҟанаҵ – сара ахаан ак сыхьуам,
Ишыҟац инхап са сыҩны лашо.
Сажәа бжьаӡрым, сашәақәагь еихсыӷьуам,
Сгәы дзықәларым саӷагьы дкәашо.
Урҭ ыҟанаҵ – схыбра ԥша иазхымшәап,
Урҭ ыҟанаҵ – сеимҵәара гәаӷьи!
Урҭ ыҟанаҵ – ирбалап сыԥсымшәа,
Сгәы раҳаҭны сыцәазаап нахьхьи…
1972

***
Дызусҭада, –
Издыруанда, –
Ихылода сышьҭа,
Сызхьымӡаз иахьӡода,
Ицода сцынхәрас?..
Уеизгьы-уеизгьы
Исеиӷьу дгылароуп сышьҭахь,

366

Аус дуқәа имоуп уи,
Снаҩсан инхаз.
Инсыжьуа адунеи
Зынӡа ирҿыцӡан иргылап,
Акраамҭа,
Ихьыршәыгәха,
Ак амыхьӡакәа инхо…
Аха,
Дсеиӷьхаргьы уи иагарыла,
Идырроуп,
Сҭыԥ сара исҭыԥны ишынхо.
1971

АИАША
Сыргәыбзыӷра иалагоз сырхыччон аҟырҟырҳәа,
Сыршәара зҽазызкыз ҩашьеит, срызмыршәеит.
Ишԥарҭахыз урҭ зегь мчыла схьырҳәарц,
Аха исыдҟьеит – рыгәқәа баша иԥжәеит.
Шьоук рыԥсҭазаара иахьагьы аргама исрашоит,
Аҽнышьыбжьон урҭ срызкылҟьоит сдыдраха.
Сара сиашоуп, сахьугалакгьы сиашоуп,
Сҵәыршха ибла схыслоит, дысшаҭаӡом саӷа.
Иазхоуп, амарџьа, шьҭа уҿы ааикакы ҳәа,
Уҽаҭ ҳәа, егьҟамлазшәа, зымҩа аган,
Русқәа хырҩарц шьоук сара иансыҳәо,
Урҭ ртәахьы сагап ҳәа агәра умган.

367

Убла иаумырбан ҳәа шьоук сҿагылоит,
Шьоук слымҳа иҭахәыҭхәыҭуеит: иуумырҳан!
Абар, еивасны, инеиуеит дара жәылан,
Афы анрылас, арахә реиԥш ирҳан.
Аха, мап, сара – сара сакәхом усҟан,
Сҽансырдагәа, ма аԥша ахьасуа санага.
Снапы ианыз иаҳа зҵазкуа аусқәа,
Иаҳа ишәарҭоу сыдыз, сыгәра жәга!..
Уаҵәы зны ирҭо џьишьозаап ахыбжа,
Иахьа маӡа сазҭо сара аӡы.
Аха са сузыҭиуам, срахәушәа,
Сагьузаахәаран сыҟаӡам бзанҵы.
Угәы урдалап – сцәа схыхла уасны,
Узлоу ҟаҭәа – умаалықьха ухы дырба,
Еснагь ухиаз сыбӷоуҵарц усыгәҭасны,
Цәқәырԥак салҵыр, исыжәҵа ҽа цәқәырԥак.
Зегь акоуп, баша ухы ургәашоит,
Уԥшыз, агәыр аҵа скылшәоит сара зны.
Сахьугалак, сынхоит сара сышиашоу,
Сара Аиаша сыхьӡуп, иуҭаху сызу!
1972

***
Исызгәамҭеит џьаҳаным агәашәқәа
анеимҟьаз,
Исыздыруамызт сара арахьгьы сшаанагаз.
Шьоук сыхьӡарц исышьҭан, ҽа шьоук саҩҟьон,
Шьоук матанеиуа игылан, ршьамхқәа арс.

368

Аҿҿаҳәа иакын, сыкәша-мыкәша амҽхак, амца.
Салызгода абри амца? Сышьҭахьҟа мҩа збом.
Данте дтәахуп ицәыббылӡа инхаз ҵлак амҵан.
Иҟоу-иану зегь ибахуеит, аха акгьы иҳәом.
Сара издырхуеит уи дышҭыҵуа наҟ атыша,
Дшалҵуа амца, џьаҳаным зегь иахаԥаз.
Сагьишьҭахын дара акраамҭа сгәаҟуа, сӡышо,
Аха избомызт уи дахьыӡыз, дахьагаз.
Аԥсҭазаарахь дхынҳәит уи – амра шаша
Ашәахәа гәыбзыӷқәа адунеи ду иахьахьӡо.
«Сара сгәаҟуеит, - сгәы иааснаҭеит, – зынӡа баша,
Мҩаҟам, мҩаҟам, сара абрантәи сызлацо?»
– Иҟоуп! – игеит џьаҳаным атыша иҭыҩны,
Ирҿыхагаз, иргәыӷгаз, иԥсҭаҵагаз абжь-ҿаца…
Снеиуан нас, амца қьоуқьад салҟьан, сыҩны,
Иаатуазшәа збон џьаҳаным гәашәк хьанҭаӡа.
Аҩысҭааи џьныши ӷьазкны исышьҭан иаасыцрымшәо,
Сыларкәаҳарц рҭахын урҭ аццышә цәгьа.
Аԥсҭазаара сшазыхынҳәуаз здыруан,
урҭ сыҽрымжәан,
Акгьы змыхьуа, ԥсра зқәым ансызрыцәга.
1972

АШЬАПЫШЬҬЫБЖЬҚӘА
Шьыжьык,
Ақалақь аарла ианҿыхоз,
Ианышьҭаз уи амҩадуқәа ҭыкка,
Шьапышьҭыбжьқәак

369

Наӡаӡаз исырҭеит агәҭыха.
Схы абахаз, урҭ сааигәа ианга?
Сыццакы-ццак,
Сабақәыз сара амҩа?
Иарбан дәыӷбаз усҟан сзыгхоз?
О, блақәак сырҭаԥшит ишамшамуа,
Урҭ сааныркылт, иагьсхашҭит сахьцоз…
Еишьҭалан
Акыр ҵых мҩасит уи аштьҭахь,
Сынкахәыцуа
Акыр мыш сырԥылт сара еиҭа.
Аха иамуит,
Иааиқәымтәеит уи ашьҭыбжь,
Абар, сҭаԥшуеит агәыҿкаага ллакҭа…
Ишьҭарҵалоит
Еидара хьанҭак сықәҳәан,
Схы збоит усҟан сара сԥыррашәа.
Игоит, игоит,
Игоит урҭ атыгә-тыгәҳәа,
Ашәышықәсақәа ирылыҩны игошәа.
1972

САԤХЬАҞА
Иҩыҵхахаз амреиԥш,
Абри адгьыл саннықәлоз,
Зегь саԥхьаҟа ишьҭан саргьы зны.
Хәык сынхыҵыр,
Ҽа хәык аҟны исԥылон
Ахаан сызнымиацыз ассирқәа зқьы.

370

Усҟан –
Агәгәаҳәа еиқәын сара сымца,
Усҟан ауп сыжәҩан гәыҭбаа анлашаз.
Усҟан –
Саԥхьаҟа ишьҭан, лаԥш рхьымӡо,
Ацәҳәырақәа – ԥслымӡ мацарала ихҟьаз.
Усҟан –
Уахылагь ҭынч санызмыцәоз,
Уажәеиԥш, ианамуаз сҽырҭынчны саатәо –
Саԥхьаҟа
Аӡиасқәа цон ихыш-хыҵәан,
Арҩашқәа леиуан агәгәаҳәа еилаҭәо.
Саԥхьаҟа ишьҭан
Урҭ сымҩа уадаҩқәагь, –
Зны аҩада ихалоз, зны ахшьырахь сызгоз.
Саԥхьаҟа – урҭын,
Саԥхьаҟа – асы аҩуан,
Саԥхьаҟа ишьҭан сзышьҭаз, зыгәра згоз.
Адгьыл иахаҳаша
Ҵхы еиқәаҵәа збомызт,
Усҟан
Шьыжьын сара сзыҳәан, иаашон.
Саԥхьа
Машәырны каҭакгьы еилаԥомызт,
Ихарамкәа нцәахшак лхаҿы гәык лашон.
Сымала,
Сцон сара сымҩала, сныҟәон,
Адгьыл ду сықәла сцон, сгәырӷьаҵәа.
Саԥхьаҟа
Сҩызцәа зегь сԥыларан иҟан,

371

Имақаруа,
Саԥхьаҟа иԥшын саӷацәа.
Саԥхьаҟа – гәыӷра дук,
Саԥхьаҟа – ныҳәак,
Саԥхьаҟа ссирк сазыԥшын есымша.
Саԥхьаҟа исылшаран избоз рхыҳәҳәон
Уаанӡа изхьымӡоз, иззымхоз сылша.
Сышҩеиуаз
Саҿалан мацара ҩадарак,
Аамҭа, исмырбакәа, сышьхщақәа археит.
Сҟәаҟәа ишнықәыӷәӷәо гәасҭоит еидарак,
Саԥхьаҟа ишьҭаз кыр сышьҭахьҟа инхеит.
Аха иҿымцәаац, о, усгьы лашарак,
Ажәҩан икыдуп са истәу еҵәак.
Иснаҭоит аԥхара, иснаҭоит алшара,
Иснарҟаҵоит уи шьаҿак, ҽа шьаҿак…
Избоит,
Саԥхьаҟа ишьҭоуп уи адәеиужь,
Макьана изнысым, уи анысра – хадоуп.
Схәыцуеит:
Уаҵәы зны уанӡа сызнеиуоушь?..
Аԥсра ҟадыџьгьы саԥхьаҟа ишьҭоуп.
1972

« АҾ А А Н Ҩ Е И УА »
1976

ИАХЬА АКӘЫМЗАР, ИАНБЫКӘУ?
– Иахьа акәымзар, ианбыкәу? –
Даарылаԥшит иҩызцәа.
– Ҳа ҳакәымзар, дызусҭа? –
Дҵааит иара нас.
Аҳра-тәра аҵыхәа наӡаӡаз иԥызҵәоз
Бжьын уи,
Ҳашьхақәа ирҿыҩны зны игаз.
Ахақәиҭра иаҳәон
Ари адгьыл хазына.
Игәаҟуан ари адгьыл хазына,
Ишабон.
Рычҳара хыҵыртә аҵеицәа еилашыназ,
Аԥсра ма абзара ҳәа
Урҭ шгылаз абон.
– Иахьа акәымзар, ианбыкәу?
– Ҳа ҳакәымзар, дызусҭа? –
Рыхқәа ааидыркылт,
Иаахәыцт,
Иааилацәажәт.
Зегь раԥхьа аҵықьҳәа усҟан ихысда?
Иҭҟьада зегь раԥхьаӡа агәашә?..
Шәышықәсала
Ирҿан урҭ аҿаԥа,

375

Аха рычҳара анхыҵ – ԥхьацаран.
Иахьнеиуаз,
Адыхҳәа рыҽқәа неиҭаԥо,
– Иахьа акәымзар, ианбыкәу? – иҵаауан.
Адгьыл иарҭан,
Ажәҩан ҭбаа хызан.
Иабрагьцәан,
Абна ишылоу идыршон.
Иԥсра ԥсрамызт иарҭынчуаз ахызаҵә:
Нахьхьи џьара амра шгылаша ибон.
Иагьгылеит уи амра,
Ахьышәахәа еиҵыхны,
Зегь зхыкәласуаз атәыла аԥсы агеит.
Рҽагақәа шьҭыхны,
Ржыгақәа шьҭыхны,
Идыргылон иҿыцыз, иссирыз дунеик.
– Иахьа акәымзар, ианбыкәу?
– Ҳа ҳакәымзар, дызусҭа?.. –
Икаҳаз дыргылон, игылаз дырӷәӷәон.
Цәаҳәа иаҵәан
Адгьыл абаҳчақәа анырдон,
Зхы згәы ацәцахьаз ауаҩы дындырхон…
Агәаҟра иацәыхьчаз
Ҩаԥхьа алҩа анахаҳа,
Аԥсадгьыл азыҳәа ашьа анкаҭәатәха,
– Иахьа акәымзар, ианбыкәу? –
Ԥхьа инеиуан ахацәа.
– Ҳа ҳакәымзар, дызусҭа?..–
Иԥылеит аӷа.

376

Иԥылеит,
Ԥеиԥшцәгьа иҭо иҿагылеит.
Матросов иҩызцәан –
Абзырбзан хқәа ршәаҳаит.
Европа зегь
Аццышә иалган урҭ рыла,
Урҭ рыӡбахә адунеи зегь иаҳаит…
Аха ақәԥара
Аҵыхәа ԥымҵәеит араҟа –
Адгьыл ахәрақәа дара акры анӷьа…
Шьардаӡа шыҟоу збоит уи зыргәаҟуа,
Тәамҩахә соурангьы сыҟам иахьа.
Аԥхӡы азкасҭәоит,
Иахьа ашәақәа азысҳәоит,
Сылшара зегь стәыла иасыскуеит иахьа.
Хҩахаха амҭакәа, агәымхара хьысҳәоит,
Иҭасҵоит ҿааҳәыра ахьамоуша, лаӷьа.
Исылшарым
Иахьа исылшо уаҵәы зны.
Сгәы сыԥхьарым уаҵәы ас еиԥш:
«Уеиха!»
Иахьа сҩызцәа зегь ҩызара рзызуеит,
Сзыдгылогь – иахьа,
Сызҿагылогь – иахьа!
Иахьа акәымзар, ианбыкәу?..
1972

377

МЫШКЫ ЗНЫ
Уа сџьабаақәа зларшәо иарбан шәагоу,
Иарбан ажәа кьаҿу исыздырхаз?..
О, иргәалашәом анкьа зны исԥырхагаз,
Исышьклаҳәны, иутәыз кыр сызмыруаз;
Ма ирыздыруам сара сымҩа зыруадаҩыз,
Уи сзанымсыз ашәа мацарала аханӡа.
Сыбжьы анхәанчаз,
Ҳаԥык сҭоушәа уи ангәаҩаз,
Издыруада са исыхҭнахыз слахьынҵа?
Уа ирбарыма, уа, иахьгылоу са схаҭыԥан,
Сымшқәа ишрыцыз гәыӷра хаарак есымша;
Иансхамацәыс, сара сшымтәоз сҽыреиџьыԥны,
Са сшаԥылоз ифырҭынха иааиуа аԥша.
Амшқәа ирылсны, шықәса рацәа наҟ
ирхыԥраан,
Инаӡарыма сара сажәа, акгьы амыхь?
Ирзыҟалонда адәы ицәхало амҩан хыбрас,
Ирыхнагонда, хәшәык иаҩызан, ауаа ргәыхь!
Амҩа иқәлеит уи ашамҭаз, зны игәыбзыӷӡа,
Зынгьы сажәа ҭҟьеит ахеиԥш – иахьаҭахыз.
Уи ажәаанӡа, сара издыруеит, акгьы сыхьӡом,
Уи еибгазар, иагьа мши ҵхи са сырхысп.
Уа, мышкызны, са сахьыҟам, сажәа бџьарыз,
Уи ҿахәҳәагаз,
уи гәырдагаз –
ишәҭахыз!

378

Аха, сажәа, аамҭа аӡырҩаш ҳа ҳазларуа
Ҳацҳа хумашь? Ихыз, амарџьа, ихыз!
Уа, наӡашьа са иахьсымам, сажәа назгоит,
Ҩ-аамҭак уи рыбжьасҵоит ицҳаха.
Сгәы зызхьуа зегьы-зегь уа иеиҭазбоит,
Сылаԥш адгьыл инахызгоит сазгәыкха.
Ишԥацеи сгәахәып амшқәа, аҵхқәа еишьҭалан,
Саԥхьа игылаз,
сышьҭахь иааиуаз…
зегьы мҩасп!
Зынӡа иҿыцу, зынӡа иссиру ажәеинраалан,
Ҽа аамҭак ашьҭыбжь сара слымҳа иҭасп.
Са суасхырны, сыжәҩа ишьҭнахуа хыбрак,
Даҽа шәышықәсак амра насхацеип.
Избап уаҟагь аамҭа шнеиуа исхыԥраан,
Иҵӡозеи, сҳәап, сықәмижьҭеи ҳдунеи!
1973

АИНИАРА
(Пушкини Мицкевичи)
Они протянули друг другу руки,
как на кладбище. Над их головами
бушевала гроза.
А. Н. Герцен
Издыруада
Алакҭа абас изарыцәгьаз,
Ахаҿы зазхымтуа ажәҩан хәашьӡа?
Амра алакҭа хаа

379

Дазхьуеит уажәазыҵәҟьа:
Аԥхароуп уи изымхо зынӡа.
Аҵх лашә даналсгьы,
Мшым иара иԥылаз,
Еиларгьежьуа,
Асырҳәы иԥнагалеит аԥша.
Иааскьомызт
Анапқәа рхаха Урыстәыла,
Иаҳәарц агәы иҭамызт игәшәа.
Уи азыҳәан
Зегьы-зегь акакәын, иазеиԥшын,
Игәы нырхазу, ирхиоу дҭазырхо.
Иԥеиԥш
Иара аҵеицәа дуқәагь ирԥеиԥшын,
Ирыман урҭ Сибраҟа иқәын ирххо.
Ршьамҭлаҳәқәа рхьаҩбыжь
Ааҩуан аранӡа,
Иԥшын Петербург шәа-ӡыӡо маӡа.
Арцәара цәгьан уи,
Иеибакыз амца,
Агәқәа зырҿыхаз, изырԥшыз хараӡа.
О, рыцәа ҭынчымызт
Романоваа усҟан,
Рышьаҭа шшәарҭаз ангәарҭа, иҿыҿит.
Нас, урҭ ргәымхара ахьчара русхан,
Зхы иҩахаз Аиаша аамҭала ирхәаҽит.
Убас ирхәаҽит,
Дара ртәала, имгыло,
Хҩаха азыҟамҵо знымзар ҽазны.
Есааира ажәҩан аԥҭақәа хылон…
Ихы ибеит, иаразнак, Мицкевич дзаҵәны.

380

Аҩыза иԥшаара
Убас ицәгьахама,
Дыҟамкәа уаҳа угәҭыха зауҳәо?
Идагәоума уԥсадгьыл,
Ма ихарахама,
Ихьаԥшуамеи уаҳа, угыларгьы уҳәҳәо?
Петербург далалан
Днеиуеит ԥшьаала,
Дгылоуп краамҭа дхыԥшыло Нева.
Дхәыцуеит:
«Ухала абри адгьыл уанхалар,
Иԥшӡам аҳәылыҳәа асгьы анауа.
Иԥшӡам
Ашҭақәа, ацҳақәа, аханқәа,
Ауаа рыжәпара уалаз –
Адунеи зегь ҭацәуп.
Урыцҳахәхәа унеиуеит,
Ухьчамкәа, урԥхамкәа…
Узԥылода! Иуԥылода! Уҟоуп. Уаӡәуп…
Ауаҩы заҵә
Анасыԥ иман дызбахда!
Дагозар збарыда уи арыцҳа агәыԥжәа?
Урыстәыла ҟалама
Са сзыҳәангьы ибахҭан?
Ҭыҵшьа ҳәа амоума – знык уанҭашәа?
Абахҭаҿгьы ҩызак –
Иҟам ҽа ԥсыхәак –
Абахҭаҿгьы ҩызак – иузааигәоу – дырҳа!
Изоуҳәода мамзар, Мицкевич, угәҭыха?
Ҩызада – уиеиԥшхар ҟалоит аҿаҳа…»

381

Абас дхәыцуа дахьгылаз,
Еиҩызара зушаз
Уаҩ иааигәа дибомызт Мицкевич Адам.
Инапқәа еиҵыхны
Иҿааихахьан усҟан Бестужев,
Усҟан Рылеев иҩнашә ааиртхьан.
Дыццакы-ццакуа
Амҩа дықәлахьан Пушкин,
Акы дагхан,
Дышзахәоз даауан уи арахь.
Даауан уи аҩныҟа,
Даауан уара ушҟа,
Идыруазшәа уаргьы угәы дара ишунархь
Аҳҭны-қалақь зҭагылаз
Аамҭа лахьыцәгьа.
Ара иҟаз ибеит апоет еилырга,
Игәгьы инаҭеит
Петербург уажәазыҵәҟьа
Инхазшәа, уаҩ дахымкәа, иҭыкка.
Ихырҵеит,
Ҿааҳәыра ахьырмоушаз иадырхеит
Уи иҩызцәа. Ақәԥацәа рымҩа ҿахҵәоуп.
Игәы ҟадыџь
Иҟоу зегьы-зегь адырхьеит,
Ҽеигь дазыԥшым – иаӷа имчра ахьынцәоу.
Иара абра,
Хкыдкыларҭа ахьыҟамыз уаҳа,
Урҭ еиԥылеит,
Рнапқәа еимырхит иаарӷәӷәа.
Иааихыкказшәа рбеит

382

Ажәҩан хәашь ирхаҳаз,
Ирҿаҷҷеит аҩыџьегь гәыӷрак ашәахәа.
Ирхагәыргәыруан ажәҩан,
Урҭ уажәада
Иеибамбацызт, аха рымҩа акын.
Иара убри азакәхап,
Иеилибакаан ажәадагь,
Бла иамбаӡац еҵәак иеицазыԥшын.
1973

АПОЕТ
Иеизгазар, ибазар џьарак инеидкылан,
Апоет ихҭысқәа зегь ҭҵаазар хәыц-хәыц,
Инымҵәо, лаԥшы зхьымӡо мҩакы ҳаныԥшылон,
Ҳаԥсҭазаарагь ҳалаԥш ахаагон ҳарҭ ҿыц:
Аиашеи ахәахәеи, о, ираҳҭон ҽа шәагак,
Ҽа капангак ианаҳҵон, ҽакала иаазон
Уи иажәа нырхага, уи иажәа ԥырхага,
Уи иҵегь ҳааигәа дааган дҳартәон.
Имцым, иԥырхаган, уи иажәа ԥырхаган,
Шьоук рыԥсырҭа иарбаҵәҟьан икшон.
Гәаӷшақә шьоук хьӡысгьы ирҭон «Ахага»,
Дызларкшаз акаҭа шырҳауа ишон.
Ианааилахоз урҭ адунеи ду иазымкуа,
Наӡаӡа идырцәгьар рҭахны илахьынҵа,
Аӷәыцәҳәы даақәдырхон – имамкәа-ихӡымкәа,
Рхы дакәыхшан дхырҵон уи хараӡа.

383

Аха, џьаҳаным атыша ду дҭысны,
Апоет дхынҳәуан ауаа рахь деиқәханы.
Адәы дықәын уи аҵаа цәгьа дардысны,
Адәы дықәын мрак шкыду дырны иханы.
Апоет дынхахьан, о, зынгьы дҟьала-ԥалан,
Иахьиқәыхәлоз иршон, адгьыл аӡа ицәарҭан.
Иахьа дҭаркуан уи, уаҵәы дырцәыбналон,
Згәы нырхаз, зымҩа ркыз, ихәаҽыз дырхадан.
Шьоук ыҵдырҟьон, иҩуа ихылон ишьҭа,
Иара усҟан, дабаҟахыз, дагахьан аԥша.
Уи иҿы еихазкырц дахьцалакгьы ишьҭаз
Аҳәынҭқарцәа зегь дырхыҳәҳәон есымша.
Нахьхьи џьара, адгьыл ҭбаа аҵыхәан,
Агәынқьыбжьы гар, зегь раԥхьа иаҳауан.
Дрыҵан адунеи ду азна агәҭыха,
Ҭынч дызтәомызт, мцак еснагь ицран.
Хыхь – ажәҩан, ҵаҟа – адгьыл, ҽак уаҳа
Дашьҭамлацызт ихазыҳәан уи бзанҵы.
Убри аҟнытә, дгьылгьы-жәҩангьы драҳын,
Дагьраҳуп уи, абри адгьыл даннаҵы.
1972

АҨНЫҞА
Иԥрит, иԥрит рымҵәыжәҩақәа еиҵыхны,
Схәыҷра амш хазынақәа мҩаст.
Аха еицакым, аҭӡамцқәа зегь шьыхны,
Уи ақәацә хәыҷ, сара иахьсызҳаз.

384

Уи ақәацә ашә заҵәгьы нкыдҵан,
Иҵарҟаца уаҩы иаимыркит.
Схы збоит уи аҿаԥхьа схынҭыжәӡа,
Сеиқәышлагьы аҩныҟа схынҳәит.
Ишԥацқьоу, мшәан, ашҭа кеикеиуа!
Ацәарҭеиԥшҵәҟьа итатоуп ашьац.
Снықәлеит уи ԥшьаала снеиҩеиуа.
Сааит сара арахь сыԥсы сшьарц.
Имала, ашәшьыраҿ, ара амҵан,
Дтәахуп саб, илахь еиқәҵа.
Иарбан иаҳзымхо, дзыргәамҵуа,
Ихьааиго ҳәа акрыҟоу маӡа?
Лыԥсаа ҳәа уаҩ дҳамам макьана,
Егьлыхьрым, улцәымшәан саҳәшьа.
Абар, ивараҿ иарсуп маганак,
Даргәыӷуеит, ихәмаруеит аԥша…
Сынҭыҵит, иеимыздеит аҳабла,
Аҵәыргыла сахыԥеит сеиҵас,
Иҵаауамызт: «Иабода, мшәан, ҳабла?!»
Исԥылон, ԥасеиԥш, хәыҷҵас.
Избанзар, аиашаз, схәыҷыхын,
Иҳәыхын схахәгьы еиқәаҵәаӡа.
Хатә усқәак, хәыҷ усқәак сырҿыхын,
Зны аргама, зныхгьы маӡа…
Схынҳәит сара абас иахьа аҩныҟа,
Снылагылт ҳашҭаҿ ашьац.
Зегь реиҳа сзеигәырӷьо акы ыҟоуп:
Дҟәашӡа са сан дмышлаӡац!
1973

385

АҾА АНҨЕИУА
Ааԥын шәҭышраз, аҿа анҩеиуа, сара сгәаҵа
Хьаак ҭалоит, хәыцрак сысуеит имитәха.
Бӷьы иаҵәала ихыбны игылоу ҳара ҳқәаҵа
Нхара џьысшьоит зны, дамоукан аҭынха.
Знапала уи зааӡаз дымҩаст, иԥхӡаша
Наҟ иалабеит адгьыл, игәы иқәиаахьеит ашьац.
Иара изыҳәан шьҭа зегьы-зегь башоуп,
Иҵҩааит иҵла, иҵла џарџар-ԥагьа, адац.
Иаашт ҩаԥхьа аԥхын, амра кыдшәо ицәырҵып,
Иқәнарцеилап уи амра ҳҟәаҟәа аҭакар.
Аха иара амра цоу ихьшәашәоу издырӡом,
Ҭрысшьа имам, ашьха асыԥсаҵәҟьа ҿыбгар.
Ашьха дыҟан, арахә дрыцын, Ерцахә дхалон,
Иаԥхьа иқәсны, хыла иҭалон аӡхыҽҽа.
Тәамҩахә иман са дсымбеит ураҭагалан,
Аӡын, аԥхын, ма ианҩеиуа аҿа.
Ааԥынра цан, ҽа ааԥынрак аакылст иҿыцӡа,
Аԥхын аԥсахт иашьҭагылаз ҽа ԥхынрак…
Зегь хынҳәыма? Иҟоуп. Иҟоуп иӡӡаз!
Хнырҳәышьа змам схьаауп, аа, иахьак.
Саргьы сымҩасышт… Аха ицәҳәыран усгьы
Адунеи нымхааит сара сышьҭахь иҭыкка!
Схьырԥар, са саныҟамло, мышкызны,
Иҭынхадан ҳқәаҵа шнымхо агәра сшәырга!
1973

386

***
В. Шукшин игәаларшәара иазкны
Иаҳзеиламызт ԥсышәа,
Зны ҳаибадыршәа,
Ҳамгаӡеит нас хаз-хазы.
Ҳаинымиацызт ма амҩан машәыршәа,
Ҳаиҩызцәан иеиламызт ҳаԥсы.
Аха дыздыруан,
Дыздыруан сымҩашьо,
Гәыла-ԥсыла, зегь рыла исашьаз.
Исбарҭан, ажәалеиԥш, услагь дышиашаз,
Исныруан Аиашаз мацара дышшаз.
Дзеигәырӷьоз
Гәырӷьара ҟәандаха исныруан,
Ицәымӷыз, дызнымшәоз алҟьон сгәахгьы.
Дсымбацызт – дысҩызан,
Дсымбацызт – дыздыруан,
Сааигәара дгылан дызбон есқьынгьы.
Аҵааҵлақәа гәырӷьарын –
Днеиҩеиуазар рымҵан,
Аӡиасқәа рсаркьа кеикеиуа иҿаҷҷон.
Даҵхон, изеиқәын уи иабацәа рымца,
Ижәҩан ҭбаа ахьыцқьаз насыԥын, дыччон.
Дызтәомызт,
Дгәеҭеиуан, иман агәҭыха,
Иумыз, иҳәамыз, изыхьӡамыз рацәан.
Имазма атәаха, имоуцызт аԥсыха,
Иаԥхьаҟа иреиӷьыз имшқәа зегь шьҭан.

387

Имҩа дшангылаз,– илшаша имшәама, –
Дшыҟаз хара, хараӡа дцарцы,
Шәкы-зықь дышрышьҭаз, – иаразнак
дыхәжәама, –
Иеҵәахә кыдшәан иҭалеит хланҵы…
Иҭиблааит,
Иҭишьааит уи жәпаҩӡа ргәаҵа,
АГәра ргарцгьы рҭахым дышҭахаз.
Аха дыҟам, дҳаԥхеит уи наӡаӡа,
Гәаҭала иаҳзааигәаз, зегьрыла иҳашьаз.
Аха ԥсрам уара уԥсра,
Уԥсҭазаара рхәыцгоуп,
Умҩасны, униакәкәа уцом, уныбжьаӡ,
Уанырхьыс,
Ианурҵәуа абас ргәы арахәыцқәа
Хаҭала уззымдыруа, ахаан узымбац.
1974

АИБАШЬҨЫ ИПАТРЕҬ АҾАԤХЬА
Сара избазар,
Уи апатреҭ кыдын аҭӡамц.
Уҭахызар уиҿачча, уҭахызаргьы угәамҵ,
Унеины уиашьапк, ԥшьаала унаихьыс,
Ажәак иҳәомызт уа зсахьа ԥшӡа аныз.
Диацәажәомызт ауа, адыр, аҭынха…
Иахьа, сыбла иҟәынхалан абра санынха,
Иҿаԥхьа санаатәа ҭынч, сеиқәышьшьы,
Иныҵакшәа слымҳа иааҭаҩт уи ибжьы:
«Сара шәа сышәтәын, араҟа сегьшәылан.
Усҟан аарла схәы ԥшқа ааинышәшәылон,

388

Абри ашҭа санҭыҵуаз шьыжьык сеилыхха.
– Ида уаҩ дсымам, Анцәа, деиқәырха! –
Уаҳа акгьы лзымҳәакәа, сан даасхьынҳалт.
Аиԥырҵшьа ҳақәымшәо, ҳгәаҟуа ҳааидхалт.
Саргьы ажәа сзымҳәеит, лгәы зырӷәӷәарыз,
Амала, ԥшьаала лыхцәы шла снахьыст…
Данымыз рыцҳа, уи дсыхӡыӡон еснагь,
Лылаԥш хаа схымшәо исхын сахьцалак.
Дшәон, ахьҭа сакыр ҳәа дшәон есымша,
Дшәон, амла сакыр ҳәа дшәон есымша.
Мҩакы снықәлар, ак сыхьыр ҳәа дшәон,
Саараны сзымаар, дгәаҟ-ҵәаҟуа илыршон.
Агәашә ахь дынҭыҵуан иаразнак ишшаз…
Анык леиԥш дыҟан са сангьы абас.
Иарбан усгьы уи абасҵәҟьа дзыцәшәоз?
Акрылдыруазма,
Сышнеиуаз, нас-нас сызлашәоз?
Ахьҭагь сшакуаз, нас амлагь сшакуаз,
Анаҩсан ишыҟалоз урҭқәа иреицәаз?..
Д ы л ц ә ы р ш ь и т,
Лыҷкәын д ы л ц ә ы р ш ь и т са сан!
Лхьаа умыртытын уи, сҩыза, иаԥсам.
Лгәырҩа умырҿыцын сыԥсы зыҿҳәараз,
Ҳаҩн ҭацара ззымуз, ԥҳәысра зымбаз,
Са исызҳәаз, аха исзымгакәа инхаз,
Сыхьтәы мацәаз наӡаӡа иззынхаз.
Краамҭаӡа илышьҭан игәаҟуа сыԥсы…
Илоумашь уи дышнеи-шнеиуаз насыԥ?
Илхашҭма ишааигәаз уи амш, ҳаззыԥшыз?
Слазҵаауа сдәықәламашь, ных, аӡә иԥҳәыс?
Иацеиԥш, иахьагь анацәа шәома ишшәац?
Урҭ рхәыҷқәа ылоума иеибарыҩуа ашьац?
Иҟоузеи раԥхьа, ирзыԥшузеи зызҳаз?
Ргәы ҭынчхазшәа,

389

Ихьаҵызшәа жәбома иҭахаз?..»
Зҵаарала мацара сыхҭеикт асолдаҭ.
Ак иасҳәар сҭахын, ахы аҭ, ашьапы аҭ,
Аха сызҿымҭит, исзымҳәеит ажәак.
Изаҳауадаз уаҟа са исҳәоз аҭак?!
1968

АПОЕТ ИТӘЫЛАХЬ
Пабло Неруда игәаларшәара иазкны
Ахаан сшымнеицгьы уаҟа – Сантиаго,
Сшымтәацгьы «Исла негра» – уҩны,
Срымоуп, Пабло, хҭысқәак сырхаган,
Ихьааха исныруеит, исыцроуп имцаны.
Иарбан фырҭыну иазкылҟьаз утәыла?
Иарбан ӡыблароу Чили злашәаз?
Ацхыраараз ашәаҿ унеиаанӡа ункылан,
Иакәыршан «Исла негра» амацәаз.
Ршәақьқәа харшалан, рмагәқәа цырцыруа,
Иаагылт, иудмырҟаҵарц уаҳа шьаҿак.
Унхама, Пабло, уи аӡыблара узмыруа?
Иҟаҵәҟьоу сазҳәода, исызҭода аҭак?
Дарбан уа уашәа, уа уажәа зҭахымхаз,
Зхы зыхнахыз, игаларгьы зымуз?
Аиаша кҿацалан иахьышьҭырхуа цәымӷыс,
Ақәӡаара амҩа иангылт, анцәиныс.

390

Ақәԥаҩ ахаангьы дынхашам ихала,
Ақәԥаҩ еснагь изҭоуп агәы ӷәӷәа –
Иԥсы ихырхырц аҭӡамцқәа еидыӷәӷәалоз,
Имнеиуаз абахҭаҿ амра ашәахәа.
«Исла негра» аума аҵыхәтәантәи убахҭа?
Издырыр сҭахын уи аҭӡамцқәа ираҳаз.
Пабло Неруда – апоезиа лаша аӷба,
Иарбан аҵыхәтәантәи ухьаақәа иреиҳаз?
Иац асасцәа дырԥылон араҟа Неруда,
Иахьа «Исла негра» иҩнаҽҽоит аӡы.
Гәы зызҭам ахьгыло – апоезиа зҭахыда!
Аха уи шәанахом, дадраа, бзанҵы!
Ахаангьы еинышәашьа рымам, ижәдыруаз,
Апоет агәы-ԥшқеи ашьа казыршуеи.
Океанк ыҟам уи иажәа ахьызмыруа,
Ингылом, иахыҩуеит уи иашәа адунеи.
Зегь акоуп, срымоуп ахҭысқәа сырхаган,
Апоет ду итәылахь сыԥшуеит есымша.
Рмагәқәа цырцыруа шьоук алоуп Сантиаго,
Агәымхақәа ирыҵкьаса инеиуеит ашьа.
1973

АҲАҚЬЫМ
Сзықәгылаз адгьыл анагоз исыҵԥраан,
Чмазара цәгьак сымҩақәа анакуаз,
Сыԥсҭазаара зхьынҳалаз арахәыц-па
Уа уоуп иӷба шахаха исзырбаз.

391

Уара уоуп иԥсҭҳәа хьанҭан исхаҳаз
Ахәыцрақәа насхибаҳәа изышьҭыз,
Исылымшара анџьысшьоз сара уаҳа,
Адунеи лашахь сымҩақәа аазыртыз.
Уи адунеи сцәыӡрын уара уда,
Сырхашҭхьазаарын сықәлацәа, сҭахцәа…
Иаҳа уанмчыдоугьы – зынӡа умчыдам,
Унапқәа ҟьаны усԥырҵуам, о, сынцәа:
Исхагьежьуа исхагылаӡаз уа уакәымшәа,
Ари амшгьы еибгала санахьӡа,
Иаркны угылоуп, ахаан ҿыцәаара ақәымшәа,
Гәыӷра хаарак ацәашьы ххаӡа.
1972

СҨЫЗАК ИАЖӘА
Анатоли Колисниченко изкны
Исԥымлеит амра
Ашәахәа гәыбзыӷқәа хәмаруа
Усҟан, са саниз аҽны, шьыжьӡа.
Адгьыл иқәла,
Ихыҵны ицон ашьарҩаш,
Иҳанто алҩа халон, ихәашьӡа.
Аӷа дааскьон,
Адунеиаҿ акгьы мшаҭо,
Иеилаҟәыбаса ақалақь дуқәа шьҭаҵо;
Аԥсҭазаараз ишаз зегь амца иаҭо,
Изыхӡыӡаатәыз наҟ ахшьырахь иҭаҵо.
Сара сиит уи ашықәсан,
Слыхшеит Катерина. –

392

Шьамхан аццышә илагылаз Ан.
Уара уакәымзар,
Агәыҭҟьа сагарын, Украина,
Уара улакҭа хаа – уи сан иллакҭан.
Иабааугеи уара амч,
Иабааугеи алшара,
Абасеиԥшха, амца қьоуқьад ануцраз,
Уиҿаччартә еиԥш
Ҿыц адә иқәлаз уа ухшара?
Иарбан уаӷа изгәамҭартә узлашаз?
Са издыруеит иахьа:
Уазыԥшын мыш лашарак,
Гәыӷрак угәаҵан иԥхон иххаӡа.
Иубон амца уалган узгашаз лшарак,
Аӡәгьы ишизмырцәгьо ахаан улахьынҵа.
Уара иухьааз
Зегь хьаа цәгьаха ирныруан,
Ашьха ԥагьақәагь ргәаӷ бааԥс хыҽҽон.
Дықәԥон Одесса,
Днепр аӡиас дыруан,
Аԥсуа хаҵагь аукраин дгьыл ихьчон.
Иеицықәԥон аишьцәа
Харьков, Москва амҵан…
Ҳаицықәԥоит, ҳаидгылоуп, ҳаишьцәоуп –
Ирыхшаз.
Сақәныҳәоит амч ду – салызгаз амца,
Ҳаиашьара амч ду – сара сеиқәзырхаз!
1972

393

ИКНАРҲАРАН ИҞОУ ИАЖӘА
( АЦИК Л « АХАҚӘИҬРАЗ » АҞНЫТӘ )
Издыруада сара сымра
Мгылаӡозаргь уаҵә аншо:
Илаҟәуеит есааира уи ашаха,
Сара сыхәда иахашәо.
Илаҟәуеит есааира уи ашаха,
Илашьцозаап шьҭа лассы.
Аха ируам ашаха снахар,
Стәоуп ус баша, сеиқәыԥсы.
Зхы зықәҳан хара игылоу
Сҩызцәак мчыдаха иџьабоит.
Иц хырџьаџьа, аҟырҟырҳәа,
Аҩсҭаа сааигәара дыччоит.
Сгәы днықәлашт адрым-дрымҳәа
Уи агәымхажә зны дкәашо…
Илаҟәуеит есааира уи ашаха,
Сара сыхәда иахашәо.
Сыбӷа анԥырҵәа, сымҩа аныркӡа,
Саго саалаган ашәа,
Сгәы иснаҭон ахыкәалаа
Знымзар зны сагарашәа.
Аха са сзыҳәа ахыҵәҟьа
Иеигӡеит. Сгәы сахаԥжәо,
Иааскьоит есааира уи ашаха,
Сара сыхәда иахашәо.

394

– Еи, ахацәа! – бжьасшәа сҩаҵԥан,
Сыбжьы сыргоит иҿацаӡа, –
Ԥсраҵәҟьоуп ас аԥсра аԥылара,
Уи сҭахым сара зынӡа.
Уцәыҵамтәан, уааскьа умшәакәан,
Ҳаизынхап уара, исаӷаз!
Ҽа мҩак уаҳа ианыҟамла,
Аԥсра саԥыжәгал хаҵаҵас!
Схы зқәысҵо сара издыруеит,
Сызҿагылоу дысшәырба!
Сара саҳәоит ахы цаҳәцаҳә,
Баша ишԥоуҟьои алаба!
Ԥхашьароуп ацәыҵлашьцараҿ
Гәымхарала ашьа кашыр,
Исҭахуп, дад, усаӷазар,
Адәеиужь ҟьаҟьаҿ ҳаиҿаԥшыр!.. –
Аха ҿымҭроуп сыкәша-мыкәша,
Аҭакс егьыҟам зынӡагьы.
Аҭӡамц хьшәашәақәа еидыӷәӷәалоит,
Иԥсырмаҷган иаҳагьы…
Издыруада сара сымра
Мгылаӡозаргь уаҵә аншо:
Илаҟәуеит есааира уи ашаха,
Сара сыхәда иахашәо.
1971

395

АЛАХЬЫНҴА
Сыҩҵәҟьо сызушьҭамлеит –
Исылнамыршеит сыламыс,
Исылнамыршеит ҳаԥсуара, ома зхыҵуа ҳҵас.
Аха усгьы
Еснагь уа уааигәа сгыламыз,
Изԥардада иҳабжьаҳаз, изакәузеи сузмырбаз?
Сгәы ҭыԥсаауан –
Убла са сыхгылацәан,
Сгәы ҭыԥсаауан –
Сцон баҩ-баҩы сеиҿышәшәа.
Ари рбон са сықәлацәа, игәарҭахьан сгәылацәа,
Аха уара изумаҳазеи сыбзиабара абызшәа?
Лафқәак уҳәон,
Аха уашьҭамлаӡеит схыхра,
Уара учча-ччон, сара сгәырҩон есымша,
Знымзар-зны ухы азымцеит сыргәыбзыӷра,
Знымзар-зны изузымҳәазеи сыгәшәа?
Сынкылара уашьҭамлеит
Слахьыцәгьаха сануԥырҵуаз,
Гәыӷрак сызҭоз ажәа ҟәандак умҳәаӡеит.
Схы сықәыжь,
Сара санцоз, наунагӡа уансырӡуаз,
Схы сҭахымкәа сшыҟазгьы умбаӡеи?
Ҳаилгеит сҳәан,
Сажәагь уаҳа уаламшәеит,
Уныжь сызқәысыз ацҳақәа ҭабгеит.
Уанысхасыршҭ – уаҳа зны сааугәаламшәеит,
Лассы ишԥоухашҭ зны сшықәыз адунеи?

396

Сцеит, суԥырҵит,
Исырӡит сгәахәуит сышьҭа,
Ҽа дунеик ахь сагеит – алахьынҵа!..
Уабаацәырҵи, нас, иахьа ашьыбжьышьҭахь,
Сгәысҽанӡамкәа, уҿыцҳаҳараӡа, узаҵәӡа?
1972

***
И. Р.
Ҳхәыҷқәоушәа,
Ҳаибарыҩны ҳцон ҳара амшын ахь,
Абас ҩаԥхьа амш кеикеиуа ианша.
Ҳаицлабны,
Иаҳгәыҵаҽҽо, аӡы иаҵәа ҳхылон,
Аӡаҿы дыԥсыӡхон Ирина есымша.
Аҟәара ҳанаақәтәо
Дхынҳәуан уи апрозахь,
Иарала
Иҟалҵарц азы зҵаара рацәа рҭак.
Ҳҿынаҳхон ҳҩыџьагь нас иаҳгәаԥхоз рахь,
Ахматова Анна, Борис Пастернак…
Рыӡбахә шҳамаз, иаҳхашҭуан ҳахьыҟаз,
Гомери Петраркеи рҟынӡа ҳнаӡон.
Акаршәрақәа ҳрықәын,
Дгьыл хара ҳныҟәон,
Парижынтә ҳашиашаз Алабамаҟа ҳцон.
Уахьынтә ҳаауан Урыстәыла хазынахь,
Ицәыраагон Пушкини Блоки рҭыӡшәа…
Нас, ҩаԥхьа дыҩны лҿынахо амшын ахь,
Уца, лҳәон, уҩла, лҳәон, Ирина есымша.
Ацәқәырԥ ахьарч ҳәа

397

Аҟәара еиужь иахьнасуаз,
Сара сыбла иаахгылон еиҭа:
Достоевски, Чехов, Бунин, Некрасов,
Толсто иду – аурыс проза ахада…
Еидара дук иаҵан ари абжьарак слира,
Уахынла ԥшьаала схала саатәон.
Ҳабаҟаз, ҳазцыдаз, ҳзацлабуада, Ира!
Сахьхәыцуаз есааира скалам хьанҭахон.
1971

НАХЬХЬИ ЏЬАРА, УРЫСТӘЫЛА АГӘАНЫ
Амра ԥхозаргьы араҟа, Аԥсынтәыла,
Иаабозаргьы ажәҩан кеикеиуа ес-ҽны,
Уажә асы леиуеит аҳәалыҳәа еимагылан
Нахьхьи џьара, Урыстәыла агәаны.
Уа, аҵааҵлақәа ҟәашӡа иахьгылоу,
Адәеиужь ахьызбо – грапара зылгам,
Зны ԥҳәызба ҵәрышкәак дыҩны дысԥылон,
Иахьагь уахь сгәы самгар ауам.
– Уа мшыбзиа, – ҿысҭуеит, – Наташа!..
Ари адгьыл ду зтәу ҳара ҳауп.
Бааи, нас, риашашьа змоу зегь ҳариашап… –
Аха дгьылгьы жәҩангьы ҿаҳауп.
Иҟалазеи, сҵаауеит са схазыҳәа,
Ак нымхаӡоу ҳабжьара иаԥсоу,
Ма асы леиуа, илеиуа аҳәалыҳәа,
Ҳашьҭак анымкәа, аграпара еимаԥсоу?

398

Бара анасыԥ бымоума ԥасеиԥш,
Ажәа ҟәандак бхы-бгәы азнарҳауа?
Бара анасыԥ бымоума убас еиԥш,
Зегь реиҳа ибзааигәаз ибжьы бмаҳауа?
Сабацеишь гәаныла! Снахьысуеит лаԥшыла,
Избоит сара сқәыԥшра ааигәаны.
Уи неиуа џьысшьоит грапарак ианылан
Нахьхьи џьара, Урыстәыла агәаны.
1972
***
Шьауардынҵас,
Амҵәыжәҩа дуқәа срыҵак,
Аамҭа ахьнеиуа, нкылашьа амам, иласцәоит.
Амшқәа, са сышрыҳәогь: – иҵегь! Иҵегь! –
Алу иахәлаԥсо арыцқәа реиԥш инҵәоит…
О, сшьауардын,
Иҟаӡами уаҳа ԥсыхәа?!
Лассы убжьы ургозар акәхап: – иазырха!..
Арахь, срыхьӡарц аусқәа, са сгәы иҭыхо,
Даҽа шәы-шықәса сҭахуп, ианеиҵаха!
1971
***
Ирҳәо саҳахьан сара: «Ҩажәижәаба рнаҩс
Акгьы иаԥсахом, мап, укалам ԥынҵа иаҩз.
Апоет ихымҵроуп ҩажәижәаба рҟынӡа,
Дбылуазар, дыблыроуп уи дықәрахьымӡан…»

399

Аҽыҩ еиԥш, искыз аӷәра насымжәо,
Иаауан сара сышықәсқәа, ацәгьа санмыршәо.
Исгәаԥхон сара амра зхаԥхоз адунеи,
Сышықәсқәа ишрыцызгьы ахьааи агәырҩеи.
Ицеит урҭ ашықәсқәа, мҵәыжәҩак рҽыҵак,
Аха усгьы ирацәам, мап, исхыҵуа.
Апоет дажәызар гәашәҭароуп гәыла,
Сара гәыла иахьа жәаа сырҭагылоуп.
Жәаа сырҭагылоуп, сыҷкәынӡаха сгылоуп,
Агәра гангьы сыҟоуп зегь рыла:
Апоет дрыцҳауп дынхар дықәрахьымӡан,
Апоет дфархьым, дбылуаз шәкы рҟынӡа!
1969

***
Ҳмаҷҩуп ҳарҭ –
Абаагәара дуқәа хызжәо,
Уаҩ иимбац, уаҩ илымшац зылшо.
Аха сыҟоуп шьардаџьара ҳаҭахызшәа,
Ҳаҭахушәа, иахьеиԥш, уаҵәгьы аншо.
Уи маҷума –
Гәырҩала иҭәыз ма шьыбжьаанӡа
Иузыҟаҵозар дызҵоу иеидара ааласшәа.
Уи маҷума –
Насыԥк лоур шалшо агәра хамҵо
Адә иқәыз – лхы лурбазар дԥыррашәа.
1973

400

***
Бара бахь исыԥхьо амҩа
Гоуп ирхыган бжьы-шьхакы.
Ҳабжьара атышақәа ҭаиами,
Ҳабжьара ибжьаӡракәын зегьы.
Шәынтә исарҳәахьеит ишамуа,
Ҽа дунеик са сзыҳәа ишшам.
Аха исыԥхьоит ҩаԥхьа уи амҩа,
Ба бызцым дунеи лашам.
Хыдаразар акәхап, усшәа
Рҳәоит аргама, шьоук – маӡа.
Иаԥсам, рымшуп, шьҭа сыҽхәызжәар,
Мҩакы сықәлар сыҽканҵа.
Сҿаԥхьа асыԥсақәа цырцыруеит,
Рҽоужь иаауеит аӡҭаҽҽақәа.
Саргьы, дадраа, бзиа издыруеит
Дара ишшәарҭоу сшьаҿақәа.
Аха сагааит сагозар ахра,
Қәаз, исыз, илеиз акырцх,
Акгьы иалшом сара сԥахра,
Акгьы иалшом сымҩа акырц.
Сҟәышхар акәын, ауаа ртәала,
Зегь сшәахьазар акәын шьҭак,
Аха иҟасҵахуеит сгаӡарала
Бара бахь даҽа шьаҿак.
1974

401

***
Акгьы саҿымызт сара усҟан:
Сыҩуамызт, саԥхьомызт сынӡа.
Зымҩа инсыжьын иацтәи сусқәа,
Ԥшаҳәак саван скалаӡа.
Ашьха сыҟан, ага сыҟан,
Амра цара сҽаҭа сиан.
Адунеи сакуамызт, сныҟәон,
Изжәуан, сыҵан ресторанк.
Исҳәон алаф, ақьафгьы сыман,
Исхашҭит ашлара сшаҿыз.
Избанзар ба баангылеит сымҩа,
Илашеит ажәҩангьы – исхакыз.
Жәа мҳәаӡакәа, ус, лаԥшыла,
Дәы иаҵәак ахь са сыбгеит.
Ҭакарк сымҩа иананшылоз –
Ԥша хаак нықәбырст адунеи!
Иҳарабкит иҵегь сыжәҩан,
Иахалт сыдгьыл даҽа цәак.
Иаасоузшәа збеит амҵәыжәҩагь,
Схы агәра шызымгоз рацәак…
Амшқәа згазеи, нас, иаразнак,
Ухаҵоуп, ирхынҳә, урыхьӡа!
Илабҿабазма уи, сгәы иазназ,
Ԥхыӡ ссирк салазу ихааӡа?
1973

402

***
Дгьыл сакарак сықәнакызшәа, сааигәа игылаз
Уаҩытәыҩса са дызбомызт. Ажәҩан сааҵахеит
сзаҵәӡа.
Ԥшак ҵысит, сара сҿаԥхьа асаба ргыло,
Адгьыл иқәсуан уи фырҭынха, сԥынҵа
иҭасуан иҵәыҵәӡа.
Мҩакы сықәын, избеит ахаан инымҵәарызшәа,
Уи гәырҿыӷьган, уи ԥсҭыхган саԥхьа ишьҭан.
Сҿаԥхьа дцәырҵуан сзықәтәаз амахә
сыҵахызжәаз,
Сара сзыҳәан уи иацы зны ешьасгьы дшьан.
Уи идыруан са сызлаӷәӷәаз, узласмыхәоз,
Уи идыруан, бзиа идыруан сахькәадаз.
Сышԥамҿыхеи уи деилыскаарц сандырҿыхоз!..
Сцәырҳаит, аха шьҭа изыԥсоузеи, дансыгәҭас!
Шьҭа изхәарҭоузеи иеилсыргеит ҳәа ҳшеи
ҳамҵәышәи,
Сгәы ахәра анхалеит, ҳагәҭа илеит аԥарда!
Ҳаиҩызара са сшахныҳәоз, ашҳам сиржәуан,
Игәасҭеит, уи ус шакәыз гәасҭеит са схаҭа.
Сдунеи ааҳәит иара убасҟан. Сааигәа игылаз
Уаҩытәыҩса са дызбомызт. Ажәҩан сааҵахеит
сзаҵәӡа.
Ԥшак ҵысит, сара сҿаԥхьа асаба ргыло,
Адгьыл иқәсуан уи фырҭынха, сԥынҵа иҭасуан
иҵәыҵәӡа.
1973

403

ИЗЫДНЫҲӘАЛОЗ ИАНАРМЫЖЬУАЗ
Идырныҳәалоз акы ыҟан идеизалаз,
Жәпаҩ хыҵит, иашан, уи ишәхымс.
Иааин агәҭа иаагылт зыҽзыргызмалыз,
Аганахь инхан иаҳа дызҭахыз.
Ицо-иаауа, ирҳәо еиҭаҳәо, уарцәо,
Ицәнымхаӡошәа, маӡа измаз игәаӷ,
Уаҩ дырмыхәо, ицәажәеит аԥсшәа карҵәан,
Ражәа ҭацәқәа нырхит меигӡарах.
Зегь наныԥшылт уи дызнысыз амҩа,
Ажәҩан гәышҵеиԥш, иаатын иккаӡа.
Ишьҭан уи нахьхи, деиҭанылар амуа,
Иара дгылан, дышҩаҵҟьара, аханӡа…
Иараӡәк аӡқәа дрырт дымбааӡаӡакәа,
Иӡывасуаз ахқәа иҩызцәа ргеит.
Иԥсҭазаара мҩасуашәа зны алакәаҿ,
Ҩаԥхьа дбахӡа даақәгылт адунеи.
Бзиагь ҟамҵакәа, нас, уи ашьҭахь!
Цәгьамзар бзиа гәоумҭаргьы қәнагам.
Аха иҟоуп иеизаз зегьы игәарҭо –
Хнырҳәышьа змам, шьҭа рҽеишьа змам.
Издыруада уи имазаргь гәалас,
Ихьаазар дахьанымлаз ҽа мҩакы…
Идырныҳәалоз акы ыҟан идеизалаз,
Ианармыжьуаз ыҟан даҽа шәкы.
1973

404

***
Дааудгылоит – маӡа улымҳа дҭахәыҭхәыҭуа,
Дааудгылоит – иныҵакны уи деимҳәо.
Зегь цәгьаҳәацәоу џьишьоит иара ида,
Зегь цәгьаҳәацәоу џьишьоит ацәгьа зҳәо.
Ибла шаҟьоит ҽаӡә уҩны данымҩахыҵуа,
Дааилыршьаауеит иара имам, дназхәыԥшыз.
Уаҩ дыҟамшәа ибоит уи иеиҵамшьыцуа, –
Ашьыцра чмазара цәгьан излаҽыз.
Ауаа ҟаҭәо, зыбз иасуа идәықәу,
Аиаша ануҳәо мцуп ҳәа дазыԥшуп.
«Еибаҭироуп!..» – имшуп зегьы ирыгәо,
Зегьы ирыхәо уск еиԥш уи даҿуп.
Аӷьыч изыҳәа дыҟаӡам аԥсыцқьа,
Зегьы изахоуп жәлар рмал еимҵәо.
Ӡыда ԥсыхәа шрымам еиԥш аԥсыӡқәа,
Ибоит «ӷьычшьа ззымдыруа шынҵәо».
Аӡәы ихарала аӡәы аӡы дызмыруас
Дыҟаӡам ақьиа – згәыразра ҳарԥхо.
Зегь гәыразқәан ибоит уи агәыраз,
Бжеиҳан иара убри ауп дагьҭазырхо!
1973

***
Ллакҭа аахаахеит ауп,
Уаҳа акагьы.
Уи аасгәаԥхеит ауп,
Уаҳа акагьы.

405

Лнапы снахьыст ауп,
Уаҳа акагьы.
Ԥшьаала ҳнеивыст ауп,
Уаҳа акагьы.
Аха иазхеит, иазхеит
Иара уи ак:
Ишәаҳәоит, иԥыруеит
Адунеи зегь иахьак.
1971

ХӘЫЛБЫҼХАК
В.К.
Адунеи зегь ҳамҽхак, ҳачча-хәмаруа,
Ҳнапқәа еибаркны ҳнеиуан. Хылбыҽхан.
Исгәалашәоит, аԥша асуан имақаруа,
Исгәалашәоит, даараӡа ахьҭа аҿан.
Аха уи амш ссир ҳара иаҳтәын азыҳәан,
Хьҭа ҳакуамызт,
ԥша ҳаннамкылт – иҵәыҵәӡа.
Ааԥынроушәа ҳгәы иаҳнаҭон, иҟаз ныҳәан
Абра инаркны нахьхьи, адгьыл аханӡа.
Адунеи иаҟәыблаан ацәгьа,
ицқьан ажәҩан ахаҿы раз,
Адгьыл иқәыҩуаз ашәа хаак ҳаимнадон.
Са сеиԥш насыԥ змоу уаҩ дшыҟам здыруан,
Уажәазыҳәан зегь маалықьцәан, рыгәра згон.
Иҟамлацшәа ахаан еидарак иаҵан,
Аҵысхә еиԥш, зегь ласын, иԥыр-ԥыруан.

406

Ҳаибарыҩуа, мшәан, усҟан ҳа ҳабацоз?
Ҵлақәак кахәхәа иахьгылаз маҳәра руан…
Иара убасҟан, ҳара ҳада уаҩ дахымшәа,
Адунеи ҳамҽхак, аҟырҟыр ҳаччо,
Архәара ҳахьнавшәаз, ишԥацеи сыбжа,
Баргьы бнымхеит быблақәа ҭыџьџьо:
Ҳара ҳшыҟаз дааиуан, лхы дымҩаха,
Гәырҩала иҭәыз, зшәы зхьыхәхәоз аԥҳәыс.
Акгьы ыҟамызт уи лгәырҩа ҳазлахәоз,
Ишаадыруазгьы уи аԥҳәыс дзыблыз.
Аха иԥхаҳшьеит ҳанасыԥ, ҳааҭгылеит,
Абар, ҽа цәак ахалеит адунеи.
Ахарагь ҳадшәа аабеит, ианааиҿагыла
Ҳа ҳгәырӷьареи уи аԥҳәыс лгәырҩеи.
1973

ИЦЕИТ ДАҼА ШЫҚӘСЫКГЬЫ
Ицеит даҽа шықәсыкгьы шьҭыԥраан,
Иааин иааҳадгылт ҽа ианарк.
Иацло, иацло ицоит са сықәра,
Исҭахым, о, сажәрахь снаскьацәар.
Макьаназ ашықәс ҿыц саԥылоит
Сгәы ҷкәынӡан, сеилыхха.
Макьаназ схьаҵуам, сиҿагылоит,
Аиааира ицәызгароуп саӷа.
Сыхәда хнаҽырц алшом сгәалак,
Сҭаԥшуеит гәыӷрак алакҭа.

407

Сааԥса-скара ҵаҟа сҭалом,
Схы шхац ихоуп уахь, ҩада.
Даҽа еидара цәгьак макьана
Сара изгароуп хараӡа.
Даҽа акырынтә – зқьынтә! – аргама
Иччо исԥылааит слахьынҵа.
Макьана сҩызцәа срыцнаскьароуп,
Ашьха ҳхала, ҳхыла амшын,
Урҭ сшырҩызаҵәҟьоу дсырбароуп,
Агәра дсыргароуп даҽа шәынтә.
Аӡәгьы илыгсыжьт ажәа ҟәандак, –
Ла дыссироуп уамашәа, –
Амҩа сықәуп, сзынаӡанда,
Исызҳәанда уи лыгәшәа!
Аӡқәа срырып, схыҵып ашьха,
О, макьана мцак сыцроуп.
Сшьамхы ансыҵӡаа, сгәы анбажәха,
Нас егьыҟам, зегь мцуроуп!
Макьана алшара снаҭоит сықәра,
Исҭахуп зегьы-зегьы срыхьӡар…
Ицеит даҽа шықәсыкгьы шьҭыԥраан,
Иааин иааҳадгылт ҽа ианарк.
1973

408

***
Сыԥсы алахеит,
Избан аԥсҭазаара агьама,
Ҩы-хаак иаҩызан снаҿыхәеит иара.
Изжәит, еиҭазжәит, сӡышоит, аргама,
Изжәит, еиҭазжәит, иҟалом сызхара.
Уи сара.
Аха ииҳәо здыруанда, шьыри,
Шәышықәса ирҭысхьоу, измам неихыркәа.
– Аԥсҭазаара ахаара, агьамаҵәҟьа здырит,
Сажәӡо саналага, дад, уажә ааигәа…
Аԥсҭазаара, аԥсҭазаара!
Измам ҵәыхәаԥҵәара,
Ирзеиԥшу, ирзыхаау абырги аҿеи,
Иабыкәушь иахьыҟоу сзызхымҵуа акаҵәара?
Иабыкәушь сазгәаҟуа иахьынсыжьуа адунеи?
1967

АԤХЫӠ
Ақәабаа-сабаа леиуан игәыԥҵәагахан,
Ауаа ршьапы иацҟьон аҳәынҵәа.
Исыҵагылан, рыхқәа рыкәаҽ, снаргахуан,
Игәаӷ сыман усҟан сара Анцәа:
Агәыла-азла, сызҭахыз, сыздыруаз,
Ес-ҽны сызцыз, сзымбаӡац ааигәа,
Зегьы ишԥарбеи, уҳәарауеи, хаԥсыра,
Иаауеит, абар, аӡыԥсы рҿыкәкәа.

409

Шьац гылашам акраамҭа ҳашҭаҿ,
Аха уи уадаҩума зынӡа,
Ирыламланда исыдынҵәало ахьҭа,
Иныҵакшәа исҳәахуан ус маӡа:
«Анҭ аҷкәынцәа сара сҩызцәа рами,
Қәаки сыки рысыргьы ирычҳап,
Аха, дад, шьҭа шәыҩныҟа амҩа
Уа унанылар еиӷьхарын иаҳа.
Умааӡандаз, аха угәы ианаму,
Ухы умыргәаҟӡан, иаҭахым, уца…
Бара бнеип зны анышә сахьамоу,
Уажәы адәы бцәымхалан, гаӡа…»
Аӡӷаб, аҷкәын, алыгажә, аҭакәажә,
Рхы рықәжьын, урҭ ргәы ԥшаауан.
Сара сгәы сҭацәажәон. Рҽырдагәан,
Агәарабжьара ибжьалан дара аауан.
Хьаас исыман аҳәынҵәа иахьылаз,
Шьоук – ҿымҭ, шьоукгьы – ома ҟаҵо…
Иудыруеи, ажәҩан ԥҭакгьы хымлар,
Аҵыхәтәантәи сымҩала санцо.
1968

УААЛА, СҨЫЗА, АҬАРАҞА ҲНЫҚӘЛАП
I
Уаала, сҩыза, Аҭараҟа ҳнықәлап,
Ҳҽырсасны акәым, ирбац хәыҷқәаҵас.

410

Уара уда, дыҟам ааигәа сықәлак,
Уахь сгәы зсыхо еилызкаара уаҩҵас.
Уара иудыруеит, еималахьеит, еимала,
Амҩахәасҭақәа, ҳашьҭақәа зынгаз.
Аха сгәы исызҭыгом аламала
Аамҭа ссирк, ҳашьҭахьҟа инхаӡаз.
Иссирҵәҟьазаргь угәалашәоит ухала,
Иугәалашәоит шаҟа агыз ҳхәыҷра.
Ашкол ахь ҳанныҟәоз жәцәеимаала,
Иахьеиԥш, сыбла ихгылалоит сара…
Ицеит иара мҩасны, изырхынҳәуада,
Ҳагеит ҳаргьы, ҳнанылан, мҩакы.
Аха усгьы, о, иссирын ҳәа ада,
Сара уи аамҭа исзазҳәом ҽакы.
Уаала иахьа ҳхәыҷра ахьаҳхаагаз,
Ҳгәы ззыбылуа ақыҭауаа ҳарҭаз.
Ҳаицны ҳнеины, урҭ рыгәҭа ҳаиҭаатәап,
Ҳҽырсасны акәым, ирбац хәыҷқәаҵас.

II
Абра иаҳдырбаз, абра иҳарҭаз ала
Ҳааит иахьанӡа, уаҵәынӡагь ҳнагӡа.
Абра иаҳдырҵаз ҳабацәа рбызшәала
Урҭ ираҭәоу аҳәаха ҳахьыгӡа…
Уаҩроуп, ламысуп
Иҳарҭаз ҳара арҭ ауаа.

411

Уаргьы саргьы ҳаҟоуп агәра га,
Урҭ иреиҳау акымзарак шаҳмауа,
Ааигәа ҳаҟа, хараӡа ҳага.
III
Уаала, сҩыза, иҟаҳҵап иаҳуалу,
Ҳхәыҷра ашьҭа ҳхылан, ҳнахьыԥшып.
Исҭахым Аҟәа, абра са стәанхалоу,
Исҭахым иахьа, ихоуҵома, амшын…
Исҭахым ауаа рацәа, уи иавоу,
Санны сҭахым ишыз акаҭран…
Кәыдры шлеиуа збааит еибах-еибафо,
Уи аҽынҭшьха сымҭакәагь сааумган.
Ҳаиҭарнылап, еималазаргь, иаҳрыцқьап
Амҩахәасҭақәа, ҳашьҭақәа зынгаз.
Ҳагәқәа ҿыхап, сҩыза, ҳагәқәа ҿыхап,
Ҳаибарыҩны ҳҽынаҳхап, ҳаивас.
Игәынгатәым, амала, маҷк ҳаахьанҭахазар,
Ҳшьамхқәа кәадахазар уажә иаҳа,
Ҽа шьоук ыԥо иахьа аҵәы иахазар,
Ҽа шьоук ықәзар аҳа ма алаҳа…
Урҭ рҿы иаабап ма илаԥшҵашәаран
Ҳхәыҷра бзиахә, ҳашьҭахьҟа инхаӡаз…
Уаала, сҩыза, ҳналаԥшып Аҭара,
Ҳҽырсасны акәым, ирбац хәыҷқәаҵас.
1969

412

***
Аамҭа рыман урҭ, ақьафгьы рыман,
Адәы иқәзарц рнапқәа еикәыршаны.
Иеицанын, рыгәгьы ҭнагартә иҟан рымҩа,
Аха имҩасуан рыԥсҭазаара ашаны.
Аиҵашьыцра ргәы афан, урҭ еицәхасуан,
Аха иҟахын урҭ, арахь, уи маӡас.
Ирҭахымызт ауаа ироур лымҳа ҭасгьы,
Иеилыркааргьы ргәы абас иазыргахьаз.
Аӡы иеибаҭо, ирыцло дара ргәалақәа,
Иқәибамырӡо, дгьыл ссирк ишаныз,
Амшын иаанахәан, уи иашьуа ианалага,
Иеиҭааибакит, аха, мап, еибамырԥсырц,
Уимоу, шьҭа иааинышәарц ҩыџьа ахацәа,
Аӡы иарҭарц, дара залҵыр, ирыбжьаз.
Рнапқәа еикәдыршеит, иааибакит
иааилаҵәан,
Иеиманы… иагьылӡаакәкәалт хаҳәҵас.
1969

АҬАКС
Шәара исзышәҳәо, шәара исзыжәуа,
Шәара ишәыршо зегьы рҭакс,
Шәаҵасырԥшуеит абри сыжәҩан,
Шәара шәцасгьы уи ҵыкказ!

413

Шәаҵасырԥшуеит абри сыжәҩан,
Иҟьалан ԥҭакгьы анхым зынӡа.
Уи еидаран зынгьы сыжәҩа
Инықәыӷәӷәеит ихьанҭаӡа.
Снапы сҩахан – саҵакьысуан,
Схы сҩахан – исцәанҟьон.
Сааигәа-сигәа еихьыс-еиԥысуан,
Аҩысҭаа мӡышәақәак саԥҟьон.
Ацҳа сықәлар, маӡа иҿарҟәон,
Бнакы сылсуан, амца акит.
Сымариа рбар, сеиқәԥах сҿарҳәон,
Аха сымҩахь сыццакит.
Акыр иааскьеит исывакәаруа,
Исышьклаҳәуан, срыхҟьашеит.
Исықәмақәаруа ирт акәара,
Нас ҵла гәаҩак илҭапҟеит.
Срыцәшәан акәым, аха усгьы
Усҟан сыжәҩан аасхаӷәӷәеит.
Сыбла иамбеит сызҭахызгьы,
Сгәы арахәыцқәа сыцәпахеит.
Изнапыда, о, изнап тата,
Сара исԥыхьашәаз шьыжьӡак?
Уи аиҩызара анап ада
Са сызцомызт, мап, харак!
Снеилар алшон ажәырҭ сахо,
Сагар алшон даҽа ганк.
Аха сыжәҩан лаҟә иҩахаз
Срыцны, сымҩа ԥхьаҟа иган.

414

Амҵәыжәҩақәа сыман, иашан,
Схы агәра згеит сара цәгьаӡа.
Сҿара гәырӷьахә шьыцга израшоз
Нхеит мҩа гәымхак аханӡа.
Нас, уажә дарбан зегь зырҿыцуа,
Са сангәырӷьо – зхы еилаго?
Сдунеи лаша иаҵашьыцуа,
Аган иавоуп игәагәо.
Иаваз урҭ цәгьаӡа рҽырҩашьан,
Саргьы иҟасҵоит ҽыргаӡа.
Аха ахаангьы изысхаԥашам,
Избоит сыжәҩан ҵыккаӡа.
1973

ИИҲӘО ИАШОУП
Ажәа ирҭан, дасны дцәажәоит,
Џьара акы дузаҿархашам.
Шәааӡырҩишь, нас, далгааит иажәа,
Шәааӡырҩишь, дад, ииҳәо иашоуп.
Иажәа ауцәазар, уи егьамам,
Зынӡа агәыԥҵәа ианаргашам.
Ҵак змам акыр иҿшәама,
Изыӡырҩуеит: ииҳәо иашоуп.
Ицәа ихихит аӡә дыкҿацалан,
Дрыликааит имч зықәхаша.
Ишԥоуури, уи мцра алам,
Дцәажәалааит, ииҳәо иашоуп.

415

Аиҳабгьы дицраст дышнеиуаз,
Иҟаиҵаху уи дызгашаз.
– Ииуазеи! – рҳәеит шьоук гәаҭеиуа…
– Шәаагыл, – рҳәеит, – ииҳәо иашоуп.
Ацҳа хымзаргь, аӡы дыруеит,
Иҟам ибз ахьзымнаӡаша.
Ииҳәо иашоуп, уи дыздыруеит,
Аха ииуа, ииуа иашам!..
1973

***
Аӷәра сзаҿамкуа, иӡыӡымкуа, иҽ-уран,
Сыҷкәынра адәеиужь ду инықәст иԥырны.
Скаҳауан, сгылон, сҟәышхон, схы здыруан,
Зныхгьы сеиҭахҟьон сыҽ-ура сбырны.
«Имам аԥышәа, – иҳәон Зегьздыруаз, –
Дкаҳазар – дгылап, дгылар – даахәыцп.
Ибап уи иахьамуа, идырп дахьызмыруа,
Ҽы надик дақәтәап, арахь дымҩахыҵп…»
Уи иоума, са соума, дарбан иҩашьаз?
Дарбан ҭынчра зҭахым, уи иацәшәаз?
Сыҽ-ура бжьара ақәым, о, идыр сахьагаша
Уи иажәа змаҳаз, зых иамоу аҳас.
Ҽы надик сақәтәа, иҟалом сымҩахыҵран,
Уашҭа санҭало – ицәсырҵәоит ашьац.
Иҿажәкуа архақәа срықәлоит сыӡхыҵран,
Схьаҵрангьы сыҟам – иакым сыԥсы ахац.

416

Иагьаџьара са сымҩахҟьеит, Зегьыздыруа,
Иагьаџьара са сымҩахҟьап, ухаҵкы.
Исоут уи аԥышәагь, дад, Зегьыздыруа,
Аха, иарбан, иҳәеишь, зегь рыцкы?
Иабаҟоу зегьы-зегь зықәныҟәаша аԥҟара,
Иабаҟоу зегьы-зегь ҳзырбаша иккаӡа?
Зегьыздыруа, крудырҵәҟьозар, суҳәашан даара:
Сымҩасырц егьсыгым, шымҩастәу сырҵа!
1974

ЦӘГЬА- ЦӘЫԤХАМШЬЕИ ҴӘЫРША- ЦӘАДЕИ
Цәгьа-цәыԥхамшьеи Ҵәырша-цәадеи
Анык илхымшеит, мап, иеишьцәам.
Аха убас иеинаалт, ажәадагь
Иеилибакааит. Ирзеилоу ҵам.
Иеиԥш уаҩ гәыраз дыҟаӡамшәа,
Дҳәыҳә ԥшқоушәа, еснагь дыччо,
Иусқәа дырҿын Цәгьа-цәыԥхамшьа, –
Шьоукы рзыҳәа игәы еиҟәыҷҷо.
Дгәаҟуа дгәаран уи уахынлагь, –
Ауаа аныцәоу рыгәқәа каршә.
Уаҩ димшаҭеит иаԥхьа игылаз,
Маӡа ирзиуан зегь шьапҿаршә.
Дахьзымнаӡоз, Ҵәырша-цәада
Ииҭон уи анапынҵа.
Ак хәымгамшьо, уаҩ дымшаҭо,
Агәымха ддәықәлон иҽкынҵа.

417

Аҽнышьыбжьон, зынӡа аргама,
Ма дыԥхамшьо, ма дымшәо,
Дааудтәалон – уажә ибама! –
Уи аҵәыршаҩ дҵыхәаршәшәо.
Иуиҭарашәа иԥсы ҭыхны,
Уааигәа дгылон есымша.
Иумҳәаша игон иуҿыхны,
Ауаа идирбон узлашам.
Дыԥхашьомызт Цәгьа-цәыԥхамшьа –
Ҵәырша-цәада уи диаԥыст.
Хьӡыс ҳәа ирҭахьан Шарамша
Урҭ аҩыџьа иреиҳабыз.
Арахь, машәыршәа днышьацәхныслар,
Иматанеиуан: «О, ҳ-Анцәа…»
Нас иқәыхуан уара уныс ҳәа,
«Иԥсуан» арыцҳақәа иҿынҵәа…
Иара агәаҟ дажәын, дуазыруан,
Аха иҭыԥ аҿ дыззаӡа
Дыштәаз, ицәҳәит ихы цырцыруа,
Иҟәашӡа ишлеит иԥаҵа.
Цәгьа-цәыԥхамшьа ииҳәоз ала
Уи иахьанӡа аус иуан.
Ҵәырша-цәада қәаб дук ала
Урҭ рзыҳәа ӡык иршуан.
Цәгьа-цәыԥхамшьеи Ҵәырша-цәадеи,
Нас Шарамша – иреиҳабыз,
Рнапқәа еикәдыршан, хьӡыда-цәада,
Хатә ус гәымхақәан изҿыз.

418

Цәгьа-цәыԥхамшьа иԥҳәыс Хыҭкәаҩа
Шаҟа саан, о, шаҟа мҳаҵә
Лзааихәаз зҳәода Ҵәырша, ишнеиуаз
Ашҭа изҭеигалт ацәаӷәацә.
Даҵахозма Цәгьа-цәыԥхамшьа:
Ҵәырша иԥҳәыс даниз аҽны
Хьлыхқәак лиҭеит, даԥсаӡазшәа,
Лхәыҷқәагь – ԥарак неикәарҽны…
Аԥацхаҿ итәан урҭ шьыбжьышьҭахьк,
Нцәас ирымаз дрыма ицан.
Ирҳәон ахаан ишмыӡуа ишьҭа…
Джьан, арыцҳа, игәы ҟаҵан…
Урҭ еинаалан, урҭ маншәалан,
Краамҭагь дара ртәы иакын.
Аха еинаалан адәахьала,
Урҭ рыҩныҵҟа амца ркын.
Дбылуан аргама Цәгьа-цәыԥхамшьа,
Ҵәырша-цәада игәаӷ дагон.
Ибон, дахырҳәар зны Шарамша,
Ҵәырша-цәадагь уахь деихон –
Иара дзышьҭоу аҭыԥ ҟадыџь ахь.
Ихәдаџьал хижәарц ак иӡбон.
Рыгәра игахуан урҭ аҩыџьагь,
Шарамша дреигәырӷьо даатәон.
Аҵәыршо дгәаралт Ҵәырша-цәада,
Цәгьа-цәыԥхамшьа ихыхуа ицәа…
Нас, Шарамша иҭыԥ зызгада,
Дыззылбааԥшда хыхьтә Анцәа?

419

Сгәы ишԥалоу, хьӡыда-цәада,
Инылеибагәан аҳәынҵәа,
Цәгьа-цәыԥхамшьеи Ҵәырша-цәадеи
Иҭибажәжәазаап рыхәдацәа!..
1973

***
Иҽкынҵа зегьы дрышьҭан адунеиаҿ,
Ҭынчрак ихы иеиҭомызт бзанҵы.
Длызхьуан, ашәа лзиҳәон Дульсинеиа,
Ашьха дхыҵуан, дыруан џьара аӡы.
Дыннакылап ҳәа дыҟамызт баагәарак,
Илымшартә ибомызт џьара уск.
Дҭаломызт, ицәхаст ҳәа, ахылаӷьара,
Исҿагылеит ҳәа хьаҵрамызт дызҿыз.
Раԥхьа дгыла дцон уи абахә ԥызжәо,
Ашьха иргәылҳәа зымҩа ԥхьаҟа изго.
Мцак иҵан, уи ахаан иҿымцәарызшәа…
Нас, дышԥаауеи уажә арахь дгәагәо?
Иҭызҟьазеи ахлаҳәацәгьпа иахьа ижәҩа,
Имҩа амра ахьгыло ахь игам.
Илҿакны имҵәыжәҩа дуқәа дырҟәыдызшәа,
Аԥырра даҟәыҵхьеит. Ажәҩан ахь дыԥшуам.
Ихашҭхьеит адәы дшықәыз Дульсинеиа,
Агәра игом уи анкьа дшынцәахшаз.
Ичахы иҩыҵрак, иқәлашьцан дахьнеиуа,
Иԥхьаӡоит иџьыба иҭаршәу шаҟа абаз.

420

Ихы шԥацеи, рыцҳа, ихы шԥацеи,
Хҩылаарақәак дырҿуп нас дтәаны.
Ихьчарц игәы иҭоуп адиссертациа,
Иажәымҭыҽха, чафагак ирҳарц аҵыхәтәаны.
1994

***
Зегь сыцәдырӡырц иашьҭан, уи смырдырӡо,
Исыҵжаан иргон адгьыл – са сызқәыз.
Урҭ ирылшаз маҷым – кыр сыцәдырӡит,
Ираӡагәышьар – сҟарҵон усгьы ҿаҵахәыс.
Ираӡагәышьар – идырцәашан схәышҭаара амца,
Инахысрын сыҩныргәы зегь цәаӷәаны.
Ираӡагәышьар – избо блак иазхамҵо,
Ишьҭарҵашан урҭ араҟа зегь аарҳәны.
Иаҳа сзыхӡыӡо арҭашан аӡы-хәашь,
Ԥсыс исхаз уи наҟ иадыргарын.
Аӡәгьы сзимыхәо, схаҭагь схы сзамыхәо
Адәы санықәха, сгәы ԥжәангьы сыԥсрын.
Аха сара сҿыхеит схы иҭаԥаанӡа,
Избеит исҿаччоз ирхарԥаз ацәа.
Имыцәацызт – снаҵхеит схәышҭаара амца,
Ирцәымыӷхеит –
иааилагьежьит, иааилахынҳәт саӷацәа.
Иҟахушәа рҳәон нас урҭ сыцәнымхо,
Смаӷра иҭысны, сыкәа иҭалар рҭахын.
Аха ирдыруан даргьы саргьы шьҭа ҳшызнымхо
Ҳаибажьо, ҳаибаҟаҭәо… Наҟ ҳаилыргатәын.

421

Ирзымҵәахит ргәы иҭазгьы, рыбла ихызгьы,
Изҿыз башан, иҟарҵахуан ҽыргаӡа.
«Сгәысҽанызааит, – ҿаасҭит усҟан, –
шьҭарнахысгьы!»
Снықәаԥшит адунеи ҿыц ккаӡа.
Сгәырӷьон – салҵит аџьныш цәабаа итәыла,
Сгәырӷьон – дхыҵуам шьҭарнахыс сышәхымс.
Сгәырҩон – гәырҩан агәымхара ахьысԥылаз,
Ианеиҵаха, сыбла ихгылоз даҽа хымз.
Хьаас исыман исыцәдырӡыз, измам хнырҳәышьа.
Срыхьҵәуалар, рышьҭра иқәлан урҭ ааӡом.
Аӡәгьы измырӡыз сгәыӷроуп, уи хәашьышам,
Сгәыӷра-сымра сханы икыдуп,
уи ахаангьы иҭашәаӡом.
1972

***
Бзиа бызбоит ҳәа сызлаҳәом,
Алафгьы сызлаҳәом, аф аст;
Инхаз схахәы шла наԥхьаҳәан,
Ус баша лыҩны аԥхьа сымҩаст.
Слымбазшәа, уи дықәтәан абарҵа,
Ашәҟәы абӷьыцқәа еихыршәшәо.
Акгьы ҳзеиламкәа абасҵәҟьа ҳанхарцу,
Изакәызеи исыԥгылоу, сзыцәшәо?
Акрааҵуеит, дсымоуп длаԥшықәҵан,
Длашәума, сгәы шҭынчым лымбо?

422

Дкәаԥкәаԥуа даннеило лҽырҷыгәӡан,
Сԥа иакәзар уи дзеиҽырбо?
1973

ИЗЗЫԤШЫЗ
Изулак, сырт сара аӡиас – цҳа зхымыз,
Саныст сара даараӡа ишәарҭаз мҩа-пак.
Зны сгәырӷьон, зныхгьы, изӡом, схы сҭахымызт,
Аха гәыӷра хаак сгәаҵа иҵәахын сахьцалак.
Ӡыбларак салан, схыи сымчи еиқәымхо,
Гәаҩак сҭысуан, хра цәгьак саҿан.
Снанагон згәы цаз бзанҵык дахьызнымхо,
Аха иӷәӷәазаап са сгәы: сызҿыз ԥхьацаран!
Аҵх еиқәа схажьын, сымшқәа зегь рашан,
Сықәгылан адгьыл, згәы цаз зегь ахьжыз.
Аха имцеит сара сгәы: о, издыруан сымҩашьо,
Иҳабжьагылаз зегь хьаас имкыкәа бшыԥшыз,
1972

***
Сцон, исмоурц арахь уаҳа ҿааҳәыра,
Сышьҭахьҟа инсыжьуаз ацҳақәа рбго.
Сықәнакып сгәамхәит нахьхьи џьара ацәҳәыра,
Стәап ҳәа сҟамлеит схы иазызуз гәынго.
Аха сышьхәа аԥырқьҳәа амца анҩаҵҟьа,
Иангәасҭа сызқәыз ари адгьыл шбылуаз,

423

Иԥызжәар сҭахымхеит аҵыхәтәантәи ацҳа,
Иџьысшьеит сахьынтәааз уи ала схынҳәуас.
Аха сышьҭахьҟа ацҳақәа леихьан акымкәа,
Игазго аӡы хәашьқәа хыҵны иҳабжьан.
Схы сықәыжьны сгылан, ара акы сҭахымкәа,
Исыцәкыдҟьаз цәаныррак карпыжәҵас ишьан.
Сҟьалан саауазшәа бна тоурақәак срылан,
Цхыраарак саҳәар сҭахын сыҳәҳәаны.
Исҭахын ҽазнык даҽа мшык ҳаицаԥылар,
Сгәы сырдар сҭахын, зегь ҳәаны.
Аха, ишԥазури, арҭ ацҳақәа хыхуп,
Исыздыруам, схынҳәыргьы, сахьааз сызлацо…
Дызбом араҟа акала са исыхәо,
Схьаҵроуп, снапала ҿыц ацҳақәа хҵо.
1971

***
Аҳәылыҳәа асы леиуеит ашьха,
Аҟәа амра каххаа ианыԥхо.
Ҳамшын ихуп аԥрақәа ԥҭа ҟәашха,
Иҵааршәыроу аокеан агәы анхаҳәхо.
Аурҭ анууа, нахьхьи џьара аԥшалас
Хааӡа иасуеит, ашьацра қашәқашәоит.
Сылахь еиқәны са саннеиуа ԥшьаала,
Бара усҟан акыркыр быччоит.
1973

424

***
Мшәан, уаҳа бзиа иибарыдаз,
Иҳәа, иԥсы зыдхалодаз Адам?
Иваҵарақәа ирылихыз ба быда,
Иҭыкка ишьҭоу адгьыл уаҩ данӡам.
Бара бацны аԥсабара анҿыха,
Амра ба банацгыла бкаԥхо,
Иҟалозма игәы ба бахь имыхар,
Абзиабара мирцгьы, ихы игәарԥхо.
Ева! Абзиабара хыхьзаап, гәыхьзаап,
Мҵәыжәҩазаап… Аха, еҳ, аф аст,
Адам длаԥшыртә дыҟамызт, са исыхьзеи,
Исыхьзеи, мшәан, ибеиԥшыз ӡәырҩы збаз?!
1971

***
Гәылак дсымоуп, сҩымҭак ҭыҵыр,
«Шаҟа унаҭазеи?» – дҵаауеит.
Уи дазҵааӡом сара исцәыӡыз,
Уи дсазҵааӡом: «Иуцәагеи?»
Аха уи, иснаҭаз аасҭа,
Хара еиҳауп исцәагаз.
Уи исцәагеит сара игәасҭаз,
Исызгәамҭакәагь инхаз.
Амшқәа сцәагеит, амра згымыз,
Адәы анықәлара анахәҭаз.

425

Иахьцаз сымбеит ҩымыз, хымыз,
Сара сгәыла амшын данҭаз.
Сыфа иагын, сыцәа ҟьалан,
Аҵх ауқәа са исыршеит.
Ӡыбларак сеисо салан,
Зынгьы аԥаҩқәа срыннаҟьеит.
Агәахьы сагарц амшын сыхеит,
Сара исоут агәыхь, ахыхь.
Сара исоут ахьааи агәҭыхеи,
Ҟәрышьқәакгьы – урҭ рхыхь.
Аха исмыхәеит урҭ аҟәрышьқәа,
Урҭ аҟәрышьқәа са исымбеит.
Аҩны иаазгаанӡа, акы нмыжькәа,
Ԥшак нарыласын, иагеит.
1967

***
Ибдыруеит сара исху, исҵыхәоу:
Сахьынтәаауа, исааишьоу, нас сахьцо,
Исхьынҳалоу, исԥырхагоу, уажә исыхәо,
Уахгьы ҽынгьы сзызхәыцуа, сгәы ҟазҵо.
Ишыҟоу бдыруеит сара сыжәҩан хызҩо,
Сышцо, ара скыдҟьо, ана санԥо…
Зегь бдыруеит. Иҳәа, нас, иаҭахызма,
Дунеи ссирк ахаара сырбо,
Сбыдбыԥхьаларц?
Игәырҩатәхар уаҵәы зны?

426

Ихаҵа, – бызжьарц сара исыхәҭам, –
Сыҩны-сгәара, схы-сыхшара ныжьны,
Ацароума, уи аҳәара мариам.
Бымҩа хазуп, бца, ҳаинымиаӡазшәа,
Сыҟам џьара акала бгәы нсырхас.
Бныжьра хьааго, иҭабуп ҳәа басҳәоит,
Банҩыҵхахоз мраны бахьысҿаԥхаз.
1968

ИАЦТӘИ АМШ
Амшын ихыӡлаз иӷба шкәакәан,
Ихылҩа-ԥсылҩан икабаз,
Иацтәи амш! Цқьа усымбакәа,
Ушԥабналеи уара абас!
Ушԥабналеи, сусқәа-сҳәысқәа
Сырхьымыгӡа, наҟ уҽӡа,
Аԥхӡы алымхкәа сара сызқәа,
Ашә аҟынӡа снамыгӡа!
Сҽыззыскуаз дара акрыҟан,
Сгәы иҭаз рацәан.
Схы ага иҟан, ашьха иҟан,
Аха сымҩа ԥҵәан.
Ус инхеит иулсыршашаз,
Ирымаӡамкәа абжак кьыс.
Ахы ахьааскыз инхеит сашәак,
Абри сгәалоуп зегь рыҵкыс…

427

Иацтәи амш! Уи сҿара акәын,
Иахьагаз схаҭа исымбеит.
Амшын ихыӡлеит иӷба шкәакәан,
Ихылҩа-ԥсылҩан инкабеит.
1971

***
Иагьарылагь са сгәы каҳааит,
Иагьа сԥылааит иоумаха, –
Аԥсҭазаара сгәы ахзыршәо,
Абзиа бзиамшәа исзырбо.
Сымшқәа зрашо, сыҵхқәа зроууа,
Сымра шаша иаҿаҳәуа,
Сдунеи зырхәашьӡо наӡаӡа
Акгьы зыҟалом уеизгьы.
Саџьал зны ашәхымс иаахыҵыр,
Уи сзаԥылом сгәырӷьаҵәа.
Аԥсҭазаара амахәк сахьынҳалоит,
Зыԥсы зхымҵыц аԥсаатә еиԥш, скәалкәало.
Ма схы ҭасырхоит сара,
Ашьауардынқәа рхы шҭадырхо еиԥш.
Рхы ҭадырхоит ашьауардынқәа,
Ахра дуқәа ирынҟьаны.
1969

428

ЗЫҬРА ИХХАЛАЗ АЖӘҴЫС
Ажәҵыс хәыҷ, асаса раҳан,
Хәлаанӡа ан иахьазыԥшыз,
Иаур ҳәа ишәон, ҵаҟа икаҳан,
Цгәы абаак ҿаҵахәыс.
Иацы ишәон уи, аҭра ихтәалан,
Аҭра иххалеит иахьа ишәо.
Аҩызцәа ԥыруа ажәҩан иалан,
Рхала рыфатә еизыҟәшәо…
Сара издыруан зегьы зхараз,
Уи зыххалацәаз аҭра:
Ихыԥраахьан шьҭа иагьараан,
Иазыԥшымзар ан аара.
1969

***
Сынхацәеит,
Сынзырхаз уара идыр, сынхацәеит…
Убриаҟара иӷәӷәоума уи амч,
Убрахь сара сцартә сҟазымҵо –
Мызкы аҩнуҵҟала ма знызаҵәык?
Адунеи амаа сара исыдмыркызар,
Снаган сара сыдмыргылазар
Нҵәара зқәым аусқәа рхаҿы,
Снабыжьҟьар амуаз, иагьагьы сеилахаз,
Иагьа усгьы сыркыз, сындырхаз.
Исхашҭу мамзаргьы,
Агәырҩа иаршлаз сан,

429

Хәыҷ гәарҭак ҳзааӡаз, иаҳцәажәыз,
Зны саргьы сгара рҵысуа дшысхатәаз,
Дмыцәакәа аҵхқәа шлыршоз?
Днасԥыршәар шԥасымуаз усҟан!
Слыцын ианылыԥссоз ашҭа,
Слыцын – ауҭра данҭаз.
Агәылара дцар,
Уа маҷк дынхацәар,
Слышьҭалон, аха алақәа срыцәшәаны,
Ахҵысҭа сықәгылан, исгәалашәоит,
Ҿыҭран дхынҳәаанӡа сызҿыз.
Уажә ара сынәхацәеит,
Сынзырхаз уара идыр, сынхацәеит…
Аҩныҟа!
Сыԥрыр ауп аҩныҟа!
Сынкылҟьап уажәыҵәҟьа – ихарам.
Ашьхеи амшыни ҳабжьам…
Ҳла ду сԥылеит ахуҳәа ишуа,
Сазымдырит сыбжьы анаҳагьы.
Сҿанынасха ҳашҭа сҭаԥшуа,
Схы авба асҭеит, изӡом, иаҳагьы:
Иҩуа уи иқәыз ҳаԥырҵын,
Агәы ҿыӷьуан, инхеит иҭыкка!..
Ах, ишԥаҭаху, иараби, уи
Ицәызҟьо, ицәӷәыхаа иахысуа ашьац!
Ах, ишԥаҭаху, иараби, уи
Ахәыҷқәа рышьҭыбжь, ааигәа иамаҳац,
Ҩаԥхьа илахҿыхӡа инахҟьар,
Аҳабла зегь урҭ идырҿыхар ҩаԥхьа!..
Ажәҩан кеикеиуеит.
Ихаауп иахьа амра ашәахәа.

430

Ҭагалантәи аԥша хьшәашәа,
Абыӷь ҩежьқәа еиларгьежьуа,
Макьана имҵысыц.
Снеиуеит ашҭа ҭбаа сықәланы,
Ахуҳәа ишуа исԥылаз ҳла ду насыҟәцо.
Амаҵурҭа даадәылҵит, лнапы ыргьежьуа, сан…
Сан!
Исыбҭар ҟалоит уажә гәыбӷан,
Ахәа, сан,
Хырқьиара смааит иахьа арахь,
Исҭахым ба бҳәара,
Схаҭа издыруеит:
Сынхеит, сынхацәеит…
– Узҿузеи, унзырхазеи, мшәан, усгьы? –
Инамҩатәшәа бҵаауеит бара нас.
Исыԥшаауеит сара амзызқәа акымкәа,
Исҳәоит сара шәкы-зқь еиқәыршәа…
Исҳәоит ишыгәхьаазгаз ақыҭа,
Исҳәоит ишыгәхьаазгаз ҳаҩны,
Ҽаџьара ишеиԥшым, ишыхаау иаҳа
Аратәи аҟәыди аратәи абысҭеи,
Ашьа ишаҩызоу аратәи аҩы.
Исҳәоит…
Исымҳәо: схынҳәыхроуп уаҵәыҵәҟьа,
Сазцароуп уаҵәыҵәҟьа
Сан зегь реиҳа илаӷоу – ақалақь,
Са сызгацәаз, сынзырхо…
1969

431

АИАШЬА ИЗЫ АЖӘА
Леуарса Кәыҵниа
игәаларшәара иазкны
Дызбом сашьа. Амца иҿықәыҳәҳә амҩа дықәым,
Ицәаҳәа ҿахҵәоуп. Иажәеинраалақәа нагӡам.
Аха сылаԥш дыҵашәоит. Ишәҳәа, иабыкәу
Игәырхаҵаган иахьсаҳаз ибжь-ҿаца –
Харантә иааҩма, игамашь ааигәаӡа?..
Сара исҭахым ажәеинраала нхарц ахала,
Уи маакыраз, уи мҩақәҵагаз есымша!
Уи аԥсазар, аҵх-лашә уалган уарманшәалап,
Уахьнеиуа, иухадыд-иухамацәыс, иуҿасуа аԥша,
Умч каԥсарым бзанҵыкгьы, иагхарым улша.
Иуцзар сҭахуп уи аҿҿаҳәа ицәажәо,
Аԥсгьы ҭазар – ишеилашуа убартә ашьа.
Убас мчы ӷәӷәак амоуп, иашан, Ажәа,
Иаԥгыло зегь леиуеит иахҟьаша,
Амҵәыжәҩа унаҭоит зныхгьы уԥыррашәа.
Аха, са сҵаауеит, ишәҳәа, дзыжәлада,
Згәаҵәажәпа гәырҩеи гәаҟреи зегь анԥо?
Зыбз иасуа, иҳахәарҭам зажәала ада,
Ҳхьаа зхьаам, ҳара ҳгәалақәа зымбо,
Длыԥсаа хьшәашәоуп, са сыздәықәлом сиҿаԥо.
Уара уажәа баша ажәамызт, уи абџьарын,
Уара умҩа кахха игамызт, иҭбааӡа.
Умҵарсны ицон зны ӡыбларак мақаруа,
Шьарҩашк хыҵны иуԥылт аҵыхәтәанӡа.
Иҭәон аиха. Уи ааудгылт, еҳ, алахьынҵа!

432

Зыԥсадгьылаз раԥхьа игылаз, раԥхьа ижәылаз,
Раԥхьа угылан амца уналалт умшәаӡо.
Издыруада уқьаад бӷьыцқәа инарнылаз,
Ушрыдтәалаз акы аныхуа, акы анҵо,
Ашәшьы ахаҳт, адунеи лаша умбаӡо.
Сара схәыҷын усҟан. Скаҳа-бӷало,
Ашҭа снықәлеит, ажәҩан снаҵаԥшт ицқьаӡа.
Акрыздырма усҟан амца ушалаз,
Акрыздырма ихьчо ушгылаз слахьынҵа,
Урылсны ԥхьаҟа ушдәықәлаз зқьы мца.
Уқьаадқәа нужьит, узықәгәыӷда, сара соума?
Уи мариоума, игәра угартә изабалак?
Акралҵуама, анаџьалбеит, сымч азхома?
Исыҭ иҟәышу, исыҭ азҵаара аҭак!
Удҵа сымоуп, удҵа сыцуп сахьцалак.
Агәымхара. Сара ахаангьы уи санышәом.
Сыкәа изҭалом, мап, изҭалом сымӡырха.
Гәымхарами, уқьаад бӷьыцқәа зегь
еимбӷьыжәаан,
Иҭынхадаха агәысакараҿ инзырха.
Аха игәы дышԥажьеи, мшәан, ҳаӷа!
Уи издырмызт, уара уҿаԥхьа имчыдан,
Ихьаҵны, аԥсра шцашаз игәгәаӡа.
Ҩаԥхьа уа ушазыхынҳәуаз уқыҭа,
Абра инаркны Ерцахә ду аханӡа
Ҩаԥхьа ишгашаз уажәа, убыжь-ҿаца!
1963-1973

433

***
Ҳшеилгара ҳанеилга, ҳаидызкылоз аннымха,
Иҳабжьаз ацҳа агәҭаҵәҟьа анҭаԥҵәа,
Схаҵкы уцеит, шьҭа уаҳа усҭахым ҳәа,
Аҩныҟа сыхнымҳәит сара сгәырӷьаҵәа.
Са игәнызгон, иашан, уаҳа ахьахымҵыз,
Ҳаиҩызара ара аҵыхәа ахьыԥҵәаз.
Са игәнызгон шьҭа ҳарҭ ҳахьахьымӡоз
Бзиарак, наҟ-ааҟ иҳахәҭаз.
Сгәы иснаҭеит иахьанӡагь иахәҭазшәа
Иҳабжьаз уи ацҳа арбгара,
Еснагь ҳара гәаӷла ҳаишьҭазшәа,
Ицәгьазшәа уи даара ахгара.
Аха, машәыршәа, альбомқәак сышрылаз,
Сылаԥш сахьак инақәшәеит, абан.
Уаргьы саргьы уаҟа ҳаицәнымхо ҳаидгылан,
Ҳаччо ҳаидгылан, ҳнапқәа еикәыршан.
1969
***
Иахьа аасҭа усҟан лахҿыхран,
Сызҿыз шәаҳәаран, кәашаран.
Бӷьыжәҵас амш ссирқәа рныхра
Ауан, о, иаҳа, зегь мариан.
Уца рҳәар, сындәылԥон иаразнак,
Слакҩакуа сынхозма мамзар!

434

Хыла абахә сагәыдуҵар, сасуан,
Исҭахын сара мчыла ҳаисар.
«Ааи» ҳәа сҩагылон мариала,
Имариан усҟан «мап» аҳәара.
Иааилысшьуан мышкала хә-жәаинраалак,
(Исықәшәеит урҭ нас рыԥжәара.)
«Снызкыло арбан, сымцакәа!..»
Сышьҭахьҟа сымдырра нхон.
Саауан ус еидара мбаӡакәа,
Сыча-ччо мацара сааскьон.
Иамуит нас амшқәа хьанҭамхар,
Аԥсҭазаара ахы снамырбар,
Иснарҳәеит уи: «Абраҟа санҭамха,
Иҟалап сара ахара сцар».
Стәеит нас даара слакҩакуа,
Сымҩагь рацәак агәра мго.
Сышхьаҵуаз, сышжәылоз, сышгәаҟуаз,
Иааиуан ашара еимыгго.
Зны «ааи» ҳәа ацәырҵра уадаҩын,
Ицәгьахеит зны мап акрагьы.
Зны анаара баша саҿаҩуан,
Саангылт, сазыԥшымызт акгьы…
Иҟасҵо ыҟам иахьала мариала,
Ԥасеиԥш, мариала сахьцо,
Избанзар, избом сара исуалым,
Иҟам уаҳа зҭак ҟасымҵо.
1968

435

АЖӘАК
Ажәак ауп – ажәа заҵәык! –
Амҩа хара иқәларц зыҽзырхиаз,
Аԥсреи абзареи ирыбжьаԥшуаз,
Гәҭыхала иҭәыз асолдаҭ,
Иԥҳәыс данылԥырҵуаз илеиҳәаз:
– Б ҟ ы ш ы з…
Уи ажәаҿ иҟан агәыӷра,
Азыԥшреи агәрагареи.
Уи ажәаҿ иҟан матанеирак,
Иҟан ахьаа, агәырҩа,
Уи ажәаҿ еизган
Қьаад бӷьыц ианӡаларан
Иҟам зегьы-зегь…
Арра сагом сара,
Аԥсҭра сагом.
Еибашьра ыҟам, ҭынчроуп,
Анцәа иҟнытә.
Аха сцароуп,
Мҩа харак сықәлоит иахьа.
Саргьы
Ибасҳәо ажәа заҵәык ауп:
– Б ҟ ә ы ш ы з…
1969
***
Игылан аҩыџьагь, ихәыцуа, хазы-хаз,
Рҿаԥхьа амшын ду гәрымран изҿыз.
Изҳәода, издыруада ргәаҵа иарҿыхаз,
Игылан, ирхашҭны иахьатәыз, иахьаныз.

436

Ишеинҟьоз, ишеинԥоз, ишжәылоз мацара,
Уаҳа аламкәа инықәион, амшын ааԥсаны.
Ҩаԥхьа инеидысло, иааидысло, ихәмаруа,
Ацәқәырԥақәа шәахха ицон иҿыпны.
Илаԥш рыххалан, урҭ гәаҭо гәыблыла,
Хьаасгьы имкыкәа ирхысло аԥша,
«Рыԥсы еилазаап, –
аӡә дхәыцуан дахьгылаз, –
Игәыдеибаҳәҳәалоит, еишьҭоуп есымша».
Имахын егьи дахьгылаз агәала,
Игәы дҭахәыцуа, даҿын уа аҳәара:
«Ацәқәырԥақәаҵәҟьа еишьҭоуп еиӷарала,
Имаҷушәа амшын ду зҭабылгьо аҭра».
1968

***
Схы сықәыжьны,
Стәоуп, абар, сеиҭарызхәыцуа
Иацтәи амш, иахьатәи ҳдунеи.
Исхадыршҭит, иашан, шаҟа схыҵуа
Абзиеи ацәгьеи, аԥсреи абзареи.
Ибылуеит,
Џьара инықәсын, сара сышьхәа,
Хьаак сылҟьоит иаразнак имцаха.
Аԥша ашьҭагьежьуа,
Инеиуеит џьара сышхәа,
Амца сыжәҵо, дсышьҭалоит саӷа.

437

Аццышә иалган,
Исгәыҵакны, срыхӡыӡо,
Сысабицәа згоит наҟ, хараӡа.
Ҳаԥ ҭылашьцак
Урҭ гәаҟ-ҵәаҟуа иҵоуп,
Алахьынҵадара сара амҩан иансыхьӡа.
Сҿаԥхьа ишьҭарҵеит
Сықалақьқәа леилаԥыххаа,
Агәы ҭарҷаҷан, сыҩнаргәы иахыст.
Иалгеит,
Иҟам сзымҵаныҳәо ныхак,
Ирӷәаԥсеит иԥшьоу ҳәа сыззыԥшыз.
Ахаангьы
Сара сыбла гәырҩа хыҵшам,
Сзыччашам ҳәа слахьыцәгьаха сшыԥшыз,
Сгәы еидырӷәӷәала
Изкыз аԥашәқәа ныҵжәан,
Ихааӡа амра ахьы-шәахәа насхьыст.
Сҿаԥхьа ишьҭалеит
Адгьыл гәыҭбаа хьы-уарҳалха,
Даҳкәажә гәыкха
Уи днықәызбааит Анцәахша.
Ҳнеишьклаҳауа,
Шьоуки сареи ажәырҭ ҳалхо,
Амҩа ҳшықәыз цеит са схы илҭышша.
Итәеит асабагь,
Ашәышықәсақәа зны идыргылаз,
Аамҭа бжьалан,
Кыр цәгьа-мыцәгьа ныхнаҩеит.

438

Исылӡаа иргеит шысҳәоз сара исылаз,
Сымра ангыла, иԥсҭыхгаз наҟ ицеит,
Ицеит,
Ирмоуа уаҳа арахь ҿааҳәыра,
Ирзамыркыртә адгьыл ҽазны рдац.
Сыԥшуа сгылоуп
Урҭ ахьцаз ахь, наҟ, ахшьырахь,
Игылаз сымрагь цқьа макьана самырԥхац.
«Абзиеи ацәгьеи
Рышьхәа еивҵоуп, угәы уҽанызааит! –
Слымҳа иҭаҩуеит
Исызгәакьоу бжьык хааӡа. –
Уаҵәы-зны, ҩаԥхьа, иаҭаххаргьы
Иухамацәысааит.
Абзиа мырӡкәа,
Иқьиоу рҟынӡа инагӡа…»
Хәы-ԥшӡак иқәда
Инагоуп иахьа сымҩа.
Изгылоузеи, нас, арҭ ашьхақәа, ак гәынго?
Издыруада гәалас уеизгьы ирымоу,
Иарбан зыгәра рзымго, зыгәра рго?
Сара ҩеишьа сымамзар ҩахьхьынӡа?
Сызмыруазар саԥхьа илеиуа ӡ-ӷьык?
Ихьаам уи, сус сара сахьымӡар,
Сыҷкәынцәа ахьӡап. Урҭ иаҳа ргәаӷьып.
Иаиааип
Исиааиз аӡӷьы агәхьаа мкыкәа,
Уи рҽаларыжьп, агәхьаа мкыкәагь ирп.

439

Сара сеиҳа рхы агәра ганы амҩа иқәлар,
Сара сеиҳа рылшап, сеиҳа рдырп…
Схы сықәыжьны,
Стәоуп, абар,сеиҭарызхәыцуа
Иацтәи амш, иахьатәи ҳдунеи…
1972

***
Аԥсҭазаара азакәанқәа даара иџьбароуп,
Урҭ аиааира зцәыргаз дызҿу џьабароуп:
Еснагь адәы дықәуп, игәы дахаԥжәо,
Ибом амра шгыло, ибом ишҭашәо;
Идунеи зегь шәахуа хаак џьара иахаԥхом,
Имшқәа зегь рашоуп, акала игәаԥхом.
Дгәамҵ-хамҵуа, игәы дааҭасуа дшаауаз,
Ианҳәатәыз, ианҳәатәымыз ишиҳәоз ауаз,
Илымҳаҭшьааган мацаран уи шгоз,
Иааигәа игылаз агәыԥҵәа ишаиргоз,
Иажәра мааицкәа, деилаҳаит дышҿаз,
Иреиӷьыз амшқәа имбаӡакәа имҩаст.
Аԥсҭазаара азакәанқәа даара иџьбароуп.
Ахаҵара – урҭ ириааины ацароуп.
Угәы ԥыржәар – ушнеиуа – уанхьамԥшша
уажәоуп,
Умтәан уҟуҵәуо, ианулго – уаншәоуп.
Уаргьы уеибакы, уаргьы уџьбараха,
Амцеи, ахьҭеи, амлеи урцәынха!

440

Иуԥылап нас-нас зегьы-зегь хаахо,
Дзышьҭоу мариала иоуааит ҳаӷоу!
Ишуаҭәоу умҩас. Адунеи ду уаароуп.
Аԥсҭазаара азакәанқәагь даара иџьбароуп.
1968

***
Ӡӷаб ԥшӡак,
Исықәлаз, исеиԥшыз акырӡа,
Зны ақәа дыцәгылан сара дсыцәшәаны;
Ахәыҷқәа аҩаршьҭрақәа ақьаад ӷбақәа рхырҵон;
Икаԥсон абыӷь ҩеижьқәа гьежьуа,
иҿышәшәаны.
Аӡӷаб ԥшӡа
Слыҳәон аҩныҟа дыҩналарц,
Лыҵкыӷра лырбарц, лцәа иадҷабло илшәыз.
Аха илдыруан, дыҩналар, сара сылхьынҳалон:
Жәаф шықәса иамамызт усҟан ак усс!
Исгәалашәоит:
Иамуит, дысзыҩнамгалт аҩныҟа,
Цас иҟалҵа, ма дшәа, дыԥхашьа.
Уи краамҭа сқәыԥшра адунеи лакәаҿ дыҟан.
Нас уаҳа сылнымиеит уи илеиԥшу нцәахша…
Уажәгьы илеиуеит ақәа,
Илеиуеит, илеиуеит ихиаалан
Аҵла ҭагалантәи рбыӷь ҩежьқәа ҿышәшәа.
Иарбан бгәы иалоу, о, иарбан бгәы иалоу,
Саҳкәажә хәыҷ, иарбан ԥшоу ибҿашәшәа?
Аарлаҳәа

441

Сылаԥш ахьӡоит уи быҵкыӷра,
Багәылԥхо бахьгылоу быччоит сара сцас…
Аха исымам, шьҭа исымам агәыӷра,
Сасраҵәҟьагь сызнеиуам бара бахьагаз.
1971

***
Акраамҭа
Уи сханы мраны дсызкыдын,
Дысхалашо,
Аԥхара сылҭон есымша.
Аха, изӡарым,
Саргьы ахара сыдын,
Уи амра сара сзыҳәан ианҭашәа.
Ахьҭа сзамкзеи,
Сшынхаз еиԥш сымацара,
Сгәы ишыснаҭогь
Саԥхьа ак шыҟоу сзыцәшәара.
Акраамҭа
Адгьыл иқәуп уи аԥхара,
Иҭашәаӡаргьы амра шҭашәара.
1971

***
Ацәқәырԥа аапкқәа
Аҟәара ишажәлоз иахантәарак,
Аҽырҭынчны ицәеит уажә амшын.
Уӡырҩы,
Шьҭыбжьык ыҟам аԥсабараҿ,

442

Ишьҭоуп адунеи зегь еиқәышьшьы.
Нахьхьи џьара,
Ажәҩан гәышҵа рхы алак,
Ишгылоу ашьхақәа ыцәоуп имқәацо.
Арха еиужьқәагь ацәа иҭанагалеит,
Ахьӡы рхьыршоушәа амза шырхаҷҷо.
Иҭахәхәа ицәоуп
Иахьа зус иаркараз,
Усда игәараз ыцәоуп иҭахәхәа.
Амҩадуқәа ирным уажә игәаргәаруа,
Амашьынақәа зегь ыцәахьеит уаха.
Амза заҵәык
Ӡсо инеиуеит ԥшьаала,
Уи амшын ахьтәы цҳа ныхнаҵеит.
Сара сыхшыҩ ԥыруа аҳауа иалоуп,
Уи, сышьҭкәыцәаа, сама абрантә ицеит.
Ага сшыҟоу
Сԥырны ашьха схалоит,
Нҵәара зқәым амҩақәа сырнуп…
Аха сахьцалакгьы сыҟоуп схала,
Аха сахьцалакгьы са сзаҵәуп.
Иашоуп,
Ҽынла ауаа срылоуп ахьӡуп,
Сызрылсуам урҭ, аха, соуԥшәыл, ихаҵа,
Ихьааха исыцраз ыҟоуп, уи егьахьӡом,
Уи араагь сыннажьит са сзаҵәӡа.
Хәыцра бааԥсқәак сыжәлоит ихышхыҵәан,
Сцар – сабацо? Стәар – сызтәом!

443

Абри аҵх ссирха бара ҭынч бахьыцәоу,
Иара ԥхыӡкгьы ббоит ҳәа агәра сызгом.
1971

***
Уи иац аума, аԥыжәац аума?
Сымшқәа зегь иреиӷьу мшын.
Аҩны сгәы аныҩнаԥҵәаӡоума,
Схала снавалеит амшын.
Сарҿыхазу усҟан быччаԥшь,
Ацәа салнаху аԥша,
О, с-Лаура, с-Беатриче,
С-Магдалина, сынцәахша?..
Насыԥла иҭәын уи амҽыша,
Амҵәыжәҩа соуртә сҟанаҵеит.
Сара сгәаҿы ахаангьы иԥсышам
Уи лхаҿсахьа… Аха дцеит…
Дцеит, дыҟам… Мап, дагьыӡуам..
Сылаԥш дыҵшәом… сыбзаҳәит…
Илымҩатәшәа уи днасхьысын,
Сдунеи зегь аалырҳәит.
1972

***
Мшаҽнеиԥш,
Иахагьежьуеит адунеи ду алыра,

444

Иҭагылоуп аамҭа аӡлагара лаго.
Ажәытәтәи ахаҳәқәа ирнырҵаз аҩыра
Аныҵит. Дарбан уи шьҭа еилзырго!
Ицәҳәыраха,
Иқәыблааит џьара, амра ахацеиуа,
Ашәҭра иаҿыз канӡеит, иҭахеит.
Рхырхарҭа рыԥсахит аӡиасқәа шнеиуаз,
Аӡыршьҭрақәа хаҳәра мацаран инхеит.
Ажәҩан иаҵасуаз ахрақәа еилаҳаит,
Аӡиас хышхыҵәақәа рымҩа ршәаҳаит.
Зышьхәа иқәҟьаз ак зымӷьацеит уаҳа,
Ибжьахәашаз рыӡбахә анаҩс ирмаҳаит.
Адунеи ду
Акырџьара ишьҭарҵеит иццышәха,
Игыломызт ахәа илиаан ашьац.
Уаҩ изымгоз баагәарақәак нышәхан,
Иара иахьанӡагь иахьагаз рымбаӡац.
Аха, ианыӡааз
Рхаҭыԥан иҿиаша зқьы ргыло,
Ашәышықәсақәа ирылсны, акгьы амыхь,
Иаауеит,
Мра ԥхаран баргьы саргьы иаҳԥылаз,
Абзиабара – аԥсҭазаара иҭамбо аӡыхь.
1973

***
Маӡа-аргама, иқьышә дықәҵан,
Ааигәанӡа ихихуан аӡәы ицәа.

445

Уи изыҳәа аҵәы ыршо ддәықәӡан,
Иҭиҟьон, гәаӷшақә, аҳәынҵәа.
Ӡы дамыӡәӡәо, иара итәала,
Шьҭа цәа ихаҵәҟьам анигәахә,
Акәуеиԥш, ԥшьаала ицәа дынҭалан,
Ишьҭихра џьишьон иуаҩра ахә!
Нас даацәырҵит иараӡәк дыԥсыцқьан,
Егьырҭ ирхамшәа блак ԥхашьо.
Аиаша дашьҭан, дыԥон, дыҵҟьон,
Икәша-мыкәша игылоу жьо.
Ишынархьиҳәоз зегь акака,
Уажә даакылсит уара уҿы.
Ихьӡ иеиӷьны ухьӡ шԥаго!
Аԥхьахә ама ишԥацои уҽы!
Иеилкаа, идыр дудызцалаз;
Дыҟоуп уи еснагь абас –
Шаҟа анышә уизыҵацало,
Иара убриаҟара изҳауас!
1972

***
Уи дпоетым, уи дышәҟәыҩҩым рымшын,
Ҳамцхә икьыԥхьт ҳәа ирыԥхьаӡон
ицәаҳәақәак.
Иҿаҵәар алшон игәыдыҽҽалоз ражәа ӡы-мшын,
Аха ириҭарц дашьҭаӡамызт зегьы аҭак.

446

Раха имаӡамызт, зынӡа раха, уи бжеиҳангьы
Иаҳауамызт ирҳәоз, еиҿахәыҭхәыҭ иахьтәаз.
«Аҩны саԥхьан, илзеилымкааит ҳара ҳангьы,
Ибылтәуп лҳәеит иақәҭәан наҟ агаз…»
Иҩызцәа ирччон, дхаҟәӡа, уи аҵәыршаҩ,
Ҳәоук иртытуан, иагәылԥаан ашәҟәы абӷьыц…
Имбеит, рымшын, арҭқәа зегьы здыршаз,
Даҽаӡә иахьгьы гәаӷшақә имҩахыҵ.
Аҽҳәа иҽҳәатәан, кәац мҵаак иацрыхо,
Иаҵашьшь иржәуан, аҵәызҳәа ҩҭабаак.
Еилкаашьа уаҩы изаҭомызт рыгәҭыха,
Аха рызегь еицҭадыршәуан хҭак.
Иргәаԥхомызт урҭ аӡә иажәа, даҽаӡә иашәа,
Шәҟәык иагәылаз, даҽа шәҟәык ацәа.
Аӡә изыҳәа рыгәқәа хаҳәшәа ихьшәашәан,
Еидшылан дадыргон иахьа аҳәынҵәа.
Ӡмахк иҭажьны ирыман дыздынҵәалаз,
Иԥсҭазаара зегь здиҵаз дырхәашеит.
Аӡәы игәала даалгар, ҽаӡәы игәала
Атәы шиҳәоз, иҟьаҟьаӡа идыршеит.
Ашьыжь адәы инықәлеит рыгәқәа ҵкапуа,
Аӡә амгәахь ихьуан, аӡәы – аимҳәа.
Дара ирмыхәо, ҽаӡәы имыхәо ирҳасабуа,
Инеидаҳало инавалт аԥшаҳәа.
Аӡәы игәаӷ икны иагон, шьҭа хымшын,
Уи џьара иартәомызт. Изырҳауан каҭак.

447

Уи дпоетым, уи дышәҟәыҩҩым рымшын,
Имыцхәуп ҳәа, еицлаб, ирыԥхьаӡон
ицәаҳәақәак.
Ҳара ҳнаҩыс уаҩ дыҟаӡам ҳәа згәахәуа,
Иржәуан нас акаҳуа, ирыԥшаан хԥаҟа абаз.
Аха дара ирылшаз шьҭых ианахәаԥш,
Уи акит, иагьазмырҭәит мацәазк!..
1974

АЦҲАҚӘА
Ҩ-ҟәарак еимаздоз ацҳа,
Ҩымш рзыҳәан ӡәыр даҿызма!
Ҩышә-шықәсагь ицар акәын,
Мшаҽнеиԥш, иӷәӷәаӡа,
Мшаҽнеиԥш, еиқәҟаца.
Ҩ-ҟәарак еимаздоз ацҳа,
Ианалгалак зегьрыла иҟаҵаны,
Анџьныр – урҭ аҩ-ҟәарак еимаздоз
Рхада – ирҳәоит даҵагылон ҳәа
Уи аҵаҟа днеины.
Рҿаархон нас, абрахь, еишьҭалан,
Еидара хьанҭа гәарҭак рыман,
Амҩа змаз, абри ацҳа иазыԥшыз.
Ацҳа ҭабгар – иаҵагылазгьы дагон.
Аха дгылан уи, дымшәо,
Дагьҭынчымкәа рацәак. Дыԥшын.
Иџьабаа ду агәра игон.
Игәы еисуан аҭҳара-ҭҳара…

448

Акым, ҩбам, еимардарц ҟәарақәак,
Цҳақәаҵас ихысҵан,
Шәҟәқәак срыҵагылоуп, аа, саргьы.
Сара стәала, ҳаӷоу иаџьал цәгьоуп,
Урҭ ацҳақәа хуп иаҭахны, иӷәӷәаны,
Аха уеизгьы адунеи ҟадыџь
Бгар ҳәа сшәоит сара сханы!
1974

СЫШЬХАҚӘА
Акаршәра дгьылқәа срықәлан саннеиуа,
Архақәа сҿаԥхьа ианышьҭоу еиҵҳәа,
Сҿаԥхьа иаацәырҵуеит урҭ, амра рхацеиуа,
Сҿаԥхьа иаацәырҵуеит урҭ, сыла иҭаҳәҳәа.
Арҩаш ҭрысқәа срызхьуеит сара усҟан,
Срызхьуеит ашьха ӡыхьқәа цқьаӡа.
Идырласуеит урҭ, имариартәуеит са сусқәа,
Избом уи еиӷьу, еиҳау лахьынҵа.
Сышьхақәа рымҵан ихааит сара сышьхәа!
Сгәы иснаҭоит: зегьы-зегь ара исзауашәа,
Сышьха баагәарақәа гыланаҵ сышьҭахь,
Сышьхәа сықәызҟьо мчык ҟамлошәа.
1974

449

АЧЫМАЗАҨ, АҴХ, АԤША
Ааҵраҿ, ԥсы зхоу акеиԥш, иуазыруеит,
Аԥша иадырмашь дышзымцо харак?
«Ари аӡиасгьы сиааирым, џьушьҭ, сыруеит», –
Игәы дҭахәыцуеит дахьышьҭоу уахак.
Ашьыжь иԥыларушь амра гәыбзыӷӡа?
Ихагылахуоу ажәҩан алахь еиқәҵа?
«Умшәан, аҳаҳаи, акымзарак ухьӡом!» –
Бжьык иара илымҳа иааҭаст ааигәаӡа.
Агәыӷра иабжьума, уи ԥхараха иныруеит,
Иудыруеи дкәаԥӡа даатәар уаҵә анша.
Аха ааҵраҿ, ԥсы зхоу акеиԥш, иуазыруеит,
Ааҵраҿ иҵәуоит, игәаҟуеит аԥша.
Ҵлак амахәқәа иԥенџьыр иадхоит ажәжәаҳәа,
Ахьҭа иакызшәа, ак иарҳәоит, абар.
Зхала адәы ицәхалаз ацхыраара иаҳәоит,
Еимҳәа-еимсо, имақаруа, иаарыдгылт ианар.
Иԥсҿыхгаз, нас, амш, уаҵә ашҭа изҭало,
Аха ари аҵх ду нҵәом, иауцәахеит.
Ишимоу ихашҭуам уи аҵх-лашә дахьалоу
Агәыӷра дуқәеи изызҳаз иԥацәеи.
1974

***
Схәыҷын, хәыҷ ҟазшьамызт исымаз зынӡа:
Аӡә дымцацызт, схарала, шәытак инҵа, –
Сеисуамызт, сықәԥомызт, исҟьомызт ҭаҷкәым,
Сызиааиуаз сицәхасны, иҟасҵомызт иакәымк.

450

Аха, ҳаибарыҩ-ҳаибарԥо, ҳанрықәыз ахәқәа,
Ампыл ԥхарс, ҳаивас, ҳанырхысуаз адәқәа,
Ҳӡыфан иахьа хәлаанӡа Кәыдры ҳанҭаԥсаз,
Сҟазшьа зҭахымызгьы дцәырҵуан, уи цас
Сихәаҽырц далагон уа мчыла аӡаҿы.
Зны ашиҵәҳәа аҷын ахыиҟьон ма сҽы,
Мамзаргьы, иҩызцәа ирччарц, дыхәмар,
Ҳаибарыҩ ҳашнеиуа, исзиуан шьапҿаршә.
Иабаазгоз усҟан сара амч, «адау-мч»?
Апҟаҩҳәа иаразнак исҟьон аҭаҷкәым.
Дысԥырган дызгаша дҟалар, деиқәырхан,
Мамзар, ԥсышьа цәгьа иҭо сихан…
Сааигәара иҟоу, сызцу есқьынгьы,
Схы рылазгалар сҭахым иахьагьы.
Исҭахуп сара стәала ԥхьаҟа сцалар,
Аха, уи згәамԥхакәа, исзызуа шьапҿаршә,
Зны санхәыҷыз еиԥш, исыцәхасуа еиҭа,
Изымгар ҳәа сыҟоуп иахьалагь феида –
Исзынхеит уи сҟазшьа, схәыҷра аҟазшьа:
Зегь акоуп,
сахьцалак,
изуеит сара сшьа!
1975

451

***
Б. Агәмаа игәаларшәара иазкны
Ишҭәу аԥсҭазаара хаарала, ашәала,
Ушыԥшым, иаразнак, еиҭасуеит абас:
Аҳарҭ еиԥш, уи амахә иалышәшәа иҭалоит
Макьана ишәуазарц, иҿазарц зыхәҭаз.
Имчыдахоит усҟан адгьыл, ак алшом,
Ажәҩангьы баша иаанхоит иҭыкка.
Иан рыцҳа ишԥалуеи, лхы абалго!
Дҭахеит аҷкәын. Ақәыԥшӡа. Ааигәа.
Иаԥхьаҟа ишьҭамыз аԥсҭазаара ҳәаадан,
Иаӡар, шаҟа ыҟаз макьана дзыхьӡоз!
Иагьа ус ихын уи ихала данаатәоз, –
Ахәыцра ссирқәа дышьҭкәыцәаа дрымгоз.
Иаӡар, адгьыл шьапылагь дахысрын,
Иаӡар, аҩызцәа ҿыцқәа ирҳарын.
Имҩа хьанҭазаргь, ишиаҭәаз данысрын,
Иаӡар, дыззымдыруаз ихьӡ раҳарын.
Иацеиԥш сымҩахыҵыр сҭахуп уи иҩныҟа,
Аха аҩнашә иара исзааиртуам…
Сажәеинраала са сзы игәырҩа хҽыгаз,
Сызлалыхәари ҷкәын ҟадыџь иан?
1975

452

АМҲАЏЬЫР

Сыԥсадгьыл хазына
Агәаҟра иабаз,
Аамҭа, иԥҭа хәашьха
уи иахаԥаз,
Изнысыз амҩа,
Иахҭысыз акыр,
Сыбла ихымҵуа
иаахгылт амҳаџьыр.
Сыдгьыл гәакьа
Аанхеит хараӡа.
Снеиуеит, снышәнап
сыкәа иҭаҵа.
Алахьынҵадара
Ҳзалихт Анцәа.
Ҳазымхәаҽт ҳалабжыш,
ҳабӷа аныԥҵәа.
Иеиӷьызма, иараби,
Гәырҩада сыԥсыр
Сара, ахлымӡаахқәа
ирыниаз амҳаџьыр.
Сыдгьыл гәакьа
Аанхеит хараӡа.
Снеиуеит, снышәнап
сыкәа иҭаҵа.

453

Исхашҭран сыҟоума
Ҳагаҿа, ҳабна,
Ҳашьхақәа, иԥагьаӡа
игылоу Ерцахә.
Ԥхыӡ хаак салоушәа,
Ицәырҵуеит урҭ сҿаԥхьа,
Урҭ зегь сыбла
нархызгоит еиҭах.
Арахь, исзынхазеи,
Ишәиуп слахьынҵа,
Снеиуеит, снышәнап
сыкәа иҭаҵа.
Сыкәша-мыкәша
Иҟоузеи, рыцҳа?
Ихы дамыхәо,
дкажьуп аӡә ҿыцха.
Аӷба газҽазуеит,
Уазырроуп – анша.
Иааҟәымҵӡо аԥша асуеит,
иасуеит аԥша.
Исықәхәлан сгылоуп,
Сылахь еиқәҵа.
Мҩа харак сықәуп,
ицәгьоуп слахьынҵа.
Еишьҭалан, аԥҭақәа
Еишьылӡа, иббаӡа,
Ихырҩеит ажәҩан
агәышҵа иахьӡа.

454

Ахьҭа аҿалеит,
Илеиуеит ақәа.
Аӷба иагәыдлоит,
ишьҭыҵ, цәқәырԥақәак.
Сыдгьыл гәакьа
Аанхеит хараӡа.
Снеиуеит, снышәнап
сыкәа иҭаҵа.
Згәаҵа иҵәахымда
Гәыӷра лашарак,
Гәыӷра змам,
уи далгеит, дыбжьаӡт.
Саргьы ак снаҭара
Џьысшьоит ашара,
Снапқәа сыважь
макьана саамтәац.
Уи – сцәымза,
Уи – сгәыӷра
лашоит хараӡа.
Снеиуеит, снышәнап
сыкәа иҭаҵа.
Шәҭыла иҭалаҳан
Иаакылсышт лассы,
Иҭанаҵап ааԥын
зегьы-зегь рыԥсы.
Сгәыӷра, ааԥын
Саргьы сахьыгӡа.

455

Снеиуеит, снышәнап
сыкәа иҭаҵа.
Исҭахым, агәра згар
Ахаангьы исҭахым –
Амҩақәа зегь
са сзыҳәан иакым.
Ҳамҩа амра
Аныҷалашт уаҵәы.
Аӡә дҭахаргьы,
деиқәхароуп ҽаӡәы.
Абри агәра шызго
Сыԥсуеит, ихаҵа.
Снеиуеит, снышәнап
сыкәа иҭаҵа.
Аԥсуа дзеигәырӷьо
Амш данаԥыло,
Аԥсуа иҿалашо
амра анизгыло,
Хьымӡӷыла адәы
Данықәхо иаӷа,
Сҩагылоит усҟан
саргьы сеилыхха.
Сыдгьыл гәакьа
Аанхеит хараӡа.
Снеиуеит, снышәнап
сыкәа иҭаҵа.
Арахь сазырхаз,
Сзырхәаз, исхаҳаз

456

Агәаҟра ду абла
схыԥшыларым уаҳа,
Избоит уажәнатә
Хара ажәҩан ҵлашо,
Ицәырҵып ҳәа сыҟоуп
мчык, зегь зылшо.
Ицәырҟьа-цәыраст
Уи сымҩа аханӡа.
Снеиуеит, снышәнап
сыкәа иҭаҵа.
Ирҿалашар ҳаҳәақәа,
Ҳашәақәа шьҭыԥраап,
Ҳчамгәыр абжьы хаа
еиҭа адгьыл инықәлап,
Ҳҿаԥхьа идҳалаз
Ашәқәа неимҟьап,
Ҳабацәа рашәагь
акаҩҳәа иҭҳарҟьап,
Нхыҵи-аахыҵи
Уи нахьыгӡа.
Снеиуеит, снышәнап
сыкәа иҭаҵа.
Ҳҽы ҭоуӷанқәа
Рыхәдақәа ҭҳәа,
Иӡхыҵран ианылап,
иеивасны, аԥшаҳәа.

457

Асас ҳаиԥылап,
Аҩы аҵәца иҭыԥхап.
Ҳаидтәалап,
Ҳаицәажәап,
ашәакгьы ҭҳарҟьап.
Арыцҳара ҳхыга,
Уи амш ҳахьыгӡа!
Снеиуеит, снышәнап
сыкәа иҭаҵа.
Иага ааундазгьы,
Арыцҳара, атәра,
Ԥсыхәа ҳазрымҭеит,
ҳзырцәымцеит хара…
Амҩа сахьықәу
Акоуп сгәы иҭоу –
Адгьыл, са сабацәа
рыбаҩ змадоу.
Снеиуеит арыцҳа,
Сызҵоугьы маӡоуп,
Снышәнап сыкәа
иҭоуп, иҭаӡоуп.
Абар ирасҳәо,
Аԥсны иахьӡырҳәаган,
Уаҵәы зны игыло
уаҟа, ҳа ҳагап:
Ишәхашәмыршҭын, дадраа,
Зымцахә кадырцәаз,

458

Ишәхашәмыршҭын шәашьцәа,
ишәыҟәгаз амҳаџьырцәа.
Митәыцәгьа ианақәшәа,
Агәаҟра анрыхьӡа,
Урҭ неиуан, рнышәнап
рыкәа иҭаҵа.

***
Аԥсҭазаара сара схы ашьышьуамызт,
Иаасхыкәласуа саннакылон смахцәа.
Ома снарбон, аха схы асыршьуамызт,
Сымчқәа азгомызт, сшыҭнацозгьы сцәа.
Зны саџьуан, адырган санызшәа,
Сгәы иҭаҵаарц ҽазныкгьы саршәуан.
Сышьҭарбылгьо сықәҳәан сагарызшәа,
Иҵәаа-ҵәаауа сханы аԥша шәышәуан.
Сымч мырха нас абраҟа исылган,
Аԥсҭазаара ықәлан имцаӡеит.
Ома сырба, ажьаӷьырҩага скылган,
Сама ишааиуаз, нас сара сӷьацеит.
Сара сӷьацеит сразҟы саназықәԥа,
Исышьклаҳәуаз анызга иӷәаԥсаны.
Сыдгьыл ацәа зырӡуаз наҟ ианнықәба,
Рхаҭыԥан са сҩагылеит саԥсаны.
Абар ԥхьаҟа снеиуеит сгәы ҭыган,
Схы сақәгәырӷьо, снеиуеит сгәырӷьаҵәа.

459

Иахьа ахшьырахь сузҭаҵом усыгәан;
Иахагьежьуеит дгьыли жәҩани са снацәа.
1963-1970

АПОЕМАҚӘА

АШЬХАЦАМҨА
I
Ахәыцрақәа идыршлазшәа,
Ӡынгьы-ԥхынгьы иӡышӡа,
Ахы шьҭыхны,
Аха алахь еиқәҵа,
Игылоуп
Ерцахә ԥагьа ҿымҭӡо,
Игылоуп,
Иԥшуеит хараӡа.
Издыруадашь
Ииасуа аҿаԥхьа,
Алаԥш зқәымшәо, изықәшәо?
Дсырбеишь
Ахаҿы хьшәашәа изаԥхьо,
Уи акы аныхра зылшо…
Иарбан
Иаҳа алахь еиқәызҵаз,
Абас уи зызхәыцуа маӡа?
Иазхьыртә,
Иарбан ианыӡааз,
Хнырҳәышьа змам шьҭа зынӡа?

463

Издыруада,
Аҿаԥхьа ицәқәырԥозар
Ииасны ицаз аамҭақәак?
Еилахәашь
Иагәыдлошәа абозар
Амшын Еиқәа хыҵны еиҭа?
Издыруада
Ҳагаҿа иқәҳаз,
Ԥсыбаҩла ихҟьазар еиҭа?
Издыруада
Ҳтәыла хәыҷ, рыцҳа,
Иԥырҵәазар алахь ада?
Издыруада,
Иагәыҵыҩр, лабжышшәа,
Алада илеиз шаҟа рҩаш?!
Издыруада
Ерцахә ԥагьа знымшәоз,
Издыруада излеиԥшхаз абааш?
Издыруада
Аамҭа аӡы-хәашь,
Еилаҩынтуа,
Иаҿаҵәо изхәаҽуаз,
Азқәа иазныжьны ӷба ԥҽыхак,
Ахаҭа егьамыхькәа инзырхаз?..
Аҿы еилго иҟазар,
Иашан,
Ицәырнагон уи зқьы хлымӡаах.
Адгьыл ду рӡыӡо,
Иҳәҳәашан,
Митәы цәгьа ахылҟьон Ерцахә.

464

Усҟан,
О, усҟан аԥысуак
Дҟалозма, амца зымкрыз!
Усҟан, сҩыза,
Уаргьы саргьы усҟан
Иеилаҳкаарын агәырҩаҵәҟьа захьӡыз!
II
Атомқәа ирынӡалом
Ари адгьыл иахҭысхьоу.
Ҳәарада,
Сышьхақәа зыршлаз гәырҩоуп.
Имариамызт
Уи амҩа, аԥсуа дызнысыз, –
Ахрақәа ирҿалакьуа иҩеиуаз мҩоуп.
Дыӡуазар – дыӡуан:
Аӡыблара даман,
Наӡаӡа
Ҿааҳәыра ахьимоушаз дагон.
Аха, о, ажәҩан
Игәыҭбаара абама?
Ичеиџьыка абама?.. Агәаҟра дацәцон.
Ӷашақә иааиуаз
Ҳәаҭыхла диԥылон,
Зтәылаз
Зыԥсҭазаара еснагь изҭахыз.
Аԥсуа изыҳәа –
Дунеин Аԥсынтәыла,
Дашьҭамызт
Дгьыл ҿаҵа, аҳәаақәа дырхыс…

465

Исҭахым
Уаақәлар ус баша уцәыс-жьысуа,
Иахьа ари адгьыл
Џьанаҭс иԥхьаӡа.
Угәырӷьа-хәмаруа
Ҳадәқәа уанырхысуа,
Ҳҭоурыхгьы умаашьакәан иҵа.
Араҟа
Иамадоуп сабацәа рыбаҩ,
Ирыман
Уахьгылоу аҭыԥгьы ҩныргәыс.
Ухы ламырҟәыкәа,
Ус баша унахысыр,
Иудыруаз,
Ушьҭысхран сыҟам ҭахыс.
Араҟа
Дгьыл ҿаҵа шамаха иуԥылом,
Аԥсуа ихаҵара аӡбахә зымҳәо.
Иҭоурых уаԥхьар,
Ухәы-ужьы еиланаргылап,
Улымҳагь иҭаҩышт, арҵәааҳәа иҳәҳәо,
Ахацәа ахьнеиуа,
Аҽышькыл иангылан,
Аҿаҩақәа рцәажәо, иеивасны иахьцо;
Алҩа еилахәашь
Ақыҭақәа ирхылап,
Атәыла ахыи аҵыхәеи иахьӡо.
Сара абри адгьыл
Сааӡеит гәыблыла,
Агәырҩа иаршлаз Ерцахә ду саԥоуп.
Исхашҭыр ҟалом, нас,

466

Абри адгьыл зҭагылаз:
Анацәа рылаӷырӡ ала икәабоуп…
III
Ашхәақәа,
Амшын Еиқәа ихыхәхәала,
Сара сышьха қыҭақәа ҭарцәны,
Ицон,
Ауаа мҵарс, еишьҭалан,
Сгәы ҭыхны, сарӷьа нап ҿҵәаны.
Еҳ, иараби,
Амҩа уахь ианықәлоз, –
Агәаҟра мҩа ианықәлоз, –
Закә мшыз!
Зыдгьыл гәакьа,
Зџьынџь хазына знықәлоз,
Ԥсадгьылда
Раԥхьаҟа ирзыԥшыз!
Агәы ҭарҷаҷан,
Имшаҭа иаӷрагылеит
С-Аԥсны ԥшӡа –
Сҭыԥҳа ԥшӡа, сыхьҟәыршәа!..
Аха, сҿаԥхьа иааин,
Ҽа аамҭак гылеит,
Иагьарҿыхазеи сгәаҵа шаҟа ашәа!
Иааиуеит аӷба,
Иагәыҵаҳәҳәан гәыблыла,
Са сзықәгылоу адгьыл аԥацәа.
Абираҟ ҟаԥшь
Ԥыруа иахаргылан,
Урҭ ирԥылоит Аԥсынтәыла гәырӷьаҵәа.

467

Аԥсны аҵеицәа,
Са сакәыхшоуп шәаԥсуара,
Са сакәыхшоуп
Шәыламыс, шәуаҩра!
Шәҟыбаҩ дшәырба,
Шәықәгьежьаароуп, шәас, уара,
Излымшо дарбан
Иахьа мҵәыжәҩада аԥырра!
Ажәлар еихан,
Асқьала ашҟа идырласуеит,
Аӷба иазыԥшуеит, рылаԥш ахмыршәа.
Шәа-ӡыӡарак
Сгәаҵа ицәырҟьа-цәырасуеит:
Ирдыруамашь,
Ирхамышҭкәа, рабацәа рбызшәа?
Абар,
Аӷба ааины асқьала иаадгылеит,
Маҷ-маҷ иагхо,
Маҷ-маҷ иагхо аныҟәашәа.
Снапы ахьысшьит,
Сара снеин, сыҽнадкыла,
«Иҭабуп, аҩыза!» –
Сгәы инҭыԥрааит ҩбаҟа ажәа.
Амузикарҳәаҩцәа
Хәмаруеит иасны, ҽышәала,
Аӷбахь
Ауаа еидгәыԥлоит, аа, иеиваҩ.
«Уа мшыбзиа, ҳашьцәа!» ҳәа аԥсышәала
Ажәа гәыкқәа слымҳа уа ианҭаҩ,
Уи музикан,
Уи ашәа ссирын са сзыҳәа,

468

Сгәы арахәыцқәа ирхьысит ихааӡа.
Са сазыԥшын,
Сара издыруан, уи аныҳәа
Аԥсынтәыла
Ашҭа ишҭалоз иххаӡа.
Сара исҭахын,
Зегьы убра сырԥыҩлан,
Гәыҭыӷьӷьала
Ирасҳәарц ҩбаҟа ажәа:
«Ҳашьцәа аԥсуаа!
Уарла-шәарла ҳа ҳаигәныҩлон,
Аха иҳаман,
Иҳамаӡан шәҭыӡшәа.
Дарбан ԥсыуаз,
Дарбан шәа шәызхьаамыз,
Дарбан
Ишәзыԥшымыз иахьа-уаха?!
Хашҭра рықәым,
Хашҭра рықәым, мап, ахааназ,
Агәаҟрақәа,
Ҳгәаҵа иҭысыз имцаха.
Аха урҭ зегь
Џьаҳаным рҭыԥуп!
Ҳхы иакәыхшан,
Иахьымаара иҳашьҭып!
Ари –
Аԥсуа иџьынџь ауп,
Ари –
Аԥсуа инхарҭа ауп,
Ара
Агәырӷьара иаҳҭап ҳара аҭыԥ!

469

Шьҭа Аԥсынтәылаз,
Аиашами, са сгәы ҭынчуп,
Аҵеицәа зегь
Еиднакылт, рыҩны иахуп.
Шәынха-шәынҵы,
Абраҟа шәара ишәџьынџьуп,
Абри адгьыл, ҳашьцәа, шәа ишәтәуп.
Шәа ишәтәуп
Арҭ архақәа,
Ашьха ӷьазӷьазқәа,
Ӡынгьы-ԥхынгьы
Игылоу иҟәашӡа ишланы.
Еидара хьанҭак ықәнахит
Ерцахә ԥагьа азқәа,
Уи ақәра ду ахашҭит, шәара шәбаны…»
Са сгәырӷьара
Ҳәаак ара иабамаз,
Сылабжышқәа сызнымкылазт, икаԥсон.
Абри амш, мшәан,
Са сыблала избама?!
Цқьа снаԥшызар, сгәы ҟадыџь сажьон.
Лаԥшҵашәаран…
Амшын еиқәа ихыхәхәала,
Сара сышьха қыҭақәа ҭарцәны,
Ицон ашхәақәа,
Ауаа мҵарс, еишьҭалан,
Сгәы ҭыхны, сарӷьа нап ҿҵәаны…
IV
Сахьыҟазаалакгьы,
Са сыбла иаахгылоит

470

Арҭ ҳашьхақәа, Ерцахә ду зхадоу.
Иацлаз џьысшьоит амч –
Сара исылоу,
Иаҳа исбарҭоуп сымҩагь ахьгоу.
Ирхаануп
Ҳадгьыл зыргәаҟхьоу ахҭысқәа,
Аха игәыҭшьаагоу уазыррак иаҿым.
Игылоуп
Акала ргәы намыҭрыскәа,
Рацәак рылахьгьы рзеиҵымхуа, ҿымҭ.
Ашьа рыцрататоушәа
Сгәы иснаҭоит иахьанӡагь
Ркалҭқәа, ҳа ҳазныртәалан ҳрааӡаз.
Шаҟантә, ҵаны,
Рымҵан иацралахьааз амца!
Шаҟантә,
Изҳәода, урҭ алҩа рҿатәаз!
Урҭ иргәалашәоит,
Архақәа ирызнан,
Ҳажәлар рҽеидкыл ара ианынхоз.
Мшын нырцәҟа иргоз
Рымбо иҟаларызма,
Уи шыгәныргоз мацара имышлоз!
Ацәгьа, абзиа,
Ахәахәа, аиаша,
Анырхага, аҭархага, хырҳага злаӡам,
Рҿаԥхьа ииасуа,
Акакала ирбашан,
Зны ргәы иҭаҵәуаргьы алшон маӡа.

471

Аха
Рыхқәа рықәыжьны имгылеит.
Хагәха ирныкшоз
Аԥсҭазаара амшын,
Зегь анычҳан,
Ишгылаз иаԥылеит.
Гәыӷрак рыман, насыԥк иазыԥшын…
V
Иааит уи аамҭа,
Инага еиҿазыжьыз
Ешьеи ешьеи, аби ԥеи;
Аамҭа,
Ҿааҳәыра ахьамоушаз инзыжьыз
Иажәыз,
Ихәарҽха инхаз адунеи.
Иааит уи аамҭа,
Иаацәырҵт уи адрама,
Ҽа сценак аатит, ианҩаха аԥарда.
Хгарҭа рмоуа,
Иааилагьежьт аргама
Амал-уаа,
Русқәа цәгьашәа еилаԥаҭа.
Ҳадгьыл гәырӷьон,
Ишышәҭшаз абазаап,
Шьҭа аԥсеивгарахь иаҳа имариахон.
Рыжәҩа еибыҭан
Инеиуан кьаразаа,
Агәырҩа иаражәыз атәыла ҿахон…
Дыҟоуп
Ақәԥара иалҵыз еибгала.

472

Дыҟоуп
Зыԥсадгьыл азыҳәа иҭахаз.
Қьаад ианымҵакәа,
Инижьт аӡәы ажәала
Ҳәамҭак,
Ихылҵыз уасиаҭны ирзынхаз:
«Са сҭахазаргь,
Аԥсҭазаара аанҿасрым.
Адунеи ду нхарым иҭацәӡа.
Аӡәы дсыгхеит,
Дсыԥхеит ҳәа агәахәрым,
Иԥшрым акраамҭа алахь еиқәҵа.
Есышьыжь
Игылалашт амра гьамгьамуа,
Ашәахәа гәыбзыӷ зегьы инархьыгӡо.
Иеихьымӡа-еиԥымӡо
Инангылалашт амҩа,
Иццакы-ццак зус ахь ицо.
Арҩашқәа леилап,
Аԥаҩқәа ирыцәхасуа,
Амшынқәа ҭабылгьо иҭаиазаашт рыҭра.
Зны ажәҩан
Иаҵаԥшуа ирбап иказказуа,
Иаҿызаап икыдхаҽа зныхгьы ақәоура.
Рышьхәақәа еивҵазаашт
Ацәгьеи абзиеи,
Урҭ еинышәашьа рмоуа иқәԥалап.
Иеибархаҵо
Инеилап аҩызеи аҩызеи,
Аиаша иазгыло аиааира ргалап.

473

Абзиабара ирнаҭап
Ауаатәыҩса амҵәыжәҩа,
Иахьа ишырнаҭо, ишырнаҭоз иацы.
Ҽаӡә, ибла изаҟәымго,
Даҵаԥшлап сыжәҩан,
Амра ихацеилап, дарыхьлап аӡы.
Избоит
Ашьхацамҩа,
Саԥхьаҟа ишьҭоу,
Избоит сара сышьҭахьҟа инхаз.
Избоит
Есааира адгьыл ду шышәҭуа,
Иццышәха ишьҭазҵоз
Зқьы мца ишырцәынхаз…
Сыҷкәын,
Уи иҷкәын,
Уи иҷкәын дҩагылап,
Аԥсҭазаара игәы аҳәо – схаҭа!
Сызхьымӡаз даԥыло,
Дгәырӷьо дахьрылоу,
Адунеи ду уи иблала снықәыԥшып еиҭа!...»
VI
Сгәы аналаҟам ыҟаз,
Схы анысҭахымгьы ыҟаз,
Аха сыдгьыл сҭахымкәа
Мамзаргьы исшәиуа,
Исзеиӷьу азыҳәан сагәҭасны
Исҭиуа,
Адәы санықәхо, – сыхнымҳәааит аҩныҟа:

474

Ахра саҿазар, саҿҟьааит скаууа,
Амшын схызар,
Сызхымҵуа сыххалааит,
Ацәҳәыра сықәзар, сықәк, аҭакар!
Ажәҩан аҵаҟа
Сынхааит сара схала,
Ҿааҳәыра смоуааит, имааҩааит схабар!
Уи – сара сакәзар,
Сиеигӡом ҽаӡәызаргь.
Кәыкәымдрак иҽеиҭаргь, дыԥхасҵоит ажьа!
Иҳазҭода
Ҽаџьара
Абри адгьыл аҩыза!
Иқәҭәоуп абри адгьыл ҳабацәа ршьа.
Урҭ еиқәдырхеит абызшәа,
Ҳазлацәажәо,
Ирылган иааргеит зқьы мца.
Урҭ еиқәдырхеит
Абри адгьыл, абри ажәҩан,
Иазхәыцуан азыҳәан еснагь ҳлахьынҵа.
Уи зхашҭыз –
Идлоит изидымхуа ахара,
Сықәыԥшыр сҭахым ара уаҳа ихацәа.
Са сыдгьыл сҭахым
Иахьазыҳәан мацара,
Уи рзынсыжьуеит уаҵәы зны сԥацәа.
VII
Ома збахьоу –
Згәы дара иӷәӷәаз,

475

Ома зыхҭысхьоу –
Зегь зычҳаз,
Згәы ҭаԥырҽхьоу –
Зыхәра ӷьаз,
Згәы дырдысхьоу –
Зегьы рцас
Аццышә иалҵыз, абылра иацәцаз
Аԥсуа дгьыл – анык леиԥш сзааӡаз!
Аԥсуа дгьыл – сҵеицәагь зааӡо!
Иахьа аразҟы мҩа ианыланы ицо!
Срыкәахшоуп
Ушьхақәа, урхақәа, удәқәа…
Уаԥсуа ажәа –
Сгәы аҵәымыӷ алызхуа ажәоуп.
Уаԥсуа ашәа –
Схьаақәа зегьы схазыршҭуа ашәоуп.
Сымала
Тәымџьара
Зны ахара сшыҟоу,
Уи слымҳа ианааҭас, схы збоит уамашәа.
Сгәы сыхоит,
Исыԥхьоит иаразнак аҩныҟа,
Сҟалоит
Аԥсны зегь убрантә избошәа.
Уи гәхьаазгоит мызкала,
Зыԥсадгьыл иахыргаз,
Наӡаӡа уи иацәдырӡыз аҵеи
Иԥсадгьыл шыгәхьааиго.
Акаҩҳәа иаацәырган,
Ианнықәыҩ ҩаԥхьа иҿыцӡа адунеи,
Схәыцуеит:
«Иарбан сзымиааиуа, сызхьымӡо,

476

Ихьанҭам сара сымҩа,
Сыжәҩан лашоуп…»
Иаԥсыуоу абас
Зхы инаркны зшьапы аҟынӡа,
Аԥсуа ашәа –
Амҵәыжәҩақәа изҭо ашәоуп.
Аԥсуа ашәа!
Аԥсуа игәҭыхақәа еиҭазҳәо,
Ицахьоу даззырхәыцуа, иԥеиԥшу изырбо.
Уара уҿааухар,
Сгәы иснаҭоит абасшәа:
Аҿаанахазшәа амшын ду цәқәырԥо,
Еилаҽҽо,
Арҩашқәа дәықәлазшәа агәгәаҳәа,
Аӡиасқәа леиуашәа аԥаҩқәа кҿыӡәӡәа,
Аԥсуа икниԥаазшәа
Ақәԥараз ҳәа,
Дыбжьасха дрылоушәа уи иаӷацәа.
Аԥсуа ашәа!
Ахаҵара ашәа гәыҭгага!
Схьаақәа схазыршҭуа, сыхәра зырӷьо!
Уара усыцымзар,
Сымҩа сабагоз!
Усцәыӡыр, сҟалашам аҳауагь сызхо.
Угарашәан
Сыблақәа анаахыст усԥылеит,
Схы-сгәы зегь
Насыԥ лашаран уахьӡо.
Сахьцалак
Уиаахыс усыцуп гәыблыла:

477

Зны –
Аҽыбӷаҟазацәа ирашәан ицо,
Зны –
Аӷьара иқәыҩуа, ақыҭақәа ирылоу,
Зны –
Архақәа ирхыҩуа, ашьхақәа ирҿоу,
Аԥсуа,
Дшыԥсра дықәзар, дзыргыло,
Омажә зегь ирхаану, есқьынагьы иҿоу.
Аԥсуа ашәа –
Гәы-џьбара,
Аԥсуа ашәа – иҿыхоу,
Изныԥшуа аԥсуа ихьааи игәырҩеи,
Усыцхраа –
Ҳәашьа анысзамҭо сыгәҭыха,
Усыцыз,
Уқәыз наӡаӡа адунеи!
1971

АДГЬЫЛ АХЬАА
I
Амҩа санықәу,
Сантәоу сынкахәыцуа,
Иҭаҩлоит са слымҳа аӡә ибжьы.
Иааиқәтәеит шысҳәо,
Абар, аҽарҿыцуеит,
Иааиланаргылоит уи са схәы-сжьы.
Издыруада ԥхыӡзар,
Сгәахәуеит сааҿыхар,
Аха еиҭаагахт, аа, сааигәа исаҳаит.
Инымҵәоз сыгәҭыхақәа
Ирыцлеит ҽа гәҭыхак,
Ҽа хьаак, ҽа гәырҩак сеилнашьааит.
Сахьақәак цәырҵуеит –
Сылаԥш нархымшәо,
Хы аԥыргашьа сымҭо – тышак ааскьоит.
Агәхьаа скымшәа,
Исаҳаргьы сҭахымшәа,
Акыргьы сныҟәеит, аха бжьы ҟадыџь гоит:
«Исыртытырц сҭахым, мап,
Шәхьаақәеи шәгәалақәеи,
Аха аҿымҭразгьы исымам алша.
Сара аамҭа аӡлагара сахәлашәан,
Салагеит,
Сыбаҩқәа ццышәха иамгеи аԥша.
Сымцахә андырцәоз –
Исмоуцызт лакьакьа,

479

Сдақәа ирҭахәмаруа ирҭан
Сара сшьа.
Адунеи ду сықәын
Сҽырхаҵа, сҽырԥагьа,
Уи наӡаӡаз са исырҭазгьы џьшьа.
Аха схәыцрақәа башан,
Сыгәҭыхақәа еижьаган,
Лаԥшҵашәара гәыҭҟьаган
Сыԥсҭазаара мҩаст.
Уаҳа са сымҩа хнымҳәырц инаган
Уа ушҟа, Освенцим, сыццышәха сызгаз!
Инапқәа ҿҩаар акәмыз
Раԥхьаӡа ихысыз,
Инапқәа ҿҩаар акәмыз
Амца азыркыз!
Среиуам
Згәы ҭрысыз, ихьаҵыз, исысхаз,
Уи азакәзаап снаган саргьы сызҭакыз.
Сыҟам иахьа.
Инхеит сара исусыз,
Сара исҳәашаз, изушаз нхеит!
Иусым,
Иусым сауриа, саурысыз,
Сызлахәара сшашьҭаз – саԥхеит адунеи!
Шәа шәызҭагылоугьы
Еилыскауа салагеит,
Иахьа аҿымҭразгьы исымам алша.
Сара аамҭа аӡлагара сахәлашәан,
Салагеит,
Сыбаҩқәа ццышәха иамгеи аԥша!..»

480

Ҳгәы ҳҽанызҵо дарбан?
Ас мацара
Уи ибжьы ааиқәымтәо изгалари?
Насгьы,
Ба дыбтәызар уи, агәысакара
Иқәхаз Ан, ба дыбтәызар уи?
II
Иҳақәшәира
Даԥылалааит ус ашара!
Лыблақәа ааԥшуеит ауп, уи дымԥсит.
Еибашьра
Инаскьалган хәҩык ахшара,
Аӡәы заҵәыкгьы аҩныҟа дымгьежьит.
Аиҳабы джуп, нахьхьи,
Днепр ахықәан,
Дышнеиуаз,
Брест дҭахеит агәыбжьанытә.
Ишьҭанеиуаз
Берлинҟа амҩа дуқәын,
Аха уанӡа дзымнаӡеит иаргьы.
Ашәҟәы еиқәаҵәақәа
Хԥа лашҭа иҭаргалт,
Хынтә иааҳәит уи лдунеи ахаҭагьы.
Лыҽшылзымшьуаз,
Ишлымамыз ахгарҭа,
Абар, икылҟьа иаахит даҽакгьы.
Аибашьра цон.
Ишцац еиԥш, еишьҭагылан,
Ашықәсқәагь цон – ашәеиқәаҵәа шылшәыз,
Дуазыруа,

481

Иааиуа ашара уи даԥылон,
Лыԥсы ҭакьакьан аиҵыбӡа дахьизыԥшыз.
Ахысбыжьқәа анеиқәтәа,
Аӷа ианилга,
Ан-жәымҭацәгьа аиааирамш данахьӡа,
Илызхарыз џьылшьон, рыцҳа, илбаз,
Дхынҳәрыз џьылшьон, рыцҳа, аиҵыбӡа…
Убри иоума, нас,
Освенцим аконцлагер
Зыбжьы ҭыҩны иааҩуа есымша?
Ишԥеиҭахыз, ах,
Аҩныҟа даақәлар,
Аха ибаҩқәа ццышәха иагазар аԥша?
III
Издыруада,
Уи ҳара даҳтәымзар,
Аха дҳавагылазҭгьы ешьаҵас?
Балканынтәи Урыстәыланӡа –
Дтәымхарц! –
Данысзар аибашьра амҩа хаҵаҵас?
Издыруада,
Уи ихьчозҭгьы Прага?
Краков ма Варшава акәзар дахьиз?
Иааирала
Берлинҟа зымҩа нагаз
Дрылагыла дцозҭгьы иаргьы аӡәыс?
Италиа ԥшӡа дааӡоу,
Уи дболгару,

482

Дчеху, дысловаку… Зегь акоуп!
Ҳадгьыл кәымпыл
Иман уи зны гарас,
Агәырҩа иаршлаз аны ҟадыџьк дылԥоуп.
Дабаҟоу, нас,
Иԥшу Ан лԥазаҵә?
Дабаҟоу ма иҭынхадоу ахәыҷқәа раб?
Ишԥалуеи уи,
Згәы икыдхоз: «Нан, ишԥазуеи?!»
Ҳасабшьа змам излалҭазеи ҳасаб?..
Гәырҩа змымҵәо анацәа –
Иахьанӡагь! –
Иԥсымкәа-ибзамкәа, ирыхьыз агәра мго,
Адәы иахьықәу,
Рыбла ихгылоуп амца,
Амца – зегь еилабыл-еилаццышәӡан изго.
Урҭ ҵаауеит:
«Иабаҟоу, ҳҵеицәа абажәгеи?
Рыԥсы ҭамзар,
Ҳара ҳзықәхазеи адәы?»
Ари абан,
Агәы шабан,
Адгьыл ҿажәкуеит,
Иамоуп иара адгьылгьы аҳәатәы.
«Иабаҟоу, мшәан, Лидице, –
Иҵаауеит Адгьыл, –
Иабаҟоу, мшәан, изгазеи Орадур?!»
Уи иаҭахуп иахьа,
Аҵеицәа аадкыл,
Аиаша ахаҭа абла иҭанарԥшыр.

483

IV
Ауаҩы иеиԥш,
Адгьылгьы ажьы ахьуеит,
Иԥшқоуп,
Иразуп уи цәгьаӡа.
Арахь,
Агәы дықәыжь дыржьаӷьуеит,
Ԥеиԥшцәгьа ирҭоит зынӡа;
Идырхәашьуеит ижәҩан,
Ԥсеивгаха ирҭом
Иара, ауаҩытәыҩса рыцҳа ихаҭа.
Цәҟьаран
Икыдуижьҭеи иҵуазеи иԥсырҭа,
Аха гәыӷрак
Еснагь уи дҭаԥшуеит алакҭа.
Адгьыл агәы ахьуеит –
Ажәҩан аныцқьам,
Уи ианаҵажьу алҩа ҳанто.
Адгьыл агәы ахьуеит –
Агәыла даныҵҟьо,
Дԥаԥашькны игәыла ихкаара данҭоу,
Аҩныргәы аӡы ықәҵан,
Акашәа имԥхьаӡаӡакәа,
Ахәышҭаара амца андырцәо зынӡаск.
Адгьыл агәы ахьуеит,
Анышә ахь ианагәо
Ауаҩы дуаҩны иахьанӡа даазгаз –
Уи иламыс.
О, Аламыс зцәыӡыз –
Ицәыӡуеит зегьы. Дишаҭом иашьа.

484

Изгәамҭар
Иуаҩра аҳәаақәа дшырхыҵыз,
Днылагылоит днеин иара ашьа.
Адәы иқәирхоит
Асабицәа аныда, абыда
Ма Камбоџьа,
Ма нахьхьи, Виетнам.
Игоит иццышәха уи қалақьи қыҭеи,
Игәы ззыбылуа дгьыл ҿаҵакгьы шьҭам.
V
Ҳзааӡаз адгьыл!
Адгьыл гәыраз!
Ауаҩытәыҩса ишьа зҭаныҟәо идақәа
Зынӡа иреиԥшу џьысшьоит,
Ицырцыруа,
Угәы иқәышьқьырны инеиуа уа уӡқәа.
Шьазар алшон,
Уӡиасқәа шьазар алшон,
Угәы иқәҭәахьоу ашьа рҭазар
Еизганы.
Аха иулабеит,
Зегь улабеит иаша,
Ма, амра ԥхар, наҟ ицон
Ишьҭабаны.
Саԥхьа иқәгылоу аглобус еиԥш,
Ԥшьаала
Уажәгьы угьежьуеит, Адгьыл,
Угьежьуеит.
Аха иухашҭырц залшом аламала

485

Узнысыз амҩа,
Уи наӡаӡа иузынхеит.
Адгьыл агәы ахьуеит,
Агәы егьдууп, ианрызхәыцлак
Џьордано Бруно, Галилео Галилеи…
Аха амра ашәахәақәа усгьы ихәыҵҟьон,
Уаҩы изыҟамҵеит урҭ ахамԥхо адунеи.
Уара дуқәлан,
Аха усгьы дқәыԥшӡан,
Ауаҩы дгылоуп иахьа деиқәҟаца.
Уи агәра игоит
Ишыссирӡахо умшқәа,
Иа инапоуп изну улахьынҵа…
VI
Аха
Са сыбла ихгылоу былроуп.
Аха
Са сыбла ихгылоу нҵәароуп.
Ах,
Сара сыбла ихгылоу хлымӡаахк
Еиҭах
Сгәы афоит, исыцрыхоит еиҭах.
Сахьцалак
Сароа исыцуп уи гәырҩаха.
Сахьцалак
Сара исыцуп, сакуп сеимырхха.
Адгьылгьы
Агәы ахьуеит, аа, сара сеиԥш,
Адгьылгьы
Агәы ахьуеит – иаԥеиԥшуп са сԥеиԥш.

486

Адгьылгьы
Аблақәа ирхымҵуа былроуп.
Адгьылгьы
Аблақәа ирхылҵуа гәырҩоуп.
Адгьыл
Иахьанӡагь ихьааха иацроуп
Анна хәыҷ –
Анна ҟәыш, с-Анна… лыԥсра.
Иалшон уи,
Анна Франк, сара дсыԥҳазар,
Сыҩны дыҩназар лыбла гәыкқәа иаҵәаӡа.
Акыркырҳәа лыччаԥжь саҳауазар,
Иссирӡахарц лара лыла слахьынҵа.
Аҩны сдәылҵыр амуаз
Дшысхьынҳалаз,
Даансыжьларын хәылԥазынӡа слызгәыкуа.
Санаахынҳәуа
Сыхәда днахьынҳалон,
Сшьамхы даақәтәон Анна дымраха.
Иалшон ма
Анна Франк сара дсаҳәшьазар,
Ҳҩыџьагь ҳалҵзар зны анык лцәа.
Схаҭа дсеиԥшны,
Сгәы лгәызар, сшьа лшьазар,
Сааигәа уи дызбозар сгәырӷьаҵәа,
Уи акәым,
Иалшон иахьазы данызар,
Сԥа диаҟаразар уи лыԥҳа.
Анна Франк адәы данызар!
Иалшон…
Сара лыхьӡ ауп издыруа, исаҳа.

487

Уи лхәыҷра ҩыҵхахаанӡа
Иақәхәлеит,
Уи лхәыҷра агыгшәыгҭра иҭашәеит.
Иуаӷеимшхараз
Аконцлагер дахәлашәеит,
Ишҿалаз еиԥш, ашәҭыц хәыҷ кашәеит…
Анна хәыҷ лакәзар изыбжьу, нас,
Игәыҭшьааган сара сааигәа иго?..
Ҳадгьыл ду, агәаҽанызаара умаз,
Усабицәа рымҩақәа анҭабго!..
VII
Ажәҩан иаҵасуа
Ашьхақәа гылоуп,
Ашьхақәа реиҳа еиҳаузеи, ҵаны?
Иҟамкәа,
Иҟоуп ирхыҳәҳәо зегь рыла,
Дыҟоуп урҭ раҳ – А у а ҩ ы.
Амшынқәа,
Аокеанқәа ҭабылгьо иҭаиами,
Урҭ реиҳа иҵаулоу абаҟоу, иаба?
Ауаҩытәыҩса игәы аиҳа
Иҵаулоу ак ҳамам,
Уҭахызар ажәҩангьы адгьылгьы еимда!
Хьуп адунеиаҿ
Зегь реиҳа зыхә шьҭыҵыз,
Иабаҟоу уи аиҳа зкапануа ҽакы?
Идыр ахьы иамоу ахәгьы шацәыӡуа,
Ауаҩы дзыԥсаҵәҟьоу анырдыр зегьы.
Аха ацәгьа
Ац хырџьаџьақәа ахуеит,
Акапеиашәа ауаҩ ихә ду ԥхьаӡа.

488

Ауаҩ иеиԥш,
Адгьылгьы агәы ахьуеит,
Иеиқәнаҵоит уи алахь цәгьаӡа,
Ламыс анимам,
Данықәло дгыгшәыгха,
Иԥсы қымқымуа данашьҭоу атәым…
«Шәынхара зегь
Амца ацрашәҵарц егьшәыгхом, –
Адгьыл уазыруеит, –
Иаҭахым, иа-ҭа-хым!..»
VIII
Сара сыдгьыл –
Уи сара исыхкаарам,
Аџьыргәал аанда акәыршан сҭатәам.
Сара сыдгьыл –
Зегьы иҳамоу гарас,
Ҩныс иҳамоу, зегь ҳахӡыӡалар қәнаган.
Аха сгәы ҭынчым.
Схәы-сжьы ааилагылеит,
Иахьа уи зҭагылоу саназхәыц.
Ари абжьарак
Ԥхыӡ ҿаасҭақәак срылоуп.
Абар руакы.
Абар сара сыԥхыӡ:
Ажәҩан иалахын
Алаҳәақәа ҟыруа,
Адгьыл шьҭан абылфҩы ахышәшәо.
Схы здыскыло данысмоу,
Суазыруа,

489

Сгәагәо снеихуан, са сгәы сахаԥжәо.
Исабаха
Сылагылан шьамхахьы ахәа,
Иара ажәҩангьы хәа-ԥшшәын иахаз,
Исыздыруамызт
Абри адгьыл шьҭа сызлахәоз, –
Амца зхысыз, аццышә иагахьаз.
Џьара ҵлакгьы
Нымхеит ма машәыршәа, –
Схы знысҟьара, схала санынха.
Зынӡа сшәомызт
Сара шьҭа сыԥсыр ҳәа,
Адунеи зегь шьҭан иқьаԥҭаха.
Аӡба!
Агәхьаа скымызт ӡмах ҭабаазаргь,
Маҷарушәа изжәрын, абас санҿажәк.
Аццышә сықәнаут,
Ианымтәаӡа аԥша иасуаз,
Исымбеит
Ҩаԥхьа схы назласкра ҩнашәк.
Длашәы, дцыркьы,
Дсаӷа, дсыуа,
Аӡә дызбар сҭахын, аха иааг!
Иара лакгьы тәамеи
Џьара иууа,
Схала сынхеит, схала, сара агәаҟ!
Сыҳәҳәар сҭахын,
Аха иамуит, сҿы ааилымгеит,
Сылаӷырӡқәа сӡамҩа иқәкьаса икаԥсон.
«Издыруада,

490

Анцәа ихаҭа абри изхымгар?
Имбацзар акәхап, ибар – деилаԥсон!»
Аха уигь сизгәамҭеит,
Иҽирдагәан,
Ахара здыз агеит иҳәарашәа,
Ихы аасықәимкит уаҳа,
Са сахьгәаҟуаз,
Хьаас имкит сагаӡап ҳәа агәыԥжәа.
«Ахара зхароу
Рхара рхы иҭаԥазааит,
Аха изхарам, – ҿаасҭит, – о, Анцәа,
Изхарам
Урҭ ирыцқәыбылны изцазеи?
Изнымхазеи адәы ишықәыз, игәырӷьаҵәа?!»
Сааԥшызар,
Амра хахаӡа иҩагылон,
Игәыбзыӷын, ихаан уи ашәахәа.
Сывараҿ,
Инап хәыҷқәа ихы рынкылан,
Сыҷкәын хәыҷы дыцәан дҭахәхәа.
IX
Дԥышәырччоит уи
Драҳаҭӡа дахьыцәоу,
Ԥхыӡ ссирк далазар акәхап уаха.
Уаҵәы зны
Дзырччо, дзыргәырӷьара ахыҵәааит,
Илашааит идунеи мраха!
Аха издыруам
Макьана ишыҟоу игәыҭҟьагоу,

491

Аԥшқа издыруам ишыҟоу сзыцәшәо.
Ибом, изгәаҭом
Џьара амҩақәа ахьнагоу,
Абомбақәа, адгьыл рӡыӡо, ишыԥжәо.
Ҭынчроуп,
Ԥхарроуп ара уажә ауадаҿ,
Шаанӡа уцәаз, нас, аԥшқа, уҭахәхәа.
Са сҭынчым,
Сҭынчым, аф аст, изывбада,
Иабантәааи сзызхәыцуа: «Уаҵә амш ааилахәар?
Ажәҩан иааҵалар
Аԥҭақәа еишьылӡа,
Угәы аҭра иҭыҵуа, уааԥшыр ушәаны?..»
Срыҵаҟьан,
Схәыцрақәа касцон идәылцан,
Аха иауам, џьым, иауам уажәааны, –
Уара ураҳаҭӡа
Сааигәа уаныцәоу,
Адәахьы иууа ианавоу аԥша…
Адгьыл агәы ахьуеит.
Адгьыл агәы ахьуеит,
Сара сеиԥш, иҭынчым уигьы есымша.
Ҳнанагаз џьысшьоит,
О, тышак ахықәан,
Саԥхьа-сышьҭахь зназы иаалашьцеит.
Аха аԥшқа дыцәоуп,
Хьаас акгьы мкыкәа,
Сара истәуп ҳәа уаҵәтәи адунеи.

492

X
Ажәҩан саҵаԥшуа,
Сгылоуп скахәыцуа,
Избеит уи иаҳа иҳаракны.
Избеит
Иацтәи ҳдунеи аҽарҿыцуа,
Ҳадгьылгьы –
Мҩа харак иқәу ӷбаны.
Ицахьеит уи аӷба
Аганқәа акыр цәӷәыхаа,
Иаргьы ӡыхгылан акраамҭа изазо.
Ашьхарахь, аҩада,
Кырцхын илеиуаз,
Аҽкыднаҟьон алада амшын ду цәқәырԥо.
Аха амшынгьы
Анбанӡагәаҭеиуеи,
Иеиқәтәоит, ишнеиуа, маҷ-маҷ, афырҭын.
«Ԥхьаҟа!» –
Аҟәара зегь иахыҩуеит аӷьеҩҳәа,
Иаркыз амшын «агәашәқәа» аанартын.
Амшынуаагь тәамызт
Ари амш иазыԥшымкәа,
Уи шеилгоз,
Рымҩагь ишықәлоз рымбо.
Инеиуеит аӷба
Мшынк ахьтә ҽа мшынк ахь,
Инеиуеит аӷба – аокеанқәа еиҩырффо.
Макьаназ уи
Иага мчы ӷәӷәагь аԥылоз,
Ицҟьа-шәҟьа еилаҭәоит ацәқәырԥа.

493

Ихаҳәха иацы зны
Аҵаа ахьыхшәылаз,
Иӡыҭны уи шлеиша збоит лабҿаба.
Аҳауа иалышәшәоит
Ааԥынра афҩы-хаа,
Адгьыл аидарагь маҷк иласуп.
Уи, агәы ҷкәынха,
Иахьа ашьыжь ианҿыха,
Адунеи зегь гәыӷрала иҭәуп.
1972-1973

АШЬАУАРДЫН АМҴӘЫЖӘҨАҚӘА
Аԥсны жәлар рпоет
Дырмит Гәлиа диижьҭеи
100 шықәса аҵра иазкны
Амшын ахықәан
Иблахкыгаха
Амшын агәы ихыҷҷалоит
Иахьа амра, ашәахәа ҟәандақәа разӡа.
Ршьапқәа еилаԥса инықәиан,
Абар, ԥшьаала,
Ацәқәырԥ ацәа иҭанагалеит ихааӡа.
Нахьхьи хара
Аԥра ҟәашқәа хгылоуп,
Зны игазҽазуа, зынгьы ирымам ҽырҵысы.
Иҟьалан
Ԥҭакгьы ажәҩан гәы-цқьа ихылом,
Икаууа, ҭынчроуп иҟоу иахьазы.
Игәырҭәыгоуп
Агаҿ иавоу ааԥын ҳауа,
Уи ԥсыршьагоуп, ухы-угәы зегь еимнадоит.
Иарбан гәы-хәшәу
Арҭ иреиӷьу ҳара иҳауа, –
Ҩада – ашьха, лада – Амшын Еиқәа ҽырбоит.
Уахь, Ерцахәҟа,
Асы ықәжьуп, аа, макьана,
Ара, ҳамшын ахықәан, лабҿабоуп:
Камчаткантә шьоук аакылсын,
Уажә аргама
Ԥхны мшык ирзаҩызан аӡы иҭоуп.

495

Иаҭааит ирбарц,
Ирбан – рыԥсы алоуп,
Инхашт акраамҭа ишалоу уи рыԥхыӡ.
«Умҩахыҵ, дад», –
Аԥсуа иажәа иалоуп,
Аԥсуа исас диԥхьоит: «Умҩахыҵ!»
Асас. Аԥшәма.
Амшын Еиқәа ҟәандашьшьыра.
Ҳадгьыл. Ҳажәҩан, Ажәытә. Аҿатә. Аҵас…
Зегьы дрызхәыцуа уи дышгылоу, иӡеилашыран,
Хҭысқәак былгьо рҿаархоит цәқәырԥаҵас.
Аха иҽриҭом.
Дцоит гаҿала ԥшьаала.
Зны дааҭгылоит, иҟаиҵоит насшәа шьаҿақәак.
Зҵаарак цәырҵуеит, дшазыԥшӡам, ахала,
Иҟаиҵарц дашьҭалеит иара абраҟа аҭак.
Ҩ-ажәак анылт
Қьаадк иџьыба иҭиган,
Уи закәхаша, уи зызкхаша дыр уара.
Ага дгылан ахьӡуп,
Ашьха дыҟан,
Илаԥш ҵар ихгылан ҳхәышҭаара.
Асқьала шыҟоу
Уи днаскьеит акырӡа,
Дынкахәыцуа, ихы ихашҭны дықәла дцон.
Ианырхашҭуеиԥш
Ҿырҳәала ахәыҷқәа ирҵаз,
Ааигәатәк ихаршҭны, анкьатәик иҵон.

496

Хара дама
Имцар аурым уи,
Иԥҭа хәашьха знык ианихаԥа.
Аҿаанахазшәа ибеит амшынгьы гәрымуа,
Амшгьы еиҭаст, иаразнак, лабҿаба…
Дгылоуп Дырмит,
Амшын ахықәан дхәыцуа дгылоуп,
Ицахьоу мшқәак ааскьоит еснагь –
Абас ихы даназынхо,
Ҭоурыхҭҵааҩык уи диацәажәоит уажә гәаныла,
Иарбан усгьы уи араҟа деимзырххо?
«Сыхәрақәа зегь, амарџьа,
Еиҭаумырҿыцын,
Ауаа ирхашҭхьоу сара схьаақәа умырҵысын.
Ргәы дырҭынчхьеит – иӡыз усгьы иӡын,
Аамҭа усгьы урҭ анахәлаӡ – еихаԥсын.
Асаба рықәҳаит,
Ашәышықәсақәа зны идыргылаз,
Амца рхысит, ирхашәышәны ицеит аԥша.
Аха саргьы уа суҩызоуп, сгәы ҭагылом,
Снапқәа рхаха иҳаҩсыз срыԥхьоит есымша.
Иаҳнаҭазеи уи уаргьы саргьы,
Ҳхы ҳаргәашеит, –
Ҳгәы ҳкыдхо, ҳацәа рҟьала, шьҭак ҳашхыз.
Иаабаз азхоуп, ушаҟәыҵра, сымшқәа урашеит,
Сара исызхон иара уаанӡагь сгәы злахәыз.
Саԥхьа иаатыр,
Иаразнак ала, ишәҟәы бӷьыцқәан,
Ҳҭоурых адаҟьақәа зегь

497

Ԥшьаала инеихышәшәар,
Са сгәы ҿыркаап
Шьҭа сызмыхәо, наҟ исцәыӡқәаз,
Са сгәы ҭушьаап, стәыла иахьыз зегь сурбар.
Уи снықәыԥшып,
Алҩа ахаҳан, аҿы еилымго,
Избап атәымуаа иара шрымоу еимырххо;
Уи, аԥшқа, аҟәаҟәа иқәҳаз шьҭа ишазхымго,
Еигәыдҵа ирыма ишнеиуа, ишқьаԥҭахо.
Анцәа итәарҭа змаз,
Ара иаԥшәымацәамшәа,
Арахә реиԥш ианырҭи,
Рхы ргәы анахдыршәа…
Ҩаԥхьа урҭ са сыбла ихгылар, сымра ҭамшәои,
Амарџьа, усҟан самгои агәыԥжәа!
Аха усҟан
Са срызхәыцып ҽа аамҭа ссирқәак, –
Уа угәы анҭыгаз, стәыла рыцҳа, сназыԥшып.
О, ишԥақәиҭыз
Зынгьы араҟа ирҳәоз, ируаз,
О, ишԥарымаз зынгьы ара насыԥ!
Амчгьы рыман,
Амҩагь рыман – ԥагьа иныҟәон,
Рхахьгьы имааицызт
Иҭашәап ҳәа тәрак, хәурак.
Ргәы каршәын – рымра кыдын, рыҩны иҟан,
Рнапы еикәырша адгьыл иқәын жәларак.
Насыԥ ацны ҽа аамҭак мааир,
Сгәы сҭаҵәуо,

498

Ашәышықәсақәа срылсны
Снеилон са сзаҵәӡа.
Ҩаԥхьа аҭыԥ иаххалон ҳлақәа ҟууа,
Ҩаԥхьа стәыла снықәлон иҭацәӡа;
Ҩаԥхьа
Аԥсреи абзареи инарыбжьагылон,
Ҩаԥхьа ара алҩа халон иҳанто…
Итәаз асаба, аамҭа хәашь иаргылаз,
Уара ҩаԥхьа узалоузеи уеимдо?
Аха уалаз!
Изцарызеи уи нарылаӡ,
Ҳа ҳҭоурых адаҟьақәа еихыршәшәа.
Аиӷара иарбгаз аиуара ишаргылаз
Зегьы идырба, уаҩҵас, инеилыргашәа…
Иҵа, ихьчала удгьыл.
Удгьылаҿ уаннымха,
Ахаан иуоуам ҽаџьара насыԥ.
Схы збон сара абраҟа сшьауардынха,
Сымҵәыжәҩақәа еикәамԥсакәагь сыԥрып!..»
Автор иҟнытә
Аамҭа аԥшатлакә аст, ибӷьыжәха
Ишьҭҳәа иагеит ахац иакыз.
Наӡаӡа иршаз рыбжа аннышәха,
Ианыҵт, ихеит ахаҳәқәа ирныз.
Еицакра зқәымзеи, иарбан имхо?
Адгьыл, иарбан уа иузынхо?
Ашәоума, ажәоума уара иузымхо,
Иҳәа, иабаҟоу уеиқәзырхо?

499

Аԥсуа идгьыл – дгьыл ҟәымшәышәуп,
Иҟоуп уи агәы разӡа.
Шьоук рзыҳәан баша инышәуп,
Аха са схазуп зынӡа…
Кырынтә иаӡәӡәеит уи ашьарҩаш,
Кырынтә уи агәы ҭаԥҽын.
Ҵлак ахьхыршьааз – ҽак џарџаруа,
Иҽырбо агылара иаҿын.
Уи зыхьчаша аҵеицәа гылон,
Аҵеицәа жәыла ицон хаха.
Иааиуан, иҟан Аԥсынтәыла,
Уаҵәгьы инхароуп, иеиқәырха!..
Рхы ишамеигӡо еилкаауп ахьырԥар,
Ҩ-мцак уи анрыбжьахо.
Аха ҽазныкгьы атәра иахдырԥар,
Наҟ-наҟгьы уи ала еиқәырхахо?
Рфырхаҵара азхом ҳадгьыл гәыраз
Наԥҳа Кьагәеи Мадинеи.
Уи хьчатәуп ҽакала, ижәдыруаз,
Иарбатәуп
ҽакалаӡа
адунеи.
Алахьынҵа
«Аԥсны абла хҩоуп, алымҳа дагәоуп…»
М. Лакрба
Ицәажәоит ҩыџьа, рааигәа дгылаӡамшәа,
Ма урҭ ирҳәо имаҳахуашәа зынӡа.

500

Иара иԥшышьа – абраҟа дыҟаӡамшәа –
Иднамырҳәеит урҭ аҩыџьа ак маӡа.
Урҭ маӡакгьы рымаӡамызт, зегь аргаман,
Ргәы иҵаххыз рқьышә иқәкын, иҳәацәеит.
– Иахьа иҳахәом, сҳәон, ихарҵом, анкьа иҳамаз,
Анкьа иҳамаз акгьы анацымла, иаҳцәынҵәеит…
Нас:
– Аԥсны абаҟоу, уара абзиа збаша,
Уи шырхәаҽыз адунеи ду иадмырҳаит.
Абӷа анԥырҵәа, ахаҿы андырҩашьа,
Абаҩ еиԥш еимаркит, ирҳаҳаит.
Уажәгьы рыц икылакуп алыцәҳа,
Наҟ-ааҟ иеимдырххоит, аха ирызхом.
Ухы уҭахызар – алыцәҳа рашәа рыцҳәа,
Мап анакәха, идыр, ара ундырхом.
– Сындмырха уаҟәыҵ, – егьи дацралоит, –
Амца рыжәҵан, иқәысхып рыхәҵәы!
– Ишԥа, абри улшома ухала?!
Абас амч ду улоума – Аӡәы?
– Изуазеи Аӡәы! Уара уабаҟоу?
Ухы ухыза ицәыҵагәа утәарцу!
– Саргьы стәашам, џьым, уара уангәаҟуа,
Аха изҳәодашь ҳақәызго закә ӡу…
– Ҳамгароуп, дад, ҳамгароуп аӡхыҵра!
Згәы цаз, иеилкаа, инасыԥгьы цеит!
Ҳаҟазароуп. Аԥсҭазаара ушазхәыцра.
Ҳнеилароуп ҳгәы ахымшәакәа адунеи.

501

– Аха акыр иаԥсоума убла ааԥшуазар,
Уԥсадгьылаҿ уаԥшәыман ухы умбо.
Уҷкәыноушәа, гәықәха, ушьа еилашуазар,
Умч шрықәымхо удыруа узақәԥо.
Баагьы ԥсгьы зҳашьҭоу арбан гәаӷла,
Суазҵаар сҭахуп, иарбан ҳзыхдырҟьо?
Иҟам, ҳалгеит, иӡааҟәрылеит, дад, ҳа ҳаӷба!
Алыцәҳа хыҵны ҳқыҭа ирылалт ишаҟьо…
– Иарбан лыцәҳау зыӡбахә умоу, иарбан?
– Кәыдры ацҳа ԥызжәаз, дзымшаҭаӡо зашьа.
Гәымсҭа ацҳахьтәгьы, амца анхәыҵҟьа, иарԥаз,
Ихзыршәылаз, нахьхьи, Бзыԥ ашьа!..
Ҳадгьыл ауп ҳзыхҟьаз, џьым, иарбан уаҳа
Иҳамоукуа, ухы заҳнуҟьо, уаҳзаазгаз,
Иԥҭа хәашьха ҳашьхақәа ирхаҳаз,
Гәырҩа згымхоз ҳанацәа зырҩаз… –
Аҵыхәа ԥырҵәом краамҭа ҩыџьа ражәа,
Ҽмырҳа дцанда, иҟаиҵар цәгьамызт ҽыргаӡа,
Аха высшьа изаҭом урҭ зыргәжәажәо,
Урҭ зыргәжәажәо – Аԥсынтәыла алахьынҵа.
Инымҵәаӡо игәҭыха ирыцлеит даҽа гәҭыхак,
Рхы еиладырсуан иааины шәы-зҵаарак.
Дызмыцәо, аҵх акраамҭа игеит ауха,
Аха ихала изымԥшааит урҭ рҭак.
Уимоу, зҵааран ихаҭа ииҭиуазгьы,
Гәырҩак хыҵны иуада иааҩнаҭәеит.
Агәырҩа иалан амҳаџьырцәа руазгьы,
Амҵәыжәҩа иҵак, уи аԥшалас иаанагеит.

502

Зегь ззеиԥшу – дгәаҵәажәпоуп. Закә гәузеи,
Закә гәузеи уи имоу! О, ихьаақәа ҵысит.
«Сыхаара сыԥсадгьыл, иҟалазеи, изакәызеи?» –
Уи ауха ихгьы дазҵаауан Дырмит.
Аӡлагара
Дырмит Гәлиа аамҭала зны
изҭагылан ихатәы ӡлагара.
Ахуҳәа илагоит, илагоит аӡлагара,
Ахәыла ашыла ҭаԥсоит есыҽны.
Аха арантәи ирго шыла мацарам,
Уи акәхап амҩа зегь зықәу иҵысны.
Имакәан иҩыҵрак, даакылсит ҭаҳмадак,
Иԥш, иаразнак, дшааиз, илаган.
Аха, дымҵаацшәа абас еиԥш иахьада,
Деиҭаҵаахт, аганаҿ иргыло имакәан:
– Иҟоузеи, дад, ҳара ҳабла хҩагәышьоуп,
Иҟоузеи, дад, ихәо ҳәа аӷар?
Умбои, ихеит абри ажәцәеимаа исышьоу,
Ада имамкәа дтәанда аҳәынҭқар!
Иаҳзеиӷьхо иашьҭоу, ҳархашҭу агәы иқәхаз?
Еибашьроума, хҵәароума, нхароума
иаҳзыԥшу?
Иазхоуп, уара, шәуаами, ҳуӷә хьанҭа ықәҳәаз,
Ҳҟәаҟәа ацәа ахыҵит, ԥхӡыми иҳахьшу!..
Абри ӡәыр дазхәыцма? Иашоума ирҳәо –
Ичҳара хыҵт ҳәа аурыс данҵаркы?

503

Итәанхалаз, згәы ашша ҟанаҵаз данахырҳәо,
Шәуаами, саргьы лабак аасшәыркы!.. –
Дыччоит Дырмит. Уи нас даахәыц-хәыцуеит.
Дҵаауеит. Ихала иҟаиҵоит уи аҭак.
Зны ара дыҟоуп, зны анахь дымҩахыҵуеит,
Дцәажәоит. Дасуам ус баша абадақь.
Аҭаҳмада дцоит дныҳәа-ныԥхьан,
Деиҭаашт имакәан хәыҷ иман уаҵәы.
Ус, уи амҩа дықәызшәа иԥхьан,
Дыццакы-ццак, даакылсуеит ҽаӡәы.
Ааҵәа дук даҵан дааит уи ахаҵа.
Хәыҷ гәарҭак дрылоуп.
Маҟа ҿазҳәо дҟамлац.
Аамҭа еиӷьхон ибом, нас, дабацо?
Иакны ианбанӡаҟоу абас рыԥсы ахац?
Дахеит, деиҭахеит, анышә акгьы инамҭеит,
Дынхеит ус, дшықәтәаз мацара аӷәыцәҳәы.
Дырзыԥшым, џьушьҭ, ахьӡи аҳамҭеи,
Барақьаҭрак, анкьа зны иҟаз, хнырҳәы!
Уараӡәк уоуп, дад, уара утәымуаҩума,
Ҳгәы иалоу акы нмыжькәа изаҳҳәо,
Нас, абас мацара тәатәума, қәԥатәума?
Аӷьара иххалаз драхәума, дҵарҳәо!
Иҟоу аиаша шсоуҳәара, дадхеит,
Ӡәыр дизхьаԥшрашәа убома ауаҩ ӷар?
Аџьнышгьы ҳааҵра акыр аамҭа дадхеит,
Ҳаҩны иҽыҩнаижьуоу, дкаҳцоу дыԥхарс?..

504

Аҭак шиҳәоз, ҽа ҩыџьа рыхҭыгәлеит,
Ҽа ҩыџьа иааргеит ҽа ҩ-ааҵәак.
Ашыла мацараз арахь аӡәгьы дықәлом,
Иааргоит азҵаара, иргоит уи аҭак.
Аӡә арзаҳал дашьҭоуп. Иҷкәын дуаҩхароуп:
Изҳароуп,
дигароуп,
иҵароуп ҵарак…
Агәыӷрақәа рыҭан ажәада ирԥхароуп,
Рхы агәра ргароуп, ԥхьа ицароуп жәларак.
Амҩа иқәуп. Урҭ аҵоуп ашыла.
Иҟалома ишәарц аӡәы абаџь!
Ашыла мацараз арахь идыԥшылам,
Урҭ аанамгеит арахь амаҷ-саҷ.
Згәы каҳази апоети
… Изхара иҳәан иажәа даалгеит асас:
«Зегь еижьагоуп, имцуроуп» – абриоуп дызҿыз.
Ҽеира ыҟазма, имшын, иара ԥасагь,
Иахьа-уаҵәы ҳәа ҳкарахеит ҳшыԥшыз.
– Аха уаҵәгьы ҽеирак – уи сыздырцәом,
Сҭаԥшуеит тышак, аҵа лашьцаӡа.
Ԥхыӡ ҿаасҭақәак срылан, шьҭа сагьдырцәом,
Зегьы иаҳхыччо ицоит Алахьынҵа…
– Иҟоу уасҳәап, аԥсҭазаара иҽеим акала
Зегь ахы днардыруеит знымзар зны.
Ма уаахәара иалагап мариала,
Ма иугәҭасны уаларыжьп аӡы.

505

Зегь реиҳа узықәгәыӷуаз даауцәҩашьап,
Уи уиԥсахып, акашәа имԥхьаӡа.
Иҟамзаап ҳәа адунеиаҿ иашак,
Уаатәап зымҩа, улахь цәгьа еиқәҵа.
Ма уи аԥшӡа, узыҿхагаахоз ааигәа зны,
Зегь иреиӷьыз, уԥсы ахаара змадаз,
Дцап дуԥырҵны угәы убас еиԥш дасны,
Акы ыҟамшәа убап уара иузынхаз.
Уманшәалахан, иара абраҟа иухалашаргь,
Иушьклаҳар ҟалоит даҽа уамак.
Уутәы узымкуа, умҩа уанзырхалаша,
Ԥхьаҟа уаҳа иузыҟамҵо шьаҿак.
Аха, иҟоу уасҳәап, ианакәызаалак, –
Убасҟангьы, егьысҟангьы, – адунеи
Ацәгьа амҵәом ҳәа, ишаԥсам удыруазааит
Агәкаҳареи акьыжыҳәа уҵәуо атәареи…
Алашарахь
Сценоуп ашҭа,
Сценоуп зныхгьы абарҵа,
Ахәаԥшцәа тәоуп – иахьа аӷьара ихыз.
Абраҟеиԥш урҭ ауаа зырҟәышуа акы абарҵо,
Аԥсҭазаара асценоуп рҿаԥхьа ирзатыз.
Зны ақәа аарысуа, зынгьы ирхамацәысуа,
Урҭ рылсхьан аԥсуа қыҭақәа еимданы.
Ауардын неиуан уажәгьы агәаҩа иҭысны,
Ашьха қыҭахь амҩа иқәын еиманы.
Хәыҷла-дула игәырӷьоит урҭ ахьнеиуа,
Урҭ ахьнеиуа – ныҳәахоит уаха.

506

Изыргәырӷьо,
изызхәыцуа,
изыргәамҵуа,
изыргәаҭеиуа,
Уаха рҿаԥхьа ицәырҵышт еилыкка.
Згәы цәымсахаз,
игәаҿы иҿыхап амца,
Згәы еибафоз дгылап, ԥхьа деихап.
Иаҳа рыбла ихгылап зегь зыргәамҵуа,
Зегь зықәгәыӷуа иҵегь иааигәахап.
Иеидыркылап уаха ақыҭан жәытәи ҿатәи,
Ицаз иазхәыцып, иааиуа инахьыԥшып.
«Иаауазеи, мшәан, иахьанӡа абас ҳашԥатәоу,
Ҳаргьы иҳауроуп, дадраа, шьҭа насыԥ?» –
Исаҳауеит абасшәа иажәа иалан,
Аҵх еиқәара иалс аҩныҟа ицо.
Игәылацәа иреиҳәоит уи игәала,
Уаха иибаз гәахәасгьы иҟаҵо.
Иибазеи уаха?
Иазгылт Аиаша,
Ирҿакуп ажәа «Ахақәиҭра» – иԥшьоу.
Игәы рзыԥжәоит уи иԥсҭазаара зрашо,
Дгаӡангьы дгаӡамкәа, лабҿаба дызжьо.
Асцена аатанӡа ажәа зҳәаз ихцәажәоит.
– Ихы иԥнамҟо егьыҟам.
– Деилыҷҷоуп.
– Аиаша уасҳәап, уаха абра даамцәажәар,
Ӷлам дук иакәыз џьысшьон. Иара иоуп

507

Са сзызхәыцуа, дадраа, уахантәарак.
Данааҳалаԥш, рацәа ҳгәы дҭаԥшит!
Иҿааимхеит, сара сеиԥш, дмақаруа,
Зегьы рзыҳәа сара сеиԥш, дмашшит.
Иажәа раӡан, ииҳәоз рацәа идыруан!
Сара избаз иеилицо рацәоуп.
Уи идыруеит бзиа – ҳзыруазыруа,
Иахьа иҳахәо, иазеиӷьу, иаҳзеицәоу…
Сгәы иҭиҳәаауан, – имшуп даҽаӡәыхгьы, –
Иҳалиааз, ҳагәҭа игылоу хаҵарԥыск
Абас дҳаманда, дад, сара сыԥсыхгьы…
– Аригь ҳара даҳтәыми, афы умыст.
– Аиеи, аха, иага умҳәан, дсасыми…
Мап, дсасым, даԥшәымоуп, агәра жәгап,
(Схы бжьазгалоит иахьа абрантә, исымҩатә)
Уи ихуп Аԥсны зегь, ирзиуеит зегь ҳасаб…
Ҽа қыҭа мҩак инанылашт, нас, уаҵәы-зны,
Урҭ абрантә избарҭоуп хараӡа.
Руардын неиуеит ԥшьаала, агәаҩа иҭысны,
Цәашьык наргоит аҵх лашә иалган, иҭааӡа.
Амҩан – кырцхын, қәан, ирхамацәысуан,
Ацәашьы арцәарц иасуан ӷәӷәала аԥша.
Аха ишаркыз ҩаԥхьа агәаҩа иҭысуан,
Ишыԥхац агәқәа ирҭаԥхон иара есымша.
Иарбан мцаз уи иаҵаз, уаҳа иҿымцәо?
Агәы аԥхара, аԥсы аԥхара, агәыбылра.
Зыжәлар рхьаа зхьаау, уи иамырцәо,
Ицәашьы акәым, ихаҭа дазхиоуп абылра.

508

… Ҩаԥхьа сценоуп ашҭа,
Зныхгьы – абарҵа.
Дхәыцуа артистцәа дрыхәаԥшуеит Дырмит:
«Акы ҳалгеит ҳарҭгьы акы аабарцаз,
Баша ус ҳамҩасырцаз ҳамиит.
Иҳауп асцена, иҳауп аханқәа ргылан,
Ҽакалаӡа ҳҿаԥхьа ицәырҵышт адунеи,
Агәы ҳазҭыгар ҳадгьыл – ҳ-Аԥсынтәыла,
Иаҳзеиқәырхар ҳаԥсуареи ҳбызшәеи…»
Автор иҟнытә
Абра, шьхатәылан, аӡиас хагақәа
Рыцәқәырԥа шлақәа ахьцо ихәашхәаша,
Агарашәа ахьылҳәоз сан игәыҭгагаха,
Исызгәакьоу сбызшәала есымша,
Алакә ссирқәа еиҭарҳәоит лассы-ласс
Ҳабацәа, алакәҳәара азыҳәан ишоу.
Схәы-сжьы еилазыргылаз,
Сгәы рхаҵо сзыргылаз
Урҭ алакәқәа еиҭазҳәаз сбызшәоуп.
Сбызшәами Нарҭаа мыӡкәа излацәырҵыз,
Иахьа дызлиааз Акьахь дыхраха;
Зыԥсадгьыл иаԥырҵуаз,
Амшын Еиқәа ихырҵаз,
Хәанчара амыхькәа иахьанӡа ирзынхаз.
Зны аӷәра аҿаркыз, ашаха ахадыршәыз,
Зынгьы иркәаҳазааит, зынгьы иҳадмырҳәаз,
Аха иахьуаз, иахьуаз, ҳгәы излаҭыржәоз
Са сан ислырҵаз, уа уан иулырҵаз!

509

Агәра зымгац ма шьҭа агәра иганда,
Агәра иганда моу, игеит уи, ҵаны,
Ҳабацәа шәҟәыда-быӷьшәыда, анбандагь
Аҩымҭа ссирқәа шааргаз иаԥҵаны.
Иааргеит, иҳарҭеит, идмырӡит, иеихарҳаит,
Ишәҳәа ҳәа ҳарҳәеит абриала шәҿахәы.
Идмырӡааит, еихарҳааит, идмырӡааит, еиҭарҳәааит,
Ирхыҩааит архақәа, ашьхақәа, ахәы…
Саԥсазтәыз,
суаҩызтәыз,
сыԥсымкәа сыбзазтәыз,
Сыгәҭыхақәа зласҳәо смырҳакәа-сымшәа;
Сабацәа дуқәа рҵеира саԥсазтәыз,
Сзааӡоз сара сани Дырмити рбызшәа!
«Ауаа срылоуп, снырха ауаарашәа…»
Дӡышӡа, аха дыӷәӷәаҟацаӡа дтәан уи сара раԥхьаӡа данызбаз. Ииубилеи азгәарҭон. Кәапеишәа иҭәын азал. Ажәа дуқәа
ихырҳәаауан, изкыз ажәеинраалақәа ирыԥхьон… Абра уаха иҟаз
агәырӷьара ду даҽаӡәы изкызшәа акәын иара дыштәаз. Абар, сара
стәала, уи усҟан игәы иҭиҳәаауаз:
Ахьӡ-аԥша ахан ахь ицоит шьоук еивасны,
Аҽырԥагьа иахьгылоу ахы ргәанарԥхан.
Абаз шьҭырхрашәа иаша ишьҭасны,
Иажәлоит аӡәаӡәала, иажәлоит ахан.
Аха уи зегь ирзымго баагәароуп,
Уажәлан, мчыла уанашьҭал, иауам.
Ахьӡ-аԥша ахала уахьыҟоу уабароуп;
Уахьгылоу иурҳароуп, изгом изыхәҭам.

510

Иԥсыҽу дабахәо, иузышьҭымхуа еидароуп,
Уҟәаҟәа иаақәлоит, иануга, ихаҳәха.
Уанашьҭал, иулшар, хьӡыҵәҟьан иугароуп,
Аха, ухаҵоуп, ишуоуз, иеиқәырха!
Ишьҭыҵызшәа,
амҵәыжәҩақәа роуны,
иласушәа,
Иԥырны мацара изхалошәа жәҩан,
Шьҭа рдунеигьы ҽакушәа, ихазушәа,
Шаҟаҩ ргәы иажьахьоузеи шаҟантә!
Ахьӡ-аԥша амҩа иаԥсоу рахь инагоуп,
Дад, ҳарҭ ҳабатәиқәоу,
уи ҳашьҭам ҳҽыхәжәа.
Аамҭа,
суҳәоит,
уи сумҭан ԥырхагас,
Ауаа срылоуп, снырха ауаарашәа!
Сара саԥсыуоуп…
«Сара саԥсыуоуп,
Сышьха шлақәа сырԥоуп…»
Д. Гәлиа
«Сара саԥсыуоуп!» ҳәа иҭаҩт сара слымҳа
Геи шьхеи ирхыҩны игаз быжь ҿацак.
Хәыцрақәак сышҟа рҿаархеит имшынха,
Исаҳазшәа цәыргашьа змамыз маӡак.
«Сара саԥсыуоуп!» – арҭ ажәақәа ирыцын
Аԥсуа иҭоурых зегь, ԥхьаҟа изыԥшыз.

511

Адгьыл ишақәлазгьы, аҳәашьала иҿыцын,
Сеимырдеит иаразнак, мцоушәа инасхыст.
«Сара саԥсыуоуп?» –
Иаартуп, маӡа акы аҵам,
Абар уи иаанаго, абар уи иаҳәо:
Ахаҵа данхаҵаха, дымҩасроуп дышхаҵоу,
Аиаша амҩа иҭо, ацәгьара хьҳәо.
«Сара саԥсыуоуп?» –
Ахәра цәгьа иашәоуп.
«Сара саԥсыуоуп!» – ламысуп, уаҩроуп.
Иуеиӷьасшьо дыҟам, аԥсышәала ицәажәо,
Аԥсуа Ажәа шьҭызхыз са сзыҳәан дынцәоуп.
Ақьиацәа иуацәан жәынгьы уи ҿангьы,
Уаҩ гәыҭбаауп аԥсыуас зхы зыԥхьаӡо.
Уаауп ҳәа рызхьаԥшра иҭахымыз ахаангьы,
Аԥсуареи аԥсуеи атәамбакәа ицоз…
Аԥсуара – аԥсуа ихагылаз бираҟын,
Еснагь иҳареикуан, дызҿыз ԥхьацаран.
Дырблаҟьа даршәырц акыргьы даргәаҟуан,
Аха аԥсуараз ақәԥара аиашаз қәԥаран.
Иацәыхьчатәын ашҳам, иалгатәын амца,
Аҵеицәа ссирқәа ргәы ашыра ахҭынҵо.
Шәҿаԥхьа схырхәоит, иаҳзаазгаз иахьанӡа,
Сшәықәныҳәоит, аԥсуара зман ԥхьаҟа ицо.
«Сара саԥсыуоуп!» – ҳабацәа ирымҭан
Иҳауит, ҳақәгәыӷп, уи агәра аагап.
«Сара саԥсыуоуп!» – ҳабацәа ирымдан,
Аамҭа аӡыблара иалган иаагап.
1973-1974

«Е Г Р Ы И Н А Р К Н Ы ԤСОУ Н Ӡ А»
1981

ЕГРЫ ИНАРКНЫ ԤСОУНӠА
Сдац-ԥашә шыҟоу хоумҵеи
Егры инаркны Ԥсоунӡа…
Егры инаркны Ԥсоунӡа
Сныҟәартә аамҭа соунда!..
Исҭахын ашамҭаз сгылар,
Ацәа ишалоу зегь ҭахәхәа.
Сгәырӷьа-гәырӷьо са снаԥылон,
Амра, раԥхьатәи ушәахәа.
Амҩа сықәлон нас шьапыла,
Сцон сааҭгыло, смыццакӡо.
Сцон ианыҵхьоу рышьҭа схылан,
Сгәы сҭахәыцуа, жәа мҳәаӡо.
Саниарын џьара гәыԥжәарак, –
Сихьыԥшрын хара саӷа.
Ицәажәарын баа хыжәжәарак,
аҿаԥхьа схы саназынха.
Сынхықәтәалон Кәыдры аӡиас,
снахьыԥшрын ааигәа схәыҷра.
Ицарын уажә саԥхьа иниас
сашьцәа ангылазгьы қәԥара.
Ршьам-рыԥсадгьыл урҭ ирнықәуан,
аамҭа аӡыбларак рыхьӡан.

515

Амца еижәырҵон Кәыдры ахықәан,
Кыдры ахықәан амца акӡан.
Кәыдры сшавоу, ус мацара,
са сынкылсрын Дал, Ҵабал.
Атәымуаа ҭан ара имақаруа,
алҩа еилахәашьӡа инархалт.
Рџьынџь ааныжьны, иҭадырцәызаап,
инхеит Дал, Ҵабал ҭыкка.
Иҿыцны ицәырҵуам ари аҩыза,
ари гәыҭшьаагоуп, сыгәра га.
Ари агәаҟра, ари ашана
сԥацәа ирхысуеит имцаха.
Саргьы сгылап уа, маршьанаа
рыҩнқәа ахьызбо иқьаԥҭаха.
Сгәырҩо салҵып амца шыра,
схәыцуа сымҩа насыгӡап.
Кьахьба дгылоуп Ешыра,
шьоукы зхьымӡаз уи дахьӡап.
Иҩызцәа дрыԥхьап арԥыс гәымшәа,
ихы ирхап ашьоурахьы.
Агәымхақәа раӷәра рымжәа,
днеип уи «имгәаӷьтәыз» гәаӷьы.
Сара араҟа ԥыҭк сааԥшыроуп,
цқьа сҭаԥшыроуп Гәымсҭа.
Дад, Ешыра еснагь Ешыроуп,
Аҟәа анаҩсоуп, Аԥсны агәҭа.

516

Иҭашәап, ара амра гылап,
схы ззымцаӡац иазцап.
Ҩаԥхьа сҿынасхап шьапыла,
ԥшьаала сымҩа насыгӡап.
Амҩан ашәҭқәа срахәыҭхәыҭып,
сааԥсар, снылаиап ашьац.
Жәҩан ҵаула сгәы архыҭхыҭып,
сшәап сцаӡар ҳәа зны сыбжьаӡ.
Срыбжьаиаз уа жәытәи ҿатәи,
дгьыли жәҩани, сызхара;
Ԥсы зхоу зегьы гәаҭо, ишаҭо,
сықәла снеилап Аԥсынра.
Ашҭа сҭалап, снықәсып ашҭа,
снеины аҭәа-ҵла амҵа стәап.
О, Лыхны ашҭа, акгьы схашҭуам,
ҭоурых бӷьыцқәак неихсыршәшәап.
Уажәа саҳәоит, уашәа саҳәоит, –
уажәагь ыҟоуп, уашәа аԥҵоуп.
Аҭра иҭымҵааит аԥсуа иаҳәа,
аӷа иԥсырҭаҿ инагӡоуп.
Ирҳәо, ируа, ирку гәасҭап
амца иалҵыз, зегь зычҳаз.
Ацҳа ахьхым саргьы инеимаздап,
сдырҟәышп избаз, исаҳаз.
Аԥсуа лакәи, аԥсуа шәа-хааи,
аԥсуа жәа-цқьеи шсаҳауа,
Иеилсыргап ишсымам тәаха,
сымҩа шнымҵәац сахьаауа.

517

Шҭакы сҭысыр, шҭакы сҭалап,
хәык сынхыҵыр, даҽа хәык,
Смааԥсаӡацшәа, са снаҿалап,
усгьы сымамшәа мыцхәык.
Аԥсны ҟьаҟьа, Аԥсынтәыла,
Акәа сҭысп, агәы сҭаԥшып,
Уи ҳараскып, уи сыргылап,
уи сшазыҟоугь аасырԥшып…
Даҽа зныкгьы, даҽа шәынтәгьы
сныҟәартә аамҭа соунда
Егры инаркны Ԥсоунӡа,
Егры инаркны Ԥсоунӡа!
1980

ИСХАСЫРШҬЫР СҬАХУП…
Исхасыршҭыр сҭахуп сара, амҩа сымҭо,
Раҳәа кьачақәа еидыкшало, зны сызхәыз;
Иматанеиуа сшьапаны ишьҭаз нас зыԥсымҭаз,
Ааҵра иавган ашҭа иқәцаз, иахьырхәыз.
Исхасыршҭыр сҭахуп сара, амца ацрарҵарц
Сыҩны лаша иакәшан зны исзыԥшуаз,
Згәы ҭыԥсааз, санаақәыхх раԥхьа абарҵа,
Аҷыӷәҷыӷәҳәа аласбеиԥшгьы нас ишуаз;
Изҿаҟәоз сара сыцҳа маӡа-аргама,
Измыцәо, аҵх-лашә иалаз игәагәо;
Исдыркызшәа збаз дунеи дук амаа,
Ибӷьаҭуа исыҵаз, игәараз згәы иаго.

518

Исхасыршҭыр сҭахуп сара, алҩа еилахәашь,
Аԥҭеиԥш, Анаҟәаԥиа ианахатәа, –
Иртытуа дшагәылаз уаҟа аӡә ахәа,
Ишеизигоз ихазыҳәан аӡәгьы аҭәа.
Исхасыршҭыр сҭахуп сара, ақәԥара амҩаҿ,
Кәыдры ацҳа зны иҟәыбаса ианца,
Ишибаз ашәаргәында уаҳа иаҳзамуа,
Дхьаҵны аган иҽшеиҭаз уи маӡа.
Исхасыршҭыр сҭахуп сара, аамҭа иамгаз
Абаа хыжәжәарақәа ангылаз еиқәҟаца,
Адәы дшықәыз уа харамхәыцк амгәаз,
Давагьежьуа ишихьчоз иара ица.
Исхасыршҭыр сҭахуп урҭ, зажәа ажәамыз,
Зыгәра гамыз, ауаа ирылаз игәгәаӡа;
Агәала аннымҵәоз, иаҳа ахьаақәа анамаз,
Иазымхәыцуаз Аԥсынтәыла алахьынҵа, –
Уи аҿаԥхьа иршәазшәа ирыду руалқәа,
Имбакәа хьаасгьы ишамоу иахьахшаз,
Рхы иахәан. – малқәак, ҭыԥқәак алган, –
Ашақә иасуа изырхәлаз, иагьзыршаз.
Исхасыршҭыр сҭахуп, Аԥсынтәыла рыцҳа
Агәы еиҩызжәарц иалазҵаз асал,
Наҟ ихызхыз амҳаџьырқәа рыцҳа,
Сҭампыл инеины илазышьҭыз аԥырсал.
Исхасыршҭыр сҭахуп, Ҵабали Дали,
Аԥша тәҩасуа, уаҩ дахӡамкәа иҭазырцәыз.
Исхасыршҭыр сҭахуп нас қьаф уа ибжьалаз,
Урҭ ахьааиуаз аԥшәма дышзаҵәыз;

519

Аԥсынтәыла амч шашәаз, ишалӡааз, –
Ишааиуаз уи ианақәшәа аӷа игәырԥса,
Ахара адҵан наҟ Аиаша шалцаз,
Аԥсы дышгылаз, мчы анимоу абза.
Адәы сшықәыз сара сыг-сҿы амҳәо,
Сшықәдырхалоз схы сгәы ахыршәа;
Иаҭахӡам акеиԥш, уи наҟ иламҳәан,
Исҿырхырц ишаҿыз сара сбызшәа…
Исхасыршҭыр сҭахуп сара абарҭқәа,
Аха, иҵуазеи, уи егьалымҵит, иауам.
Азин сырҭом са сызхылҵыз Нарҭаа,
Азин снаҭом сыдгьыл – сара с-шьам.
1980

АԤСУА ҲӘСАҚӘА
Ӡынроуп.
Уахантәарак иааҟәымҵӡакәа асы аҩуеит,
Анкьатәи ҳаӡлагареиԥш, ажәҩан лагоит.
Уахантәарак еиқәымтәаӡо гарашәак ааҩуеит,
Асаби дмыцәоу, ишгац ҩаԥхьа игоит.
Ҳархақәа, ҳашьхақәа ирхыҩуеит, ишьҭыҵуеит,
Иныҵакны ишылҳәогь ан лашәа ҭааӡа.
Уахада исмаҳацшәа, аҽарҿыцуеит, сархәыцуеит,
Слықәныҳәоит Ан: «О, аҵеи мыш дааӡа…»
Ан лгәыԥҳәыхш еиԥш уи ашәа ҳалалуп.
Гарашәоуп ан лгәыԥҳә еиԥш иаҳҿакыз.
Аԥсуа гарашәа иааӡаз ишәуалуп –
Бираҟк еиԥш, шәуаҩра шьҭыхӡан ишәкыз!

520

Аԥсуа ҳәсақәа хьӡы змоу ракадемиа
Ҳалгеит, рымҳәыргьы наӡаӡа иҳанҵоуп.
Урҭ иаҳдырбаз, иаҳдырҵаз зегь ҳарҽеима?
Иҳазгама ԥхьаҟа? Изызку ҳлахьынҵоуп,
Изызҳәоу Ауаҩроуп – ҳара ҳанацәа иҳарҭаз,
Иҳарҳәаз, даҽак ҳаҳаанӡа иаҳдырҳаз…
Аԥсуа ҳәсақәа ҳрааӡеит Анцәа итәарҭаҿ,
Анцәа иеиԥш иҳараскуеит уи ахьӡ иаззырҳаз.
Исгәалашәоит,
Аԥсуа ԥҳәыс, ашҭа санҭыҵуаз,
Илҳәаз ажәақәа: «Иузҳаит, нан, уца,
Уаԥхьаҟа аус дуқәа шьҭоуп, уанрызхәыцуа,
Иухоумыршҭын улҩаҵә ахьҩеиз ихәхәаӡа.
Иухоумыршҭын раԥхьаӡа амца уахьҩаҵхаз,
Уабацәа ражәа, рашәа ахьуаҳаз.
Аханқәа ргыл, аха имыӡааит уԥацха,
Аханқәа зегьы-зегь уи узреиҳаз…»
Дсабжьон, сааскьалгон, дҭынчмызт аҭакәажә,
Аԥсуа ԥҳәыс, хәыҷ гәарҭак иҳаршлаз са сан.
Аамҭа цеит, аха акгьы самырдагәеит,
Урҭ ажәақәа шсыцыз мацара саауан.
Дааскьоит уахатәи аҵх еиқәа далсны,
Исылҭоит убас еиԥшгьы сан зҵаарақәак,
Слымҳа иҭаҩуеит акы-ҩбагьы гәалсны,
Саақәхоит мариала исзыҟамҵо рҭак.
Ухәра арӷьап, уи лажәа хәырбӷьыцуп,
Аԥсуа ԥҳәыс дуануп, дуануп, дыхәшоуп.

521

Уи лыла зегь рыла Аԥсынтәыла хәыҷ ҿыцуп,
Уаҵәтәи амшгьы убри лыла илашоуп.
Сгәырӷьара иацҵо, сыԥсҭазаара сгәы аҳәо,
Аԥсуа ԥҳәыс сналгоит, гәырҩак самырго…
Дарбан, нас, змыткәмабжь ааҩз уажә аккаҳәа?
Иабыкәу сааигәа абас уи ахьго?
Хара ашҭа сылаԥш нықәсит иаразнак,
Снарылаԥшит уи ашҭа иамкуаз аџьар.
Избеит агәырҩацәгьа дунеи ҭбаа дук иазнан:
Рыцҳаран, машәыршәа иҭҟьан амаџьар…
Аҵыхәтәантәи сымш аан акы заҵәык саҳәоит:
Абас игәыҭшьааган, ирхәыцгаха абас,
Ԥсуа ԥҳәыск амыткәма сзылҳәааит аккаҳәа,
Аҳәҳәыҳәа лылабжыш са исызкаҭәаз!
Сыҟанаҵ, аԥсуа ҳәса збоит сахьцалакгьы:
Урҭ анҳацым, избоит, егьӷьацом.
Урҭ ахьыҟам инҵәоит сара слакәгьы,
Ибжоуп сара сусқәа, сахьцаша сызцом.
Ачара зырԥшӡо, агәырҩацәгьа зырҽеиуа,
Ҳдунеи зегь иахазҵо ҽа цәак,
Ҳажәақәеи ҳашәақәеи шәгәаҵанӡа инеиуам, –
Ишәаҭәоу ҳзымуит, иаҳзымҳәеит рацәак.
Ҳаԥсҭазаара иацыз, иадацыз, иаԥашәыз,
Шәара шәызвагылоу акгьы дыхәнажәом.
Ишышлара иаҳцәышлаз, агәырҩа иаражәыз
Ҳанацәа, шәуал ҳара ахаан иҳазшәом…
Илаҭәоуп, сыҟоуп дунеи лашак лоуп ҳәа,
Илхылгаз рацәоуп уи, илхылгаз лызхоуп.

522

Аԥсадгьыл хьчатәызар, дгылон д-Баалоу-ԥҳан,
Аԥсадгьыл уи лԥацәа рыла еиқәырхоуп.
Лара илыбзоуроушәа збоит ҳара ҳӡыхьқәа
Ахьҭамбаз, иахьыцқьоу абас уамашәа.
Иаҳзаалгеит уи иахьанӡа, егьамыхькәа,
Аԥсны аҵеицәа иргәыԥҳәыхшу рбызшәа…
Нырцә-аарцә иахьа аԥсуа гарақәа гылоуп,
Абар, урҭ ирыдтәалоуп, рыбла ҭыԥхо,
Абри адгьыл санаақәла, ишашаӡа исԥылаз,
Аԥсуа ҳәсақәа – Аԥсынтәыла еиқәзырхо.
1980

КӘЫДРЫ АХЫҚӘАН ИҞАН ҚӘАҴАК…
Кәыдры ахықәан иҟан қәаҵак,
Зегьы ирзеиԥшыз, зегьы зҵаз.
Дарбан ԥшәымаз, дарбан хаҵаз
Ас ақәаҵа ду зааӡаз?
Хыбра нымхеит, уаҩ дахымызт,
Амҳаџьыррахь зегь агоу?
Аха ақәаҵа шәырла иҭәымыз,
Аҽаҩра ацын, зегь акоуп.
Кәыдры цон еибаха-еибафо,
Ахаҳәқәа рбылгьо, ирыхҟьаша.
Ҳара ҳаҩуа ахықә ҳаван,
Аҟәара ҳақәӡан есымша.
Аӡы ҳныруан, аӡы ҳааруан,
Шәынтә еихаҳҵәон ҳаисаны.

523

Ҳаҩуан, ҳаԥон, ҳаибаркарон,
Ҳаԥсы еиҭаҳкуан ҳаизаны.
Ҳҿынаҳхон нас ақәаҵахь…
Ари иахьа, ари уаҵәы…
Исымбаӡакәа аамҭа шԥацеи!
Зегь ҳахыԥеит наҟ аҵәы.
Аӡәгьы ишьҭахьҟа дхынҳәышам,
Ус рацәа ыҟоуп, ҳаилахоуп.
Амҩа сықәлоит ес-мҽыша,
Уахь, Кәыдрыҟа, сымҩа хоуп,
Аха наҟ сымҩахнагахуеит,
Сыззыԥшым ҽакы сагоит.
Уаҵәы сҳәахуеит, ҽазны сҳәахуеит,
Аӡлагара ду лагоит.
Аамҭоуп, аамҭа… Иӡлагароуп.
Аҿа ҳхьымӡац, ажә лагоуп.
Сгәы ахьсыхаз ахь сагароуп,
Абар, Кәыдрыҟа сымҩа гоуп.
Сааит, суԥырымҵит наӡаӡа,
Укәа сҭаршәишь, Кәыдырҭа.
Исҭахуп сныҵсыр ҩаԥхьа ақәаҵа,
Жьыкгьы ааҿысхыр сара еиҭа.
Џьара сышьҭа анымкәа аурым уа,
Схәыцуа снықәлап аҟәара.
Аха исԥылеит Кәыдры гәрымуа,
Сшәеит, сааиҵасит аҟәара.

524

Иҟам, иалгоуп уи наӡаӡа,
Агәра згартә аргама избеит:
Кәыдры иаӡәӡәахьеит ақәаҵа, –
Иқәҳәа амшын ахь иагахьеит!
Схәыҷра ашьҭа аным, ианыхуп,
Аӡы ықәыршоуп, уи збаӡом.
Сгәы сҭаҵәуаргьы сҭахыхуп,
Арахь сылаӷырӡқәа ааӡом.
Саныԥшылоит сышьҭахьҟа амҩа,
Сгәы сагом, ара сзынхом.
Амра кыдуп ишамшамуа,
Аха ԥасеиԥш уи сарԥхом.
1980

АԤСНЫ ҞЬАҞЬА, АԤСНЫ ДУӠӠА
Аԥсны ҟьаҟьа, Аԥсны дуӡӡа имшын
Аԥсуа итәыла данахцәажәоз есымша.
Даҽа ҵеик изеилымкааит, иахымшаз,
Ибеит ари зызҳәаз иара омашәа:
Аԥсынтәыла анапсыргәыҵа хәыҷ ианӡалоит,
Иарбан аԥсуа, нас, идуӡӡан изырбаз?
Агәыҭбаара шәашьак амам аламала,
Изызҳәарыда уи шаҟа ҭаӡаз?..
Аԥсуа ламыс – уи дунеик иазхашоуп,
Ҳәаак амаӡам, дад, араҟа Ауаҩра.
Ус анакәха, аԥшәма – аԥсуа диашоуп,
Тәыла хәыҷым, тәыла дуӡӡоуп Аԥсынра.
1980

525

АМҨАН
Кәыдры аӡиас сҿаԥхьа агәгәаҳәа
Ишлеиц илеиуеит, аҽкынҵа.
Аԥсҭазаара ҩаԥхьа сгәы аҳәоит,
Ҭынчрагь сымам, мап зынӡа.
Аҟәаԥа-ҿаԥа нсыжьит сышьҭахь,
Аиҩхаа дуқәа снарыбжьҟьа,
Иазныжьуа наҟ шьхатәыла сышьҭа,
Саауан ԥхьаҟа, саауан ԥхьаҟа.
Зхы сҭарԥаз, ишәҳәеишь, ҿаразма,
Уи аума иҿыцәаа изгоз аԥаҩ?
Арха дгьылаҿ, нас, иаразнак
Сыҵазцалап шәгәахәдашь аҩ?
Иалхуп, сымҩа гоуп ҩахьхьынӡа,
Аха хаҳә дук сахҟьашеит.
Уи сырбылгьан, ҩаԥхьа, сзымцарц,
Даҽа хаҳәқәак сеикәдыршеит.
Сгьежьы-хынҳәуеит, Кәыдры аӡиас,
Исыргылт, уа уеиԥш, ашәах.
«Угәуҽаныз, амарџьа, убзиаз», –
Слымҳа иҭаҩит убжьы еиҭах.
Аԥсҭазаара ҩаԥхьа сгәы аҳәоит,
Ҭынчрагь сымам, мап, зынӡа…
Кәыдры аӡиас сҿаԥхьа агәгәаҳәа
Ишлеиц илеиуеит, аҽкынҵа.
1980

526

***
Ҩынҩажәа шықәса сырҭысны
Сааиуеит, сышларагь сыхьӡеит.
Аха избеит зегьы-зегь ҿыцны,
Сыдгьыл сҿаԥхьа имажәӡеит.
Ажәытә ашәа ҿыц еиҭаҳәоуп,
Уи шәа ҿыцхеит сара сзы.
Арҩашқәа еилаҭәоит агәгәаҳәа,
Ҿыц иҭалеит урҭ рыԥсы.
Аԥҭа хьанҭа дуқәа ахыхны,
Ахаҿы рыцқьан уамашәа,
Ерцахә гылоуп ахы шьҭыхны,
Иахьа ҿыц маҳәра ауашәа.
Кәыдры аӡиас, Кәыдры аӡиас,
Схәыҷра ахьаваз аԥшаҳәа.
Иҳәа иахьа умш зырбзиаз,
Ҿыц узырԥыруа зегь ҳәа.
Арха чашәра, ашьха ҿаҩа,
Абна, адәеиужь, ахәада…
Идырҿыцу зегь рцәаҩа,
Сгәы дырҿыцит сара еиҭа.
Агәра згеит, сара сажәӡаргьы,
Сыдгьыл гәакьа ахаан иажәуам.
Иага ирхаан шәа сҳәаӡаргьы,
Уи иснамҭаз ашәа ашәам.
1980

527

АЧҲАРА
Иҟоуп са сызмырцәо,
Сзыруазыруа, –
Макьана иум, ибам, изеилаҳам.
Шаҟа сцәыӡхьоу
Сара соуп издыруа,
Сара соуп издыруа шаҟа рҳам.
Амҩа сымоуп,
Уи санылан ԥхьаҟа снеиуеит,
Иӡыз ыӡит,
Иҟам – ыҟам, аха ичҳа,
Ажәҩан саҳәоит,
Адгьыл саҳәоит – сматанеиуеит,
Уаҵәы зны са сманшәалахарц иаҳа.
Сара сзыҳәан
Зегь акакәӡам ируа, ирҳәо,
Зегь ацрасуеит сгәы ҟадыџь,
Исзыҟаҵом ҽмырҳа.
Сызлацозеи,
Амца шыску аԥырԥырҳәа,
Сызлацозеи,
Ацәгьа савышьшь, акгьы мҳәа!
Аха исҭахым
Сегьжәылар баша хыда,
Сгәы иамыхәаша баны,
Исмаҳашагь саҳаны.
Ахыда иусқәагь хыдамхашеи,
Изҭахыда,
Аиаша аҟынӡа сымҩа неироуп.
Зегь чҳаны.

528

О, ачҳара!
Уҿаԥхьа исыдуп сара ахара.
Саӷәра аужьны
Кырынтә ашҭа сыҭҟьахьан.
Иҳәҳәо ишсышьҭаз,
Сара сҭалон хылаӷьарак,
Сҽы ццышә сама ишнеиуагь сахҟьахьан.
Ҳашҭа ныжьны
Сшыныбжьалаз ҳгәарабжьара,
Адунеи ду са сазыҩит, сыццакцәеит.
Сгәы смырҭынчит,
Схы иасымҭеит уаҳа ԥсшьара,
Сшыгәаҟ-ҵәаҟуаз,
Кырынтә сыцҳақәа ҭаԥҵәеит.
Еҵәак сызкыдын,
Хьӡысгьы иаман уи Аиаша,
Сыбла ихгылан, сашьҭан, исыхьчон.
Ахьӡ дырцәарц
Уи иазырҳәон џьоук «абаша»,
Сцас ируазшәа,
Аҟырҟырҳәа дара ччон.
Срыжәлахуан,
Сара ахыда, саҳәа ҭкәыцәаа,
Сыԥсы сҿарҵон,
Сгәы бааԥсыла еиҟәыҷҷон.
Сеиланагон
Ираҳаҭӡа џьоук ахьыцәаз,
Аиаша атәамбо,
Ишыччац анҭгьы ччон.
Исычҳазҭгьы,
Сгәы арахәыцқәа ас ихозма,

529

Иԥҵәарызма
Ӷәӷәала урҭ анырххатәыз?!
Исычҳазҭгьы,
Сҩыза бзиа игәы нсырхозма,
Исычҳазҭгьы,
Нас дмааԥшышаз сызҭахыз…
Исычҳазҭгьы…
Иҟаларызма сзыруазыруаз,
Сара исхыҳәҳәо игылозма исеиҳам?..
Шаҟа сцәыӡхьоу
Сара соуп издыруа,
Сара соуп издыруа шаҟа рҳам…
О, аамҭа,
Исцәыӡша сцәырӡ аринахысгьы,
Аха суҳәоит:
Ачҳара сыҭ инагӡаны.
Саӷацәа сыриааилап,
Сҩызцәа сырӡрым баша усҟан,
Адунеи сықәҵып,
Сара сусқәагь срыхьӡаны.
1977

***
Ҩаԥхьа аԥҟақәа неиуеит жәҩангәыла,
Ҩаԥхьа апҟақәа цоит еицырхәхәа.
Руак рышьҭоуп, избоит, аҽынкыло,
Ма инхазар уи апҟа заҵәха?
Иаԥсамкәан абама, мшәан, уаҳа
Изықәгәыӷуаз, аҽзыдкылан иаауаз?

530

Ахаҭа иампыҵҟьамашь гәнаҳа,
Аҩызцәа уи рылкьыртә абас?
Инеиуеит, иахьнеиуа аҭахӡамшәа,
Аҵла иалҟьа иҭалаз аҵәеиԥш.
Сгәы иснаҭоит, ажәҩан илалшәан
Алеира уи амоушәа ԥеиԥшс.
Изнылаз ари амҩа ауцәахазар,
Ԥхьаҟа аарла иагозар аԥсы?
Ажәҩан ҵаула уи иаӷахазар,
Адгьыл ҭбаа шьҭоуп, абааԥсы!
Аха апҟа аҩызцәа ирыцрыҵуам,
Инеиуеит, аа, ирхьымӡо-ирыхьӡо…
Са сакәушәа збоит зымчқәа зцәыӡуа,
Са сакәушәагь – жәҩангәыла ԥхьа ицо!
1977

ЏЬОРДАНО БРУНО
Иҵалазеи,
Иблақәа амца рхылеит,
Деикәашәеитеи уажә зынӡаск
Акардинал?!
Иакәым зҿыҵҟьаз,
Аа, иҿаԥхьа дгылоуп,
Уи дыблыроуп,
Иаҭәам даҽа џьалк!
Изкыдхалазеи
Иара абраҟагь илаԥш ажәҩан?

531

Иҟоузеи уахь усгьы,
Нҵәара зқәым?
Еиҭеиҳәама уи дымшәакәа
Ииҳәаз ажәа?
Ихы ширхаз имбозаап иахьакәым!
«Адгьыл гьежьуеит»…
Изакәызеи дызхьынҳалаз!
Ауаа рхы злаҭиҟьаша акы иӡбеит.
Ас ихәыцуаз ауаҩы дахьҳалаз
Бзиагь ҳаҟан…» – Акардинал дыԥшуеит.
Иажәақәа
Ааирҳәып ҳәа ари ахыда,
Иацәикып ҳәа иахьа мап игаӡара.
Ииашаҵәҟьазаргь уара уиаша,
Уи зҭахыда,
Ауаа ырблаҟьан иагозар ҽаџьара!
Аха дгылоуп уи,
Џьордано Бруно,
Икыдхалацәеит уахьгьы илаԥш,
Жәҩангәахьы.
Ихшыҩ ҽа планетак шыҟоу иԥрыма,
Игәеиҭомеи амца иаҵасуа аԥшаӷьы!
Аџьарсахьа уи дагәыӡыр,
Нас мап икышан…
«Изнажәг!.. –
Дахьгылаз дхәааит акардинал.
«Игьежьуеит…» –
Иҳәеит амца қьоуқьад иалаблышаз.
Днахеит аџьарсахьа.
Еҵәакгьы кыдшәа илҭалт.
1977

532

***
Узықәгәыӷрызеи,
Аамҭа абаагәарақәа арбгазар,
Иаауазар,
Иаԥгыло акы мшаҭо, ирхәашо?
Уареи сареи
Ҳазҿу зегь мцуразар, хжьаразар,
Ҳашьҭамҭа арӡуазар уи уаҵә аншо?
Аамҭа
Асаба цәгьа аргылоит иахьнеиуа,
Аамҭа аӡлагара лагоит – сеилагоит:
Зҽыҭҳәаны адгьыл иқәыз шьоук реиуак
Ннамыжьит, иалагеит, ирышьҭоугьы агоит!
Ӡиас хыш-хыҵәан иеилаҽҽоит, аҵәаҟьа
Саҩызаха схыршәлоуп. Дызбом сеиқәзырхо!
Аха усгьы…
Шәы-гәҭыхак сдыргәаҟуеит,
Избар, агәра згар сҭахым сышҭахо.
Аха усгьы…
Сышиашоу сызцом сара атышахь.
Тышазар аамҭа –
Уи еимамҳарц сықәԥоит.
Исзымдыркәа,
Адырраз издыруеит сшыԥсыша,
Аха аԥсра иаиааиуа шыҟоугьы збоит.
Ашәышықәсақәа ирзымгаз
Ас иахьанӡа еиқәзырхада?
Асаба анааиқәтәа, иазхымҩаз ҟамлеи!

533

Инымхану ашьҭамҭак ажәытәтәи Еллада?!
Гомер егьихьуам, дазынхоит адунеи!
1977

***
Аԥсҭазаара иацуп изырхәашьуа, израшо,
Ааԥын адгьыл анышәҭуа узмырбо,
Умшқәа зегь хыдан, угәыӷрақәа башан,
Ара уанҟьа ушнеиуа, ана уанзырԥо…
Ҩызада унхазшәа, уқәхазшәа ацәҳәыра,
Дгьыли жәҩани рыбжьара узаҵәӡа
Уанаақәхалак, удәықәлоит иумоурц ҿааҳәыра,
Уцоит, уцоит, уцоит хараӡа.
Аха амҩан
Иаагәоуҭар ҟамлахуеи лаԥшы хаак,
Лаԥшы хаак, ҩаԥхьа удунеи аазырҳәыз.
Зылахь еиқәыз аԥсабара зегь ҿыхап.
Иухашҭып иац ахьҭа ушакыз, ушлаҳәыз.
Ҩаԥхьа умшқәа цалап даҽакала,
Ашәала иҭәып уахьнеиуа дәи-рхеи.
Уаҳа иумоурашәа убап уара гәалак,
Аԥсҭазаарагь иацымшәа гәаҟреи гәырҩеи.
Аха иацуп аԥсҭазаара изырхәашьуа, израшо…
Издыруеит, издыруеит! Шәынтәгьы избахьеит.
Аха адгьыл сахьықәыԥшуа сыблақәа ааԥсашам,
Игәыԥҵәаган избашам, сгәахәуеит, дәи-рхеи.

534

Сышьҭахьҟа инсыжьыз ирымам хнырҳәышьа,
Акы сҭанархозар, ҽакы сеиқәнархоит.
Снеиуеит. Издыруеит уаҵәы зны сшыԥсыша,
Аԥсҭазаара агьама есааира ихаахоит.
1977

АКАԤ ДАН
Сара сыӷба
Амшын ихуп макьана,
Убри азоуп
Рхы зыснырҟьо ацәқәырԥақәа.
Аха иахьынӡауа
Сгылом бзанҵы аганаҿ,
Сыҟоуп асы ахьлеиуа, ақәа ахьауа.
Сгәы ансымҟьашаз –
Афырҭын цәгьа жәылан,
Сыӷба аҵәаҟьеиԥш иршәуа ианагоз, –
Сахьнеишаз гәаҭо,
Схы сҩаха сгылан,
Исывагылан сара сҩызцәагь, зыгәра згоз.
Исхыццакуа!
Са сышлазаргь, уи егьамам,
Гәы цҳафырроуп
Зегьы ириааиуа, агәра жәгап.
Сара сыӷба
Амшын ихуп макьана,
Иага цәқәырԥагь уи макьана еиҩнарффап!
1977

535

ЕРЦАХӘ
– Сара узбазар, угылоуп уҽырԥагьан,
Ҳашьха дуқәа урымами аҳас.
Ерцахә, уара уқәцәахь сымҩа нагоуп,
Ишуҳәара, нас, абасгьы иуззырҳаз.
– Сыбла ихгылан стәыла, Аԥсынтәыла,
Изныкымкәа ахьӡ-аԥша саҳаит.
Сара уи исыцнаҵоит зегь рыла,
Сара уи абранӡа исызнарҳаит.
– Угылоуп, Ерцахә, узбазар, уеишьхнаԥсыла,
Ухы лаумырҟәыц, издыруеит, о, зынӡа.
Ӡынгьы-ԥхынгьы узҭаҳәҳәоузеи сыла, –
Узаршлазеи уара абас улахьынҵа?
– Исызгәамҭаз акгьы ахҭымсит Аԥсынтәыла,
Сара сҿаԥхьа гәаҟра зықь ҟалеит.
Сдырҩеит сара урҭ абра сахьгылаз,
Сгәаҵа ҭыршьааит, сшышларагь сышлеит!
1976

САШӘА
Иухаз уара аԥсыцқьа, иусҭо сыԥсоуп.
Иузыӡырҩуа иузырҳәааит:
Иашәаҵәҟьоуп, иаԥсоуп!
Ахәрашәа уеиԥшыз, сгәы ахәра анану.
Узлаҟоу, иуныруа акала иуӡону?
Игәыҭшьаагоу мыткәман зынгьы ураҳауаз,
Уеиԥшха зыԥсадгьыл аанзыжьуаз иуаз.

536

Сымҩа сырба, џьым, схы агәра сырга,
Ахрашәа уеиԥшыз, ахра саҿга!
1963

УСҞАН, ЗЕГЬ АНШӘАРҬАЗ...
Икыдхаҽа,
Ақәа леиуан ахырхырҳәа,
Аӡқәа хыҵны,
Ақыд дуқәа дырҳәазон.
Ирықәшәацәгьан
Ааҵра иаван, шьоук ахырҳәан,
Шьоук ҳәаҭыхла ижәылон,
Шьоук еисон;
Рхы еиқәдырхарц
Арахәыц-па иахьынҳалан,
Иматанеиуа
Анцәа иҳәон шьоук ааигәа.
Адунеиаҿ
Зегьы ирыман гәалак-гәалак,
Еидара цәгьан
Акы иаҵан зегь гәынқьуа.
Иҟаз-ианыз,
Иутәыз акы еилыргамызт,
Хыхь иҟаз
Ҵаҟа илеиуан – ицон ихәаш-хәаша.
Ирымазма
Ауаа ахәыцха – рыхқәа ҭҟьамыз,
Ицон зны анахь,
Зны арахь – иахьасуа аԥша.

537

Дарбан усҟан,
Зегь аншәарҭаз, имлакҩакыз?
Асаркьал иасыз,
Иҳәатәыз акгьы зымӡаз?
Иҟан ауаа, –
Уара уҩызцәа. – адунеи аҽанардагәа,
Изырҿыхоз,
Изыргылоз,
Иахьзырԥшуаз Алахьынҵа.
Ҳаԥы лашьцак иҵан ажәлар,
Алашарахь
Иаагаз амҩа дызмырбаша аԥарда
Жәпаҳаҳараӡа икнаҳан.
Усҟан, аӡәгьы ԥсшьара
Анимамыз,
Ԥсшьара уоуран уҟазма ухаҭа!
Ҳаԥы лашьцан утәыла,
Уи убон ибахҭан,
Уаргьы уҭакын,
Уаргьы ажәҩан ухаӷәӷәон.
Си қәеи ухьыӡсон,
Мышкы шьыбжьаанӡагь убахӡа
Џьара умтәацызт,
Арахь уажәақәа еилыԥхон.
Иҟалозма
Уара усҟан уԥсы уӡаргьы?
Гәыбӷан узҭарыдаз – ԥсран, хҵәаран…
Уара унхон,
Ахан дуқәа еилаҳаӡаргьы,
Адунеи ааҳәӡаргьы даҽа жәантә!

538

Избанзар,
Уара узыҟаз ухазы акәмызт,
Уҽузаҭомызт ахаангьы џьара аган.
Ԥхьаҟа иган нас умҩа,
Уи нҵәара ақәмызт,
Аԥсҭазаарахь,
Иахьатәи амш ахь, умҩа ааган…
1976

АХӘЫШҬААРА АМЦА
Ихәыҵамыҳәҳәакәа ҳара ҳхәышҭаара амца,
Мап, ҳашьҭамлацызт уахыкымзар уахык.
Ҩнаҭацыԥхьаӡа, исгәалашәоит уи иахьанӡагь,
Иҿарҳәон амца – уи уаҵә ашьыжьгьы ирҭахын.
Игәылацәа рахь дыҩуан зымца зцәыцәаз,
Уи хьымӡӷыишьа, уа дахьнеиуа дыԥхашьа.
Ԥсран акырынтә ихьыр – ауаа ирхыҵәон,
Зымца зцәыцәаз амца ирҭон есымша.
Ҳхәышҭаара амца! О, уеиқәыз агәгәаҳәа!
Уара уаҳцәыцәар,
ҳаҩны еиқәыхьшәашәа иҳазшап.
Агәылара ҳцаӡаргьы мца аагара ҳәа,
Иҳарҭап уи, аха усҟан – ҳаԥхашьап.
1977

539

***
Иахьа акәымзар, сцап уаҵәы, уаҵәашьҭахь,
Санцалакгьы, сышцалакгьы, иббоит сышцо.
Абзиала, нас, сара уаҳа сҭалом башҭа,
Зегьы сшырбо, ма, сшаалоз еиԥш, срымбаӡо.
Иахьанӡа сценак ҳақәын ҳарҭ аргама,
Ҳаибарҵәуеит, ҳаибархьит. Акыр ҳахәмарт.
Аха инҵәарц егьагым шьҭа ҳадрама,
Аамҭа акгьы шәзеилам ҳәа имақарт.
Сымшқәа иреиӷьыз ықәхеит сара араҟа,
Ари асценаҿ, сыҵх лашақәа мҩаст.
Аха, схьаԥшын, урҭгьы збом, иабаҟоу?
Ԥхыӡны избома сара абарҭқәа, афаст!
Беимырҵәазшәа ба бахьгылоу, бхы бымҩахо,
Бадырсызшәа, зынӡа ибымам ҽырқәаца.
Сцоит, аха ибымҳәои, нас, сымҩа абахоу,
Ҩаԥхьа скыдҟьо са сабаго слахьынҵа?
1977

***
Амшын ду ишналаӡуеиԥш ацәыкәбар,
Снарылагылт – снарылаӡит иаразнак.
Зегьы среиԥшын. Ари сара соуп ҳәа,
Иаԥсаз ак ҟасҵазаргьы, смыҳәҳәеит…
Исыздыруам сара сымҩа сахьагаша,
Уаҵәтәи амш закәхаша, исзаанаго.

540

Исыздыруам саџьал ааигәацәазаргь,
Уаҵәтәи амш саԥымлозаргь зынӡа.
Амала, ақәылацәа реиԥш, машәырки чмазараки,
Сгәысҽанӡамкәа, сымҩа рымкыр, срымхәаҽыр,
Исҭахын акраамҭа сықәзарц адгьыл,
(Саныҟам уи сыԥсы ықәхоит, зегь акоуп!)
Иаԥысҵаларц ашәақәа, исҳәаларц ажәа бзиақәак,
Срыхьӡарц ауаа ирыхәо ҽа ԥыҭ-чыҭқәакгьы.
Амшын ду ишналаӡуеиԥш ацәыкәбар,
Ари адгьыл аҟны сҭыԥ ҽаӡәы инаиҭан,
Сналаӡрын нас сара аамҭа еикәшара…
Аха уаҩы игәеимҭаҵәҟьарцу сҭыԥ шынсыжьыз?!
Уи наӡаӡа ҳәа сшаԥырҵыз рымбарцу?!
Ус анакәха, ԥхыӡын, дад, сызлазгьы,
Сара ари адгьыл сықәнамгалаӡеит зынӡа!
1977

***
Сара дсеиԥшызшәа збеит иахьа зегьрыла
Ари аҷкәын, ари аԥшӡа, ахырҳәы.
Уи дынхозаап анкьатәи са стәылаҿ…
Аҷкәын, стәыла сара сзы ихнырҳәы!
Уаҟа сара сыбжа шыҟоу удыруаз,
Сыԥсы зыӷраз уа кыр сцәынхацәеит.
Избон шаҟа уласны аӡиас уруаз,
Избон, уҩуа, адәеиужьқәа урыхҟьеит.
Дарбан, нахьхьи, аҷкәын, иузыԥшыхыз,
Збырфын кассы аԥша имҵнаԥаауаз?

541

Издырт, иаразнак, уцашьала, ушхыхыз,
Ари ааԥын уара узыҳәан ишаауаз.
Уанаџьалбеит, сара сакәын ари атәыла,
Атәыла ссир, иамаз зны аҳас.
Уажәы ашәа хаак ааҩуеит харантәыла,
Уи лара илыбжьушәоуп ишсаҳаз.
Уара иутәызар, нас, уара уаԥшәымаз,
Иреиӷьыз сара сымшқәа зегь ахьцаз.
Ухала – мап! Ларгьы уаргьы ишәымаз,
Ажәҩан ҭбаа ишәхагылоу лашаӡаз!
Сугандаз, аҷкәын, саргьы уахь аамҭала,
Аамҭала стәыла сара сзы ихнырҳәы!..
Сыгәхьаа икым, саха имам ма иахьала
Ари аҷкәын, ари аԥшӡа, ахырҳәы…
Уи иаҳаша ҽа ажәақәакгьы сҳәар сҭахыхуп,
Аха иҟоу нас аргама сгәы назҩеит:
Уахь са сназго ацҳақәа зегь хыхуп,
Сара истәылам уи атәыла,
Ҽа цәак ахоуп иахьа адунеи…
1977

***
Сахьцалакгьы ак сԥырхагоуп,
Ҵәык сылакшоит сахьцалак.
Зҵаарак аҭак сархагоит,
Иҟасҵаргьы шәкы рҭак.
Шьоукы срыхәаԥшын, илакәуп,
Зынӡа иссируп рҟазшьа:

542

Ԥхыӡгьы ирымбац ирԥырхагоу,
Рыгәқәа ҭынчуп есымша.
Зегьы ргәаԥхоит, зегьы рдыруеит,
Зегьы ирнаалоит уамашәа.
Иарбан, нас, изыруазырра,
Рыхәда ашаха ауахашәа.
Сагьырҿыԥшуам, сагьырнышәом,
Срыҵашьыцуам сара урҭ.
Сара сԥынџьыр хәыҷ ахышәаҿ
Угәаҭеила еснагь, аурҭ!..
Аҵх лашәха сыцәа арҟьалаз,
Ицәырнагаз ҽа зҵаарак,
Ицәырнагаз ҩаԥхьа сгәалак,
Сазнархәыцып зегьы рҭак…
Абас ауп иҟоу, исԥырхагоуп,
Ҵәык сылакшоит сахьцалак.
Сагалааит, нас, уи сырхаго,
Сара исымам даҽа мҩак.
1967

ДОН - КИХОТ
Дызмыртәозеи, иарбан дзыргәаҭеиуа,
Иқәԥара шхыдароу имаҳау?
Игәы дыҵалан длышьҭоу Дульсинеиа,
Даҽак ыҟоу мамзар уи иеиҳау?
Дцоит имҩала Дон-Кихот, агәыраз,
Аӡәгьы изыҳәа цәгьа ҟаиҵом маӡа.

543

Аԥша ӡлагарақәа дырзыҵҟьозаргь, ижәдыруаз,
Уи ихыччатәым, ихыччатәым зынӡа!
Ирхыччатәуп уи датәамбо иавоу,
Ақәԥара аԥсамкәа изыԥхьаӡаз:
Аҵәы илазҵо, баша зыбз иафо,
Акылҳарақәа иркылкәыруа ицаӡаз,
Зхы заҵәык иашьҭоу икаҳа-бӷало,
Зегь зцәымӷу, зегьы-зегь ирыцәшәо,
Шә-маӡак ирыҵоу, оума згәалоу,
Ааҵраҿ, аласбеиԥш, иҵыхәаршәшәо.
Урҭ ртәала, зынӡа баша дгәароуп,
Урҭ ртәала, хыдароуп дызҿу:
«Дзазыҵҟьозеи, мшәан, аԥша ӡлагара?
Иарбан уи инаҭо, дыззыԥшу?»
Ихазыҳәану? Акымзарак. Уи агәыраз
Аӡәгьы изыҳәа цәгьа ҟаиҵом маӡа.
Аԥша ӡлагарақәа дырзыҵҟьозаргь, ижәдыруаз,
Ихыччатәым, о, ихыччатәым зынӡа!
1967

***
Ибзырҳәозеи, хыбаароума,
ибзырҳәозеи, мшәан, гәырҩоума –
Са саазқәылаз ари абжьарак
зымҩа аган ахь сагошәа?
Сара инсыжьуа бара боума!
Бахьынсыжьуагь иара аброума!

544

Бара боума сара цасҳәа
иасыргахуа агәыԥжәа!
Ҳаибадыруан ҳарҭ лаԥшыла,
ҳаибадыруан ҳарҭ ажәада,
Бааигәа сгыла, бара бныжьны,
амҩа сықәлоз хараӡа.
Усқәак сымоуп, усқәак сымоуп,
урҭ ҳаиҟәыргон ас уажәадагь,
Аха асҵәҟьа ба бгәырҩомызт,
сара стәала, мап, зынӡа!
Дгьылк аҵыхәан аӡә дынхазшәа,
убри лахь ҩаԥхьа сеихазшәа,
Ари абжьарак ҵәык сахазшәа,
аха уи сара изӡошәа,
Агәыла ԥҳәыс акы лҳәазшәа,
бахьынҭыҵыз ҽак баҳазшәа,
Изакәыҵәҟьоу уи нас-насшәа
бара бхала ибҳәарашәа,
Иацы зны бшыҟаз схы иҭыкәкәазшәа,
иахьа сажәақәа еилагәазшәа,
Быҽшеиҭабкыз – уигь сымбазшәа,
лакҭа хаара смырбаӡо, –
Ҽаӡә лзыҳәан сеилаҳәазшәа,
баха ансоушаз сеилахазшәа,
Иахьакәым са схы сырхазшәа,
сықәлошәа амҩа сҽыргаӡо, –
Ибзырҳәозеи, хыбаароума,
ибзырҳәозеи, мшәан, гәырҩоума, –
Са саазқәылаз ари абжьарак
зымҩа аган ахь сагошәа?

545

Сара инсыжьуа бара боума!
Бахьынсыжьуагь иара аброума!
Бара боума сара цасҳәа
иасыргахуа агәыԥжәа!..
Аԥсабара иамоу ныҳәоуп –
асы леиуеит аҳәылыҳәа.
Схәыцуа стәами сара ашьшьыҳәа,
сгәы хьаауеит, мцак сыцроуп.
Арахь суада уааҩнаԥшы ҳәа,
иалагәырӷьо ари аныҳәа
Хыбрак гылоуп, аха сныҳәа,
сныҳәа ахьыҟоу ҽаџьароуп.
Бара быччаԥшь гәазырҳага,
ишарлашоз гәасҭон ҳага,
Уи агхеит ҳәа сыҟоуп уаҟа.
сара ара санынхацәа,
О, аччаԥшь гәазырҳага,
са сызцәымцо, сегьзырхаго,
Сахьцалакгьы уа уахьсыцу
даара иџьысшьоит сара Анцәа.
Сыхшыҩ ԥыруа аҳауа иалоуп,
рахәыц пак аарла сахьынҳалоуп,
Срыҵоузеи шаҟа гәала!
Са исыгәҭыхоуп адунеи!
Џьара схалоит, џьара сҭалоит,
адәы сықәуп, ахәы схалоит,
Аха сыҟоуп сара схала
амра анцәырҵуеи асы анауеи.
Издыруада бара усгьы,
сышбымазгьы раԥхьа хысгьы,

546

Ҽынкыларак шаҭахызгьы
бхашҭны бтәазар шьоук рыгәҭа?
Ибҿаччаз иҳәазар бнысгьы,
са сбымбозар уи нахысгьы,
Изхыстәым ҳәаак банахысгьы,
ибырхаазар уахь блакҭа?
Издыруада, сынхацәазар?
Уи ҳа ҳуасқәа ирзеицәахазар?
Бҳәыԥы-ӡыԥзар, беилахәазар?
Беилагазар, бара нҵәа?
Иҭацәызар, иҳацәхазар,
аирыӡ еиԥш, ахы лахазар
Баргьы саргьы ҳаибагазар
иџьаҳшьалоз хыхь Анцәа?..
Исзырҳәозеи, хыбаароума?..
1977

***
Ҳанеиқәшәа, ицәыригеит ҩаԥхьа игәала,
Ҩаԥхьа иҷкәын дизаӷьыхуеит уи абар:
– Дыхнаԥааит, ҳаха имам, дҟьалеит,
Арахь дықәлом, иҵуазеи, иҟам ихабарк.
Уаҩ дақәшәахьоу, иашан, ари аҩыза:
Ибара ҳара ҳзыҳәан ихәшәхеит!
Адунеи ду амаа иара идмыркызар,
Ҳаигәаламшәо, ихьзеи, дынзырхеи?
Шәҟәы бӷьыцк аҩра даарак аҭахума?
Даҳзымааӡеит, иҽеиҭеит зынӡа аган.
Ихы заҵәык, уаҳа ҽакы ихума!
Иан дзихашҭзеи, сара сакәым, иан?..

547

Иара дцәажәон, снеиуан са сҽырдагәан,
Сара сгәалагь ашьҭыбжь саҳауан:
Дыҟами, мшәан, уара уангьы, аҭакәажә,
Уан дзухашҭзеи, уи аҭакәажә, уан?!
1976

***
Сымҩақәа зегьы
Бара бахь ихазаапеи:
Алада саган –
Бара бахь сеихеит.
Аҩада саган –
Бара бахь сеихеит.
Сгәы алаҟан –
Бара бахь саауан.
Схы сыкәаҽын –
Бара бахь саауан.
Саартә сыҟан – сымԥшыкәа
Сышиашаз
Бара бахь саауан.
Саартә сыҟамызт –
Зегь акоуп, саауан.
Зегь акоуп, ес иҟасҵалакгьы,
Бара бахь,
Бара аӡә заҵәык бахь схынҳәуан…
Сахьынӡахынҳәлаша сыздыруам
Сара бара бахь абас.
Исзамуӡар зны…
Сыԥсыр сыԥсит,

548

Аха иара убасҟангьы,
Ибдыруаз,
Бгәы бырҭынчхьан еиԥш,
Зны, аҵх еиқәа салыхәхәа,
Сгәаҟрақәа зегь схы иакәыхшан,
Блакҭа анҭаԥшра сазыхьуа,
Бсырҿыхар ҳәа сшәаны,
Ԥшьаала, шарԥазык,
Саахыҵуеит сара ашәхымс.
1977

***
Ибдыруама, нас, зны-зынла сзызхәыцуа,
Саныҟам бааигәа, схы саназынхо?
Иӡуам бара сбыцны сара исцәыӡуа,
Сгәы исызҭыгом сышьҭахьҟа исцәынхо.
Инхоит амшқәа мыӡуа сгәалашәараҿ,
Инхоит аҵхқәа, насыԥ лаша сзаазгаз.
Изҭатәоузеи, нас, амшынқәа ҳа ҳабжьара,
Ашьха дуқәагь зҳабжьагылоу арбан ас?!
Ицоит ба быда сара сымшқәа хыдарала,
Ибыӷь ҩежьқәан сҿара аҵла илҿышәшәоит.
Сышԥаиеиԥшхо адунеи ду акгьы ззалам,
Иҭааӡа иаку ацәашьеиԥш, цәгьаӡа сацәшәоит
Сыԥсҭазаара. Бара быда хыдарала,
Исзеиҭамкуа, даҽа ԥыҭрак ас ианца,
Суардын хышәҭны ахылаӷьарахь шыҟоу иҭалап,
Аӡә дахьгылоу ус иҳәап: – Еҳ, алахьынҵа!..

549

Адунеи ду ҳара иаҳтәым наӡаӡа усгьы,
Иахьа сыҟоуп, нас уаҵәы зны сцап сыбжьаӡ.
Бааигәа сыҟам, бара бакәын сызҭахызгьы,
Бараӡәк, бара, о, иахьанӡагь сгәы бмырдац.
Аамҭа шԥацо, нас, ҳаицымкәа, ус хазы-хаз!
Амшқәа сырӡит, сара схала санынха.
Бара бакәзар сымш лашара, схьаа, сыгәҭыха,
Азаҵәра анапқәа хьшәашәоуп, уи саԥырга,
сеиқәырха!
1976
***
«Умҩа бзиаз, умҩа хирыз…»
Ахьырхьырҳәа нас быччеит.
Изықәҵааз асы цырцыруан,
Бымра ԥхаран бысҿаҷҷеит.
Сақәшәомызт арантә ацашьа,
Аха иааихьан сыҿҳәара.
«Бара бныжьра…» Аха башан,
Исҭахымхеит аҳәара.
Исҭахымхеит ба быргәаҟра,
Сара сгәаҟра азсырхон.
Иҳәатәыз рацәан араҟа,
Аха аҿымҭра иаҳа аҳәон.
«Умҩа бзиаз, умҩа хирыз…»
Ҩаԥхьа ахьырхьыр быччеит.
Изықәҵааз асы цырцыруан,
Иааҳәны иҭалон адунеи.
1977

550

***
Иԥыруам сҳаирплан, ажәҩан саднакылом,
Агәыԥҵәа сагеит сара ара сшыԥшыз.
Снеи-ааиуеит, мап, џьарак сызгылом,
Схы ажәҩан ахь исырхом иахьарнахыс.
Сыццакуеит, сгәы ҟадыџь саԥысуеит,
Аха саднакылом сара еиҭа,
Ҩаԥхьа сцасгьы идыды-мацәысуеит,
Иазыхтуам иахьа ажәҩан алакҭа.
Сыҽсырҭынчуеит, исыԥшаауеит атәарҭа,
Ажәҩангьы еимҟьап, схәыцуеит сара нас,
Адгьыл саднамкылар ауп ашәарҭа,
Адгьыл ауп, сара адгьыл ауп сзыхшаз!
1979

***
Сара бхаҵа сиҵашьыцуеит:
Аԥҳәыс ҳәа, дзакә ссирузеи,
Дзакә нцәахшоузеи, иараби,
Изыҩнагылоу уи аҩны!
Сгәы сажьоу, аргама
Слымҳақәа ираҳау сыздыруам,
Аха сыԥҳәыс ҟадыџь
Блыҵашьыцуазаап баргьы!..
Ҳара анасыԥдақәа…
1977

551

***
Ҳқәыԥшқәоуп, ҳаибамбац иахьада,
Ҳаибабеит, ҳнеихәаԥшит, ҳаашанхеит.
Бара быда, иаразнак, сҭынхадан,
Уаҩ дсымамкәа схы сазынхеит.
Ак ҳәатәын, аха, уи анысҿамшәа,
Сҽасҭеит, сеихан, даҽа ганк.
Уаҳа сгәы бҭамшәа, схы бҭамшәа,
Сҽыргаӡа-ҽырдагәан саауан.
Аха усҟан иҟьалахьан сыцәа,
Бара бакәӡан исхыз, сара исгәыз.
Ӡиаск сагон ихыш-хыҵәан,
Исыздыруамызт краамҭа изакәыз.
Раԥхьаӡа акәны избеит даҽакала
Архақәа, ашьхақәа, адәқәа.
Убас еиԥшгьы изҩит ажәеинраалак,
Иссирӡазшәа збон сцәаҳәақәа.
Иссирыз ба бакәзаарын усҟан,
Аԥсабара иазшаз, инцәахшаз.
Бахьызбоз крыздырма сҽыззыскуаз,
Хьы-шәахәан хаарак схьыршаз.
Раԥхьаӡа акәны ишәаҳәеит аԥсабара,
Игәырҩеит, иуазырт, иеилыџьџьеит.
Сшызмыцәазгьы, сгәырӷьо саԥылеит ашара,
Са ишыстәыз здырт адунеи!
1976

552

***
– Аҳәса реиԥш, илабжыш цырцыруан,
Деиҵақьызқьызт иаразнак, агаӡа…
Ауаҩ асҵәҟьа, џьымхеит, зегьы иныруа,
Зегьы ицрасуа… Хаҵарам зынӡа!..
– Агәы-ԥшқа изҭоуп, дпоетуп, шәеибадыруаз,
Анцәа ус ишеит илахьынҵа…
– Ахацәагь шәан, иҵәуон акьыжыҳәа,
Иаарыдгылеит раџьал ааигәаӡа…
Иҽеихарԥсны дгылан иара ашьшьыҳәа,
Агәы ҳәа ахаҳә изҭазаапеи зынӡа!
– Зегь ичҳауеит, зегь илаӡоит азыҳәан,
Дпоетуп уи, ус ишоуп илахьынҵа…
1976
***
Иахьа акә, уаҵәы акә,
Уаргьы саргьы ҳамҩасуеит,
Ҳара ҳхаҭыԥан
Ҽа шьоук гылоит иеилыхха…
Арахь, уареи сареи
Ҳаицәгәышуеит, ҳаицәхасуеит,
Ажәа бзиа еибаҳҳәом шамаха.
Иҟасымҵаци, мшәан, иаԥсоу,
Имаҷзаргыь, иаԥсоу, ак уаҳа, –
Ауаа ирыхәо,
Уаргьы угәы аззырҳаз?!
Исыздыруам,
Саҵоу џьумшьан гәнаҳак,
Ажәак, ажәа бзиак сызмырҳаз.

553

Убри азоума
Саргьы изсымам уаха?
Ҽмырҳа-ҽырдагәа зыҟасҵо бжеиҳан?
Аха исҭахым
Ас ҳнеивыслар ҳара уаҳа,
Уаҳа… аган ушавоу сумырбан!
Сара ак сыгуп,
Уҟам уаргьы гхада,
Сара исыгу санажь, ма сырҽеи.
Амала, снумыжьын ас ҭынхада,
Умшәалан,
Сара изгахыр ҳәа аҭарчеи.
Уара иуаҭәоу
Уи сара исызгашам,
Уара иутәу сашьҭаӡам зынӡа.
Ҳагәқәа еибашаҭом ҳара баша,
Хыдарала иҳарцәгьоит ҳлахьынҵа.
Ҳаҟанаҵ,
Иеибаҳҳәалар сҭахуп аргама
Ҳхы-ҳгәы азҭазҵо,
Иҵегь ԥхьа ҳазго…
Ҳара ҳҩызак дҳаԥхеит, –
Уажә ааигәами, –
Иахьанӡа
Зегьы иҳамоуп уи гәынго:
Знымзар-зны
Иҳазиамҳәеит ажәа бзиак.
Иара идыруан, хымԥада, дзыԥсаз,
Аха ҳара ҳивсит ауаҩ қьиа,
Ахӡырымга,

554

Зџьабаақәа рацәаӡаз.
Аӡәи ҩыџьеи ракәмызт
Уи дзеиӷьызгьы, –
Иҵашьыцуама
Ҩыџьа иреиӷьу, нас, жәаҩык? –
Аха ихәҭаз рзымҳәеит дызҭахызгьы,
Димныҳәазар
Деилкаа дызмамыз лыгажәык.
Иҩызцәеи иареи
Анышәаӡа анҳабжьала,
Ҳхы ҳасит, ҳгәы ҳҭасит, –
Ҳаауазырт.
Иҳаҳахьаз, иаадыруаз,
Иеиқәтәахьаз ибжьала
Уи дзакәыҵәҟьаз,
Уи дзыԥсаз аадырт.
Анцәа, абзиа ҳзыҟаҵа,
Ҳазхьымӡо
Са исыздыруам,
Аха, ицәгьамзар ҳлахьынҵа,
Ҳара аамҭа ҳамазар уаҵәынӡа,
Аӡәы изыҳәа
Ҽаӡәы абзиа ҳахьыгӡа!
1976

***
Шәҭашәахьоума шәара зныкыр азаҵәра амацәаз?
Азаҵәра амацәаз – аамҭақәа иреицәаз –
Изулак, ааигәа акәмыз, сыбналан санацәцаз.
Сааиуан хаҵаҵас, сааиуан, аха нас…

555

Агәысакара сықәнагалт – иабыкәу бахьынхаз?
Бжьы-шьхак рынхыҵ быҟоума, сыбжьы
ахьыбмаҳаӡаз?
Иеиҭахынҳәит, сеиҭаҭашәеит азаҵәра амацәаз.
Азаҵәра амацәаз – аамҭақәа иреицәаз!
Аус дуқәа сымамыз – исымам иахьа ус.
Исҭахызгьы сгәалашәом, исбарҭам сызҭахыз.
Иабыкәу сара амҩан сыцҳақәа ахьҭаԥҵәаз?
Ианбыкәыз зегь ансылшоз – ианбыкәыз санынцәаз?
Иарбан сара исхароу – бынхазар хара абас?
Амра збом, иԥхароуп, иазхароуп, сара сцас:
«Уара ухара… сара схара…» О, аҵыхәа ԥҵәаз!
Сызҭагьежьуам сара уаҳа азаҵәра амацәаз!
1977

***
Шәара ишәҭаху зегь сзышәҳәала,
Иарах
Сыгхақәа зегь санаижьуеит,
Аа, еиҭах.
Са сышнеиуа, машәыршәа, амҩан,
Зны ахаҳә санахҟьашо,
Сызҭахым зегь аҟырҟырҳәа
Ианысхыччо, ианрызшо,
Уи дыччом – ус ҟалома! –
Уи, душьыр, дыччом.
Шәара шәеиԥш, сызҭахым,
Сырџьатәызаргьы сирџьом.

556

Днавагылоит, даавагылоит,
Нас, ихы сынҭарԥаны,
Иҿынеихоит, шәара сшәылган,
Егьҟамлазшәа сырбаны.
Саргьы суаҩуп, игәра анызга,
Уахь, сахьиго, сицны сцоит.
Исыгхақәаз наҟ сырҟәаҵуеит,
Исыцлаз ҳәа ак сыԥхьаӡоит.
«Идырцәарц иашьҭоуп, иудыруазааит, –
Уи дхәыҭхәыҭуеит, – баша ухьӡ.
Уара уакәым, дарбан усгьы
Адунеиаҿ гха змыхьц!..
Иҳагуп, џьым, зегь акака,
Ишԥаҳагым, уи ӡатәым.
Гхак уоузар, уи уадаҩым,
Зынӡа хьаас иҟаҵатәым…»
О, акоума, сара исоухьеит,
Сара исоухьеит иага гха!..
Аха убарҭ зегь санаижьуеит
Сара сҩыза – сгәацаԥха.
Акы заҵәык санаижьуам,
Иҵәахуеит, аха сизжьом:
Иахьа сиеиӷьхо ибар акала,
Уаха дзыцәом, изыршом.
1977

557

***
Аӡқәа хыҵны, аиҩхаақәа ҭырцәажәо,
Сырхәаҽырц арахь сара исгәыдыҽҽаларгьы,
Урҭ сырзынкыломызт – убасҟак иӷәӷәан,
Убасҟак алшон бара бахь исыхоз амч.
Ахрақәа бганы сымҩа инанаҳаларгьы,
Исзамугәышьеит ҳәа, снапқәа сываҳан, схьагәгәа,
Смидагәидаха саауамызт сара аҩныҟа –
Бжьы-шьхак рынхыҵ, бжь-мшынк сахьынарыруа,
Аԥшра бамыркаро, гәыӷра мацарала быҭәны,
Аԥсыӡкцәа рыҳәсақәа реиԥш, бықәгылан аҟәара.
Иага зургьы, бара бҟынӡа сзымнаӡарц азы,
Аӡқәа хыҵит, ахрақәа бганы иеилаҳаит,
Ахы иқәгылеит, иаразнак иааҳәит адунеи.
Аха, ибдыруеит, сазнымкылеит усҟан сара акгьы.
Сахьааиз… – Ассир уҭахызаргьы! – афы ықәсхьан,
Сгәыӷрақәа рхан лаша ҟәыбаса иеилаҳахьан, –
Сышьхәақәа аҟәада рыҵаш, сгәаҟ-ҵәаҟуа
Амҩа сшықәыз бхахьгьы иҟамызт зынӡа!
Сара сыззыԥшыз зегь даҽа мҵәыжәҩак иҵакын…
Снеихеит, сеихеит сара иаразнак сышьҭахьҟа…
Аха, ҩаԥхьа аӡқәа хыҵны исгәыдыҽҽалар,
Ахрақәа бганы сымҩа иананҳалар ҩаԥхьа,
Сызланеирызеи еибгала сара аҩнынӡа?
1977

САРА СҨЫЗЦӘА
Акәыкәбаақәа реиԥш,
Сара сҩызцәа шԥарацәаз!..
Дшәымбахьеи, нас, иалаԥшыз аба рацәа:
Иалихра издыруам, дрылаԥшуеит краамҭа,

558

Абри абри ауп, иреиӷьуп ҳәа иаҳа,
Иаарылихуеит мыцхәы игәы зызцаз.
Сара ус слаԥшуамызт – сҩызцәа сзеиԥшын.
Усҟан урҭ рхыԥхьаӡара иазҳауан:
Иахьа ҩыџьа аҩызцәа сымазар, уаҵәызны,
Исыварԥало, раԥхьа сгыланы, даҽа ҩыџьа
Сыцны сгәырӷьаҵәа аҩныҟа саауан.
Даҽа ԥшьҩык рахь схаҭа сымҩахыҵуан.
Ҳаиҩызцәахон ҳара ампыл ҳшасуаз,
Мамзаргьы, ҳанеибадырлак, ӡҭалара ҳахьнеиз.
Иаақәгылон, рхы сықәырҵо, сҩызцәа рҩызцәа
Сара исҩызцәан. Сышнеи-шнеиуаз
Сара сҩызцәа убас ирацәаҩхеит,
Атрышә уасыр, шҭак азна ауаа еизон.
Чарак аҟны шьаԥак шеибгоу, иашан,
Дара иааныркыларын, иааидыртәалазар.
Сгәырӷьон сара:
Гәарабжьарацыԥхьаӡа сҩызцәа ыҟан,
Ҳаи анысҳәа, иҩны зҿаазхоз сара сахь,
Салгатәызар, амца салызгоз сҩызцәа,
Самхтәызар, сызхәаҽуаз аӡы самызхуаз,
Иаразнак, уаахьаԥшаанӡа, уи самызԥаауаз.
Иара убас мацара, ҳаилаҵәан, ҳаиҩызцәан,
Ҳажәҩахыр еибыҭан, ҳаидгылан ҳазцар,
Иарбан баагәараз ҳара иаҳзымгоз,
Иарбан ханыз ихьыҵәцараха иҳазмыргылоз.
Иарбан ҳамч зқәымхоз, атрышә сасыр,
Иаразнак гәарабжьарак быжьзырҭәаауаз
Иеивагыланы иаауаз сҩызцәеи сареи!
Аха, нас, ахьшь назласыз акәҷарақәа реиԥш,
Ҳара ҳгәыԥ есааира иаӷахон, иеиҵахон:
Аӡәы алада дагеит, аӡәы аҩада дагеит.
Аӡә дҳараркын, иблақәа анаҟә рхаҳалеит –
Дҟамлеит иара уи нахыс ҳаибо.

559

Егьи дладырҟәын, анкьатәи иҩызцәа,
Иеиҳазгьы, иеиҵазгьы, зегьы дрызгәааит,
Адә иқәым шьоук реиԥш урҭ иԥхьаӡеит.
Ахԥатәи, инаган ихдыртәалаз аҟәарҭ еиԥш,
Иԥҳәыси ихәыҷқәеи даарыхан илаигәыҵаикын,
Анцәа диныҳәаны, хыхь-гәыхь имамкәа,
Дхәап-жапуа, днеи-ааиуа иҩны дыҩнатәоуп.
Иҩызцәа ракәым, адунеи зегьы аԥырԥырҳәа
Ишнықәыццышәаара амца акны абылра иаҿызаргьы,
Иара иҩнаҭа кьыс шамоуа агәра игозар,
Душьуазаргьы, ихы аадәылирҳәҳәом арахь.
Уи сара дысҩызам уеизгьы шьҭа.
Ҳзеибамдырӡошәа ҳаивыслоит зны-зынла,
Еивысшьа ҳмоур, аԥсышәак неибаҳҳәоит,
Гәы аҵамкәа, изаҟаразаалак, хы аҵамкәа,
Иара иҭахымкәа, иара иеиԥш, саргьы исҭахымкәа.
Аԥшьбатәи ааигәа ԥшьынтә аҭел сизасит,
Ҳҩызак дыԥсит (дигәаласыршәеит аарла ҳәа),
Уанаџьалбеит, ҳцаны даҳҵәуап, даҳҩызан,
Аԥсра-аиҭаԥсра захьӡу иара убри ауп,
Иахьа уажәраанӡа убра ҳнеины дахьаҳамҵәуац,
Дызусҭазаалак аӡәы иаҳџьишьом ҳәа.
Зны дцарашәа, нас дахнагошәа, иахьа акәымкәа,
Уахь ацаразы уаҵәы иаҳа аха имоушәа,
Инықәҵа-аақәҵо, инахыга-аахыго дшааиуаз,
Сирԥшит сара аԥсыжра аҽнахьы.
Аԥсыжра аҽны, игәыҵашәаз уара идыр,
Абра сыззыԥшымыз ак ҟалеит ҳәа даатәеит.
Сара, изулак, анышә дарҭаанӡа сихьӡан,
Схы саасуа, сгәы амца ацраланы, сҩыза дысҵәуеит.
Аҭел сыззасуаз, макьана азыҳәа зыԥсы ҭаз,
Зыԥс ҭашәа иҟаз сҩызагьы дысҵәуеит уи аҽны.
Сҩыза сҳәаргьы, уи сара дысҩызам шьҭа зынӡа.
Сыԥсыр, агәра згоит, дааины ихы даасуа сиҵәуом.

560

Сыԥсаанӡа дааиуам, ҳаицым, ҳаибабом.
Ахәбатәи сҩыза… Уи зны-зынла са сахь
дымҩахыҵлоит.
Днаԥшы-ааԥшуа ԥшьаала даахыҵлоит ашәхымс.
Исымоу гәеиҭоит – дазашшрашәа уи маӡала,
Исымам гәеиҭоит – даатәоит уи агәра мго.
Сара ак сҳәоит, душьыр, сныҳәаҿа нымкыла дцом,
Аха ииҳәо акәӡам, избоит, ҽакуп игәы иҭоу.
Акрааҵуеит, иеилыскаауеит, уи ӡык саиргарц иҭахуп.
Сиеиӷьхазшәа ибан џьара акала, игьежьуеит иблахаҵ.
Дыччо дааҩналоит, дындәылҵуеит иара убас, дыччо.
Исыздыруам дахьынӡасзычҳауа, иҵыхәа анԥысҵәо,
Схы анинысҟьо, алаҳарҭ еиԥш, ианихысҳәо ицәа,
Аха издыруеит, агәра згоит, ас хара ҳазцом.
Уи ицәызӡахьоу, дшаҭан иасымҳәац рацәоуп.
Иазхоуп! Деиҭаакылсыр, сара уаҳа акгьы зӡом…
Афбатәи, абжьбатәи, аабатәи… Нычқәа лԥацәа реиԥш,
Иеиԥшу роуп рызегь: аӡә дубар, духашҭуеит егьи.
Урҭи сареи наҟ-ааҟ ҳаимаздоз ацҳақәа зегь
Аамҭа аӡӷьы-хәашь иқәҳәан наҟ иагахьеит…
Иахьа сҩагылан атрышә сасыр, анаџьалбеит,
Шаҟаҩ еизарыда сашҭаҿ? Изурызеи, ирацәаҩхом.
Жәаҩык инадыркны шәҩык рҟынӡагь акәзааит.
Сара издыруеит дара убарҭ зегь сҩызцәа шракәым.
Сҩызцәа – сзықәгәыӷуа. Схеиҳа зыгәра зго.
Снацәкьарақәа харҟәалан, сара сҩызцәа аӡәаӡәала
Исыԥхьаӡоит, убас аӡәаӡәала исцәеимпит,
Аамҭа аӡӷьы-хәашь иқәҳәан исцәагеит.
Аха хьаас рацәаӡакгьы исымам рхыԥхьаӡара
Ас иахьагхаз… Аӡәи ҩыџьеи усгьы инхеит!
Аҩыза изыҳәа, сара издыруеит, сыҟоуп уи агәра ганы,
Шәҩык, инареиҳангьы,
Ирылымшаша дара ирылшоит есымша.
Ацҳа хымзааит аҭахызаргьы, аӡқәа ирыруеит,

561

Рҩыза иахь рымҩа хазар, дырҭаххазар,
иҭаххазар –
Амшын рзааиуеит шьымхахьы, ашьха дуқәа шьаҟьасҭоуп.
Сара насыԥ сымоуп, иашан, абарҭ ауаа, –
Аӡәык, ҩыџьак, хҩык мамзаргьы хәҩык, –
Еснагь сара иахьсывагылоу – рыгәра зго…
– Уҟоума? – сҩызак сизасуеит аҭел, игәы
азсырҳауеит.
– Изуазеи сыҟамкәа! – аҭакс, иразӡа, иҳалалӡа,
Сгәы аналаҟоу иргәырӷьаган, ианалаҟам
иԥсеивгаган,
Ешьак иеиԥш, ҩаԥхьа уи ибжьы саҳауеит.
Ҳаҟоуп, акәыкәбаақәа реиԥш ҳрацәаӡам.
Ҳаҟанаҵ,
Ҳаҟоуп ҳаиҩызцәан, ҳаиҩызцәан наӡаӡагь ҳаанхоит!
1977

УАРА УԤХАРА
Сыбла еиҵыхым сара даарак,
Иахьа еидарак сымч азхом.
Снаган стәанда сгәахәт Аҭара,
Мцак араҟа са сарԥхом.
Сахьақәак аацәырҟьа-цәыраст:
Кәыдра аӡиас, аӷәра аҿԥаа,
Еижәхысла идәықәлеит, наҟ сызмыруа,
Ацԥхь аԥаҩ ахьтә иаасҿаҭәа.
Ашәак ааҩит, ичара ашәоушәа,
Сгәаҵа иҭысит уи хааӡа.
Ажәҩан иаҵарс, ишьаҟақәоушәа,
Иҩеиуеит алҩаҵәқәа хәхәаӡа.

562

Сымҩа цоит, ицоит аҩныҟа,
Ахы-аҵыхәа зегь еимдо,
Сқыҭа салоуп сара сныҟәо, –
Игәыкы-ҵәыкуа ԥшак сындо.
Ҳнаҩс акәара ацҳа хыхуп,
Уи ажәызаап, избоит аҿыц.
Схәыҷра ашьҭа збар сҭахыхуп,
Иԥшаауа сашьҭоуп сара сцәыӡ.
Ҳашҭа, иреиӷьу ашҭақәа зегь,
Ҩаԥхьа сгәырӷьа-гәырӷьо сҭалт.
Арахь ихоуп са сышьҭақәа зегь,
Ароуп иахьыҟоу сара смал.
Ацәарҭа тата – ашьац иаҵәара
Снылагылеит. Сгәы аԥсы аршьа,
Усыцхраа, ҳашҭа, сқыҭа Аҭара,
Аҟара ацҵа уаҵә сылша.
Сыбла еиҵыхым иахьа даарак,
Умбои, еидарак сымч азхом.
Уара уԥхароуп, сқыҭа Аҭара,
Ҽа мцак уаҳа сазырԥхом.
1977

АКӘАРА
Ирыман, зегьы ирыман кәарак-кәарак,
Саргьы кәарак сымоуп – хара инхаз.
Сҩызцәеи сареи уи ахықәан зны ҳахәмаруам,
Ҳаҩуа, ҳаԥо ҳдәықәын – аҵә иахаз.

563

Убри акәароуп ҳара мшынс иҳамаз,
Ҳаӷба хәыҷқәа зхаҳҵазгьы иароуп.
Ҳаӡсарц ҳҭахны зны арами иахьаҳзамуз,
Нас аӡсашьа ахьаҳҵаз иара аброуп.
Ианҳархәлоз ыҟан уи ҳашҭаз мацара,
Амла ҳхашҭуан, ӡеиқәҭәаран ҳазҿыз.
Хьҭакы ҳакыр, ҳҽаҳҭон амра цара, –
Рацәак акгьы змамыз усҟан хыс.
Иҟамызт иҳазҭоз гәыхьгьы хыхьгьы,
Гәырҩеи хьааи наҟ игылан, хараӡа.
Иҵхәраа иаауан усҟан ҳара ҳӡыхьгьы,
Иаҳхагылан ажәҩан гәыҭбаа иаҵәаӡа.
Нахьхьи хара урҭқәа нхеит, са сышьҭахь,
Саныҩеидас – нас исхашҭызгьы рацәоуп.
Аха, абар, схыԥшылоит ҩаԥхьа сышьҭа:
Аӡыхьқәа цқьоуп, ажәҩангьы иаҵәоуп.
Ахьхьа-хьхьаҳәа илеиуеит уи акәара –
Схәыҷра аныҳәа – скәара хәыҷ цқьаӡа…
Зкәара зхашҭуа ирыдысҵоит ахара,
Рыгәрагь згар сҭахым сара зынӡа.
Зынӡа ибашоу џьысшьоит ирҳәо, ируа,
Акгьы ирзаҵам, сгәахәуеит, агәы ԥха.
Излаҟоузеи ӡ-дук иазааины, мшынкгьы ируа,
Рыбла иамбо, хара ркәара анырцәынха?
1976

564

***
Аԥша иагон абыӷь ҩежьқәа еидыҳәҳәалан,
Апҟақәа хыԥраан ицон еицырхәхәа…
Ихы дазынхан, уи дгылан ихала,
Ихьааха акы игәаҵа иҭан иҭахәхәа.
Иӡхыҵраха ашьҭыбжьқәа ижәлон, еилалон,
Дызлаз хәыцра-шәк џьарак иааизыҳәҳәа,
Егьигмызт, иеидкылан даалгон жәеинраалак,
Ииуан иҿыцыз, дыззыԥшыз ацәаҳәа.
Акы дышьҭнахуан, амҵәыжәҩақәа инаҭон,
Далақәлон ажәҩан, ихы ибон дынцәаха.
Иҭахын ԥсы зхоу зегьы-зегь ишаҭар,
Хаҭала дрызгылар зегьы дҭынхаха.
Ныҳәан – ишыҟаз ибар ааигәа аныҳәа,
Даагылон игәаҟуа иеилаз рыгәҭа,
Тәымуаҩ дыҟамызт, мап, иара изыҳәа,
Ихаан, иразын, ицқьан илакҭа.
Ииҳәаз ҳәан уи, дҟамлацызт длак-ҩакуа,
Иутәызаргьы иуан уара ушьа, сара сшьа.
Аиашаз дангылаз иахьа акәым, иац акәым,
Аиашаз дыҟан уи, дҟалоит есымша.
Дызмырманшәало зегь дыриааиуеит ашәала,
Дыриааиуеит ажәала, уаҩрала, избахьеит.
Иҭәуп уи игәыҭбаа ду бзиабарала,
Иара убри алоуп излаитәитәуа адунеи.
1977

565

АҴАА-ҴЛА ДАЗЫӠЫРҨУАН БАГРАТ
Аԥсны жәлар рпоет Баграт Шьынқәба изкны
… Снаԥшызар, имаҭа хәыҷ дигәыдыҳәҳәалан
Дгылоушәа, ихы-иԥсы зегь наҭ,
Иаҳауазшәагьы игәы иахәаша ажәеинраалак,
Аҵаа-ҵла дазыӡырҩуан Баграт.
Тула ныжьны, ҳаауан ҳара Москваҟа,
Аҵаа-ҵла ҟәашқәа ҳныркылт мҩабжара.
«Ассир, уара! – сҩыза днасуан сҟәаҟәа, –
Ас блахкыга уԥылом ҽаџьара!..»
Нҵәара зқәым бнаран ҳара ҳназҵалаз,
Шьоук алада, шьоук аҩада инаскьон.
Аҵаа-ҵлақәа, аҭыԥҳацәа, зашҭа ҳҭалаз,
Икала-калаӡа иахьгылаз иҽырбон.
Иеицыз гәырӷьон, алаф рҳәон, инеи-ааиуан,
Ажәҩан аҿы, нахьхьи џьара, икәкәаӡа,
Ҳаирпланк, ацәаҳәақәа алдо, уаҟа акы аҩуан;
Уахьгьы сылаԥш сыршәт, аха ааигәаӡа,
Снаԥшызар, имаҭа хәыҷ дигәыдыҳәҳәалан
Дгылоушәа, ихы-иԥсы зегь наҭ,
Иаҳауазшәагьы игәы иахәаша ажәеинраалак,
Аҵаа-ҵла дазыӡырҩуан Баграт.
Изцәырнагазеишь уи, жәытәу, ҿатәу?
Иарбаншь маӡа-аргама уи иаҳәаз?
Агәы шҭымҟьаз акәу, алҩа анхатәал,
Адәы ишнықәлаз акәу иара нас?

566

Издыруада уи иаҳәазар, аӷа иԥылаз,
Аха уаҟа инкылаз, дангазҽаз,
Ишигәыҵеикыз аҵаа-ҵла ԥшӡа гәыблыла,
Дхьыдырҩны дагьшлаваҳаз уи нас?
Ма, инахароу ҽа ҭоурыхк дагәылахалан,
Инарбазар Урыстәыла ду амч-алша?
Уи иаҳәазар ишыҟам акгьы ахала,
Акгьы шазмырӡуа ашәышықәсқәа рхыԥша?
Разин ишьамҭлаҳәқәа рхьаҩбыжь ааҩу,
Иныҵак Пугачиов изы ҽак аҳәоу?
Ажәақәа аназымха, аҳауаҿ иаҩу,
Амахәқәа ааҵысит, уи ала иҳәҳәоу?
Издыруада ма ҳарҩашқәа ирыбжьызар
Уаҟа, апоет дахьыӡырҩуаз, иаҳаз?
Гәыла-ԥсыла ҿаҩа дгьылк данызар,
Уа акәзар уажә дахьгылоу иара абас?..
Аԥсны ахьаақәа араҟа имаҳарызма?
Дбылуа урҭқәа ицралашан еиҭах!
Даҽа ажәак, даҽа ашәакгьы ихыимҳәарызма
Нахьхьи агәы ицәықәхо ацынҵәарах?
Ахра иашәоу, ахәра иашәоу уажә иныруа?
Иҟалашама уи дзызхәыцуа, иҟалахьоу?
Акаршәрақәа дырхысуа, аӡқәа дрыруа,
Анцәа идырроуп уи дахьагахьоу!..
Сиԥырхагахар сҭахымызт, аха усгьы
Сгәы иамукәа саниазҵаа: – акраҳәоу? –
– Иаҳәеит, – иҳәеит, –
Иаҳәеит агәы иҭакызгьы зегь,
Иазыӡырҩуа дҟалозар, ажәа ароуп…

567

Амҩа ҳақәын нас. Ажәала, ашәала
Уи дыркьаҿуан иеицыз, Ихәыцра иҽаҭ,
Сгәы иснаҭон, иара уажәгьы, ихала,
Иаҳауазшәа игәы иахәаша ажәеинраалак,
Аҵаа-ҵла дазыӡырҩуан Баграт.
1977

***
Дызбо рыԥсы лылахо,
Уи данцәырҵ иахьоуп.
Мрами дгәыдызкылахьоу,
Мшын-ӡуп дызшьышьхьоу.
Еи, сықәлацәа, шәхагамхан!
Шәқәыԥсычҳала маӡа.
Лымҩа шәаԥырхагамхан!
Абар, уи аханӡа,
Ихахәы бырфын ԥхьаҳәаны,
Ихы-игәы иаԥыс,
Лыблабара игәы аҳәаны,
Дылзыԥшуп арԥыск…
Дызбо рыԥсы лылахо,
Уи данцәырҵ иахьоуп.
Мрами дгәыдызкылахьоу,
Мшын-ӡуп дызшьышьхьоу.
1975

568

САРА БАРА БЗИА БЫЗБОН
Аҵыс ҭан зны сара схылԥагь,
Уи мҵәыжәҩада сырԥыр сагон.
Сгәы ҷкәынӡан, сгәырӷьо сындәылԥон:
Сара бара бзиа бызбон.
Хыбрас ҳәа исымахын ажәҩан,
Цәарҭа татан ашьац қашәқашәон.
Адгьыл иахыҩуан анасыԥ ашәа:
Сара бара бзиа бызбон.
Санымхалацызт сымҩа гәыԥҵәаган,
Суси схыи рыгәра згон.
Ауаа ԥшӡан, адунеи гәазырҳаган:
Сара бара бзиа бызбон.
Зегь ақьиара, аразра рыҵан,
Еинаалан, зегьы-зегь ҽырбон.
Сгәы иҭамӡоз агәырӷьара хыҵуан:
Сара бара бзиа бызбон.
Сыҟамызт саҵас еидарак,
Исаахоз мариала исынԥон.
Ҽа цәак ахан аԥсабара:
Сара бара бзиа бызбон.
1963

***
Иузахмырԥо, высшьа змам уи амш аҟынӡа
Анцәа идырроуп усгьы шаҟа бжьоу.

569

Амҩа сықәны сцозаргь шьынҵа-кьынҵа,
Зегь акоуп, уа снеироуп зны аншо.
Сымҩа уахь ихоуп са сиз аахысгьы,
Аҩысҭаак уахь сигоит исмырбаӡо.
Ԥхьа сызнеиуа арбан, нас, сыҭрысны,
Саџьал акәзар сара агәаҟ сзызцо!
Аҵыхәтәантәи!.. Иалшарызеи уи са сзыҳәан,
Зегь сымнахарц иаакылсзар? Иаасычҳап.
Арха дгьылқәа срықәсны, сара ашьшьыҳәа
Шьха ҳаракык сымала сазцап.
Сылаԥш зхьымӡо кәакь заҵәыкгьы нымхо,
Хаҳәык снықәтәап, сылахь еиқәҵаны.
Схы збап сара абраҟа сшьауардынха,
Абрантәи схалеит, аԥыршьа ҵаны.
Иара абраҟа иеикәаԥсааит сымҵәыжәҩа,
Уи амш, иҵыхәтәантәихо, ансыхьӡа.
Ахаҿы цқьаӡа исхагылазааит сыжәҩан,
Арантәи стәыла сбарҭоуп иккаӡа.
1975

***
Изымбоз анызба, ацәа далҵт ргәахәит,
Ддагәамзаап рҳәеит, исмаҳалозгьы ансаҳа.
Избеит, издырит, иснырит. Уи ргәы иахәеит,
Иац аасҭа сҟәышхазар акәхап иаҳа.
Ажәҩан ак санаҳәеит – ҿымҭ исхагылаз,
Сызқәу адгьыл иснарҳаит маӡақәак.

570

Лакҭа хаала ицәажәеит сара исԥылаз,
Сҵаан, исоуит зҵаара рацәа рҭак.
Избеит еиҩызара хыдак иаԥашәыз,
Уи иахылҵыз аҵла агәыцәгьы хәаԥсан.
Сгәы зырҿыцуаз инарыцлеит сызражәуа,
Зықәра зфаз абырг иеиԥш, сааԥсан.
Ахыдара амшқәа сышьҭахьҟа иныжьны,
Дмаалықьын уи, ашәа сзызҳәоз ааигәа.
Аха иқәацәӡа исхагылаз дыџьнышын.
Сихәаҽыр цәгьа ибомызт уи сышьҭагәа.
Ацәгьеи абзиеи рҳәаа сыбжьагылан,
Схьырҳәон, исыхон урҭ аҩбагь наҟ-ааҟ.
Зны сыччон сара уаҟа гәаныла,
Зны суазыруа стәан сара агәаҟ.
О, исыздыруамызт ӡыбларак сшамаз,
Уи шреиӷьым – исзыԥшу лахьынҵас.
Даараӡа бзиа сыҟан, убама,
Иацы зны – иҵегь санҿаз, сангаӡаз…
1976

***
Иҽеим анысҳәа,
Иара Анцәагьы игәаԥхашам,
Сызлагылоу исџьыршьашам зынӡа,
Ихәашьӡа
Сымшқәа ирхаҳан, уи иарашом,
Аӡқәа срырго иааиуеит слахьынҵа.

571

Схалон џьара
Мҵәыжәҩада сара ажәҩан, –
Жәҩангәашәԥхьара сзаатуан иккаӡа.
Ауаа ирҭахын, иазыӡырҩуан сажәа,
Ихыдарак даҟәнахуан агаӡа.
Зынгьы сыжәҩан
Ԥҭа еиқәаҵәала ихыбын,
Иалԥхан са исҿаҷҷомызт мра шәахәа.
Сымҩа ркуан,
Аха усгьы аԥсра сахыԥон,
Нас саҵарҵар зуамызт ауахәа.
Саларыжьхьан ӡеилашыракгьы
Шьоук сыгәан,
Ҳилгахит ҳәа ганкы рҽаҭан итәахьан.
Аха сара сыҟан, адгьыл сықәын,
Ҽа цәқәырԥак саԥылахуан ҩаԥхьа.
Лахьынҵан,
Аха ицәгьамызт уи са стәала:
Ақәԥара, ахьамҵра, ԥхьа ацара…
Аӡәгьы аҵәы ахьиҳәеит сажәеинраала,
Аха саҿын аҿыцқәа раԥҵара.
Амҩа сымоуп,
Аа,снанысхьеит шьҭа даара.
Уи сагап ҳәа сгәыӷуеит хараӡа.
Исаӷоу сыгәоит ҩаԥхьа наҟ,
Ахылаӷьарахь,
Аха урҭ ирзырцәгьом слахьынҵа.
Сара аҩызцәа сымоуп,
Зыгәра згаша,

572

Сыжәҩахыр еснагь ианыруа зыжәҩахыр.
Сгәы аналаҟам –
Сара сзыҳәан зегь анбашоу –
Исҭаххоит рдунеи лашахь схынҳәыр.
Сымҩа ҩаԥхьа снықәлоит,
Схы сааҩахан, –
Иҿарҟәарц сыцҳа иадхо шьоукгьы рцас.
Ҩаԥхьа исхаҳаз ԥҭа-хәашьк зымҩа снахоит…
Улашаз, сыжәҩан!
Ухараз, сымҩа! Ухараӡаз!..
1976

***
Абраҟа,
Ираҳаҭӡа иқәиоу сабик иеиԥш,
Быблацәақәа еиқәыԥсаны,
Бахьыцәоу бҭахәхәа,
Абраҟа,
Бааигәара,
Иахьада бсымбацшәа,
Сшанханы сбыхәаԥшуа,
Сҿыхалар сҭахуп сара ес-шьыжьы.
Быбла гәыразқәа
Аԥсҭазаара сгәадырԥхалап сара
Еиҭа.
Бнапы ԥшқақәа, бнапы ҟәымшәышәқәа
Сеиҭанархьыслап гәыблыла;
Быхцәы бырфын,
Сара мыцхәы исгәаԥхоз,
Сеилазгоз быхцәы,

573

Сналалап, амшын ацәқәырԥеиԥш,
Иеиҩырҽҽо…
Абраҟа,
Бааигәара,
Сиҳәоит, сиашьапкуеит Анцәа,
Даҽа ԥыҭраамҭак саԥигаларц ашара.
Мышкы зны,
Абри адунеи даҽа шьоукы ианырзынхо,
Бара бааигәа, бывараҿ,
Сызқәаҭыԥ алхра сҭахуп сара даара.
1977

***
Бара бааигәа сажәуам сара ахаангьы,
Бара ибыцу ҿароуп, мра шәахәоуп.
Саднакыларан сыҟаӡам ҽа ганкгьы,
Сара абраҟа адау иеиԥш сыӷәӷәоуп.
Снапқәа сываҳар бымуит, ибымуҵәҟьеит,
Бымцеит сгәырҩақәа зегь схала срызныжь.
Иансықәыӷәӷәоз ажәҩан, иаҳа ианысцәыцәгьаз,
Ажәҩақәа акы аҵшьуа бақәтәамыз снышь.
Бара бакәымзар, аҵәаҟьеиԥш, саршәрын аӡиас,
Ма агәы сыххаларын срыцҳахәха амшын.
Анык леиԥш: «Убзиаз, амарџьа, убзиаз!..» –
Снаскьабгон, бысԥылон, еснагь бысзыԥшын.
Аҟәара иқәдыршәыз ԥсыӡк еиԥш, аҳауа
Сызхомызт, сааигәа бсымбар ҳамҭакы.
Ашәоушәа быбжьы хаа слымҳақәа ирҭаҩуан,
Сырхыган сынхар сара наҟ бжьы-шьхакы.

574

Иахьа са исџьыршьо акрыҟазар, иашан,
Уи зџьыршьаша са сакәым, ба боуп.
Исыздыруам сзыхьӡаша, сахьҩеиша, сахьцаша,
Аха издыруеит, сыхаара, акы: бара боуп
Сажәақәа ажәазтәуа, изырҿыцуа ари сашәа,
Сымца хаа змырцәо, иазыртуа са сыҩнашә,
Са сзымражәуа, ахааназ сзымражәуа,
Абри шысҳәо сцаӡаргьы снеимгәажә.
1977

***
Сара усмеигӡан, аԥсҭазаара,
Зынӡагьы сумшаҭан шьҭарнахыс,
Ҽа мҩак ыҟамзар, нас, уаҳа,
Сеиҭакылга ужьаӷьырҩага,
Џьаҳаным иҭысуа тыша мҩала
Снагала, аҭакар бааԥсӡа схарцеи,
Адгьыл еиҟәжәаны изго аҵаа
Сахарԥало, сырхыгала геи шьхеи,
Аха, суҳәоит, иҟало акакәзар,
Ԥырхага лара илумҭан, амарџьа,
Думыргәамҵын, думыргәаҟын лара,
Амарџьа!
Сара сдунеи ааҳәқәахьеит,
Исмыхьран иҟаз акыр сыхьқәеит,
Схыдарала, сгаӡарала, ма ҽакала
Шьҭа рҽеишьа змам акыр ҟаҵоуп.
Схы скуазар, икӡаны стәазар акәын,
Схы сшәиуазар, исшәихьазар акәын,

575

Сгәы каҳаны сыҽҭасыжьуазар атыша,
Уи аҵан џьара сҟалахьазар акәын,
Аха сааиуеит, сыҟоуп, аа, макьана.
Лара ус еиԥшқәа лыҟәгазааит, нас, хара,
Лара дманшәалазааит, амарџьа,
Лара хыхьгьы гәыхьгьы лымамзааит,
Амарџьа!
1977

***
Сгәы иснаҭоит саџьал ааигәахазшәа,
Ааигәа зны сара сыцҳа ҭаԥҵәошәа.
Сызхьаԥшуазеи сышьҭахьҟа, акы нхазшәа,
Сазыргозеи усгьы иахьа ашәа?
Сыԥсыр ҳәа аума сцәеижь сызҭаӡыӡаз,
Амҩа сзықәу сылахь еиқәҵаны?
Наунагӡа абри адгьыл сахьацәыӡуа
Сара заа исхысуеит имцаны!
Ауаа ирыхәоз сашьҭан сара стәала,
Иҟам са схазыҳәан исырҳаз.
Адунеи збон сара ажәеинраалан,
Уи еинаалан аԥхьа – санеиҵаз.
Аха нас исцәеиласит, сышнеиуаз,
Сажәеинраала иаҵаз ҽакгьы збеит.
Аха бара беиԥшҵәҟьа сыргәаҭеиуа,
Агәы сҭаршәын, сыкәа иҭаршәын адунеи.
Уи аныжьра сгәырҩахьеит иахьадагь,
Хырԥашьа змам шакәыз еилсырган…

576

Аха макьаноу?.. О, гәырҩада, хьаада
Макьана са сҽысзаҭарым аган.
Макьана сара сусқәа ҵыхәаԥҵәара
Шрымам здыруа сара, сара соуп.
Ах, макьана схымҵыц акаҵәара,
Иахьа сылахь зеиқәу уи азоуп.
Даҽа ԥыҭрак, даҽа маҷк исаӡар…
Ных, даҽа шәышықәсагь снагӡа,
Аԥсҭазаара сзаԥырҵуам, о, наӡаӡа,
Абри амра схамԥхаргьы ихааӡа.
Адунеи лашахь са схынҳәуеит, ижәдыруаз,
Ашәала, ажәала, усла, зегь акоуп.
Сара сымҩа, аԥсцәаҳа иӡиас ируа,
Ишиашоу арахь,
аԥсҭазаарахь,
иаагоуп.
1977

***
Игәы ҭынчмызт,
Иҭшәахон идунеи зегь,
Днеиԥыршәан џьара лхала данца.
Ахәыцра хьанҭақәа еишьҭалан изеизон:
Дылхыбаан дыԥсуан уи маӡа.
Иҭахын
Иараӡәк днаскьеигар, дааскьеигар,
Ҽаӡә дахьымсыр иара ида лмахәар,

577

Игәы раҳаҭны иԥсыԥ леига-ҩеигар,
Игәы раҳаҭны уи лааигәа даатәар.
Игәеиҭар
Аӡәы дшиҿаччо – уи гәнигон,
Аӡәы дицны дибар – деиҿышәшәон.
Дмыцәаӡакәа уи аҵх зегь ихигон,
Дахӡыӡо инасыԥ дашьҭан: дацәшәон.
Мышкы шьыбжьаанӡа
Иҟамлеит иара изыҳәа
Зегь акакәны дахьцоз, дахьаауаз.
Дахьибоз мацара мшаԥ-шаран, иныҳәан,
Аныҳәақәа мҩасит умҳәозар нас-нас.
Зны дшылхыбаауаз…
О, уи аӡбахә зҳәатәузеи!
Иамузар иамуит… Иахьылҭаху дцоз…
Дыҟа-дыҟам… Изеиԥшхеит зегьы-зегь,
Иара убри акәын зегь реиҳагь дзыцәшәоз.
1973

БАРЦЫЦАА ИСДЫРБОН ВАРШАВА
Варшава ақалақь аҟны инхоит,
Иаҳхысыз ашәышықәсазы уахь
инанагаз, Барцыц зыжәлаз аԥсуа
мҳаџьырцәа рхылҵшьҭра.
Агазеҭқәа рҟнытә
Урҭ рыламызт иацы зны арахь исыцааз,
Иаԥшәымацәоуп, урҭ араҟа исасцәаӡам.
Варшава ԥшӡа сдырбашт иахьа Барцыцаа,
Барцыцаа сырзыԥшуп сара шьыжьӡа.

578

Сырзыԥшуп, џьарак сызгылома, снеи-ҩеиуеит,
Саақәгьежьаауеит, слымҳа инҭасыр ажәақәак.
Абар, ҩахоуп, ари самоуп сыргәаҭеиуа,
Ҩахоуп, сгәырӷьоит: сааит арахь мышрақә!
Нас, дабаҟоу, мшәан, сҭахык араҟа, сыуак,
Сахьнеилакгьы гәыразразааит – тәымџьароуп.
Атәымџьара дзыԥсоу жәдыруоу шәара аԥсыуак,
Аԥсыуак, уи дыцәгьа, дыбзиа – зегь акоуп!
Сӡыхьқәа зегь ҭабозаап ԥсышәа аныҟам,
Аҽаԥсахуеит иара ажәҩангьы алакҭа.
Сгәы сыхо салагеит цәгьа аҩныҟа,
Аԥсышәа хаак сазхьит, абар, еиҭа.
Уи саҳанда ҳәа сшыԥшыз еилыркаау, иашан,
Сара сеиԥш иамырцәоу даргьы ԥхыӡк,
Барцыцаа, сашьцәа, абзиа ззыҟалаша,
Рыбжьы дыргеит араҟа: «Умҩахыҵ!»
Агәра згомызт, изӡарыма, уи аҽнынӡа,
Заа исоуз, алакә иаҩызаз лымҳаҭаск.
(Схы иаџьысшьоит срыдымҵаалакәан сахьымцаз,
Схы иаџьысшьоит сасра арахь сахьааз.)
Иԥхыӡзаргьы, сыцәа арҟьалон уи аргама,
Ианԥхыӡымха, сгәы аҭра иҭыҵуан уа зынӡа.
«Маҳмадиа» акәу, амшын ихылеит ӷбакы саман,
Сеиҭаназхәыцт гәаҟра згымхаз рлахьынҵа.
Адунеи ду иазназ џьушьап, уаҩ дымшаҭа,
Мрагылара, мраҭашәара ирыԥсаҟьеит.
Ари агәаҟра, ари ахьаа ҭаха снаҭом,
Сласны сшааиуаз иара абраҟагь исыхьӡеит.

579

Амца иамгаз, амшын иазхымҩаз, аҭырқә идгьыл
Зшьапы нықәсыз Барцыц гәеицамкык иԥа,
Агәысакара иқәнагалаз иашьцәа идкыл,
Иҽеимҭарц иӡбеит аԥсҭазаара ацәқәырԥа.
Имоурашәа ибеит зынгьы ҿааҳәыра,
Шьҭахьҟа идгьыл гәакьа харахон.
Ус дышнеиуаз, дықәнакит ацәҳәыра,
Дӡышон, дбылуан, дбылуан, аха деихон.
Дагьалҵзаап нас уи ишьҭууа ихаҳаз
Ацәқәырԥа бааԥс, аԥсҭазаара ацәқәырԥа-ӷьы.
Иԥымлазаргьы ара Европа анапқәа рхаха,
Уи дыӡхыҵит усгьы аҟәарахьы.
Игәы инамҭеи: шьҭа сыхшара аныӡаа
Акгьы иазгом, салҵит ацәқәырԥа…
Абар, Варшава избоит иахьа Барцыцаа,
Барцыцаа сырзыԥшуп уажә лабҿаба.
Иааиуан ҩыџьа. Издырт иаразнакала.
Лакҭалоума, гәаҭалоума, ҽакалоума, исызҳәом.
Изуа сеидру, исҳәо сзырманшәалом,
Снеиҭаҵыргьы цәгьам, аха сқәацом…
Еиҭаҳәашьа змам ауп са сызлалаз,
Даҽак акәым, шәышықәса иреиҳауп,
Сашьцәа, шәа ишәыздыруам сара исгәалоу,
Сара исхызгаз рыӡбахә ма ишәаҳау?

Исыздыруам, са исыздыруам шәыцәгьа,
Шәыбзиа сара сҟынӡа имааӡаӡеит.

580

Шәкы иреиҳауп, дҳабжьымсит шәаџьҳәаҩыҵәҟьа,
Инеины аԥсыуа чарак рымҳәаӡеит…
Сгәырӷьар акәын, аха сымш акы иарашеит,
Игәыҭшьааган ҽа мышқәак еиханаԥсеит.
Иаци иахьеи… Жәытәи ҿатәи сцәеилаҩашьеит,
Бла иасмырбаз лаӷырӡқәакгьы сгәы иҭаԥсеит.
– Уа мшыбзиа, сашьцәа! – ҳәа, иахыӡааз,
Зны Аԥсынтәыла нзыжьыз аԥацәа
Снарыдгылеит. Срыхәаччон Барцыцаа,
Срыхәаԥшуан Барцыцаа сгәырӷьаҵәа.
Аха ҳаиниара араҟа усгьы акы иарашеит,
Иаҳҳәо ҳҿамшәо ҳаақәхеит ҳахҩык омашәа:
Сазыԥшын, сегьазыԥшымызт – ҳзымеицәажәеит,
Иеибамкит, сашьцәа, шәареи сареи ҳбызшәа.
Исшәиуан нас сара уи аамҭа, аамҭа-тыша,
Аӡәырҩы ықәҳәа изгаз атыша, ҵа змаӡам…
Барцыцаа исдырбон Варшава. Мҽышан.
Ажәҩан гәыҭбаа аҽны иаҳхагылан ицқьаӡа.
Варшава, 1978, август

ВЕСТЕРПЛАТТЕ
Ихәмаруа, ибылгьо, амшын агәыдыҽҽалон,
Уи гәыбзыӷуа акалҭ ианҭәалон есымша.
Игәыкы-ҵәыкуа, иҟәандаӡа акәа иҭалон.
Ишьқьыруа иқәын, иеимнадон араҟа аԥша.
Иара шьҭан, адгьыл ду ахы адҵа, –
Уи иақәгәыӷуан, иҭынчӡа иазыԥшын.

581

Ашара еснагь иаԥылон ираҳаҭӡа,
Илахҿыхӡа ихыԥшылон ԥхьаҟа амшын.
Иԥшын дгьыли жәҩани еидҽырбало,
Иԥшын. Ԥхьаҟа ныҳәан иззыԥшыз…
Ус, шьыжьык, хыла-гәыла зегь еилалеит,
Ибгеит ажәҩан, адгьыл амца ахыст.
Ҵла заҵәыкгьы нымхеит ахы ишҩахаз,
Урҭ архыит иаразнак абзарбзан.
«Вестерплатте еилаԥыххаауп, иҟам уаҳа!» –
Аӷа дгәырӷьеит, аха, мап, макьана ибзан,
Иҟан Вестерплатте, дгьыл маҷ, дгьылбжьахалак,
Згәы мыҭрысыз уи аҵеицәа қәԥарц игылт.
Амца рзарцәарц амшын хыҵны иргәыдыҽҽалон,
Аха араҟа хыҵшьа змамыз алҩа хчылт.
Дгьыл ҿаҵакгьы анитәымха сааҭқәак рыла,
Даапкит аӷа, Вестерплатте игон ирӷӷа.
Издыруамызт иарбан мчыз измаз инкылан,
Изықәдыршуаз абри адгьыл ршьа ԥха:
Зегь акакәын – иҟаӡамызт хеиқәырхашьа,
Зегь акакәын – агәы еиҟәижәон, ирхәашон…
Издыруадаз, о, уаҵәы зны иҟалашаз,
Иахьа қәԥаран, ус идырхәлон, идыршон.
Уаҵәы зны амца иалашәон Варшава,
Уи ҟәыбаса, ԥсы ахамкәа ишьҭадырхон.
Мрагыларахь идәықәлон нас ашьа-мҩа,
С-Аԥсынтәыла ԥшӡа игарц аӷа деихон.

582

Ԥхьаҟа иҟан Освенцими Дахауи…
Миллионҩыла хара здымыз рынҵәара.
Ирзымхозаргьы ирзымхааит, нас, аҳауа,
Рыԥсадгьыл аҿы дыҟоуп рынцәа ара.
Иқәԥоит, ихьаҵуам Вестерплатте афырхацәа,
Агәымшәара – уи зегьы-зегь ирхадоуп.
Аӷа дабацои, уаҵәы зны усгьы ихацәап,
Ари адгьыл маҷ – Аԥсадгьыл ду иахәҭоуп.
Вестерплатте, 1978

БЕЛОСТОК АЗААИГӘАРА
Леуарса Кәыҵниа изхәыцра
Иҵӡозеи,
Мҩакы сықәуп, ушьҭа схылан,
Уныжьшьа сымам – хьааны сгәы уҭахеит.
Ааигәа зны,
Анкьатәи уҩызцәарҿ сныдыххылан,
Сызҵаарақәа зегь ҭакда ус инхеит.
Иахьанӡагь
Иеилкаа ирымам иуҭахашьоу,
Иҵаауеит урҭгьы, иԥшаауеит – урбаӡом.
Аӡәгьы исеиҳәон
Са сзыргәаҟуа шьҭа ишбашоу. –
Иҵам, идырым, иԥшаам рыгәра игом.
Аха ҩаԥхьа
Амҩа сықәлеит, ушьҭа схылан,
Хәыцрақәак ҭаха сырҭом, иҳанто.
Сзызнеирыда усгьы абраҟа хыла?
Иԥсыда, инхада, ицҟьа ианыргоз Белосток?

583

Иҟәыбаса адгьыл иқәҳазшәа ажәҩан,
Удунеи лаша андәықәла ихәаш-хәаша,
Усҟан акәмыз
Амч анамаз иаҳагьы уажәа,
Апоет, иаҳа ианыӷәӷәаз уа ухыԥша.
Дарбану, нас,
Уааигәа игылаз, згәы урхаҵаз?
Уҟан усгьы уара аиашаз ушаны,
Иурбарын ушреиуам шьҭахьҟа ихьаҵуа,
Уажәа џьбара аӷа-цәгьа иҿакшаны!
Иудыруазеи,
Иҵәахызар џьара абраҟа,
Аццышә иалгоу, имԥсуа цәаҳәақәак?
Урҭ рыхьчара акәзар уаазыргәаҟыз,
Ишузыҟамҵоз ануба шьҭа шьаҿак?
Ԥсышәак ааҩуеит
Исмаҳацыз уара убжьала,
Сгәахы иалҟьоит, исҳәо сҿанаршәом.
«Ахаҵа иуалу саҵамхакәа…» ҳәа ажәеинраалак
Сахьцо исыцуп. Сгәы ахаан иахшәом.
Арахь – Мицкевич,
Анахь – Пушкин. Урҭ рыбжьара
Убжьагылан. «Иамуӡакәа ԥхьа цатәхар»,
Мап ацәукрын уара умш лашара,
Аха иҟалозма аӷа дгьыл ҽыҭк изынхар!..
Изба, изымба,
Абраҟа иҟоуп шәҟәы еицарсак.
Уи зымнаӡаз Аԥснынӡа, зегь акоуп,

584

Ихьӡырҳәагоуп ҳара ҳзыҳәан уи, Леуарса,
Уи зызку, иаҳәо зегь еилыргоуп:
Аӷа дзымцеит,
Ус, мариала, аҵеицәа ӷәыхны,
Урҭ солдаҭцәан, урҭ поетцәан, усгьы ишан –
Хымдыр-ԥагьа зны иҿааихар, рабџьар шьҭыхны,
Ртәыла азыҳәа ршьа цқьа кадыршуан.
Уара урылан
Шәара зқәымыз урҭ ахацәа,
Аԥхьа игылаз аԥхьа ишгылазгьы иҭахеит.
Ари абжьарак сыбла ихылом ацәа.
Уааигәа сыҟоуп. Хьааны сгәы уҭахеит.
Гдыниа, 1978

***
Сара саамҭа маҷуп, Краков, –
Иахьа суҭоуп, уаҵәы субом.
Цашьа смоуит уеизгьы умбакәа,
Узбан, арантәи сгәы сагом.
Уаасылаҵәан, сырманшәалан,
Сугәыҵакны ҭынч уаатәан,
Уцәажәт абзиабара абызшәала, –
Сара сзыҳәа зегь еилкаан.
Сааԥса-скара, акыр сныҟәан,
Саалагылеит ҽа дунеик.
Исхоуршҭит аҩны сшыҟам,
Сара араҟа сгәы аԥсашьеит.

585

Исыздыруам, мап, уаҵәызны
Сара ари амҩа сахьаго,
Ари амҩа – са сызнысуа,
Ари амҩа – зыгәра зго;
Аха усгьы акы сацәҩашьом –
Краамҭа уи макьана инҵәом.
Уалаз сажәа, уацыз сашәа,
Усыцәзырӡра аамҭа ҟалом.
Амра ԥхозааит ма асы аҩуаз,
Зны – аргама, зных – маӡа,
Усаркьалбыжь слымҳа иҭаҩлашт
Дгьылк аҵыхәан, хараӡа.
Краков, 1978

***
Излансыжьрызеи, мшәан, Варшава, Ванда,
Варшава ԥшӡа, бара бахьысцәынхо?!
Схы-сгәы иҭамыз, сыззыԥшымыз ҳамҭан,
Хәылԥазык бара баацәырҵит беикәаԥхо.
Бара ибырлашеит Варшава, иара усгьы
Сыбла хызкыз, – схызхыз, исҿаԥхаз.
Аха бара быда ари аԥшӡара закәызгьы
Инагӡаҵәҟьан сара исныррызу, мшәан, нас?
Игәырԥшааган аҵх иалалеит ашәа хаак,
Схырхит сара нас убас еиԥш ажәақәак,
Самҵагылоушәа Анцәа сиҳәо аџьарсахьа,
Бара быда акгьы збомызт сахьцалак.

586

Слымҳа иҭахәыҭхәыҭуан Висла аӡиас,
Краков ныжьны, исыцны арахь иаауан.
Дгьыли жәҩани сара сзыҳәа убас ибзиан,
Сдыргәыбзыӷцәан, нас акраамҭа сгәы ԥшаауан.
Иацтәи амш ахь сама инеиуан бажәа,
Амцабз хәыҵҟьан, алҩа халон, еиқәыбгон.
Исхагьежьуаз бара бакәзу уаҟа игәжәажәо?
Мцакы салган, адунеи лашахь саабгон.
Саабгон арахь, ҳналсырц ҿыц Варшава,
Аццышә иалҵны ҩаԥхьа ишгылаз сбырбарцы.
Ҳагәқәа каршәны, ԥшьаала, Висла ҳаван,
Ихәмаруан, иеилаҭәон, ицқьан аӡы.
Иаԥсыуа ажәаны, игәыҟаҵаган слымҳа иҭаҩуан,
Сгәы иазааиуан, схы иазааиуан уамашәа,
Сыԥсҭазаараҿ, исзанымхуа, уи шьҭа акы аҩуан,
Сатәнатәуан маҷ-маҷ Мицкевич ибызшәа…
Нас ба бакәын ирыбжьызбоз дгьыли жәҩани,
Нас ба бакәын адунеиаҿ зегь зызкыз.
Икабон уаҟа, иӡуан баҟеи, баҳчеи, хани,
Бараӡәк бакәын сара исымаз усҟан хыс.
Ажәала акәым, ус, ажәада, агәра бганда,
Сара сшытәхаз иахьа араҟа, сышҭахо…
Излансыжьрызеи, мшәан, Варшава, Ванда,
Варшава ԥшӡа, бара бахьысцәынхо?!
Варшава, 1978

587

БАРА ИБЗЫМДЫРУА АБЫЗШӘАЛА
На языке тебе невнятном,
Стихи прощальные пишу.
А. С. Пушкин
Сгәы сҭацәажәоит ари абжьарак
бара ибзымдыруа абызшәала,
Бара ибзымдыруа абызшәала
сқьаад ианылоит цәаҳәақәак.
Мшәан, изсымамзеи аԥсшьара?
Изымцазеи зегь маншәалан?
Бара ибзымдыруа абызшәала
иҟасҵар сҭахуп азҵаара аҭак.
Сопот сыҟан. Аԥслымӡ цара
сылаиазма уаҟа схала?
Бара ибзымдыруа абызшәала
ицәажәон ҳааигәара амшын.
Избеит ажәҩан алакҭала:
бара ибзымдыруа абызшәала,
Зынӡа ибзымдыруа абызшәала
ҳаилибакааит, ҳнеиҿаԥшын.
Саамҭа цеит исымбаӡакәа,
исымҳәаӡакәа акгьы ажәала,
Иҳәатәыз сызмырманшәало
сгәы сышкыдхоз – уи маӡоуп.
Иҳәоу, иҳәам, зегь неилалан,
бара ибзымдыруа абызшәала,
Ахаан ԥсра зқәым жәеинраалан,
Ашәа ссирны бысзаԥҵоуп…
Гданск, 1978

588

АԤСЫУА АШӘАК САҲАН…
Хәылԥазык, сазыԥшӡамкәа, Краков амҵан,
Ресторанк аҿы аԥсыуа ашәак саҳан,
Исыцрасызшәа збеит иаразнак амца,
Сҩаҵууаан, уа мҵәыжәҩада сԥырхьан.
«Иабаанагеи?!» – иџьасшьеит. Слымҳа кыдҵан,
Сымала, уи сазыӡырҩуа саатәеит.
Ҳаилаҵәеит – ашәа саццон, ашәа сыццон,
Мшын цәқәырԥаха агәараҳәагь еилаҭәеит.
Сгәы иснаҭеит ацаҟьа ианҟьазшәа,
Илҭахәаша ицазшәа наҟ аԥсҭа.
Ахра иашәан, ахәра иашәан иара газшәа,
Сгәы ҭыҵуа, уи сназыӡырҩит еиҭа.
«Иабаанагеи?!» – сеиҭаҵааит, аха уи ашәа
Аԥсыуа ашәамызт, баша сгәы сажьеит.
Сахьцалак исыцзаап уи мыхьшәашәо,
Сахьцалак иахыҩуазаап сдунеи.
Краков, 1978

ВИСЛА
Игәыбзыӷӡа ԥшак нхыслан,
Иааилахәмарит ацәқәырԥа.
Икеикеиуа сҿаԥхьа Висла
Мҩасны инеиуан лабҿаба.
Иалсуан Краков гәазырҳага,
Варшава инеиуаны сахьӡон.

589

Гданск исԥылеит аҽырԥагьан,
Ицәқәырԥо Балтика иазцон.
Атәыла ԥшӡа ахыи аҵыхәеи
Иара абриала иеимадоуп.
Уи ианыруеит зегь рыгәҭыха,
Игәеисроуп уи, ида хадоуп.
Ахықә савоуп, игәаҭеиуа
Сара исҿагәыбзыӷуа ԥшоуп…
Висла неилааит икеикеиуа,
Усҟан ажәҩангьы лашоуп!
Варшава, 1978

САРА ИСЗЫМДЫРУА ТЕРЕЗА
Краков салсны, сныдгыл-аадгыл сшааиуаз,
Сыҽнықәыскит сара баҳчак аҿы арымӡ.
Шьҭа азаҵәра сахәомызт, исиааиуан,
Шьҭа схала ара аныҟәара сҭахым.
Сиҵашьыцуам гәы сакарак иқәхаз, –
Џьанаҭ дыҟаз – азаҵәра зхаԥаз.
Ахәыҷқәа абаҳча иҭами иԥарԥалыкьха,
Мшәан, схәыҷызма, схәыцуеит, саргьы абас?
Ус, гәыҭгаган, шәа хаан, акыркырҳәа
Ччабжьык слымҳа иҭасит ааигәаӡа.
Иааиуан ҩыџьа. Ссирқәак. Аха ирҳәоз
Сара акгьы сзеилымкааит зынӡа.
Егьи арымӡ, сара сҿаԥхьа игылаз,
Рыҽнықәыркын, ҩаԥхьа иччеит, ихәмарт.

590

Аӡә иаҳа иаалыдхалеит са сылаԥш,
Исҭаххеит акраамҭа уа дынхарц.
Лхы азцазшәа егьи аӡӷаб сгәаҳәа,
Лҩызцәа дныжьны, дыццакит џьара.
Тереза ҳәа ҩынтәҟа лыхьӡ еиҭаҳәан,
Арахь даахьаԥшын, дцеит уи дышцара.
Дтәан Тереза, сара исзымдыруаз Тереза,
Акакала ашәҟәы абӷьыцқәа еихлыршәшәон.
Исзымҳәаз жәақәак сгәаҵан џьара исзеизон,
Сқьышә иқәӡыҭуан, рцәыргара сацәшәон.
Дтәан Тереза, краамҭа, лхы дымҩаха,
Сара исзымҳәаз гәыҵхак сахҟьашеит.
Усҭ лҳәазшәа, нас, ари аӷба шаха,
Игәыфагаз ччаԥшь хаак сыҿлыршеит.
Гәыӷра дузар, иҟаҵәҟьазар иӷба шахан,
Сахьынҳалап сгәахәын, сгәы нҭыԥрааит.
Аха дтәан Тереза, сара саха
Лымаӡамкәа, сгәеисыбжьгьы лмаҳаит.
Зны сыҷкәынӡахазшәа збеит, ҽазны – сажәызшәа,
Лара лышәҟәы абӷьыцқәа еихлыршәшәон.
Избон са сзыҳәа ари абаҳча шәҭызшәа,
Ҽазныкгьы лыччаԥшь сыҿлыршар ҳәа сшәон.
Краков, 1978

ШОПЕН ИГӘЫ
Амшқәа мҩасит,
Аҵхқәа цеит мацәыс еимҟьаран,

591

Иԥсадгьыл ахь игәы шиԥхьоз: «Унаӡа…»
Издиҵаша иаргьы издыруам, ҵаны, ахара,
Дкыдҟьа-чыдҟьо дама ицоит илахьынҵа.
Дрымаӡазар
Цәгьа ирымбозаап шьҭа парижаа,
Уажәы-уашьҭан ҳәа Лондон изыԥшуп.
Урҭгьы егьырҭгьы ибом,
Рыгәхьаагьы икышам,
Иԥсадгьыл ахь дзыхынҳәуазар, убри мшуп.
Ихьааха ицроуп ахьаақәа, –
Акума, ҩбоума! –
Аҟаҵәыҳәа игәы иалҟьон урҭ ӡыӡҵас,
Данзамыхәа,
Иага иҳәаргьы, нас даԥоума,
Илеиԥшыншьалан арахь имоуп иан дзааӡаз!
Аҵеицәа игылаз
Уи дрызхәыцуеит: «Дарбан ҳауа
Зхы ақәызҵо ҳџьынџь хазына, иааҭаххар?..»
Мап, изхом,
Изхом Шопен араҟа аҳауа,
Иҭахым араҟа хыдарала дегьҭахар.
Вальсуп,
Ма исонатоуп, ма ибалладоуп,
Ицәа рҟьалан,
Иԥсы ҭыхуа уажә дызкыз.
Дааигәа-дхара,
Иԥсҭазаара итәыла иаҭоуп,
Игәы иҭыҩуа абжьқәа зегь уи иазкыз!

592

Ицәеижь нхааит
Пер-Лашезгьы, нас, мышкызны,
(Уаҵәы иԥеиԥшу иахьа усгьы еилыргам)
Аха еибашьракаҿ
Дбылӡозаргьы амца ихысны,
Ирҳәааит –
Инижьыз ауасиаҭ ажәа еилагам…
Игәы ҭыхны,
Иазааргеит арахь Варшава,
Наунагӡа уи иԥсадгьыл иазынхеит!..
Сынкахәыцуа
Сара акраамҭа Висла сшаваз,
Шопен игәы ашьҭыбжь еиҭаахыҩит адунеи.
Варшава, 1978

АБЗИАЛА, ВАРШАВА
Алиса Сонтовска илызкны
Варшава! Икеикеиуа асцена аатызшәа,
Илеимҟьазшәа иаразнакала уа аԥарда,
Уара сҿаԥхьа уцәырҵит; усзыԥшызшәа,
Уаасылаҵәеит, ԥша ҟәандак аасында.
Зегь раԥхьаӡа игәасҭаз, узлабзиаз –
Иҟьаҟьаӡа угәы ҭбаа сҭаурԥшит.
Ухьышьаргәыҵа гәыднакылон Висла аӡиас,
Кәыдры аӡиас еиԥшҵәҟьа сназыԥшит.
Еиқәыхьшәашәа, зегь азеиԥшны, хан хьыцәцарак
Сара исԥымлеит, сҿанаасха ешьаҵас.
Кыргьы сныҟәаз Висла ахықәан сымацара,
Сзаҵәны снымхеит сара ара зынӡас.

593

Аччаԥшь сыцын, ажәа сыцын игәыҭгагаз,
Угәыразра сахьцалакгьы аҳра ауан.
Краамҭа анхара сҭахын сара абраҟа,
Сара абраҟа исыцлон, сызҳауан.
Издыруан уара уныжьра шымариамхоз,
Варшава, ухы абас иансгәаурԥха.
Амҩа сықәлар сылшом акгьы уамҳәа. –
Сдунеи лаша уахыҩит уашәаха.
Саргьы исоулашт шьҭа иуоур агәҭыха,
Амҵәыжәҩақәа снаҭап уззырҳаз.
Иҭабуп уахьыҟоу дгьылк аҵыхәан,
Аха сгәы уазааигәан уахьынхаз.
Варшава, 1978

САБАДШАГ
Ахақәиҭра
Шьҭа издыруеит Лаиош Кошут ихы-иҵыхәа…
Шандор, Ференц ... Хьыӡқәак сышьҭоуп сахьцалак.
Исҭахуп ӡыхьшәа даҽа ажәакгьы са саҿыхәар,
Исҭахуп сара исыцзар уи ажәа – Сабадшаг.
Инеиуан, акаршәра иқәла, еибарҳәҳәо арҵәаа,
Аҽқәа ирықәтәан, иамырсуа баша ашақә;
Адунеи иамкуа, мҩакы иқәын амадиарцәа,
Рқьышә иқәкын урҭ ажәа хаак – Сабадшаг.
Иага рызхомызт нас рыҵәҩаншьап ахьадырсуаз,
Иага ирызхьуан иматанеиуа, аха иааг!

594

Нцәагьы уаагьы рҿаԥхьа згәы мыҭрысыз,
Хьаҵра зқәымыз еснагь ирыцын – Сабадшаг.
Ажәҩан акы унаҭап, иуцхраап адгьыл гәыраз,
Иахьа иухахәлар, уаҵәы, ушнеиуа, иузшап,
Аха уҵеицәагь, амадиар дхәыцуан, иара рдыруаз,
Рхы ақәырҵоз ажәа заҵәык – Сабадшаг.
Дунаи неиуан, Будеи Пешти ирҿагәыбзыӷуа,
Иахалашон ажәҩан гәыҭбаа есымша;
Ус инхап ҳәа, ицқьаӡахап ҳәа еснагь игәыӷуан,
Избанзар, иаман ари атәыла – Сабадшаг.
Аха шьыжьык, Дунаи гәрымуа ԥхьа ианжәыла,
Игәыҭҟьаган уи ианхысла иҵәыҵәӡа аԥша,
Нас, аӡиас амадиарцәа ршьа аныхшәыла,
Ишәарҭахеит ажәа баагәарак – Сабадшаг.
Аҽарҿыцит Шандор иажәа, зегьы ирнырит,
(Аԥсадгьылаз, ахақәиҭраз усгьы ишан),
Ҩаԥхьа иҭиԥаан, Кошут иаҳәа рҿацырцырит,
Ҩаԥхьа рлымҳа иҭасит – Сабадшаг.
Аибашьра амца иартәом, иаргылом, иарцәом,
Адгьыл агәы анкылнажәа аӷа имагә;
Мап, рыдгьыл аӡәгьы ирҭом амадиарцәа,
Ирымпыҵхны аӷа изгома Сабадшаг!
Уи итәитәзааит Будеи Пешти, нас, аамҭала,
Дырзалымгар, Будагь Пештгьы дырхәашап,
Абзиала ҳәа инрыжьуам ус, мариала,
Рхы иакәхшан аӷа ирҭом Сабадшаг!

595

Дунаи иахашҭран иҟоума мышкызны,
Аӷа ишиҭаз бџьар мцала зегьы рҭак.
Аҵх еиқәара иалҟьеит имацәысны,
Игәы имнаҟьеит иаразнак Сабадшаг…
Игәы ҭынчуп Лаиош Кошут, афырхаҵа,
Уи идыруеит, иасыргьы ҽа ԥшак,
Иҭаҵәахуп амадиарцәа ргәаҿ наӡаӡа
Иаԥсоу ажәа, иԥшьоу ажәа – Сабадшаг!
Будапешт, 1979, ииун

НАРҬАА ИРТӘЫРТӘИТ БУДАПЕШТ
1973 шықәсазы Венгриа имҩаԥысуаз Адунеижәларбжьаратәи
афестиваль зҽалазырхәыз, аҳамҭа хада «Ахьтәы павлин»
зҽаԥсазтәыз аԥсуа быргцәа рансамбль «Нарҭаа» иазыскуеит.
Геллерт ашьха гылоуп иахьа иџыхӡа,
Ома шахыҵуа агәалашәом рацәак.
Рыԥшӡара аԥшӡара ацҵан, илахҿыхӡа,
Будеи Пешти ирхалеит даҽа цәак.
Афишақәа аӡәгьы драҩсуам наҟ, имбазшәа,
Иагаџьара дыццакуаз, деилахаӡаз;
Ихәыцрақәа дыргоит хара, Кавказҟа,
Знык уа инеихьоу, зызхара изымбаз.
Нас зегь ықәлоит амҩа, еихьымӡа-еиԥымӡо,
Агәра ргар рҭахуп – ирызхаҵом:
Абырг, шәышықәса ирҭагылоу, ишьапԥынҵа
Дықәгылан дкәашоит! Дрымбакәа изцом.

596

Аблеҭқәа рзы Ахан ду ргоит ижәылан,
Ауаа рыжәпара узалсуам хәылбыҽха.
Ишеинырҟьо рнапқәа рӡаӷьа гылап,
Арҭ афишақәа ирҳәо анҵабыргха.
Иҿырхуа, илаба иҵарсуа ҭаҳмадак,
Дахьынтәаауа сеидру, ашә даахыҵт.
Имаҳац, имбац, иашан, уи иахьада
Ари аҩыза, иашоушь ҳәа даахәыцт.
Ус, азал дырҭәын кәапеишәа, ԥшьаала,
Иаатит зынӡа ԥшьаалаӡа аԥарда.
Зегь ааимнадеит, инарыласын, ԥшаласк,
Шәак аанагеит, иагьагеит инарында.
Ажәа зцымыз ашәа ахәра иашәан.
Иама идәықәлеит наҟ, Аԥсныҟа, хараӡа.
Ҭырџьман даҭахӡамкәа, ашәа цәажәон,
Есааира ишьҭыҵуа, игон ихьанҭаӡа.
Ахәрашәа ашьҭахь иааҩуан «Шәах, амарџьа»,
Урҭ ирышьҭархх кәашарамхеи – «Шьараҭын».
Нарҭаа дуқәа бжьык ҩарылҟьеит арҵәаа,
Азал шанхеит – асцена иатәнатәын…
Ҭынчран нас, идыр уара изызхәыцуаз,
Идыр агәы нзырхаз, иагьаззырҳаз,
Будапешт иахашҭит шаҟа ахыҵуаз…
Анапеинҟьабжьқәа ааҩуан дыдраҵас.
Будапешт, 1979

597

БАДАЧОН
Габор Лукач изкны
Балатон иаваршәны инеиуеит ҳмашьына,
Амҵәыжәҩақәа еиҵнахрашәоуп иқәԥыр ишцо.
Сарӷьарахь ашьхақәа цқьа сзырҿаԥшыма,
Сармарахь шәкы-зқьы сылаԥш рыхьӡом.
Ҳналалеит ус сара исзымдыруаз қыҭак,
Ашҭақәа, ахыбрақәа ихааӡа амра рхаҷҷон.
Зегь аԥшәымацәан рхы рбеит, сара сыда,
Сараӡәк сазымдырит сахьнеиз Бадачон.
Аха, ианаасҿаԥш, гәыразрак сныԥшу иаразнак,
Уи нахыс ажәҩангьы адгьылгьы ччон.
Игәеиԥш, анхаҩ иашҭагь цқьан, иказказуан,
Иччон, иеилыџьџьон, исҿаҷҷон Бадачон.
Исхашҭшам: уалырқәак сышәара иҩеиуан,
Ныҳәаҿак шьҭысхын, дысмырцәажәеит уаҩы.
Исышәҭ даҽа аҵәыцак аҩы-цқьа ԥхеиԥхеиуа,
Даҽа аҵәыцак аҩы, бадачонтәи аҩы!
Исныҳәар сҭахуп ари адгьыл, сзықәгылоу,
Исныҳәар сҭахуп уи зыхьчаз, еиқәзырхаз.
Аԥшәма, абас еиԥш иаҳзыразны иаҳԥылаз,
Дамазааит абри адгьыл наунагӡа аҳас!..
Иаҳзеибымҳәоз дыр, абра акраамҭа ҳаидтәалан,
Ажәалеи ашәалеи адунеи зегь ҳахьчон.
Ссасны ауп сара ашҭа санҭалоз сышҭалаз,
Схы збон уажә саԥшәыман, срашьан Бадачон.
Балатон, асасааирҭа «Аннабелла», 1979

598

ШОРОКШАРИ 1
Ажәа хысит, ажәа хәмарит,
Сқьышә иқәкуп сахьцалак.
Шорокшари, Шорокшари,
Иҟауҵандаз, нас, аҭак:
Сҽырҭынчшәа сшааиуаз схала,
Сгәысҽынӡамкәа иаасыцрас,
Изакәызеи судызхалаз,
Сгәы ҭамгыло сҟазҵаз?
Ацәа салазшәа сарҿыхеит,
Сеилнашьааит ианысҿаԥха…
Уи лаԥшы хаан, уи лаԥшы хаан
Сылзыԥшуан дынцәахшаха…
Сықәра абаҟоу, акы иқәҳәан
Иагеит аамҭала, аха нас…
Лара днеиуан атыгә-тыгәҳәа,
Амҩа лымҽхак, сара сцас.
Ишԥазури, Шорокшари,
Знык ауп, уаҳа уи дсымбеит.
Аха слызхәыцуа, ус ишароуп,
Лаԥшҵашәаран зегь кабеит!
Аха усгьы мра лашароуп,
Гәыӷроуп саԥхьаҟа исзынхо.
Издыруандаз, Шорокшари,
Абас ҽазныкгьы ушысҿаԥхо!
Будапешт, 1979

Шорокшари – Будапешт апроспект ԥшӡақәа руакы.

1

599

АДГЬЫЛБЖЬАХА МАРГИТ
Иахьа Дунаи ҭынчым, Дунаи гәрымуеит,
Ҳаӷба хәыҷ ианнаҟьоит ацәқәырԥақәа.
Изакәу гәҭынчымроузеи саргьы исымоу, –
Имцхәхан, џьара исзықәымкит снапқәа.
Стәан, сақәымшәеит, мап, уаҩҵас атәашьа,
Сгылан, сҭыԥ маншәаламкәашәа збон.
Дунаи иеисон ҳаӷба неиуан иаша,
Маргит шыҟаз иқәҳа ҳаӷба цон.
Адгьылбжьаха шьҭа иснарбомызт Буда,
(«Ара уҽаанкыл, уахьгьы умцашеи нас…»)
Сылаԥш, саамҭа, схәыцра зызхарыда?!
Избеит Маргит ҩ-дунеик сышрыбжьахаз.
Пешт еиԥш, сышьҭахь иҟан, руак сыцрыхон,
Егьи, Будеиԥш, џьара саԥхьа ишьҭан.
Исцәынхазгьы исзыԥшызгьы са исыгәҭыхан,
Аха Маргит, урҭ сырԥырго, иааигәахьан.
Баҳча еиужьла, бӷьы иаҵәала, мра шәахәала
Иара сԥылеит, ԥшқаҵас акәа сынҭанаршәт.
Робинзон иеиԥш, абра сныжьзар, сгәахәит, схала,
Иҟаларын уи са исызқьафхар, сыԥсы згар.
Исхасыршҭыр сҭаххеит сара абраҟа исхыҵуа,
Ма аамҭала, сыҷкәынра хынҳәыр сҭаххеит.
Исзымдыруа сышьҭызхуа, исзымдыруа сызқәыӡуа,
Кристина лыбла ӡмыжьқәа рахь сеихеит…
Адгьылбжьаха, Будагь Пештгьы срымадамзаап,
Ҳаазгаз аӷба хара иаццахьеит Дунаи.
Иҟам шьҭа амра, ҳхангьы икыдым амза,
Иҭыҵны ицоз сгәы ашьҭыбжь аасаҳаит.

600

Даҽа мшыки даҽа ҵхы лашаки сыман,
Исзыԥшын амҩа. Сҭагьежьуан мацәазк.
Маргит акәу, сара сакәу, нас, Кристина,
Будеи Пешти иахьа араҟа ирыбжьахаз?
Будапешт, 1979

« АЦЫНҴӘАРАХ » МАДИАР БЫЗШӘАЛА
Ева Харшани илызкны
Тәым қалақьны, зынӡа схала
Салан Будапешт. Ҭырџьман
Данысмоу, мадиар бызшәала
Ицәажәо ицәырҵит ароман.
Сара исзымҳәаз, сара исгәалаз,
Цҳак рыбжьаршә Иаци Иахьеи,
«Ацынҵәарах» мадиар бызшәала,
Акы нмыжькәа, зегь аҳәеит.
Аублаа ргәаҟра збаз ирнырит,
Иадырбалеит слахьынҵа.
Изеибамдырӡоз ҳаибадырит,
Ҳаизааигәахеит ҽнак зынӡа.
Сыззыԥшымыз сранарцәажәеит,
Схы ахьхам сымҩахнагеит.
Иазыӡырҩит аԥсуа иажәа,
Сара араҟа сыгәра ргеит.
«Ацынҵәарах» мадиар бызшәала
Схыи сҵыхәеи еилнарган,

601

Будапешт сызгәакьан салан,
Дысҭахымызт шьҭа ҭырџьман.
Будапешт, 1979

ЗАЛА
Зала – Балатон иалало аӡиасқәа иреиҳауп
Анаҟа-араҟа снымҩахыҵуа,
Зегь сырдыруа, зегь сырбо,
Сырлахҿыхуа, сынкархәыцуа
Сшааргоз, Балатон цәқәырԥо
Сынхыԥшылеит. Сааннакылеит.
Сгәы нҭыԥеит аҭҳара.
Аԥра шкәакәа сама ихылеит,
Саццеит уи сара хара.
Ихыҵны арахь ишадыҽҽалоз,
Ахы надҵан аҟәара,
Ицәеит Балатон ахала,
Уи сызбомызт сызхара.
«Аннабелла»1 сыннакылан,
Нас ахықәан исыршеит.
Иссирӡахеит уи уахыла,
Саргәаҭеиуа саанеиҩеит.
Амза ашәахәақәа анхыҷҷала,
Игәырԥшааган Балатон.
Лакәу ԥхыӡу акы салан,
Дунеи лашак ахь сагон.
«Анабелла» – Балатон иҟоу асасааирҭақәа руакы.

1

602

Лакәу ԥхыӡу акы салан,
Адәы саақәгылт сынцәаха.
Иамазаарын усҟан Зала
Гәалак, гәала дук уаха:
Балатон аԥсы злаҭалаз,
Ицәқәырԥо ас иҭазыртәаз
Зыхьӡ сарымҳәацыз Залоуп,
Ишԥарымшьеи уи аԥсас?!
Кәыдры аӡиас зырмақаруа
Амтҟьал акәзар, нас, имцым,
Балатонгьы абас ихәмаруа
Иҟазҵаз аӡгьы баша иӡым.
Ианеилыскаа Зала агәала,
Иара убриалагь аԥсашьон.
Зала аӡиас ацәқәырԥала
Иҽырбо, исҿаччон Балатон.
Балатон, 1979

***
Дгьыл харак сыҟан, мҩа харак сыман,
Акыр мыш, акыр ҵых сыԥхьеит тәымџьара.
Сышьҭахьҟа сҿаасхеит нас хыма-ԥсыма,
Саақәгылеит сыдгьыл, исызбом сызхара.
Сахьаахынҳәыз избаз иазҵааит иаразнак,
Сахьаахынҳәыз иеилыркаар рҭаххеит исаҳаз:
Амшқәа зеиԥшроузеи, асы ауазма, ақәа ауазма,
Акрыҟоума, исымҩатә, сахьныҟәо исырҳаз?

603

Иазҵаауан аду, амаҷ, зынӡа абаша,
Иразҵаауан афатә, ажәтә, ашәҵатәы.
Иеилыркаар рҭахын ишазыҟоу уа Аиаша,
Иеилыркаар рҭахын адунеи зегь ртәы.
Акырӡа сдырцәажәеит, сыхҭаркын зҵаарала,
Урҭ акы ргәамԥхеит, ҽакы ргәаԥхеит.
– Акгьы умыхькәа ухынҳәызааит еибгала, –
Лҳәан, сан лгәы рҭынчны даатәеит.
1979, Аҭара

АСОНЕТҚӘА
I
Абасҵәҟьа сгәы ҟалап ҳәа мцак ацрало,
Сыцәагь ҟьало… Мап, имааицызт уи схахьы!
Харантә, ҩадантә, исзасаанӡа аԥшаӷьы,
Сара сымшқәа мҩасуан ԥшьаала, еишьҭала.
Сзыргәаҭеишаз цахьаз џьысшьон сыргәаҭеины,
Иреиӷьыз саамҭа саҩсыжьхьазшәа саатәахьан.
Аха адәы снықәлеит са сыҷкәынӡахан ҩаԥхьа,
Адәы снықәлеит, сгәысҽанӡамкәа са сеиҭеины.
Ицқьоуп ажәҩан исхагылоу, уи казказуеит,
Аԥсҭазаара сҭахуп, ари сдунеи лашоуп:
Быгәра згоит, избоит, са сзыҳәа бшоуп.
Амҵәыжәҩа сызҭо амшқәа ашәала имҩасуеит,
Аха сбыхӡыӡоит, сшәоит, ҳаицәыӡыр шԥазуеи?!
Иашан, сара адәы сшықәу уамашәоуп…

604

II
Иашан, сара адәы сшықәу уамашәоуп…
Сықәра схашҭит, ицаз ашықәсқәа збаӡом.
Адунеи ҭшәахеит са сзыҳәан, уи сакӡом,
Ӡыхьшәа иҵхәраа сгәаҵантә иааиуа ашәоуп.
Сеилагеит ҳәа сыҟоуп, мшәан, сырхаго,
Сагахьазма ҽа цәаныррак ас, санҿаз?
Харантә, ҩадантә, сгәысҽанӡамкәа, аԥшаӷьы аст, –
Сара сымшқәагь мцара џьысшьоит игәазырҳаган.
Исыздыруамызт сара аԥхыӡ хаа сшалаз,
Исыздыруамызт исҳәоз, изуаз, урҭ зызкыз.
Адунеи самкуа сықәхеит, сгәы саԥыст,
Исмоуӡацшәа сҟалеит бзанҵы агәала,
Сыԥсҭазаара – аамҭала! – цәгьа иманшәалан,
Разҟы змаз са сакәын шьҭарнахыс.
III
Разҟы змаз са сакәын шьҭарнахыс.
Иҳабжьаз ацҳа збеит зназы иӷәӷәашәа.
Аха усгьы сагон еснагь ашәа –
Бара аӡә заҵәык бсыман усҟан хыс.
Иуашәшәыразар ацҳа, уи ҳагашан –
Бара ибхара, сара исхара, еилыргатәым.
Бара быхьӡ зыдҳәаламыз – атәым –
Сара сзыҳәан иҟамызт, ибашан.
Сахьцалакгьы быччабжь сыцын акыркырҳәа.
Бааигәа сгылан, издыруан уажә сышҿаз.
Схы-сгәы иҭызгеит сзыршлаз, хара ицаз.

605

Усс искымызт ауаа ирӡоз, ирҳәоз,
Саркаромызт сызҭахымыз мчыла исхьырҳәоз,
Исҭахын адәы сықәзар хаҵаҵас.
IV
Исҭахын адәы сықәзар хаҵаҵас.
Ажра сзызжуаз ажрахь рхы сырхон, –
Сҭазырхарц исышьҭаз ҭасырхон, –
Сыҷкәынӡа са саацәырҵуан урҭ рцас.
Адунеи сыриашон сара стәала,
Цәгьа-мыцәгьарас исԥылоз нархәашо,
Сара сакәны збахуан зегь зылшо,
Исҿагылазаргь, сусқәа зегь маншәалан.
Бара исыбҭон усҟан амч-алшара,
Быԥхара сныруан, сгәы бкыдын быхәшаха.
Дысиааирангьы дыҟахызма, нас, саӷа!
Асыршәы шьҭазар, илган сыграпара,
Сгәы еиҭасуамызт, сықәнакӡаргьы асакара,
Саԥхьа џьара бгылан бымраха!
V
Саԥхьа џьара бгылан бымраха!
Жәҩангәашәԥхьара сара сзы иаатуан.
Ибыбышӡа иара ацәҳәыраҿ ашәҭ пытуан,
Сара снеиуан, ԥхьаҟа снеиуан сеилыхха.
Исхашҭит сӡышо сшықәыз аԥсабара,
Сара сзыҳәа аҵеџьқәа зны ишҭабаз,
Џьоук ԥаԥсасгьы сшыршьаз – сахьырԥаз,
Ишеигәырӷьаз урҭ ианырба спара.

606

Адгьыл бықәын, сара сзыҳәа бшамыз,
Зегьы срылган, аиааира ду сбыргеит.
Сара исыбҭеит иаразнак адунеи.
Иакит, иауит сара стәык ишамуаз,
Бхаҿы бхаччо, быблақәа шамшамуа,
Саахьаԥшаанӡа бырхыҵәеит, о, геи шьхеи!
VI
Саахьаԥшаанӡа бырхыҵәеит, о, геи шьхеи!
Акәарақәа дәықәлеит ахьхьа-хьхьаҳәа,
Урҭ шәаҳәон, ҳхықәан зны уааԥхьа ҳәа,
Сыҩуа дара срывазарц сҭаххеит.
Санхәыҷыз еиԥш, мчык сырҿыхан саман,
Дәҳәыԥш иаҵәарак шыҟаз уи сагон.
Сеилагозар, сара убасҟан сеилагон:
Бара сҿаԥхьа бцәырҵуан ҩаԥхьа аргама.
Ҩаԥхьа исхашҭуан сымҩаҿ исԥырхагаз,
Иахьа уажәраанӡа сызмырбзазоз, исыцраҳәыз,
Сынрыжьын схала акаҵәараҿ сышлаҳәыз.
Абар, уажә ҳарҭ иҳаман ашьха, ага,
Ҳарҭ иҳаман адунеи ду гәазырҳага.
Ба бакәзаарын ԥсыс исхалоз, сызҭахыз.
VII
Ба бакәзаарын ԥсыс исхалоз, сызҭахыз,
Бара бышьҭа схыми сахьцалак.
Салоуп сара ари аԥхыӡ, ари алакә,
Бара быдагь дсоушам даҽаӡә хыс.
Аха, быздырит шысҳәоз, аӡқәа брырит.
Бышьҭа смырӡырц сбышьҭами бахьцо.

607

Исыздыруам бахьысцәыӡуа, сахьбыхьӡо,
Бнаскьаӡазшәа анызба, саауазырит.
Сара издыруан, – адунеи зегь ҳаҵашьыцуан,
Уи агәырԥса ҳақәшәеит ианакәӡам.
Аха ҳазшаз ус ишазар слахьынҵа,
Агәра згароуп сынасыԥ шысцәыӡуа,
Хаара зҵамыз сымшқәа зегь рҿыцуа,
Игәыԥҵәагоу мҩакы сшықәло хараӡа.
VIII
Игәыԥҵәагоу мҩакы сшықәло хараӡа
Аӡәгьы издыруам, бара быда санынха.
Ақәла дыҟам, издыруеит, дыҟам аҭынха,
Сгәы ззеиқәҳәало аргама ма маӡа.
Ба беилкаами, шьҭа быздыруеит сымшын,
Быгәра згон, иагьызгоит сара схеиԥш.
Аха Анцәа идырааит, сгәахәит, сԥеиԥш,
Сышнеиуаз ас санналаҳа аӡы-мшын.
Адунеи еилкаазар, уи зегь ҵазар –
Деилкаауп аԥҳәысгьы, лгәы иҭыхо ҵоуп.
Бара зны баргамоуп, зны бмаӡоуп.
Издыруаз зегь схаршҭны, сбыргаӡазар?
Сахьбыхӡыӡоз бцазшәа збазар, бымцаӡазар?
Ихасҵоит, адунеиаҿ иҟоу лахьынҵоуп!..
IX
Ихасҵоит, адунеиаҿ иҟоу лахьынҵоуп.
Бара быҟан, быҟоуп, багьынхоит.
Сырблаҟьо сагозааит, исгәаԥхоит,
Сара сашәа аԥсҭазаараз иаԥҵоуп.

608

Аԥсҭазаара бацуп ба бацрымшәо,
Бара былагь иалагеит, инҵәом.
Иагаџьара исыцрасуаз, сгәы азыԥҵәом,
Башоуп сцәажәан исҳәо схы сҭахымшәа.
Схы шԥасҭахым, блашырбаган, бымра ԥхаран,
Адгьыл бықәзар бара быблақәа ҭыԥхо.
Бара – сара сзыхьчо, сеиқәзырхо,
Ахаан бҟалом ибыдысҵо аказы ахара,
Сгәы бышкыдыз бкыдуп ҩаԥхьа бхааран,
Насыԥуп тәылакаҿ, дгьылкаҿ ҳахьынхо!
X
Насыԥуп тәылакаҿ, дгьылкаҿ ҳахьынхо!
Схықәкы дыруп, ԥхьаҟа снеиуеит сгәырӷьаҵәа.
Сыкәша-мыкәша зегьы ирхоуп аҿара ацәа,
Бзиабарала сгәы ҭәыми ихыхәхәо.
Мҩа мариамызт сара сымҩа, хра ҭыкнаҳак
Саҿакьакьаз, шьха каҵәарак сазцарцы,
Сара сымчқәа сылӡаауам бзанҵы –
Далҟьап рымшыз, илшом рымшыз уаҳа.
Иага хра ҭакнаҳа са сырҿысып,
Былаԥш схызар, сымҩа сазыхәжәом,
Сгәы сымырҟьарц иашьҭаз, сырзыршәом,
Ӡи мцеи срылсып, сымҩа ҭбаа санызаап,
Исԥыраҳаз срылгап, наҟ ианыӡаап,
Сгәы ахаангьы аԥсҭазаара иахшәом!
XI
Сгәы ахаангьы аԥсҭазаара иахшәом!
Иагарыла игәымхан иара шаз,

609

Иссируп ҳәа азысҳәоит бахьахшаз,
Агәаӷ сиааины амаҷаз сеикәашәом.
Сара издыруеит ацәгьа нарха шамам,
Ахы ианҩаха, иара уаҵәҟьа ишҭадырхо.
Баргьы саргьы аԥсҭазаара ҳгәарԥхо,
Ҳҿаԥхьа Аиаша цәырҵуеит ҩаԥхьа аргама.
Аԥсҭазаара зыршәҭуа мра шәахәа хаауп,
Бзиабароуп ԥсыс иара иахоу.
Наҟ адунеи даныӡаап уи иаӷоу,
Ари амш лаша дзаԥыларым икаххаа.
Исоундаз сгәы ахьынӡаҳәо ббаха,
Сызхара бысзымбац, зегь акоуп!
XII
Сызхара бысзымбац, зегь акоуп!
Иацоума, мшәан, жәацоума банысԥылаз –
Сыжәҩан каххаа, сымра шаша ангылаз?
Сымшқәа, бара брыцнаҵ, иеихыккоуп.
Иббоит, ҳшеи ҳамҵәышәи еилыргоуп –
Наҟ инсыжьуеит сара сгәы казыжьуаз,
Аринахысгьы, бла иахьамбо иныжьуа,
Сықәҳа снеиуеит, сымҩа ԥхьаҟа игоуп, –
Бара бахь, гәыс исымоу, ԥсыс исхалаз.
Егьрылымшеит сусгьы сымҩа зкызгьы,
Ба бызбаанӡа издырит сышҭакызгьы,
Сықәзаарын, нас, ари адгьыл схала,
Сбыҳәоит, быҟаз, сбыҳәоит, сашҭа бҭалоз,
Ба бахьыҟам ԥсҭазаара ыҟам усгьы!

610

XIII
Ба бахьыҟам ԥсҭазаара ыҟам усгьы!
Арҩаш ҭрысқәа ахьлеиуа ишәаҳәарым,
Аԥсаатә рашәа ҿыхагь саҳарым,
Быҟамызшәа абри адгьыл бананысгьы.
Аныӡаарахь сара сымҩа хап,
Иахьысмоура сцап, агәаҟ, ҿааҳәыра,
Бара быда адгьыл нхап ицәҳәыран,
Бара быда еилаҳап, зегь ҭахап.
Бара быҟаз – аԥсҭазаара цалароуп.
Аԥҭа хылаз, ҩаԥхьа амра ԥхап.
Амра ԥхап, уи зегьы ирызхап.
Дгьыли жәҩани ыҟоуп, брыбжьыԥхароуп,
Адунеи лаҳәызар, уи бырԥхароуп,
Бара бацзар, алакҭа хаахап.
XIV
Бара бацзар, алакҭа хаахап,
Ишәҭып иҵегь, илахҿыххап адунеи.
Бшәахәа хаан бацыз уи иахьеи уахеи,
Ԥсы зхоу зегьы иҵегь иргәаԥхап.
Блаша-лашо банаацәырҵ, ишанхеит,
Ирҳәара рзымдыруа ба бызбаз,
Бысцәыргара иҟоуп, ных, бымҵарс,
Изура сыздыруам, сҳәалахеит.
Лаԥш рацәа анызба, сыцәа ҟьалеит,
Ибыкәсыршар сҭаххеит сара акәылӡы,
Сахәаҽрашәа збахит зынгьы аӡы,

611

Иааиуан, иааиуан цәқәырԥақәак еишьҭалан.
Сыбхыбаауан, сбыхӡыӡон, гәаҟрак салан…
Сара ҭынчра смоуазаап бзанҵы!..
XV
Сара ҭынчра смоуазаап бзанҵы!..
Ааигәа сыҟа, хараӡа сага,
Быда ԥсыхәа сымам, сыгәра га,
Бара быда сыҟам ԥхьа сцарцы.
Арахь, амҩа сымоуп, нҵәара зқәым,
Уи санылан сцароуп хараӡа.
Ицәгьабымтәын, сбыҳәоит, слахьынҵа,
Схы бмырхан, сышнеиуа, иахьакәым.
Ашықәсқәа цоит, аа, сышлеит аргама,
Аха – дарбан сара абас сызшаз –
Сгәы ҷкәынан ус сынхеит сышҿаз.
Есааира ихаахоит аԥсҭазаара агьама.
Ԥсҭазааран сдунеи лаша баман,
Бамоуп, базынха, нас, уи бшазшаз!
1978, август

Ахқәа
Исԥырхагахаз сыцхраауа...
«Сара сҽыжәлоит» 1964
Адгьыл сықәуп саргьы аамҭала
Сара сҽыжәлоит
Уара ужәҩан аҵаҟа
Ақәа
Арҩаш
«Иҿажәкны ицоз ацәҳәыра аԥсы ахыҵуан...»
Ашәҭ
Амҩан
Укаҳап, угылап…
«Мышкы мҩасӡом сгәы ак ҭымхо...»
«Аԥсабара ацәа иҭалеит...»
«Ашәҭ аҵаа амбацызт бзанҵы...»
Амза
Аҵиаа
Аҳарам
«Ҵхыбжьон иариит ажә аҵша...»
«Бӷьыжәи гәами еиларҩынтны ихагало...»
«Вба рзаҭом сажәеинраала...»
«Быздыскылаз аеҵә кыдшәан...»
«Далаҟамызт, имамкәа-ихӡымкәа...»
«Зегьы дрыхәоит...»
«Арха, ашьха, ага, аҿаҩа...»
«Дызлиааз ԥшын дроузшәа зеӷьаҭам аҵеи хазына...»
«Аҵх, ауапеиԥш, ақыҭа аҟәаҟәа иааҭаԥеит...»
«Аиашами, уеизгьы-уеизгьы сҿыцынхам...»
«Ауаҩы деилкаа. Ухы умжьан...»
«Иахьа шьоукы урбаны ҳәа инхом...»
«Уҽрыдуцалар...»
«Аирыӡ лыман, есышьыжь, игәасҭалоит...»
«Са сызҭаԥшуа алакҭала...»
«Ианеинҟьатәымыз дасны инапқәа еиниҟьалон...»
«Аҽада...»
«Иҭаку ашәарах иабоит...»
«Сара аӡсашьа уҵар сҭахын...»
Ан лзы абаллада
«Аԥша ҟәанда смаӷра иҭасуеит сыкәа иҭалан...»
«Ақыҭа усқәа дрылахәымызт...»
«Са сгәылацәа ирыманда-ирыхӡында...»
«Сара усмазҵаан...»

613

3
9
10
11
13
14
14
14
15
17
17
18
19
19
19
20
20
20
21
22
22
23
24
24
25
25
26
26
27
27
27
28
29
29
30
31
34
34
35
36

«Сиеҵәахә кыднаҵ» 1966
Сара сбызшәа
Ашьха баллада
«Адгьыл ныжьны хыхь ихалан...»
«Лашбжьын ауха ақыҭа зырцәажәоз...»
«Схәыҷу џьылшьоит сара сан иахьанӡагь...»
Схала
«Сара аамҭа, аԥареиԥш, еснагь исызхом...»
«...Ихьшәашәоума?...»
Аамҭа
Аҟәарҭ азы абаллада
Амаамын
Ауал
«Ашықәсқәа акакала еишьҭаԥсоит ибӷьыцқәан...»
«Ахаҵара аҭахуп, хымԥада, ари амҩа анылараз...»
«Сара издыруеит...»
«Башоуп. Ҳаилгеит. Ҳаилгеит. Уаҳа акымзарак!..»
«Иага сыгуп, иага сыгхап...»
«Магәқәак сымоуп, ақәа анауада...»
«Амаҭәа кнаҳага ашшуа иҳалоуп...»
«Апоезиа – ҽуроуп...»
«Срыҵашьыцуеит ахәыҷқәа...»
«Акәаскьа ԥсы зхоу акеиԥш иуазыруан...»
«Издыруада иаҳԥеиԥшу...»
Ала
«Уареи сареи ҳаиҳа ибеиоу дарбану?...»
«Ишурҳалакгьы амал урҳаит...»
«Адунеи амаа здыркыз уара уакәушәа...»
«Са сеиԥш аԥсыцқьа дыжәбарым ҳәа уасны...»
«Иузырҳауазар аҩызцәа ссирқәа ҵәыцала...»
Аҽада
«Сыԥхашьа-ԥхаҵо...»
«Шьоук машәырла, рыцҳарыла...»
Маӡала
«Сара сзыҳәан бара ибылымшо зылшарыда...»
«Изысҭарыда, ба бакәымкәа, аҽԥныҳәа ара?...»
«Абзиабара амшын дышьҭнахын...»
«Саргьы салан уи акаҭа салахан...»
«Саблыз џьысшьон...»
«Снаскьазгаз лакәӡам сара исԥылаз...»
«Ирбахьоу сакәӡам, ирбахьоу сакәӡам...»
«Ари абжьарак ақәа ауеит икыдҵәан...»
«Бара ибҭахуп убас еиԥш еинраалан...»

614

41
42
44
45
46
47
50
51
52
54
55
56
57
58
58
59
60
61
62
62
63
64
65
66
67
68
69
69
70
71
71
73
74
75
76
77
78
79
80
81
82
83

«Схьааган, агәы ҭагылом...»
«Са сыԥшымзар, аамҭа цашан иқәхәаша...»
«Аҵлақәа қьуа асы иаҵан...»
«Ианааиз ҳамбеит...»
«Шьоук рыблақәа ҭибахуеит еидхалан…»
«Ба бансыцмыз сыԥсҭазаара хаарадан...»
«Исылшалакгьы...»
Амшыни сареи
Амшқәа
Аҵыхәтәантәи абӷьы
Амонолог
«Аҿаҩақәа рҿыхара» 1967
«Акака рызныжьуам...»
Апоет изы абаллада
Аслан
Лыхны ашҭаҿ
Аацы
«Рыг-рҿы амҳәо уа узы иҿаҳа-дагәаз...»
«Ааԥын мшха сгылар сҭахым саргьы аганаҿ...»
Москва амҵан
Адҵа
«...Ари ахра цәгьа ихалартә ихаҵан ишада!..»
Ажәҵыс
«Идәылырцеит адәқьан ианыҩнала...»
Акьыԥхьҩы
«Кыр сагозар...»
Схәыҷра аԥхыӡқәа
«Дҭыгга илызҳаит, ианлызҳаз сымбаӡакәа...»
«Аамҭа ахьагаша, ишагашагь аздыруам...»
Асценаҿ
Зегьы ирылаҟоу
«Ах, сышԥакуаз усҟан сара амла!..»
Ахәшә
«Саргьы адгьыл сақәлахом...»
«Сабаҟаз, сабаҟаз, сабаҟаз иахьанӡа...»
«Раԥхьа ибылшаз амца схыжьроуп...»
Ахҭыс
«Шьҭа иаамҭоуп. Шьҭа иаамҭоуп. Баша аҽархагоит...»
«Кашырран, мшаԥ-шаран...»
«Изхы-зҿыда са схаҿсахьа зҵаӡыз...»
Анацәа
«Амца иалаҳаз далаухып амца...»
«Аҵлақәа ахьгылоу, игәаҟуа еидхалан...»

615

84
85
85
86
87
88
88
89
90
91
92
99
100
102
103
106
108
109
111
112
113
115
116
118
120
120
121
122
122
123
124
127
129
130
131
131
133
135
135
136
137
137

«Умаҵ сзыму, схы даараӡа иҟәнысшьон...»
«Атама ҟамлеиԥш уцәышхоит, уҩнымҵыр...»
«Сыззыԥшыдаз, исзыԥшыдаз...»
«Дабацои, дабаӡлои, дабагои аган ахь?..»
«Ишәаԥырҳаԥуа иааиуан, ицон ҩаԥхьа...»
«Иааҟәымҵӡакәа илеиуеит, хкәашьа шԥамам...»
Анцәа
Ақьачақь
«Асцена саақәлеит скаҳауа, сгыло...»
Асахьаҭыхҩы
«Быблабара дашьҭан, быблабара даҳәон...»
«Сдагәанда, шьыри, сара исаҳарымызт...»
Ацаԥха
«Исызҳаит сара...»
«Анасыԥ иашьҭоуп, анасыԥ иашьҭоуп...»
«Адәы инықәлар, зегь ахьҭа ианаргәамҵуаз...»
Схәыҷра ашьҭала
«Сызҭахым санрылоу са исымам агәала...»
«Акаҭран ықәдырҭәазшәа...»
«Иарбан ԥсаатәу...»
«Ҳаиԥылар ҟалонда, ҳаиԥылон иахьаҵәҟьа...»
«Ибҳәо шиашам сымбакәа, исмаҳакәа...»
«Иарбан са исылымшо, иарбан инсыжьуа...»
«Зны сҟалахыр сара заа издыруа...»
Аҵеџь
«Иудыруазеи сара исыҵоу...»
«Уахь адәыӷбақәа зныҟәом еишьҭалан...»
Апоет
«Ба ибдыруама, бысԥылаанӡа ишҭакәаҳаз ихаҿы...»
Ақыҭа иааӡаз
«Ирыздыруамызт...»
«Саргьы наӡаӡа ҳәа исԥырҵышт сааныжьны...»
Саныҟам
«Арҭ ашықәсқәа» 1966
«Ашьха ӡиасқәа хьшәашәаӡа срырит...»
Адгьылбжьаха
«Амҩан слаҳәызар, акгьыҟам са исхароу...»
«Ахшара дызмам – шәарҭа змам...»
Ақьаад ӷба
Аӷәра анысдыркы…
Сара сан Анцәа дызиҳәо
«Ашықәсқәа сҟәаҟәа иаақәлоит еидаран...»
«Мышкы, ма мышкы шьыбжьаанӡа...»

616

138
139
139
140
140
142
142
143
144
145
145
146
147
149
150
151
152
153
153
155
156
157
157
158
159
160
161
162
162
163
164
165
165
169
170
170
171
172
173
174
176
176

«Сахьааӡаз акәу ашьхақәа рымҵан...»
Амцеи ақәеи
Акәара
«Ашьхауаҩ ашьхақәа идыруеит зегь рыла...»
«Ицәҳәӡа аулица ҟьантазқәа ҳрынхалан...»
«Иҟан, иџьоушьаша, сгәырӷьара анмаҷыз...»
«Бгәылацәа баша ишьыцуеит маӡа...»
«Сырбап ҳәа, сраҳап ҳәа...»
«Абри ауаҩ зегь иаахо, дзыниазеи ҳәа схәыцуа...»
«Ҩызак дабаҟоу, ухеиԥш зыгәра уго?..»
Аԥсра иаҿу ан лыматанеира
«Шәыҟәгьы зыҩуам сара...»
«Ҩызас думоуп, уара узыҳәа бааԥс ихым...»
«Уҳәан-сҳәанк рыбжьалан, иааилнахит...»
Аҩны изымтәо
«Ҳабацои, ҳабацои, абас зегь ҳаихо?..»
«Иаагьежьы-хынҳәит, аҵықь анааҭга...»
«Срыҭәҳәа-рыҭәҳәан исырԥхон...»
«Иԥсымҭаз ахаҵа ихашҭит зегьы-зегь...»
Аҩсҭаа
Сызҭахым рныҳәаҿа
«Сҽалазгалеит ҳәа сыҟоуп са исусым...»
«Сынхьаԥшын, саахьаԥшит аҟароуп, уаҳа...»
«Ишырҳәоз...»
«Илеиԥшу сылԥымлац лакә ссирк аҿы ада...»
«Исҭахуп сара абас ҳанҭыҵыр сбыцны...»
Саауан сара аҩныҟа…
«Иҟоуп сыԥсы зыҽҳәароу зықь хазына...»
Ашамҭаз. Апоема
«Сықәуп сара адгьыл» 1972
Ауаҩы
«Ашьхақәа ирхыҵны, ааԥын мра анцәырҵ...»
Сықәуп сара адгьыл…
Амца
Сара сдунеи
Абри асааҭ азы
Кәыдры ацҳа саннықәло…
Снеиуеит ашьац тата сылалан
Ашьха қыҭа хәыҷ иалҵыз…
«Ажәҩан саҵаԥшуеит, иахьада исымбацшәа...»
«Ачара чароуп...»
«Ахьҭа уареиџьны...»
Аҽыхәа

617

178
179
180
181
182
183
184
185
187
187
189
190
191
192
193
194
195
196
196
198
198
200
201
202
202
204
204
205
207
227
228
230
231
233
234
236
237
239
240
242
243
244

«Избахьеит сара ацәгьеи абзиеи...»
«Иажәит...»
«Ицахьеит аамҭак ҳцәыбналан...»
«Зынӡа исаамҭамкәа, ибасҳәарц аиаша...»
«Сга, – лҳәон ладатәык, – аҩада сга!..»
«Ӡӷаб хәыҷык...»
«Зегь дырны, иҳасабны, игәаҭан...»
Сасырҭаны
«Асы шьҭан...»
Ихынҳәыз иажәа
«Иқәсны ахылаӷьара иҭалаз абарбал еиԥш...»
«Агәы саақәхар зны, сеиҭымха...»
«Зегь ҭаҳауеит ҵа змам тышак...»
«Инапала еиҭеиҳаз ҵәа-ҵла дук амҵан...»
Ҳаиԥырҵра аламҭалаз
«Еҳәшьак леиԥш...»
«Ԥытк ыжәны...»
«Мшәан, сызбышьҭоузеи сеиҭаҩуа?!...»
«Ишԥеихыкказ...»
«Сызку зегь сыриааирц...»
«Саауеит сара...»
Арыцҳа
«Иԥырӡаны идәықәлеит...»
Тәым қалақьк аҟны
Ақәра
«Иахьа сара сгәалаҟара ҽеим...»
«Ерцахә схалара џьысшьоит уаҵәы зны...»
«Акгьы санаҿым, санаанхало схала...»
Аиааира
Ахаҵа данҵәуо
«Иигаша игеит уи, ириҭашагь рыҭан...»
Издыруада?
«Уи игәы ҭынчым цәгьак анимыршо...»
«Агәымхақәа… рыбз уахәом...»
«Ҩ-цәак уи ԥаса ихаӡамызт...»
«Улымҳа иҭахәыҭхәыҭуа иажәа...»
«Скараха снықәиеит…»
«Уара уакәын...»
Иааит сара суалқәа ршәара аамҭа
«Сыԥшуп сара...»
Аԥхыӡ бааԥс
Аԥа даниуаз аҽны
Алакәқәа рыгәра анызгоз…

618

246
247
249
250
251
252
253
254
255
256
257
259
260
261
262
263
264
265
266
267
268
269
270
270
271
272
273
274
275
276
278
279
280
281
281
282
284
285
286
288
290
292
293

Амардуан
«Срыҵашьыцуам...»
Ибжьаӡыз афырхацәа
Зны аҳаԥы ҩныс иансымаз…
Иахьа
«Иамуит...»
«Ааигәа зны схы сазҵааит, амца ҩахысны...»
«Ан-аҭакәажә – лԥазаҵә даныӡӡа...»
«Агха цеит: игылт аҿарҵәи...»
«Дышмаҷӡаз ахьҭа ицәа дҭанацалан...»
«Сыҟоуп са сычҳара ӷәӷәоушәа...»
«Башаӡа сықәлеит сара амҩа...»
Иаадыртуан афырхаҵа ибаҟа
Зуаҩыбжара инахысхьоу ахаҵа
Сара саԥсыуоуп
«Ажәҩан саркьа» 1973
Амшын ахықәан
Аӡ-нырцә
«Мап, рацәак сҭахым сара адунеиаҿ...»
Амҩақәа
«Мышкы-зны, ҳаныҟамло ҳара зегь...»
«Ирашьха уҽы-ццышә гылоуп, аӷәра иахо...»
«Ачара заҳәам иеиԥш, џьара ааҵраҿ...»
«Уҽаанкыл...»
Акыр бжьоуп макьана…
«Ажәҩан иалоу баша иалам...»
«Баргьы саргьы ҳтәыла хәыҷ анаҳша...»
Занԥса илцәыбналаз аԥҳәызба
«Омак ауаа рыбла ихгылам...»
«Гәыбӷан исҭом...»
Хыгә-иԥа
«Ажәа уаарак рысҭарымызт уи дахьхьырҳәо...»
«Снаԥшы-ааԥшит цқьа, цқьа сгәы сҭахәыцит...»
Ашьаҭа
Аԥхыӡқәа
Залагашьа уадаҩыз иажәа
Сызнымшәо рахь
«Угәы уамжьан...»
«Иҽишьт ауаҩы...»
«Аӡӷаб хәыҷ – хахәы бырфын, хаҿы лаша...»
«Сеиҭаадхалахт бхамаԥагьара баагәара...»
«Ныхак аҿаԥхьеиԥш, сбашьапкуа схырхәеит...»
«Дӡаакәкәало, ҩаԥхьа аарла иԥсы алго...»

619

294
295
295
296
297
299
300
301
302
303
305
305
306
308
309
313
314
316
317
318
320
320
321
322
323
324
325
327
328
330
331
332
333
334
337
338
339
340
341
341
342
343

«Аӡәы абырфын ҩны ргылан дыҩналеит...»
«Даара акыраамҭагь сыԥшны сгылан...»
«Дара ирхара, сара исхара...»
«Иа, Анцәа, суҳәоит...»
«Сҩызак иахьазы дшысзыҟоу...»
«Саргьы исҭахын...»
«Саныздәылымҵ...»
Аҿымҭра
«Уҩыза уиацәажәом гәыҭыӷьӷьала...»
Ҩыџьа
Анҭ
«Ааԥынра ааит...»
«Шьҭа сымҩа шиашоу ицоит амраҭашәарахь...»
«Иааиқәыӷәӷәон иқәра еидаран...»
«Ԥхыӡ хаак салоуп...»
«Аҩы рылсхьан. Зегь лахҿыхӡа...»
«Ахьҭа сакуеит сара араҟа...»
«Ԥҳәыс аҳкәажәк
«Акәымра лашьца...»
«Иакәымк уарҳәар аасҭа – удагәаз...»
«Сгәы сҭаҵәуо...»
«Зегь еишьҭоуп еихьымӡа-еиԥымӡо...»
«Сгәы иснаҭон...»
«Сырхашҭӡаргьы сҭахым, аха саныҟам...»
«Дызусҭада...»
Аиаша
«Исызгәамҭеит џьаҳаным агәашәқәа...»
Ашьапышьҭыбжьқәа
Саԥхьаҟа
«Аҿа анҩеиуа» 1976
Иахьа акәымзар, ианбыкәу?
Мышкы зны
Аиниара
Апоет
Аҩныҟа
Аҿа анҩеиуа
«Иаҳзеиламызт ԥсышәа...»
Аибашьҩы ипатреҭ аҿаԥхьа
Апоет итәылахь
Аҳақьым
Сҩызак иажәа
Икнарҳаран иҟоу иажәа
Алахьынҵа

620

343
344
346
347
348
348
349
350
350
352
353
354
355
356
357
358
359
360
361
362
363
364
365
366
366
367
368
369
370
375
378
379
383
384
386
387
388
390
391
392
394
396

«Ҳхәыҷқәоушәа...»
Нахьхьи џьара, Урыстәыла агәаны
«Шьауардынҵас...»
«Ирҳәо саҳахьан сара: «Ҩажәижәаба рнаҩс...»
«Ҳмаҷҩуп ҳарҭ...»
«Бара бахь исыԥхьо амҩа...»
«Акгьы саҿымызт сара усҟан...»
«Дгьыл сакарак сықәнакызшәа, сааигәа игылаз...»
Изыдныҳәалоз ианармыжьуаз
«Дааудгылоит – маӡа улымҳа дҭахәыҭхәыҭуа...»
«Ллакҭа аахаахеит ауп...»
Хәылбыҽхак
Ицеит даҽа шықәсыкгьы
«Сыԥсы алахеит...»
Аԥхыӡ
Уаала, сҩыза, Аҭараҟа ҳнықәлап
Аҭакс
Ииҳәо иашоуп
«Аӷәра сзаҿамкуа, иӡыӡымкуа, иҽ-уран...»
Цәгьа-цәыԥхамшьеи ҵәырша-цәадеи
«Иҽкынҵа зегьы дрышьҭан адунеиаҿ...»
«Зегь сыцәдырӡырц иашьҭан, уи смырдырӡо...»
«Бзиа бызбоит ҳәа сызлаҳәом...»
Иззыԥшыз
«Сцон, исмоурц арахь уаҳа ҿааҳәыра...»
«Аҳәылыҳәа асы леиуеит ашьха...»
«Мшәан, уаҳа бзиа иибарыдаз...»
«Гәылак дсымоуп, сҩымҭак ҭыҵыр...»
«Ибдыруеит сара исху, исҵыхәоу...»
Иацтәи амш
«Иагьарылагь са сгәы каҳааит...»
Зыҭра иххалаз ажәҵыс
«Сынхацәеит...»
Аиашьа изы ажәа
«Ҳшеилгара ҳанеилга, ҳаидызкылоз аннымха...»
«Иахьа аасҭа усҟан лахҿыхран...»
Ажәак
«Игылан аҩыџьагь, ихәыцуа, хазы-хаз...»
«Схы сықәыжьны...»
«Аԥсҭазаара азакәанқәа даара иџьбароуп...»
«Ӡӷаб ԥшӡак...»
«Акраамҭа...»
«Ацәқәырԥа аапкқәа...»

621

397
398
399
399
400
401
402
403
404
405
405
406
407
409
409
410
413
415
416
417
420
421
422
423
423
424
425
425
426
427
428
429
429
432
434
434
436
436
437
440
441
442
442

«Уи иац аума, аԥыжәац аума?..»
«Мшаҽнеиԥш...»
«Маӡа-аргама, иқьышә дықәҵан...»
«Уи дпоетым, уи дышәҟәыҩҩым рымшын...»
Ацҳақәа
Сышьхақәа
Ачымазаҩ, аҵх, аԥша
«Схәыҷын, хәыҷ ҟазшьамызт исымаз зынӡа...»
«Ишҭәу аԥсҭазаара хаарала, ашәала...»
Амҳаџьыр
«Аԥсҭазаара сара схы ашьышьуамызт...»
Апоемақәа
Ашьхацамҩа
Адгьыл ахьаа
Ашьауардын амҵәыжәҩақәа
«Егры инаркны Ԥсоунӡа» 1981
Егры инаркны Ԥсоунӡа
Исхасыршҭыр сҭахуп…
Аԥсуа ҳәсақәа
Кәыдры ахықәан иҟан қәаҵак…
Аԥсны ҟьаҟьа, Аԥсны дуӡӡа
Амҩан
«Ҩынҩажәа шықәса сырҭысны...»
Ачҳара
«Ҩаԥхьа аԥҟақәа неиуеит жәҩангәыла...»
Џьордано Бруно
«Узықәгәыӷрызеи...»
«Аԥсҭазаара иацуп изырхәашьуа, израшо...»
Акаԥдан
Ерцахә
Сашәа
Усҟан, зегь аншәарҭаз...
Ахәышҭаара амца
«Иахьа акәымзар, сцап уаҵәы, уаҵәашьҭахь...»
«Амшын ду ишналаӡуеиԥш ацәыкәбар...»
«Сара дсеиԥшызшәа збеит иахьа зегьрыла...»
«Сахьцалакгьы ак сԥырхагоуп...»
Дон-Кихот
«Ибзырҳәозеи, хыбаароума...»
«Ҳанеиқәшәа, ицәыригеит ҩаԥхьа игәала...»
«Сымҩақәа зегьы...»
«Ибдыруама, нас, зны-зынла сзызхәыцуа...»
«Умҩа бзиаз, умҩа хирыз…»

622

444
445
446
447
448
449
450
450
452
453
459
463
479
495
515
518
520
523
525
526
527
528
530
531
533
534
535
536
536
537
539
540
540
541
542
543
544
547
548
549
550

«Иԥыруам сҳаирплан, ажәҩан саднакылом...»
«Сара бхаҵа сиҵашьыцуеит...»
«Ҳқәыԥшқәоуп, ҳаибамбац иахьада...»
«Аҳәса реиԥш, илабжыш цырцыруан...»
«Иахьа акә, уаҵәы акә...»
«Шәҭашәахьоума шәара зныкыр азаҵәра амацәаз?..»
«Шәара ишәҭаху зегь сзышәҳәала...»
«Аӡқәа хыҵны, аиҩхаақәа ҭырцәажәо...»
Сара сҩызцәа
Уара уԥхара
Акәара
«Аԥша иагон абыӷь ҩежьқәа еидыҳәҳәалан...
Аҵаа-ҵла дазыӡырҩуан Баграт
«Дызбо рыԥсы лылахо...»
Сара бара бзиа бызбон
«Иузахмырԥо, высшьа змам уи амш аҟынӡа...»
«Изымбоз анызба, ацәа далҵт ргәахәит...»
«Иҽеим анысҳәа...»
«Абраҟа...»
«Бара бааигәа сажәуам сара ахаангьы...»
«Сара усмеигӡан, аԥсҭазаара...»
«Сгәы иснаҭоит саџьал ааигәахазшәа...»
«Игәы ҭынчмызт...»
Барцыцаа исдырбон Варшава
Вестерплатте
Белосток азааигәара
«Сара саамҭа маҷуп, Краков...»
«Излансыжьрызеи, мшәан, Варшава, Ванда...»
Бара ибзымдыруа абызшәала
Аԥсыуа ашәак саҳан…
Висла
Сара исзымдыруа Тереза
Шопен игәы
Абзиала, Варшава
Сабадшаг
Нарҭаа иртәыртәит Будапешт
Бадачон
Шорокшари
Адгьылбжьаха Маргит
«Ацынҵәарах» мадиар бызшәала
Зала
«Дгьыл харак сыҟан, мҩа харак сыман...»
Асонетқәа

551
551
552
553
553
555
556
558
558
562
563
565
566
568
569
569
570
571
573
577
575
576
577
578
581
583
585
586
588
589
589
590
591
593
594
596
598
599
600
601
602
603
604

КӘЫҴНИА НИКӘАЛА ҬАРАШЬ-ИԤА

Аҩымҭақәа реизга
Ажәеизатәи атом
Ажәеинраалақәа
КВИЦИНИА НИКОЛАЙ ТАРАСОВИЧ

Собрание сочинений
Том одиннадцатый
Стихотворения
На абхазском языке
Аредактор Инна Аҳашба
Акорректорцәа: Хьыма Аҳашба, Нара Кәыҵниа
Компиутерла еиқәлыршәеит Наала Картозиа

Аформат 84х108/32 Атираж 500.
Иҟаҵә. акь. бӷь. 19,5. Инықә. кь. бӷь. 32,8.
Аҿаҵапҟа №
Аԥсны Аҳәынҭқарра
Акьыԥхь аҩны
Аҟәа, Ешба имҩа, 168

