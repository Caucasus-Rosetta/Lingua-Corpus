1. Иисус Христос, Анцәа Иԥа, иажәабжь бзиа алагарҭа.
2. Аԥааимбарцәа ишырзану еиԥш: Абар, Сара ддәықәысҵоит Сымаалықь Уара уҿаԥхьаҟа, Уара умҩа зырхиаша.
3. Ацәҳәыраҿы иҵәаауа ибжьы: Ишәырхиа Иҳақәиҭу имҩа, изшәыриаша Иара имҩақәа.
4. Дцәырҵит Иоанн ацәҳәыраҿы днаҭуа насгьы агәнаҳарақәа рзанажьразы ахьхәра анаҭра уазны иҳәо.
5. Инеиуан иара иахь Уриатәыла зегьи Иерусалимааи; рҽагьырнаҭуан зегьы Иара иҟынтә Иордан аӡиас аҿы рыгәнаҳарақәа ҳәо.
6. Иоанн иакәзар, амахҽ-хәы иалхыз амаҭәа ныҟәигон, аа-маҟа имӷеиҵон, амаҵи абын-цхеи ифон.
7. Иагьиҳәон уазны: сара дсышьҭанеиуеит сара сеиҳа зымчхара ыҟоу, схы ларҟәны зшьаҵатәы ашьацҳәа аԥыртлара саԥсам.
8. Сара ӡыла шәыснаҭит, Иара шәинаҭлашт Ԥсы-Цқьала.
9. Убри аамҭазы дааит Иисус Галилеитә Назареҭынтә, иҽагьинаҭит Иоанн иҟынтә Иордан аӡаҿы.
10. Аӡы данынҭыҵуаз асааҭ азҵәҟьа Иоанн ибеит ажәҩан аатуа насгьы Аԥсы-Цқьа ҳәыҳәҵас Иара ихахьы дшылбаауаз.
11. Игеит ажәҩан ахьтәгьы абжьы: Уара уоуп Сԥа бзиаӡа избо сгәаԥхара ҳалал злоу.
12. Абри ашьҭахьҵәҟьа Аԥсы-Цқьа дигоит Уи ацәҳәырахь.
13. Дагьыҟан Иара уа ацәҳәыраҿы ҩынҩажәа-мшы; аџьныш иахьтә ацәыгьԥышәара иманы ашәарахқәа дрылан: Амаалықьцәагьы имаҵ руан.
14. Иоанн данҭиха ашьҭахь, Иисус дааит Галилеи Анцәа Иԥсҳара Ажәабжь бзиа уазны иҳәо,
15. Иҳәон аамҭа шаази Анцәа Иԥсҳара шааигәахази ирызкны: Шәыгәнаҳарақәа шәрыхьхәы иагьхашәҵала Ажәабжь бзиа.
16. Галилеитәи амшын азааигәара даниасуаз, ибеит Симони уи иашьа Андреии амшын акаҭа ҭазыршәқәоз, избан акәзар, урҭ ԥсыӡкцәан.
17. Иагьреиҳәеит урҭ Иисус: Сара шәсышьҭал шәагьыҟасҵашт Сара шәара шәуаҩ-кцәаны.
18. Даргьы убри асааҭ азҵәҟьа рыкаҭақәа ааныжьны Иара ишьҭалт.
19. Уахьынтә ԥыҭк дахьынаскьаз ибеит Забедеи иԥа Иакоби уи иашьа Иоанни иара убас ашхәа иантәаланы акаҭақәа шықәдыршәуаз.
20. Убри асааҭ азҵәҟьа урҭ дрыԥхьеит. Даргьы раб Зебедеии иусуцәеи ашхәаҿы иааныжьны Иара ишьҭалт.
21. Иагьаауеит Капернаум: дук мырҵыкәан, асабшазы, Иара асинагога дҭаланы идирҵон.
22. Иагьџьаршьон Иара иҵара, избан акәзар, Иара ашәҟәы-дырыҩцәа реиԥш акәымкәан, амчра змоу иеиԥш идирҵон.
23. Рсинагогаҿы дыҟан аԥсы-мцқьа зхаз ауаҩы дагьыҩныҵәааит:
24. Уаҳҟәаҵ, иуҭахузеи ҳара ҳҿы, Иисус Назареҭтәи? Ҳара ҳҭархаразоума узааз? Уздыруеит Уара узусҭоу, Анцәа Ицқьа.
25. Аха Иисус уи дақәиҭимтәит иҳәо: Ҿыумҭын, уилҵ!
26. Убасҟан аԥсы-мцқьа уи даархыџ-хыџны абжьы рдуны иныҩныҟаан илҵит.
27. Зегьы убас еиԥш ирзымбатәбарахеит аӡәи-аӡәи еизҵаауа: Ари закәузеи? Изакәытә ҵара ҿыцузеи ари? Иара аԥсы-мцқьақәагьы мчыла ирыдиҵоит, даргьы Иара изыразхоит ҳәа.
28. Иаарласынгьы иӡбахә рылаҩит Галилеи акәша-мыкәша зегьы.
29. Дук мырҵыкәан, асинагога ианынҭыҵ, иааит Симони Андреии рыҩныҟа Иакоби Иоанни рыцны.
30. Симон ианхәа лакәзар, амца-шоура лыманы дышьҭан; убри асааҭ азҵәҟьа Иара иарҳәоит лара лыӡбахә.
31. Днылхагылан лнапы кны лара диргылт; убри асааҭ азҵәҟьа лымца-шоура тәан рымаҵ аурагьы далагеит.
32. Ахәлара ианалага, амра аҭашәамҭазы, ачымазцәа зегьи аҩсҭаацәа зхақәази изнарго иалагеит.
33. Ақалақь шынеибакыз ашә иадеизалт.
34. Иеиуеиԥшым ачымазара иаргәаҟқәоз ауаа рацәа алиргеит; ирацәаҩнгьы аҩсҭаацәа рхицеит, аҩсҭаацәагьы ацәажәара иақәиҭитәуамызт дахьырдыруаз азы.
35. Ашьжьымҭан шаанӡа дгыланы ддәылҵын ацәҳәыра-дгьылрахь иҽыԥхьеикын уа дныҳәон.
36. Симони уи ицқәази Иара ишьҭалт. Насгьы Иара данырба, иарҳәоит:
37. Зегьы Уара иушьҭоуп ҳәа.
38. Иара урҭ иреиҳәоит: Шәаала ақыҭа ааигәақәеи ақалақьқәеи рахь, убрагьы Сара ауаз расҳәаларазы, Избан акәзар, уи азоуп Сара сзааз.
39. Дагьааит Иара дуазҳәо рсинагогақәа рҿи Галилеи зегьынџьареи, аҩсҭаацәагьы рхицон.
40. Ацәеилабаара зыхьуаз аӡәы Иара иҿы днеиуеит диҳәо-дичо иҿаԥхьагьы и-кажьуа дшьамхнышгыланы, Уара иуҭахызар, иулшоит сцәа ацқьатәра ҳәа иеиҳәоит.
41. Иисус уи дрыцҳаишьан, инапы неиҵыхны дихьысын, Исҭахуп, уцқьаха ҳәа иеиҳәоит.
42. Абри ажәа ашьҭахь ацәеилабаара убри асааҭ азҵәҟьа илган дыцқьахеит.
43. Лаԥшы ӷәӷәала днеихәаԥшын убри асааҭ азҵәҟьа ддәықәиҵеит,
44. Иагьиеиҳәоит: Аҳаҳаи, аӡәгьы ак иоумҳәан, аха уцаны аԥшьаҩы уҽирба, иагьнаг уахьыцқьахаз азы Моисеи дҵас иҟеиҵаз, дара ирзышаҳаҭхаразы ҳәа.
45. Уи иакәзар, ддәылҵын ирацәаны дцәажәо насгьы дзықәшәаз атәы ҳәо далагеит; убри аҟынтә Иисус аргама ақалақь дзалаломызт, аха дыҟан уи анҭыҵ, адгьыл цәҳәырақәа рҿы. Зегьынџьарантә Иара изаауан.
1. Мышқәак рышьҭахь дааит Иара дырҩагь Капернаум; ираҳаит Иара аҩны дшыҟаз.
2. Иара убри асааҭ азҵәҟьа иеизеит жәпаҩык, ашә аҿгьы аҭыԥ ыҟамзартә еиԥш; Иара урҭ ажәа реиҳәон.
3. Ԥшь-ҩык зҵагылаз кәадаӡак дрыма Иара изнеиуеит.
4. Ауаа рацәа ахьыҟаз аҟынтә, иааигәа анеира анрылымша, Иара дзыҩназ аҩны ахыб ршәан икылжәаны акәадаӡа дызныз аиарҭа ларышьҭит.
5. Иисус, урҭ ирымаз ахаҵара аниба, Сыҷкәын, иуанажьуп угәнаҳарақәа ҳәа акәадаӡа иеиҳәоит.
6. Араҟа ашәҟәы-дырыҩцәа рҟынтә џьоук тәан, иагьаанагон рыгәқәа:
7. Абри абас еиԥш дызцәажәои? Анцәа дирџьоит. Дарбану анцәа заҵәык ида агәнаҳарақәа ранажьра зылшо? ҳәа.
8. Иисус иара убри асааҭ азҵәҟьа дара ргәы абас шаанагоз ԥсыла идырын, Абас шәгәы изаанагозеи? ҳәа реиҳәоит.
9. Иарбану иаҳа имариоу? Икәадаӡоу “Угәнаҳарақәа уанажьоит” ҳәа иаҳәара акәу? мамзаргьы “Угыл, уцәарҭа шьҭыхны уныҟәала” ҳәа иаҳәара акәу?
10. Аха шәара ижәдырырц азы Ауаҩытәҩыс Иԥа адгьыл аҿы агәнаҳарақәа ранажьра амчра шимоу, икәадаӡоу иеиҳәоит:
11. Уара иуасҳәоит: Угыл, уцәарҭа шьҭыхны уҩныҟа уца ҳәа.
12. Иаргьы убри асааҭ азҵәҟьа ицәарҭа шьҭыхны, зегьы ишырбоз, ддәылҵит урҭ иџьаршьартә еиԥш, дагьыҳараркуан Анцәа, ианакәзаалакгьы абри еиԥш ҳамбац ҳәа.
13. Дырҩагь дкылст Иисус амшын ахь: ажәлар зегьы Иара изцеит, Иаргьы урҭ идирҵон.
14. Диасны дышцоз, Леви Алԥеи-иԥа аҳазеизгарҭаҿы дыштәаз дибан, Сара усышьҭал ҳәа иеиҳәоит: иаргьы дгылан Иара дишьҭалт.
15. Иисус уи иҩны аишәа данахатәаз, Иара иҵаҩцәеи Иареи ирыцахатәан ирацәаҩны аҳазылхыҩцәеи агәнаҳа змақәази, избан акәзар урҭ рацәаҩын насгьы Иара ишьҭан.
16. Ашәҟәы-дырыҩцәеи афарисеицәеи Иара аҳазылхыҩцәеи агәнаҳа змақәази акрышрыцифоз баны, Иара иҵаҩцәа ирарҳәон: Ишԥыкәу Иара аҳазылхыҩцәеи агәнаҳа змақәоуи акрышрыцифо? ҳәа.
17. Ари Иисус иаҳан урҭ иреиҳәоит: Згәы бзиақәоу ракәым ахәышәтәҩы дызҭаху, аха ачымазцәа роуп: Сара сзааз аиаша ныҟәгаҩцәа ракәымкәан, аха агәнаҳа змақәоу срыԥхьарц ауп.
18. Иоанн иҵаҩцәеи Афарисеицәеи ачгара иҵан. Иара иҿы инеины иарҳәоит: Иоанни Афарисеицәеи рҵаҩцәа ачгара иҵоуп, Уара уҵаҩцәа зымчгозеи? ҳәа.
19. Иисус урҭ иреиҳәеит: Изычгару аимазаара амҳара аԥацәа амаҳә урҭ данрыцҟоу? Амаҳә урҭ дрыцҟанаҵ изычгом.
20. Аха иаашт амшқәа амаҳә урҭ данрымххаша, убасҟан убарҭ амԥшқәа раан ичгалап.
21. Амаҭәажә аӡәгьы аҿыц ақәиршәуам, избанзар ақәыршә ҿыц ажә амаԥнажәоит, акылжәарагьы еицәахоит.
22. Аҳаҭажәқәа аӡәгьы аҩ-ҿа рҭеиҭәом, избанзар аҩ-ҿа аҳаҭа ԥнажәоит аҩгьы каҭәоит аҳаҭақәагьы ԥхасҭахоит. Аҩ-ҿа аҳаҭа ҿыцқәа ирҭарҭәоит.
23. Зны, сабышак азы, Иара амхқәа дрылсны ацара иқәшәеит, иҵаҩцәагьы ирымҩатәны ачахқәа хырыжәжәо иалагеит.
24. Афарисеицәагьы Иара иарҳәон: Уԥшышь, асабшазы иҟаҵатәым зыҟарҵои? ҳәа.
25. Иара урҭ иреиҳәоит: Нас ианакәзаалакгьы шәамыԥхьаӡаци Давид агәаҟра анимаз, иареи ицқәази анымлашь иҟеиҵаз?
26. Аԥшьаҩ-еиҳабы Абиаҭар ихаан, уи Анцәа иҩны дыҩналаны, ԥшьаҩцәамзар уаҩ ифараны иҟамлоз акәырбан чақәа иара ишифаз насгьы ицқәаз ишриҭаз?
27. Иреиҳәеит урҭ: Асабша ауаҩы изы иҟоуп, аха ауаҩы асабшазы дыҟам.
28. Абри аҟынтә Ауаҩытәҩыс Иԥа асабшагьы даҳуп.
1. Дааит дырҩагь асинагогаҿы; уа дыҟан знапы ҩаз аӡәы.
2. Иара ишьклаԥшуан асабшазы уи далиргозар ҳәа, уашьҭан ахара идырҵарц.
3. Иара иакәзар, знапы ҩаз ауаҩ Угыл агәҭаны ҳәа иеиҳәоит.
4. Дара иреиҳәоит: Асабшазы иқәнагозеи абзиара акәу ацәгьара акәу? Аԥсы аҿыхра акәу аҭархара акәу? Аха дара ҿырҭуамызт.
5. Дара ргәымбылџьбарара гәырҩаго дгәааны дҩарыхәаԥшын, уи ауаҩ Унапы еиҵых ҳәа иеиҳәоит. Иара иеиҵихын инапы бзиахеит егьи еиԥш.
6. Афарисеицәа дәылҵын иахымгакәан Ҳерод ианааи дареи Иара иҭархашьахарызеи ҳәа иеилацәажәон.
7. Аха Иисус иҵаҩцәа иманы дырԥырҵын амшын ахь дцеит, иагьишьҭалеит Иара ауаа рацәа Галилеинтәи Уриатәылантәи,
8. Иерусалимынтәи, Идумеинтәи, Иордан-нырцәынтә, Тиреи Сидони рыкәша инхақәозгьы иҟеиҵақәоз раҳаны инеиуан Иара иахь ирацәаҩӡаны.
9. Иагьреиҳәеит иҵаҩцәа Иара изы шхәакы издырхиаразы, ажәлар рацәа ахьыҟаз аҟынтә идибамгәаларазы.
10. Избан акәзар, аӡәырҩы ахьихәшәтәыз аҟынтә, ахьаа змақәаз зегьы Иара рҽигәыдрыжьлон, џьара ҳнеикьысындаз ҳәа,
11. Аԥсымцқьақәагьы Иара данырбоз иҿаԥхьа рыҽкажьны, Уара уоуп Анцәа-Иԥа ҳәа иҟаауан.
12. Аха Иара иҽырцәгьаны ихьӡ аргара иақәиҭитәуамызт.
13. Нас ашьха дхалан Ихаҭа ииҭахқәаз Иара иахь дрыԥхьеит; иагьизнеит Иара.
14. Жәаҩаҩыкгьы ықәиргылт Иара иҿы иҟазарц, уазҳәарагьы ишьҭларазы.
15. Насгьы урҭ ачымазарақәа рылыргареи аҩсҭаацәа рыхцареи рымчра рымазарц;
16. Иқәиргылт ажәаҩаҩык: Симон, хьӡыс Петра ҳәа наиҵаны;
17. Зебедеи-иԥа Иакоби Иакоб иашьа Иоанни, хьӡыс Боанергес ҳәа нарыҭаны; изахьӡу “афы хшара” ауп.
18. Андреи, Филипп, Барҭоломеи, Маҭҭеи, Ҭома, Алԥеи-иԥа Иакоб, Ҭаддеи, Симон Кананит.
19. Насгьы Иара дызҭиз, Иуда Искариот.
20. Иаауеит ҩнык аҿы, ажәларгьы еизахт ача афаха рырымҭо.
21. Ари анраҳа, изааигәақәаз Иара дыркразы ишьҭалт, избанзар Иара ихшыҩ дахыҵит рҳәон.
22. Иерусалимынтәи иааз ашәҟәы-дырыҩцәа Беелзебул дихоуп, насгьы аҩсҭаацәа злархицо аҩсҭаацәа раҳ имчалоуп рҳәон.
23. Дрыԥхьаны ажәамаанала иреиҳәон: аџьныш аџьныш дышԥаԥхеиҵои? ҳәа.
24. Аԥсҳара иара аҩныҵҟа аҽашар, изышьақәхом уи аԥсҳара.
25. Аҩны иара аҩныҵҟа аҽашар, изышьақәхом уи аҩны.
26. Аџьнышгьы ихы даҿагыланы дгылар, насгьы иҽеиҩишар, дзышьақәхом, аха инҵәара ааит ауп.
27. Дарбанзаалакгьы илшом аӷәӷәа иҩны дыҩналаны имаҭәақәа рырҳәра, раԥхьа аӷәӷәа дҿаҳәаны дышьҭамҵакәа – убасҟан ирҳәуеит иҩны.
28. Ииашаны ишәасҳәоит шәара: ауаҩытәҩыс хшарақәа агәнаҳарақәа зегьи арџьарақәеи ранажьхоит, изеиԥшра рџьаразаалакгьы;
29. Аха Аԥсы-Цқьа дзырџьаз уи ахаангьы ианажьхом, аха наӡаӡа иқәӡбоуп.
30. Ари иҳәеит Иара, Уи аԥсымцқьа илоуп ҳәа ахьырҳәоз азы.
31. Иара Иани иашьцәеи аан аҩны анҭыҵ игыланы иԥхьаразы Иара иахь уаҩы ддәықәырҵеит.
32. Иара иааигәара ажәлар тәан. Абар, Уара Уани уашьцәеи уаҳәшьцәеи адәны иҟоуп иагьуазҵаауеит Уара ҳәа иарҳәоит.
33. Аҭакс иреиҳәоит: Изусҭцәада Сара сани сашьцәеи?
34. Икәша итәақәаз даарылаԥшын, Абар, Сара сани сашьцәеи ҳәа реиҳәоит.
35. Избан акәзар, Анцәа игәаԥхара зуа, уи дагьсашьоуп, дагьсаҳәшьоуп, дагьсануп.
1. Дырҩагь агаҿаҿы арҵара далагеит; ажәлар рацәагьы Иара идеизалт, Иара ашхәа дҭалан амшын дыхтәалан, ажәлар зегьы ракәзар, агаҿан игылан.
2. Шьарда дирҵон ажәамаанала; иҵараҿгьы иреиҳәон:
3. Шәӡырҩла: абар, дҭыҵит алаҵаҩ алаҵаразы.
4. Данылаҵоз жәлацк амҩа ианшәалан аҵарақәа ахаԥырны ирфеит уи;
5. Даҽа жәлацкгьы ахаҳәраҿы анышә ахьырацәамыз иқәшәеит, ирласынгьы илҵит, избан акәзар, адгьыл ҵауламызт.
6. Амра ангыла, иканӡеит, адац амамызт аҟынтә, иҩеит;
7. Даҽа жәлацкгьы амаӷра илашәеит, амаӷ иазҳан ажәла ахәаҽит, ашәыргьы аанамышьҭит.
8. Даҽа жәлацкгьы анышә бзиаҿы икашәан иаанашьҭит илҵыз, изызҳаз ашәыр; акы иаанашьҭит ҩажәижәаба, егьи хынҩажәа, егьыгьы шәкы.
9. Иреиҳәон дара: Акырзаҳарц алымҳақәа змоу иаҳааит!
10. Ажәлар анықәҵ, икәша иҟақәаз ажәаҩаҩык рыма ажәамааназы изҵааит.
11. Иреиҳәон дара: Шәара ишәыҭоуп Анцәа Иԥсҳара амаӡа адырра, егьырҭ анаскьақәа рзы зегьы жәамаанала иҟалоит,
12. Зылақәа рыла иԥшуа ирымбарц; злымҳақәа рыла иӡырҩуа ирмаҳарц, рыгәнаҳарақәа ранажьхаразы имааҳәырц.
13. Иреиҳәоит урҭ: Ишәзеилкаауам акәу ари ажәамаана зызҳәоу? Нас излеилышәкаарызеи ажәамаанақәа зегьы?
14. Алаҵаҩ ажәа леиҵоит.
15. Амҩаҿы илаҵоу змааноу – ажәа злаҵақәоу, аха ианраҳалакьҵәҟьа аџьныш дыззаақәо насгьы ргәаҿы илаҵоу ажәа зцәиӡақәо роуп.
16. Убасҵәҟьа ахаҳәраҿы илаҵоугьы змааноу – ажәа анраҳалакьҵәҟьа иеигәырӷьаҵәаны издызкыло роуп,
17. Аха рыҩныҵҟа аԥашә рымам азы, нагӡара рымам; ашьҭахь агәырҩара, ма ажәа ашьҭазаара аныҟалалакь, иара убри асааҭ азҵәҟьа иҩашьоит.
18. Амаӷраҿы илаҵоу змааноу – ажәа заҳауа роуп,
19. Аха ари аамҭа агәҭыхақәеи абеиара ахнахреи егьырҭ агәаԥхарақәеи рыӷраланы ажәа рхәаҽуеит иаргьы лҵшәада иаанхоит.
20. Адгьыл бзиаҿы илаҵоу змааноу – ажәа заҳауаны издызкыло роуп, насгьы акы ҩажәижәабантә, егьи хынҩажәантә, даҽакгьы шәынтә ашәыр аззырҳауа.
21. Иреиҳәон дара: Ацәашьы знарго маҭәахәык ма цәарҭаӷәык иҵадыргыларц аума? Ашьандал иҭадыргыларц акәӡами?
22. Иаргамамхо маӡа ыҟаӡам, адәахьы ицәырымҵуагьы ҵәахтәы ҟамлеит.
23. Аҳаразы аӡәыр алымҳақәа имазар, иаҳааит!
24. Иреиҳәон дара: Игәашәҭала ишәаҳауа: шәара излашәшәо ашәагала ишәзыршәоит иагьшәзацырҵоит шәара иӡырҩқәо.
25. Избан акәзар, измоу иҭахоит, измам имоугьы имыххоит.
26. Иҳәон: Ауаҩы ажәла адгьыл аҿы икеиԥсар иеиԥшуп Анцәа Иԥсҳара,
27. Дагьыцәоуп дагьгылоит уахынлеи ҽынлеи; ажәла шылҵуеи ишазҳауеи издыруам иара,
28. Избан акәзар, адгьыл раԥхьа ахала аиаҵәара ҟанаҵоит, нас ачха, ашьҭахьгьы ачарыц еибга ачхаҿы.
29. Аҽаҩра аныҟалалакь, иахымгакәан амагана азишьҭуеит, избан акәзар, аҭагалара ааигәахеит.
30. Иҳәон: Изеиԥшаҳтәрызеи Анцәа Иԥсҳара? Ма иарбану жәамаанас излааҳарԥшра?
31. Уи аныларҵо, аԥсабараҿ жәласы иҟоу зегьы иреиҵоу абаџа жәлац иеиԥшуп.
32. Ианыларҵалакь, илҵуеит иагьыҟалоит егьырҭ аҵиаақәа зегьы иреиҳаны насгьы амахә дуқәа ашьҭуеит, иара ашәшьыра аҵаҟа ажәҩантә ԥсаатәқәа рҽырҵәахыртә еиԥш.
33. Абри иеиԥшқәаз ажәамаана рацә рыла, ираҳараны шаҟа рылшашаз аҟара, ажәа уазны иреиҳәон.
34. Жәамаанада урҭ акгьы реиҳәомызт, иҵаҩцәа хазы иреиҳәон зегьы змаанақәаз.
35. Уи аҽны ахәылԥазы, нырцәҟа ҳарып ҳәа реиҳәоит.
36. Даргьы ажәлар аушьҭны Иара ашхәаҿы дшыҟаз дрыма ицеит; егьырҭ ашхәақәагьы Иара ицын.
37. Аԥшатлакә ду ҵысит: ацәқәырԥақәа ашхәа иалсылон, абасала, шьҭа уи ӡыла иҭәуа иалагахьан.
38. Иара аԥсҟы амԥан ахчныза ихы ықәҵаны дыцәан. Даарԥшны, Арҵаҩы, ҳагәхьаагьы умкӡои, ҳҭахоитеи?! ҳәа Иара иарҳәоит.
39. Дгылан аԥша аҟәихит амшынгьы иақәҿиҭит: Ҿумҭын, уҽеиқәык! Аԥшагьы тәеит, аҭынчра дугьы ҟалеит.
40. Абас шәызшәаҩузеи? Ахаҵара зшәымамзеи? ҳәа реиҳәеит дара.
41. Мыцхәы ишәаны, Дызусҭада Абри, аԥшагьы амшынгьы Иара изыӡырҩыртә еиԥш? ҳәа дара-дара иеибарҳәон.
1. Инеит амшын нырцә, Гадарин тәылан.
2. Ашхәа данынҭыҵ, убри асааҭ азҵәҟьа адамрақәа ирҭыҵыз, аԥсымцқьа зхаз, аӡәы диԥылеит.
3. Уи адамрақәа рҿы ԥхьарҭас иман, ҳәагәыжьлагьы аӡәгьы уи дизҿаҳәомызт.
4. Избан акәзар уи акырынтә шьамҭлаҳәлеи ҳәагәыжьлеи дҿарҳәахьан, аха аҳәагәыжьқәа ԥиҵәҵәон ашьамҭлаҳәқәагьы ԥиҽҽуан, аӡәгьы уи дизеиқәыкуамызт.
5. Енагь, уахынлагьы ҽынлагьы ашьхақәеи адамрақәеи рҿы дҟаауан, ахаҳәқәагьы иҽырниҟьон.
6. Уи харантә Иисус дибан, дыҩны днеины диеихырхәеит.
7. Ибжьы рдуны дыҩныҵәаан: Иуҭахузеи сара сҿы, Иисус, зегь Ирхаку Анцәа Иԥа? Анцәа даахәаны суҳәоит, сумыргәаҟын сара иҳәоит.
8. Избан акәзар, Уилҵ, аԥсымцқьа, ари ауаҩ! ҳәа Иисус уи иеиҳәон.
9. Хьӡыс иумоузеи? ҳәа диазҵааит. Аҭакс иҳәоит: Легион ауп сыхьӡ, избанзар ҳара ҳрацәаҩуп.
10. Акыр иҳәон Иара, наҟ ари атәыла иалимцарц азы.
11. Уи ашьха ашьапаҿы ҳәа-гәарҭа дук ҳәуан.
12. Аҩсҭаацәа зегьы Иара иҳәеит абас ҳәо: Ҳдәықәҵа ҳарҭ аҳәақәа рахь, ҳара урҭ ҳархаларц.
13. Иисус убри асааҭ азҵәҟьа урҭ ақәиҭитәит. Аԥсымцқьақәа илҵны аҳәақәа ирхалт; агәарҭагьы аԥаҩ рҽалырҩрны амшын ахь иеихеит; дара ҩ-нызқь ирзынаԥшуа иҟан; амшын иӡааҟәрылт.
14. Аҳәа-хьшьцәа еибарҩуа ицан ақалақьи ақыҭақәеи ирыларҳәеит. Иҟалаз абаразы иҭыҵит инхақәоз.
15. Иисус иҿы ианааи, легион аҩсҭаацәа зхаз деилаҳәаны, ихы итәны дыштәаз дырбеит, иагьшәеит.
16. Избаз урҭ ирзеиҭарҳәеит аҩсҭаа дызхаз дшыҟалази аҳәақәа рыӡбахәи.
17. Иара иҳәо иалагеит рҳәаақәа дрылҵны дцаразы.
18. Иара ашхәа данынҭалоз, аҩсҭаа дызхаз диҳәон Иара иҿы дыҟазарц азы.
19. Аха Иисус уи дақәиҭымтәкәа: Уца аҩныҟа, узтәу рахь, иагьрзеиҭаҳәа Иҳақәиҭу иузиузи ушрыцҳаишьази атәы ҳәа иеиҳәоит.
20. Дцан Жәақалақьраҟны уазны иҳәо далагеит Иисус изиуз атәы. Зегьы иџьаршьон.
21. Иисус дырҩагь нырцәҟа шхәала даныр, ажәлар рацәаҩӡаны идеизалт. Иара амшын аҿы дыҟан.
22. Абар Иара иҟны асинагога ахылаԥшцәа руаӡәы, Иаир захьӡыз, дааиуеит; Иара даниба, ишьапқәа рахь иҽкажьны.
23. Мыцхәы диҳәоит абас ҳәо: Сыԥҳа дшыԥсра дыҟоуп; уааины унапқәа лықәҵа дыбзиахаразы, деиқәхаразы.
24. Диццеит, Уи ишьҭан ажәлар рацәа идибагәало.
25. Ԥҳәыск, шьа-ҟәаҵрыла жәаҩа шықәса игәаҟхьаз,
26. Џьабаацәгьа збахьаз ахәышәтәыҩцәа рҟынтә, илымаз зегь нызххьаз, аха еиҳагьы деицәамхазар, хәарҭара ҳәа акгьы змоуз,
27. Иисус иӡбахә лаҳан, ажәлар дрылаланы ишьҭахь ала днеины Иара имаҭәа дахьысит.
28. Избан акәзар, џьара Иара имаҭәа снахьысыргьы, сыбзиахоит лҳәон.
29. Иара убри асааҭ азҵәҟьа ашьа аҽааннакылт, ларгьы лцәеи-жьылеи илдырт лчымазара дшалҵыз.
30. Убри аамҭазҵәҟьа Иисус ицәа ианырит амч шилҵыз: ажәлар рахь дааҳәын: Сара сымаҭәа иакьысда? иҳәон.
31. Аҵаҩцәа иарҳәон: Искьысда? уҳәоит; иубоит жәлары удибагәаланы ишыҟоу.
32. Аха Иара икәша днаԥшы-ааԥшуан, ари зуз дибарц.
33. Аԥҳәыс дшәаны дқәыџ-қәыџуа, илыхьыз дырны, дааины иаԥхьа лыҽкалыжьит; аиаша шеибакугьы иалҳәеит.
34. Иара иакәзар, илеиҳәеит: Сыԥҳа, бхаҵара быҿнахит; бца ҭынч, быбзиаз бчымазара аҟынтә.
35. Иара ари аниҳәоз, асинагога ахылаԥшҩы иҟынтә иаан: Уԥҳа дыԥсит; иарбану нас дырҩагь Арҵаҩы дызургәаҟуа? ҳәа иарҳәеит.
36. Аха Иисус арҭ ажәақәа аниаҳа, убри асааҭ азҵәҟьа асинагога ахылаԥшҩы иеиҳәоит: Умшәан, амала ахаҵара умаз.
37. Петреи Иакоби Иакоб иашьа Иоанни рыда аӡәгьы дишьҭалар имуит.
38. Асинагога ахылаԥшҩы иҩныҟа дааны ибоит /Иара/ аила-ҩеиласреи аҵәыуацәеи аҳәҳәацәеи.
39. Дыҩналаны урҭ иреиҳәоит: Иарбану шәзыршәа, шәагьызҵәыуа? Аԥҳәызба дымԥсит, аха дыцәоуп.
40. Иагьихыччон Иара. Аха Иара зегь дәылҵаны, аԥҳәызба лаби лани Иара ицқәази иманы аԥҳәызба дахьышьҭаз дыҩналоит.
41. Аԥҳәызба лнапы данкны, “Талифа-куми” ҳәа леиҳәоит. Ари захьӡу “Аԥҳәызба, бара боуп сызҿу, бгыл!” ауп.
42. Аԥҳәызбагьы убри асааҭ азҵәҟьа дгыланы аныҟәара далагеит, избан акәзар лара жәаҩа шықәса лхыҵуан. Убасҟанҵәҟьа зегьы даараӡа иџьаршьеит.
43. Иара иақәырӷәӷәаӡаны адҵа риҭеит абри аӡәгьы изымдырырц; ларгьы акрылҿарҵарц реиҳәеит.
1. Уа далҵын дааит иԥсадгьыл ахь; иҵаҩцәа Иара ишьҭан.
2. Асабша анааи, Иара асинагогаҿы рырҵара далагеит. Изаҳақәоз иџьашьаны ирҳәон: Иабантәаанагеи ари Иара иҿы? Изакәытә ҟәышроузеи иҭоу? Иагьзлаҿиозеи абас еиԥш аџьашьатәқәа Иара инапқәа рыла?
3. Ауасҭа иакәӡами Ари, Мариа лԥа, Иакоби Иосеи Иудеи Симони рашьа? Иаҳәшьцәагьы ара ҳара ҳабжьара иҟаӡами? Иагьҩашьон Иара изы.
4. Иисус иакәзар, урҭ иреиҳәон: Аԥааимбар дҳаҭырдам, иԥсадгьыли игәыцхәыцәеи иҩни рҿы акәымзар.
5. Џьашьатәы ҳәа уа акгьы изыҟамҵеит: ԥыҭҩык ачымазцәа инапқәа рықәҵаны иеибгеитәит акәымзар.
6. Рхамҵара џьеишьон. Ашьҭахь уи акәша ақыҭақәа рахь дцалон иагьдирҵон.
7. Ажәаҩаҩык дрыԥхьан ҩыџьа-ҩыџьала рдәықәҵара далагеит аԥсымцқьақәа ирықәиҭтәны.
8. Ԥҟарасгьы ириҭеит амҩа, лабашьамзар, акгьы ықәрымгаларазы: чагьы шәырагьы абҩа-ԥарагьы рмаҟаҿы иныҟәрымгаларц,
9. Аха аимаа башақәа рышьарҵаларц, ҩ-маҭәак ныҟәрымгаларц.
10. Џьара ҩнык аҿы шәахьнеиуа уа шәыҟаз, уи аҭыԥ шәалҵаанӡа ҳәа реиҳәон.
11. Аӡәыр шәидимкылар насгьы дышәзымӡырҩыр, уахьынтә шәандәылҵуа, шәшьапқәа асаба рыдшәыршәшәа, ирзышаҳаҭхаразы. Ииашаны ишәасҳәоит: Содоми Гоморреи аӡбра аҽны иаҳа ирызгәырӷьарахоит уи ақалақь аасҭа.
12. Дара цаны ахьхәра ауаз рҳәон.
13. Ирацәаҩны аҩсҭаацәа рхырцон, ирацәаҩнгьы ачымазцәа азеиҭын рыхьшьны иеибгартәуан.
14. Аԥсҳа Ҳерод, Иисус иӡбахә аниаҳа, Уи ихьӡ зегьы ирылаҩит азы, иҳәон: Ари, Иоанн Анаҭҩы аԥсцәа рахьтә дгылт, абри азоуп уи ила аџьашьатәқәа зыҟало.
15. Егьырҭ ирҳәон: Ари Илиа иоуп. Егьырҭх: Ари дԥааимбаруп, ма аԥааимбарцәа дреиуоуп рҳәон.
16. Ҳерод иакәзар, ари аниаҳа, Ари сара зхы хысҵәаз Иоанн иоуп; уи дгылт аԥсцәа рахьтә иҳәеит.
17. Избанзар ари Ҳерод Иоанн ауаа изышьҭны дыкны аҳаԥса дҭазкыз иоуп, иашьа Филипп иԥҳәыс Ҳеродиа лҵыҳәала, иара ԥҳәысс дахьааихәаз азы.
18. Избанзар Иоанн Ҳерод иеиҳәон: Иқәнагам уара уашьа иԥҳәыс думазарц ҳәа.
19. Ҳеродиа лакәзар, уи дизгәааны ишьра лҭахын; аха илылымшеит.
20. Избан акәзар, Ирод Иоанн дицәшәон дышуаҩиашацқьаз дырны, дагьихьчон; Иара дизыӡырҩны шьарда ҟеиҵон, гәахәарылагьы уи дизыӡырҩуан.
21. Иааит амш маншәала, Ирод имш-ира иазкны иуаа дуқәеи зықьҩык рхылаԥшцәеи Галилеиаа реиҳабацәеи ачара анырзиуаз.
22. Ҳеродиа лыԥҳа дыҩналаны дкәашо Ҳероди иара ицахатәақәази лҽыдгәалырԥхеит. Аԥсҳа аԥҳәызба илеиҳәеит: Ибҭаху азы бсыҳәа, ибысҭоит ҳәа.
23. Дагьлыдқәлон лара: быззыҳәозаалакгьы шбысҭо, сыԥсҳара абжа акәзаргьы ҳәа.
24. Лара ддәылҵны, Сыззыҳәарызеи? ҳәа лан длазҵааит. Иоанн Анаҭҩы ихы ҳәа аҭак ҟалҵеит уи.
25. Убри асааҭ азҵәҟьа дыццакны аԥсҳа иҿы днеины диҳәеит абас ҳәо: Исҭахуп абыржәыҵәҟьа Иоанн Анаҭҩы ихы ачанах ианҵаны исуҭарц.
26. Аԥсҳа илахь еиқәиҵеит, аха иқәреи ицтәақәази рҟынтә мап лыцәкра иҭахымызт.
27. Убри асааҭ азҵәҟьа аԥсҳа абџьар-ныҟәгаҩы ддәықәиҵеит, уи ихы аагара дҵас иҭаны.
28. Уи дцан Иоанн ихы аҳаԥсаҟны ихҵәаны, саарала иааганы аԥҳәызба илиҭеит; аԥҳәызба уи лан илылҭеит.
29. Иара иҵаҩцәа ианраҳа, иаан ибаҩ ганы адамра иҭарҵеит.
30. Ацҳаражәҳәаҩцәа Иисус иҿы иеизан Иара иарҳәеит зегьы иҟарҵази иддырҵази ирызкны.
31. Иара иреиҳәит: Шәымацара шәааины аҭыԥ цәҳәыраҿы маҷк шәыԥсы шәшьа ҳәа, избан акәзар иаауои ицои рацәаҩын; акрыфахагьы рымамызт.
32. Иагьцеит ашхәа иҭатәаны рымацара аҭыԥ цәҳәырахь.
33. Ажәлар ирбеит урҭ шцоз, аӡәырҩгьы урҭ рдырт; ақалақьқәа зегьы рҟынтә шьапыла иҩны уахь ицон; иагьнеит дара раԥхьа, насгьы Иара идеизалт.
34. Иисус дцәырҵны ажәлар рацәа ибан ирыцҳаишьеит, ахьча дызмам ауасақәа реиԥш иҟан азы, акыргьы дирҵо далагеит.
35. Шьарда анҵы, иҵаҩцәа неидгылан Иара иарҳәон: Иҭыԥ-цәҳәыроуп, аамҭагьы акыр цахьеит;
36. Иоушьҭ аҳабла ааигәарақәеи ақыҭақәеи рахь, ицаны рхазы афатә аархәаразы, избан акәзар, урҭ ирфо рымам.
37. Аҭакс, Шәара ирышәҭ афатә ҳәа реиҳәеит. Иагьиарҳәоит Иара: Ҳара ҳцаны ҩышә динариа рыхә ача аахәаны дара акрырҿаҳҵарцу?
38. Аха Иара, Шаҟа ча шәымоузеи? Шәца, игәашәҭ ҳәа урҭ иреиҳәоит. Дара иеилкааны, Хә-чахыки ҩ-ԥсыӡки рҳәоит.
39. Убасҟан зегьы гәыԥ-гәыԥла ашьац иаҵәараҿы идыртәарц реиҳәеит.
40. Итәеит иеицрыхәхәа шәҩы-шәҩыла ҩынҩажәи-жәаҩы-ҩынҩажәи-жәаҩылеи.
41. Иара ахә-чахыки аҩ-ԥсыӡки ҩышьҭихын, ажәҩан ахь дҩаԥшны иԥшьан ачақәа ԥыҽҽны иҵаҩцәа ириҭеит урҭ ирзыршаразы; аҩ-ԥсыӡкгьы зегьы ирзишеит.
42. Зегьы ирфон, рызхарагьы ҟалеит.
43. Ирцәынхаз ача-сақәеи аԥсыӡи еизыргеит жәаҩа калаҭ рызна.
44. Ача зфоз ракәзар, хә-нызықьҩык инарзынаԥшуа иҟан.
45. Убри асааҭ азҵәҟьа иҵаҩцәа ирыдицалт, Иара ажәлар ауишьҭаанӡа, ашхәа иҭаланы Беҭсаида нырцәҟа идәықәларц.
46. Урҭ аушьҭны, дныҳәарц ашьха дхалт.
47. Ахәылбыҽха, ашхәа амшын агәы ихын, Иараӡәк адгьыл дықәын.
48. Иагьибеит иахьхыз агәаҟра ишақәшәаз, избан акәзар аԥша рҿасуан; аԥшьын-ҷаԥшьара ауха дырзааигәахеит амшын дықәныҟәо, драҩсырцгьы иҭахын.
49. Дара Иара амшын дықәныҟәоны дырбан, ари науру џьшьа иҩеилаҟааит.
50. Дара зегьы Иара дырбан азы, ишәеит. Убри асааҭ азҵәҟьа днарацәажәан, Шәыҽшәырӷәӷәа, ари Сара соуп, шәымшәан ҳәа реиҳәоит.
51. Дара рышхәа дҭалеит; аԥшагьы тәеит. Урҭ мыцхәы иџьаршьон иагьрзымбатәбаран.
52. Избан акәзар ачақәа ирыхҿиаазгьы иамырҟәышит, рыгәқәа хаҳәын азы.
53. Ирны Генисарет адгьыл аҿы иӡхыҵын агаҿа иҩадгылт.
54. Урҭ ашхәа ианҭыҵ, уа инхақәоз Иара убри асааҭ азҵәҟьа дырдырын,
55. Иагьбарыҩны акәша-мыкәша зегьы иахысын ачымазцәа рцәарҭа ишылаз, Иара абра дыҟоуп ҳәа ахьраҳаз, изнаргон.
56. Иара дахьнеилакь, қыҭазааит, қалақьзааит, ҳаблазааит ачымазцәа аҭыԥ хтырақәа рҿы ишьҭаҵаны Иара иҳәон икалҭ анаӡара акәзаргьы акьысразы; Иара икьысуазгьы убри асааҭ азҵәҟьа дыбзиахон.
1. Афарисеицәеи Иерусалимынтә иаақәаз ашәҟәы-дырыҩцәа шьоуки Иара идеизалт.
2. Иҵаҩцәа шьоукы напы-мыцқьала, рнапқәа мыӡәӡәакәа, ача шырфоз рбан гәыбӷан рырҭон,
3. Избан акәзар, Афарисеицәеи Ауриацәа зегьи ажәытәқәа рҵас иадгыланы рнапқәа бзиаӡаны имыӡәӡәакәа иагьрфом.
4. Убас ахәаахәҭырҭантә ианаалакгьы акрырфом рҽымыӡәӡәакәа, Ирацәоуп егьырҭгьы урҭ изықәныҟәараны ирыдыркылақәазгьы: аҿақәеи ачаҟәақәеи ачуанқәеи рыӡәӡәарақәа.
5. Ашьҭахь ашәҟәы-дырыҩцәеи Афарисеицәеи изҵаауеит: Уҵаҩцәа ажәытәқәа рҳәахьа иқәымныҟәакәан, рнапқәа мыӡәӡәакәан ача зырфозеи? ҳәа.
6. Аҭакс Иара урҭ иреиҳәеит: Шәара агәыҩбацәа шәзыҳәан ибзианы дԥааимбар-жәаҳәон Исаиа, ишану еиԥш: Арҭ ауаа Сара ҳаҭыр сықәырҵоит ҿыла, рыгәқә ракәзар, Сара исҟәыгоуп хара.
7. Аха амала ҳаҭыр сықәырҵоит ауаҩытәҩыс ҵарақәеи аԥҟарақәеи дырҵо.
8. Избан акәзар, шәара Анцәа иԥҟара ныжьны ауаҩытәҩыс ижәытә-ҳәахьа ачаҟәақәеи аҿақәеи убарҭ иреиԥшқәоу жәпаки рыӡәӡәара шьҭышәхуеит.
9. Нас ибзиоума шәара Анцәа иԥҟара ахьаԥырышәхуа, шәхатә жәытә-ҳәахьа шәықәныҟәаларц? ҳәа реиҳәон урҭ.
10. Моисеи иҳәеит: Ҳаҭыр рықәҵала уаби уани; насгьы, Заби зани зырџьо аԥсрала дыԥсааит.
11. Шәара ишәҳәоит: Уара сызлаухәаша “Корван” ауп ҳәа Кәырбан аанагоит зани заби иразҳәо,
12. Уи иани иаби рзы акгьы амура ианашәыжьуеит,
13. Шәара ишьақәшәыргылаз шәжәытә-ҳәахьала Анцәа иажәа аԥыхуа; иагьыҟашәҵоит ирацәаны ари иеиԥшқәоу.
14. Жәлары зегьы дрыԥхьаны, Зегьы Сара шәысзыӡырҩыла иагьгәнышәкылала ҳәа реиҳәон.
15. Иарбанзаалакгьы ауаҩы адәахьынтә иӷрало дазыхәымгом; аха уи иӷрыҵуа ауп дызхәымго. 16. Аҳаразы алымҳақәа змоу иаҳааит!
17. Ажәлар ныжьны аҩныҟа даныҩнала, Иара иҵаҩцәа ажәамааназы иазҵааит.
18. Иара урҭ иреиҳәоит: Шәаргьы абас егьшәзеилымкаауану? Ишәԥашәзеилымкаауеи ауаҩы адәахьынтә иӷрало акгьы дшазымхәымго?
19. Избан акәзар, уи игәы акәым изҭало имгәоуп, иагьиӷрыҵуеит наҟ, убас ауп ачаӷьа шыцқьахо.
20. Анаҩс иҳәон: Ауаҩы илҵуа ауаҩы дахәымгоит.
21. Избан акәзар, ауаҩы иҩныҵҟантә, игәы аҿынтә ацәыгьхәыцра ҭыҵуеит, акалҭ шьҭаныҟәарақәа, ацәыбзарақәа, ауаҩшьрақәа,
22. Аӷьычрақәа, амазара аилаҳара, ацәгьаура, агьангьашра, амыцқьа аура, алашьыц, Анцәа ирџьара, аԥагьара, ахшыҩдара;
23. Абарҭ ацәгьарақәа зегьы аҩныҵҟантә иаауеит, дагьахәымгоит ауаҩы.
24. Убрантә ддәықәлан Тир иахьаҵанакуа ахь дааит. *ныкгьы дыҩналт, иагьиҭахымызт аӡәыр ари еиликаарц, аха иҽизымҵәахит.
25. Избан акәзар, зыԥҳа аԥсымцқьа дызхаз ԥҳәыск, Иара иӡбахә лаҳан, дааны Иара ишьапқәа лыҽрышьклалыжьт.
26. Уи аԥҳәыс дберзенын, Сирофиникианаа дреиуан; дагьиҳәон Иара, лыԥҳа аҩсҭаа дылхицарц.
27. Ахс Иисус, Раԥхьа ахәыҷқәа рызхара рфааит; избанзар иҽеим ахәыҷқәа ача рымхны алақәа рымҵажьра ҳәа леиҳәон.
28. Лара лакәзар, аҭакс Иара иалҳәоит: Ус ауп Иҳақәиҭу, аха алақәагьы ахәыҷқәа реишәа аҵаҟа ахәаша рфоит.
29. Илеиҳәеит: Бца, абри ажәазы быԥҳа аҩсҭаа дылхыҵхьеит.
30. Лыҩныҟа данааи, лыԥҳа аҩсҭаа дылхыҵны аиарҭаҿы дышиаз лбеит.
31. Тир иахьаҵанакуа аҟынтә Сидон далҵны Иисус деиҭацеит Галилеитәи амшын ашҟа Ажәақалақьра аҳәаақәа рыла.
32. Бзеилахәа дагәак дизаарган иҳәоит инапқәа иқәиҵаразы.
33. Иисус уи хазы ажәлар дрылганы инацәақәа илымҳақәа ирҭеиҵеит, дагьылкажьцәан ибз дакьысит,
34. Ажәҩан ахьгьы дҩаԥшны, даақәԥсычҳан, “Еффафа” даҽакала иаҳҳәозар, “Уааты” ҳәа иеиҳәоит.
35. Убри аамҭазҵәҟьа илымҳақәа аатит, ибз еилгеит, ицқьангьы ацәажәара далагеит.
36. Аӡәгьы иарымҳәарц рыдиҵеит, аха Иара шаҟа иақәиҭимтәуаз еиҳагьы ирыларҳәон.
37. Мыцхәы иџьашьо ирҳәон: Ииуа зегьы бзиоуп: адагәақәа ираҳауа, аҿаҳақәа рҿы еилго иҟеиҵоит.
1. Урҭ амшқәа рзы жәлары рацәа ирфо ҳәа акгьы рымамкәа ианеиза, Иисус иҵаҩцәа дрыԥхьан иреиҳәоит:
2. Ирыцҳасшьоит Сара ажәлар, ирфо рымамкәа Сара сҿы иҟоуижьҭеи шьҭа хы-мш ахьҵуа.
3. Акрырымфакәа рыҩнқәа рахь иоусышьҭыр, амҩан рымч кәадахоит, избанзар ирацәаҩны харантә иааит.
4. Ара ацәҳәыраҿы арҭ ирфара ача уаҩы иабаиоуа? ҳәа аҭакс иҵаҩцәа Иара иарҳәеит.
5. Заҟа ча шәымоузеи? ҳәа дразҵааит. Быжь-чак рҳәеит дара.
6. Убасҟан ажәлар адгьыл аҿы ииарц рыдиҵеит; абжь-чакгьы ҩышьҭихын, Анцәа аџьшьара наиҭаны, иԥыҽҽны иҵаҩцәа ириҭон, урҭ ажәлар ирзыршаразы, иагьырзыршеит.
7. Урҭ ԥсыӡ ԥыҭкгьы рыман; иԥшьаны урҭгьы рзыршарц рыдиҵеит Иара.
8. Ирфон, рызхарагьы ҟалеит; ирцәынхаз ачасақәа быжь-калаҭк еизыргеит.
9. Акрызфоз ԥшьнызқьҩык инарзынаԥшуа иҟан. Иагьауишьҭит урҭ.
10. Убри асааҭ азы иҵаҩцәа иманы ашхәа дҭалан Далмануф аҳәаақәа рахь дааит.
11. Афарисеицәа аацәырҵын иеисо иалагеит насгьы дцәыгьԥышәо ажәҩан ахьтә дыргак дирбарц идырцалт.
12. Иара ирҵауланы дқәыԥсычҳан, Иарбану ари ашьҭра адыргазы изсыдырцало? Ииашаны ишәасҳәоит Сара: Ари ашьҭра адырга аиураны иҟам иҳәоит.
13. Дара ныжьны дырҩагь ашхәа дынҭалан нырцәҟа ддәықәлеит.
14. Иара иҵаҩцәа ача шаархәашаз рхашҭит: чак аамҷыдырхаз ашхәаҿы егьрымамызт.
15. Иара ԥҟарас ириҭеит: Аҳа:-ҳаи шәгәы шәҽаныз, шәҽырцәышәыхьчала Афарисеицәа рҵәырсеи Ирод иҵәырсеи.
16. Дара-дара рыҩныҵҟа иазхәыцуа, Ари иаанаго ача ахьҳамам ауп рҳәон.
17. Иисус иеиликаан иреиҳәоит: Иарбану ача ахьҳамам шәзазхәыцуа? Макьанагьы ишәзымдырӡои? Егьшәзеилымкаауеи? Уажәгьы шәыгәқәа хаҳәума?
18. Алақәа шәыманы егьжәымбону? Алымҳақәа шәыманы егьшәмаҳауану? Егьшәгәаламшәону?
19. Сара хә-чак хә-нызқьҩык ианрызԥысыҽҽ, шаҟа калаҭ рызна часа еизыжәгазеи? Жәаҩа ҳәа иарҳәоит дара.
20. Быжь-чак ԥшь-нызқьҩык рзы ианԥысыҽҽ, шаҟа калаҭ рызны иаанхаз часа еизыжәгазеи? Быжьба рҳәоит дара.
21. Нас ишԥашәзеилымкаауеи? ҳәа реиҳәон.
22. Иаауеит Бифсаида, дагьааргоит Иара иҿы лашәык насгьы иҳәоит уи дикьысырц.
23. Иара алашә инапы данкны ақыҭа наҟ далиган, ила дхыжьцәаланы инапқәа неиқәиҵан акрибозар ҳәа диазҵааит.
24. Уи днаԥшын, Имҩасуа ауаа аҵлақәа реиԥш избоит иҳәон.
25. Ашьҭахь дырҩагь илақәа инапқәа нарықәиҵан днаԥшырц идиҵеит. Уи дыбзиахан зегьы еилырганы ибо далагеит.
26. Аҩныҟа ддәықәиҵеит, Ақыҭа уаламлан ақыҭаҿгьы аӡәгьы изеиҭоумҳәан ҳәа иаҳәаны.
27. Иисус иҵаҩцәа иманы Кесариа Филипп тәылан ақыҭақәа рахь дцеит. Сара закәыс срыԥхьаӡои? ҳәа амҩан иҵаҩцәа дразҵаауан Иара.
28. Аҭакс, Иоанн Анаҭҩыс, егьырҭ Илиас, даҽа џьоукгьы аԥааимбарцәа рахьтә аӡәыс урыԥхьаӡоит ҳәа иарҳәеит.
29. Шәара закәыс сшәыԥхьаӡои Сара? ҳәа дразҵааит Иара урҭ. Уара Христос уоуп ҳәа Петра Уи аҭак иеиҳәоит.
30. Иара иӡбахә уаҩы иарымҳәаразы иаԥирҟәҟәааит.
31. Иагьдирҵо далагеит Ауаҩытәҩыс Иԥа акыр дгәаҟраны дшыҟоу; ахылаԥшцәеи аԥшьаҩ-еиҳабацәеи ашәҟәы-дырыҩцәеи дышрыдрымкыло дагьшыршьуа насгьы ахы-мш рзы дышгыло.
32. Ари аргама иҳәон. Аха Петра Уи днаскьеиԥхьан имеикуа далагеит.
33. Иара иакәзар, даахьаԥшны иҵаҩцәа днарыхәаԥшын Петра даԥхьирҟәҟәеит, Усԥырҵ аџьныш, избанзар уара узызхәыцуа Анцәа иитәу акәым, ауаҩытәҩыса итәуп ҳәа иаҳәаны.
34. Ажәлари иҵаҩцәеи ааидиԥхьалан, Сара сышьҭаныҟәара зҭаху ихы мап ацәкны, иџьар шьҭыхны дсышьҭалааит ҳәа реиҳәеит.
35. Избанзар зыԥсы зыхьчарц зҭаху уи ирӡуеит иара; аха Сареи Ажәабжь Бзиеи рзы зыԥсы зҭиуа уи иеиқәирхоит иара.
36. Избан акәзар, уаҩы излеифеидоуи адунеи зегьы ирҳаргьы, иԥсы даԥырхагазар?
37. Мамзаргьы уаҩы иԥсы аҿыхгыс ииҭиуазеи?
38. Избан акәзар, ари акалҭ-шьҭаныҟәарақәеи агәнаҳарақәеи змоу ашьҭраҿы Сареи Сара сажәақәеи ирцәыԥхашьаз уи дицәаԥхашьашт Ауаҩытәҩыс Иԥагьы, Иаб иҳаракырала Амаалықь Цқьацәа ицны данаалакь.
1. Насгьы иреиҳәон, Ииашаны ишәасҳәоит шәара: Иҟоуп абра игылақәоу рҟынтә џьоукы, Анцәа Иԥсҳара амчра аманы иааны рбаанӡа, аԥсра агьама зымбаша.
2. Фы-мш аниас, Иисус Петреи Иакоби Иоанни хазы рымала иманы шьха ҳаракык дхалан рҿаԥхьа иҽеиҭеикит.
3. Ицәмаҭәақәа цырцыруа иҟалеит ас еиԥш, мыцхәы ишкәакәаны, адгьыл аҿы рышҳаҩык ишизымрышҳашаз еиԥш.
4. Урҭ Илиа Моисеи дицны дрызцәырҵит; иагьиацәажәон Иисус.
5. Рабби, ара ҳара ҳаҟазаара ҳзыбзиоуп; иҟахҵап хҽқьалак, акы Уара узы, акы Моисеи изы, акгьы Илиа изы ҳәа Петра Иисус иеиҳәоит.
6. Избанзар ииҳәара издыруамызт, ишәаны иахьыҟаз аҟынтә.
7. Дара аахызҩоз ԥсҭҳәакгьы аацәырҵит, аԥсҭҳәа иаалҩит, Абри иоуп бзиаӡа избо Сара Сԥа; Шәизыӡырыҩла Иара ҳәа зҳәоз бжьык.
8. Иаалырҟьаны рыкәша инаԥшыҽааԥшын Иисус заҵәык ида уаҳа уаҩ дрыцҟаны рымбеит.
9. Ашьха ианылбаауаз, Ауаҩытәҩыс Иԥа аԥсцәа рахьтә дгылаанӡа, ижәбаз уаҩы иашәымҳәан ҳәа реиҳәеит.
10. Даргьы ари ажәа гәныркылт, Аԥсцәа рахьтә агылара захьӡузеи? ҳәа аӡәиаӡә и еизҵаауа.
11. Нас ашәҟәы-дырыҩцәа раԥхьа Илиа иоуп иаараны иҟоу ҳәа зларҳәозеи? ҳәа Иара иазҵаауан.
12. Ииашоуп, Илиа даауеит раԥхьа иагьирхиоит зегьы; Ауаҩытәҩыс Иԥагьы, Иара изы ишану еиԥш, акыр дгәаҟраны дагьҳаҭырдатәраны дыҟоуп ҳәа реиҳәеит Иара аҭакс.
13. Аха ишәасҳәоит, Илиагьы дшаахьоу, ишырҭахызгьы ишизныҟәаз, Иара изы ишану еиԥш.
14. Иҵаҩцәа рахь ианааи, урҭ рааигәа ажәлар рацәеи иреисоз ашәҟәыдырыҩцә еи ибеит.
15. Убри асааҭ азҵәҟьа ажәлар зегьы Иара данырба, шџьаршьеит; иеибарҩуа иԥыланы аԥсшәа иарҳәон.
16. Урҭ шәызреисо арбану? ҳәа Иара ашәҟәы-дырыҩцәа дразҵааит.
17. Ажәлар рҟынтә аӡәы аҭакс Иара иеиҳәеит: Арҵаҩы! сара дузаазгеит амырцәажәага ԥсы дызхоу сԥа;
18. Дахьиклакь, адгьыл ахь дышьҭеиҵоит, ашәах иҿыҵуеит, ихаԥыцқәагьы аҿҿа рхигоит дагьзқәацом; уҵаҩцәа ирасҳәеит дихырцаразы, аҳа ирылымшеит.
19. Ее, шәара хаҵарада шьҭра, сабанӡашәыцҟазаауеи? Шәабанӡасычҳалари? Дысзаажәг уи Сара ҳәа иеиҳәоит уи аҭак иҭо.
20. Дагьизнаргеит уи Иара. Иара дшибаз еиԥш, аԥсымцқьа уи дирхыџхыџт; иара дкаҳан, уа дкажьын ашәах иҿыҵуа.
21. Иҵуазеи ари ихьижьҭеи? ҳәа иаб диазҵааит. Дхәыҷижьҭеи иҳәеит уи.
22. Акырынтә аԥсы уи амцеи аӡи далеижьхьан дҭеирхарц, аха, акыр улшозар, ҳрыцҳашьаны уҳахә.
23. “Акыр улшозар” иаанагои? Ахаҵара змоу изы зегь алшоит ҳәа Иисус уи иеиҳәеит.
24. Ихасҵоит хИҳақәиҭуҳ! Схамҵара уацхраа ҳәа дныҩныҵәааит аҷкәын иаб убасҟанҵәҟьа.
25. Ажәлар еибарыҩны ишаауа Иисус ианиба, аԥсымцқьа дақәиҭимтәит, Иҿаҳауи идагәоуи аԥсы! Сара иудысҵоит, уилҵ, уаҳагьы уиламлан ҳәа ҳәаны.
26. Дыҩныҵәаан ӷәӷәала уи дырхыџхыџны дихыҵит; Иаргьы аԥс иеиԥш дҟалеит; ирацәаҩнгьы дыԥсит ҳәа изырҳәон.
27. Аха Иисус уи инапы данкны дышьҭихит; иаргьы дгылеит.
28. Аҩны дшыҩналаз еиԥш, Ҳара дышԥаҳзихымцеи? ҳәа иҵаҩцәа Иара иазҵаауан имала.
29. Ари ашьҭра ныҳәарала акәымзар, изалҵуам ҳәа реиҳәеит.
30. Уа иалҵын Галилеи иалсны ицон. Иара аҭахымызт аӡәыр ари идырырц.
31. Избан акәзар, Иара иҵаҩцәа идирҵон иагьиҳәон Ауаҩытәҩыс Иԥа ауаҩытәҩыса рнапы дшамадахо дагьшыршьуа, насгьы ишьра ашьҭахь ахыҽмш рыҽны дышгыло.
32. Аха урҭ ари ажәа рзеилымкааит, Иара иазҵаара иацәшәон.
33. Дааит Капернаум; аҩны даныҩназ, Амҩан иеибышәҳәоз закәызыз? ҳәа дразҵааит.
34. Дара ҿырҭуамызт, избан акәзар, Иеиҳау дарбану? ҳәа еибырҳәон амҩан.
35. Длатәаны ажәаҩаҩыкгьы даарыԥхьан, Аԥхьагылаҩыс аҟалара зҭаху зегь рышьҭахь дҟалашт дагьрымаҵыҩхашт зегьы ҳәа реиҳәоит.
36. Хәыҷык дааганы рыгәҭа дларгыланы днеигәыдиҳәҳәалан, ус реиҳәеит:
37. Абри иеиԥшу хәыҷык сыхьӡ ала дыздызкыло уи Саргьы сидикылоит; Сара сыздызкыло уи Сара сакәым идикыло, аха Сара Саазышьҭыз иоуп.
38. Иоанн Уи иеиҳәеит: Арҵаҩы! ҳара даабеит ухьӡала аҩсҭаацәа рхызцоз аӡәы, ҳара иҳацымныҟәоз; даҟәаҳхуан, ҳара дҳашьҭаныҟәом азы.
39. Иисус иҳәеит: Даҟәышәымхын уи; избан акәзар, сыхьӡала аџьашьахә зырҿиоз, иаарласны сыцәгьа изҳәом.
40. Избан акәзар, ҳара иаҳҿагылам уи ҳара ҳзы дыҟоуп.
41. Сара сыхьӡала шәара ҿак аӡы шәзыржәуа, шәара Христос шәахьитәу азы, ииашаны ишәасҳәоит: иҳамҭа ицәыӡуам.
42. Абарҭ Сара схазҵо ахәыҷқәа рахьтә аӡәы дзырҩашьо уи ихәда алуҽхаҳә ахаҵаны амшын даларыжьыр еиҳа изеиӷьуп.
43. Уара унапы уарҩашьозар, ихҵәа уи; иузеиӷьуп агра уманы аԥсабара уқәлар, уҩнапык уманы геена имыцәаӡо амцашыра уазцар аҵкьыс. 44. Урҭ рыхәац ахьымԥсуа, амцагьы ахьмыцәо.
45. Ушьапы уарҩашьозар уара, ихҵәа уи; иузеиӷьуп уцыркьуаны аԥсабара уқәлар, уҩшьапык уманы геена имыцәаӡо амцашыра уалажьзар аҵкьыс. 46. Урҭ рыхәац ахьымԥсуа, амцагьы ахьмыцәо.
47. Ула уарҩашьозар уара, иҭых уи; узлак ала Анцәа Иԥсҳара уҭалар узеиӷьуп, уҩблак уманы геена амцақьауқьад уалажьзар аҵкьыс,
48. Урҭ рыхәац ахьымԥсуа, амцагьы ахьмыцәо.
49. Избан акәзар, дарбанзаалакь мцала дҵаахоит, иарбан кәырбанзаалакь џьыкала иҵаахоит.
50. Аџьыка бзиоуп; аха аџьыка аҵаара ацәыӡыр, излашәырхынҳәуази уи амч? Ишәылаз аџьыка, ишәылазааит аизыразхарагьы.
1. Уантә ддәықәланы даауеит Иордан Нырцә Уриатәыла аҳәаақәа рахь. Дырҩагьых жәлары Иара идеизалоит; иеиҭадирҵон Иара ишиҵасыз еиԥш.
2. Афарисеицәа неидгыланы дԥышәо, Ахаҵа аԥҳәыс дахьлылҵуа ақәнагома? ҳәа иазҵаауан.
3. Моисеи ԥҟарас ишәзынижьзеи? ҳәа дразҵааит Иара аҭакс.
4. Моисеи аилыҵра шәҟәы ҩны аилыҵра ҳақәиҭитәит рҳәеит дара.
5. Шәара шәгәымбылџьбарара аҟынтә ауп изышәзиҩыз ари аԥҟара ҳәа Иисус урҭ иреиҳәеит аҭакс.
6. Аханатә Анцәа ианишоз, урҭ хаҵакни ԥҳәыскни ишеит.
7. Убри аҟынтә ахаҵа иаби иани нижьуеит,
8. Иҽегьлыдикылоит иԥҳәыс, иагьыҟалоит урҭ аҩыџьагьы цәеижькны, убас урҭ шьҭа аҩыџьам рцәеижьы акоуп.
9. Абас, Анцәа иеидикылаз, уи уаҩы иеиҟәимгааит.
10. Аҩны иҵаҩцәа Иара иазҵааит уи азы дырҩагь.
11. Зыԥҳәыс илылҵны даҽаӡәы даазго, уи лара илыцәӡаны, икалҭ цәгьоуп ҳәа реиҳәоит Иара.
12. Аԥҳәысгьы лхаҵа дилҵны даҽаӡәы диццар, лкалҭ цәгьоуп.
13. Ахәыҷқәа ааргон Иара иахь, урҭ дыркьысырц; иҵаҩцәа ракәзар, урҭ аазгоз гәыбӷан рырҭеит.
14. Иисус арт ибан игәы ԥжәеит иагьреиҳәеит абас: Иоушәышьҭ ахәыҷқәа Сара сахь иааиразы; шәегьрԥырхагамхан урҭ, избан акәзар абарҭ иреиԥшқәоу рылоуп излашьақәгылоу Анцәа Иԥсҳара.
15. Ииашаны ишәасҳәоит Сара: Анцәа Иԥсҳара здызымкыло, ахәыҷы уи шидикыло еиԥш, уи уа дызҭалом.
16. Урҭ игәдиҳәҳәалан инапқәа рықәҵаны иныҳәеит.
17. Уи амҩа данықәлоз, аӡәы дааидыххылан иаԥхьа иҽкажьны днышьамхныслан, Арҵаҩы ҳалал! иҟасҵарызеи наӡаӡатәи аԥсҭазаара соуразы? ҳәа диазҵааит.
18. Иисус уи иеиҳәеит: “Аҳалал” ҳәа Сара узсыԥхьои? Аӡәгьы дҳалалым Анцәа заҵәык ида.
19. Иудыруеит абарҭ аԥҟарақәа: укалҭ уашьҭамныҟәан, уаҩ думшьын, умӷьычын, мцшаҳаҭра умун, уаҩы думжьан, уаби уани ҳаҭыр рықәҵа.
20. Уи Иара иеиҳәахт аҭакс: Арҵаҩы! абарҭ зегьы санхәыҷыз аахыс иныҟәызгоит.
21. Иисус уи днеихәаԥшын, бзиа дбаны иеиҳәеит: Акоуп уара иугу: уца, иумоу зегьы ҭины аччиацәа ирызша; иагьумазаашт ахазына ажәҩан аҿы, нас уааны Сара усышьҭал, аџьар уманы.
22. Уи иакәзар, ари ажәа дарԥхашьан илахь еиқәны диԥырҵит, избан акәзар уи амазара ду иман.
23. Иисус днаԥшыҽааԥшын иҵаҩцәа иреиҳәоит: Ишԥауадаҩу амал змоу изы Анцәа Иԥсҳара аҭалара!
24. Аҵаҩцәа Иара иажәа рзымбатәбарахеит. Аха Иисус иеиҭареиҳәахуеит урҭ аҭакс: Ахәыҷқәа! шаҟа иуадаҩузеи амал иақәгәыӷқәо рзы Анцәа Иԥсҳара аҭалара.
25. Амал змоу Анцәа Иԥсҳара иҭалара аҵкьыс, амахҽ агәыр аҵа акылсра иаҳа иазымариоуп.
26. Дара ракәзар, уамала иџьаршьон, Дарбану нас зхы аҿыхра зылшо? ҳәа дараҽдаралагьы иеибырҳәон.
27. Иисус урҭ дҩарыхәаԥшны иҳәоит: Ауаа роуп ари злымшо, Анцәа иакәым, избан акәзар Анцәа зегь илшоит.
28. Дагьалагеит Петра Уи иаҳәара: Абар, ҳара зегь ныжьны Уара ҳушьҭалт.
29. Иисус иҳәеит аҭакс: Ииашаны ишәасҳәоит Сара: дыҟам аӡәгьы Сареи Ажәабжь Бзиеи ҳамшала зыҩны, ма зашьцәеи заҳәшьцәеи, зани заби, ма зыԥҳәыс мамзаргьы зыхшареи задгьыли нзыжьхьоу,
30. Насгьы уажәы, ари аамҭа ԥхаҵараан, аҩнқәеи аишьцәеи аиҳәшьцәеи абацәеи анацәеи ахәыҷқәеи адгьылқәеи насгьы аамҭа иаауа азгьы аԥсҭазаара наӡаӡа шәынтә еихаҳаны измоуша.
31. Ирацәаҩны аԥхьа игылақәоу ашьҭахь иҟалашт, ашьҭахь игылақәоугьы аԥхьа иҟалашт.
32. Иерусалим ихәнарц амҩа ианықәыз, Иисус урҭ раԥхьа дгыланы днеиуан, дара ракәзар, ирзымбатәбаран, Иара иахьишьҭанеиуазгьы ишәаны иҟан. Ажәаҩаҩык даарыԥхьан, деиҭалагеит Иара ихьшаз атәы раҳәара:
33. Абар, ҳара ҳхалоит Иерусалим, Ауаҩытәҩыс Иԥагьы аԥшьаҩҽеиҳабацәеи ашәҟәыҽдырыҩцәеи дрыҭахоит, аԥсрагьы изырӡбуеит Иара, Анцәа дхазымҵогьы дрыҭахоит Уи.
34. Ицәа ԥырҽышт Иара, ислашт, иқәыжьцәалашт, дагьыршьышт Иара; ахымш рзгьы аԥсцәа рахьтә дгылашт.
35. Убасҟан Завадеи иԥацәа, Иакоби Иоанни, неидгылан, Арҵаҩы! ҳара иаҳҭахуп ҳаззыҳәо Уара иаҳзыҟауҵаразы ҳәа иарҳәоит.
36. Иреиҳәеит Иара: Сара ишәзыҟасҵаразы ишәҭахузеи?
37. Дара иаҳәеит: Иҳаҭ удуураҽлашараҿ аҭыԥ, ҳуаӡәк уарӷьарахь егьи уармарахь ҳтәарацы.
38. Аха Иисус урҭ иреиҳәеит: Шәыззыҳәо шәыздыруам; ишәзыжәуама Сара изжәуа аҿа, мамзаргьы Сара сҽызласнаҭуа анаҭрала шәыҽшәызнаҭуоу?
39. Дара иаҭаркит: Иҳалшоит. Иисус иакәзар, урҭ иреиҳәеит: Сара изжәуа аҿа жәыжәышт, Сара сҽызласнаҭуа анаҭралагьы шәҽышәнаҭышт.
40. Аха сарӷьарахь ала артәареи сармарахь ала артәареи Сара сыла иҟалом, иззырхиоу роуп итәо.
41. Ажәаҩык ари анраҳа, Иакоби Иоанни рзы ргәы нхеит.
42. Иисус иакәзар, урҭ даарыԥхьан ус реиҳәоит: Ижәдыруама ажәлар раҳцәас иԥхаӡоу урҭ ишрықәиҭу, насгьы рыуаа дуқәагьы урҭ ирықәиҭуп.
43. Аха шәара шәыбжьара ас ҟалаӡом: шәара шәыбжьара деиҳахарц зҭаху шәара дышәмаҵуҩызааит;
44. Шәара шәыбжьара аԥхьагылара зҭаххазгьы шәара зегьы шәҿы дытәхааит;
45. Избан акәзар, Ауаҩытәҩыс Иԥа шәара шәҿы дзааз Иара амаҵ изыруларц акәым, аха амаҵ уны иԥсгьы шьардаҩы рҿыхра иахҭниҵарцоуп.
46. Иаауеит Иерихон. Иерихон далҵны иҵаҩцәеи ажәлар рацәеи ицны данцоз аамҭазы, Тимеев иԥа Бартимеи, алашә, амҩа ахықәан дтәан арыцҳахә даҳәо.
47. Ари Иисус Назареи шиакәыз аниаҳа, уи аҳәҳәара далаган, Иисус, Давид иԥа! Срыцҳашьа иҳәеит.
48. Шьардаҩы, Ҿумҭын! рҳәон; аха иара иаҳагьы ирыӷәӷәаны, Давид иԥа! Срыцҳашьа ҳәа дыҳәҳәо далагеит.
49. Иисус даанҿасын, иԥхьарц рыдиҵеит. Алашә изҿыҭуа, Умшәан, угыл уара дуԥхьоит ҳәа иарҳәоит.
50. Уи хыхьтәи ишәҵатәы ишәхҳәаны дҩагылан дааит Иисус иҿы.
51. Аҭак иҭо, Иуҭахуи Сара сҟынтә? ҳәа Иисус уи диазҵааит. Арҵаҩы! сыла иабо сҟаларц ҳәа иеиҳәеит алашә Иара.
52. Уца, уара ухаҵара уара уҿнахит ҳәа Иисус уи иеиҳәеит. Убри асааҭ азҵәҟьа уи ила хтит, Иисус дишьҭаланы амҩагьы днанылеит.
1. Иерусалими Бифагии Бифании Елонтәи ашьхеи ианырзааигәахо, Иисус ҩыџьа иҵаҩцәа дәықәиҵоит.
2. Иагьреиҳәоит урҭ: Шәҿаԥхьа ишьҭоу ақыҭа шәазца; уи ақыҭа шәанынҭалоҵәҟьа ижәбоит икыдҿаҳәалоу ҽадҳәыск, уаҩ дызқәымтәац; уи ԥыртланы иаажәга.
3. Иҟашәҵозеи? ҳәа аӡәыр дшәазҵаар, аҭакс Иҳақәиҭу иҭахуп шәҳәа; убри асааҭ азы уи арахь иааиҭиуеит.
4. Урҭ цан ирбеит амҩан агәашә аҿы ҽадҳәыск шҿаҳәаз, иагьԥдыртлоит уи.
5. Уа игылақәаз рахьтә шьоукы урҭ ирарҳәон: Иҟашәҵозеи? Изԥшәыртлозеи аҽадҳәыс? ҳәа.
6. Дара аҭакс Иисус ишрыдиҵаз еиԥш ирарҳәеит: даргьы урҭ аурышьҭит.
7. Иагьизнаргеит Иисус уи аҽадҳәыс, рымаҭәақәагьы уи иақәырҵеит; Иисус уи дақәтәеит.
8. Ирацәаҩны рымаҭәақәа амҩа иандыршәлон, егьырҭ амхқәа рҿы аҵлақәа рымахәҭақәа ԥыҟҟаны амҩа иқәрыжьуан.
9. Аԥхьа инеиуазгьы ашьҭахь иааиуазгьы ҿыҭны, санна! дныҳәоуп Иҳақәиҭу ихьӡала иаауа! рҳәон.
10. Иныҳәоуп Иҳақәиҭу ихьӡала иаауа ҳара ҳаб Давид иԥсҳара! санна хыхьӡа!
11. Иисус Иерусалим далалт, аныҳәарҭагьы дыҭалт; зегь гәеиҭан, аамҭа акыр инеихьан азы Бифаниа дазцеит ажәаҩаҩык иманы.
12. Адырҩаҽны, урҭ Бифаниа ианалҵ, амла дакит Иара.
13. Харантә абӷьы зҿаз алаҳа ибан уи дазцеит, акыр аҿазар ҳәа, аха уа дахьнеиз бӷьымзар акгьы имбеит, избан акәзар алаҳақәа ираамҭамхацызт.
14. Иисус аҵла иеиҳәеит: Уажәы инаркны адунеихаангьы ушәыр уаҩы имфааит. Иҵаҩцәагьы ираҳауан ари.
15. Иаауеит Иерусалим. Иисус аныҳәарҭа данҭала, аҭиҩцәеи аахәаҩцәеи аныҳәарҭа идәылицо далагеит; аԥараҽԥыргаҩцәа реишәақәеи аҳәыҳәҽҭиҩцәа рҟәардәқәеи хиршәҭит.
16. Аӡәгьы дақәиҭитәуамызт аныҳәарҭа аҩныҵҟала маҭәак амҩаԥгара.
17. Идирҵон урҭ: Ианӡами Сара сыҩны аныҳәарҭа ҩны ахьӡоит ажәларқәа зегьы рзы? ҳәа; шәара уи абрагьцәа рымшгарҭас иҟашәҵеит.
18. Ашәҟәыҽдырыҩцәеи аԥшьаҩҽеиҳабацәеи ари раҳаит; иагьашьҭан ҭархашьас ирҭара, избан акәзар Иара ицәшәон, Иара ирҵара ажәлар зегьы иџьаршьон азы.
19. Ианыхәла, дцеит Уи наҟ ақалақь далҵны.
20. Ашьыжь, ииасны ишцоз, ирбеит алаҳа ашьаҭа инаркны ишҩаз.
21. Петра игәалашәан Иара иеиҳәоит: Арҵаҩы! Уԥши, Уара иушәиз алаҳа ҩеит.
22. Иисус аҭакс урҭ иреиҳәоит: Анцәа ихаҵара шәымаз.
23. Избан акәзар, ииашаны ишәасҳәоит шәара: абри ашьха Уҽышьҭыхны амшын уҽҭажь ҳәа азҳәо, насгьы агәҩара имоукәа иажәала ишыҟало хеиҵар, ииҳәалакгьы изыҟалоит.
24. Убри аҟынтә ишәасҳәоит: Аныҳәараҿы шәзызҳәозаалакгьы агәра жәгала ишшәоуа иагьшәоуеит шәара.
25. Аныҳәарҭа шәанықәгыло, аӡәыр акыр ивыжәбозар, ианашәыжь, Жәҩантә Шәабгьы шәара шәыгәнаҳарақәа шәанаижьырц. 26. Иранашәмыжьыр, Жәҩантә Шәабгьы шәара шәыгәнаҳарақәа шәанеижьрым.
27. Иаауеит дырҩагь Иерусалим. Аныҳәарҭаҿы данныҟәоз, аԥшьаҩҽеиҳабацәеи ашәҟәыҽдырыҩцәеи ахылаԥшцәеи неидгылан,
28. Иарбан мчу Уара арҭ злаҟауҵо? Насгьы иузҭада Уара уи амч арҭ рыҟаҵаразы? ҳәа иарҳәон Иара.
29. Иисус аҭакс урҭ иреиҳәоит: Саргьы шәара аказы сшәазҵаауеит, иҟашәҵа аҭак, иагьшәасҳәоит Сара иарбану мчыс арҭ злаҟасҵо.
30. Исашәҳә аҭак: Иоанн инаҭра ажәҩан аҟынтә акәзу, мамзаргьы Ауаҩытәҩыса иҟынтә акәзу?
31. Дара ракәзар, рыҩныҵҟа иеибырхәыцуан: Ажәҩан аҟынтәиуп ҳҳәар, усҟан иҳаиҳәашт: Нас шәара уи игәра зышәымгоззеи? ҳәа.
32. Ауаҩытәҩыса иҟынтә ауп ҳәа ҳҳәар… ауаа ирыцәшәон, избанзар зегьы Иоанн ииашаҵәҟьаны дԥааимбаруп ҳәа иақәҵаны ирыман.
33. Иҳаздыруам ҳәа иарҳәоит аҭакс. Убасҟан Иисус аҭакс иреиҳәоит: Саргьы ишәасҳәом иарбану мчыс арҭ злаҟасҵо.
1. Дагьалагеит урҭ жәамаанала рацәажәара: Аӡәы ақәаҵа еибыҭаны, ихкааны, иаҳәасгьы адгьыл ҭыжааны, аҟәарч ргыланы, аӡахәаҽҟаҵацәа ирымаданы, иара даԥырҵит.
2. Ианаамҭаз имаҵуҩы дишьҭит аӡахәаҽҟаҵацәа рахь, аӡахәаҽҟаҵацәа рахьтә ақәаҵа ашәыр идикыларазы.
3. Дара ракәзар, уи дыкны, дыпҟаны акгьы имҭаӡакәа дрышьҭит.
4. Дырҩагь даҽа маҵуҩык дишьҭит урҭ рахь. Уигьы хаҳәла ихы ԥҽны, ахьымӡӷ идыргеит.
5. Дырҩагьых даҽаӡәы дишьҭит; убригьы дыршьит; ирацәаҩӡаны егьырҭгьы ма ирыпҟон ма иршьуан.
6. Бзиа дибоны имаз иԥа заҵәгьы аҵыхәтәаны урҭ дырзишьҭит, сԥа ицәыԥхашьап ҳәа.
7. Аха аӡахәаҽҟаҵацәа иеибырҳәеит: Ари уи диҭынхоуп: шәаала даҳшьып уи, иҭынхарагьы ҳара иаҳтәхоит.
8. Дыкны дыршьын, ақәаҵа дыҵганы наҟ дкарыжьит.
9. Иҟеиҵарызеи ақәаҵа зтәу? Дааны аӡахәаҽҟаҵацәа аԥсра иақәиршәашт, ақәаҵагьы аҽа шьоукы ириҭашт.
10. Шәара абри Аҩыраҿы шәамыԥхьаӡацну? Аргылаҩцәа мап зцәыркыз ахаҳә, убри ахаҭаҵәҟьа акәакьҭа иахны иҟалеит.
11. Ари Иҳақәиҭу иҟынтәуп, иагьџьашьатәуп ҳаблақәа рҽы.
12. Иагьашьҭалеит Иара дыркырц, аха ажәлар ирыцәшәеит; избан акәзар иеилыркааит ажәамааны дара ишрызкыз; Иара иҟәаҵны иԥырҵит.
13. Афарисеицәа рахьтә џьоуки Иродианааи изынарышьҭуеит иажәа дақәыркыц.
14. Дара ракәзар, иааны Иара иарҳәоит: Арҵаҩы! ҳара иаадыруеит Уара ушиашоу, уегьеиҷаҳауам аӡәы игәы аҟаҵара ҷыдала, избан акәзар аӡәгьы илахь уамԥшыкәа ииашаны Анцәа имҩа дурҵоит; нас иахәҭоума Кесар аҳаза иҭара, мамзаргьы иахәҭаму? Иаҳҭару? Иаҳамҭару?
15. Аха Иара урҭ ргәыҩбара дырны, Иарбану Сара сызԥышәшәо? Исызаажәг адинариа, уи збартә еиԥш ҳәа реиҳәеит.
16. Урҭ иааргеит. Усҟан иреиҳәоит: Ари асахьеи аҩыра иануи зтәыда? Дара Кесар итәуп ҳәа иарҳәеит Иара.
17. Иисус аҭакс урҭ иреиҳәеит: Нас Кесар итәы Кесар ишәҭала, Анцәа итәы Анцәа ишәҭала. Дагьџьаршьон Уи.
18. Ашьҭахь, аԥсцәа рахьтә агылара ҟалом ҳәа зҳәоз Асаддукеицәа Иара иахь инеины иазҵаауан абас ҳәо:
19. Арҵаҩы! Моисеи иаҳзиҩит: Аӡәы иашьа дыԥсны уи хшара диҭнымхакәа иԥҳәыс диҭынхар, иашьа уи иԥҳәыс дганы ижәла шьақәиргылааит.
20. Иҟан быжьҽҩык аишьцәа: раԥхьатәи ԥҳәыс дигеит, данԥсуазгьы хшара диҭнымхеит.
21. Аҩбатәигьы дигеит лара, убригь дыԥсит хшаа днимыжькәа; убас ахԥатәигьы.
22. Убас абжьҩыкгьы дыргеит уи ԥҳәысс, аха хшаа днырмыжьт. Зегь рышьҭахь аԥҳәысгьы дыԥсит.
23. Убас агылара мшаҽны, аԥсцәа ангыло, урҭ рахьтә дзыԥҳәысхода лара? Избанзар абжьҩык ԥҳәысс дрыман уи.
24. Аҭакс Иисус урҭ иреиҳәеит: Аҩыра иануи Анцәа имчи ртәы ахьышәзымдыруа акәӡами шәызҩашьо?
25. Избан акәзар аԥсцәа рахьтә иангыло, ԥҳәысгьы дааргом, хаҵагьы ицом, аха Амаалықьцәа реиԥш ажәҩан аҿы иҟазаауеит.
26. Аԥсцәа рзы, урҭ аԥсцәа рахьтә ишгыло, Моисеи ишәҟәаҿы шәамыԥхьаӡаци, Анцәа акәыкәымдраҿы иеиҳәази? Сара Абраам Синцәоуп, Исаак Синцәоуп, Иакоб Синцәоуп ҳәа.
27. Анцәа аԥсцәа Дрынцәам, аха абзацәа роуп Дзынцәоу. Абасала, шәара даара шәҩашьоит.
28. Ашәҟәы-дырыҩцәа рахьтә аӡәы урҭ реимак иаҳаны, насгьы Иисус урҭ аҭак бзианы ишриҭоз баны днеидгылан: Иарбану зегь раԥхьа ԥҟарас игылоу ҳәа Иара диазҵааит.
29. Иисус аҭак ҟеиҵеит: Аԥҟарақәа зегь раԥхьа игылоу: Уӡырҩы, Израил, Иҳақәиҭу ҳара Ханцәа иоуп Иаӡәу Иҳақәиҭу;
30. Бзиагьы дба Иуқәиҭу Унцәа угәы наӡала, уԥсы наӡала, удырра наӡала, улшара наӡала. Абар раԥхьатәи аԥҟара.
31. Аҩбатәигьы уи иеиԥшуп: Бзиа дба иузааигәоу ухы еиԥш. Арҭ иреиҳау даа ԥҟарак ыҟам.
32. Ашәҟәыҽдырҩы Иара иеиҳәеит: Ибзиоуп, Арҵаҩы! Аиаша уҳәеит Уара, Нцәас иҟоу аӡә иоуп уаҳагьы даҽаӡә дыҟам Иара ида;
33. Гәылеиҽԥсылеи, мчылеиҽдыралеи Иара ибзиабарагьы иузааигәоу ухы еиԥш бзиа ибарагьы былтәыси кәырбанси иҟоу зегьы иреиҳауп ҳәа.
34. Иисус уи хшыҩла аҭак шиҳәаз баны, Анцәа Иԥсҳара уацәыхарам Уара ҳәа иеиҳәеит уи. Абри ашьҭахь Иара иазҵаарагьы аӡәгьы изыгәаӷьуамызт.
35. Аныҳәарҭаҿы дырҵара нагӡо Иисус иҳәон: Ишԥарҳәо ашәҟәы-дырыҩцәа Христос Давид диԥоуп ҳәа?
36. Избан акәзар Давид ихаҭа Ԥсы Цқьала иҳәеит: Иҳақәиҭу сара Исықәиҭу иеиҳәеит: Утәа Сара сарӷьарахь ала уаӷацәа ушьапы иаҵасҵаанӡа ҳәа;
37. Абас, Давид ихаҭа Иара Исықәиҭу ҳәа дишьҭоуп; нас Иара уи дызлеиԥоузеи? Ирацәаҩны ажәлар гәахәас иҟаҵаны Иара изыӡырҩуан.
38. Иагьреиҳәон урҭ Иара ирҵараҿы: Шәхы рцәышәыхьчала ашәҵоуқәа зышәҵаны аныҟәареи ажәлар реизарақәа рҿы асалам аҟаҵареи бзиа избо ашәҟәы-дырыҩцәа,
39. Асинагогақәа рҿы аԥхьа атәареи ачарақәа рҿы аханы атәареи бзиа избо.
40. Арҭ, аҳәсаҽеибацәа рыҩнқәа зфо, ауаа иахьырбо акраамҭа иныҳәо ирыдыркылашт зегь иреиҳау ақәӡбара.
41. Иисус ахазынаҭра аԥхьа длатәан ажәлар аԥара шҭарыԥсоз дахәаԥшуан. Ирацәаҩны абеиақәа ирацәаны иҭарыԥсон.
42. Ԥҳәысҽеиба рыцҳак дааны ҩ-лептак кодрантк ҟазҵо ҭалыԥсеит.
43. Иисус иҵаҩцәа дрыԥхьан иреиҳәеит: Ииашаны ишәасҳәоит ари аԥҳәысеи, а рыцҳа ахазынаҭра иҭазыԥсаз зегь реиҳа шҭалыԥсаз;
44. Избан акәзар зегьы иҭарыԥсон ирцәымыцхәыз аҟынтә, лара лакәзар, лнанамгараҟынтә хныҟәгагас илымаз зегь ҭалыԥсеит.
1. Иара аныҳәарҭа данҭыҵуаз, Арҵаҩы! уԥши, изакәытә-хаҳәқәоу, изакәытә-хыбрақәоу ҳәа иҵаҩцәа руаӡәы Уи иеиҳәоит.
2. Иисус аҭакс уи иеиҳәеит: Иубома арҭ ахыбра дуқәа? Абарҭ зегьы бгахоит; убас, ара иҟалаӡом ахаҳәи ахаҳәи еиқәыханы.
3. Иара Елеон ашьхаҿы аныҳәарҭа иамариашаны дантәаз, Петреи Иакоби Иоанни Андреии иазҵаауан имала;
4. Иҳаҳә, ари аныҟало, насгьы иарбану дыргас иҟоу, абри зегьы аныҟало азы.
5. Шәхы шәыхьчала аӡәгьы шәара шәхимхразы ҳәа Иисус аҳәара далагеит.
6. Избан акәзар ирацәаҩны Сара сыхьӡала иаашт иагьырҳәалашт ари Сара соуп ҳәа, ирацәаҩнгьы хырхышт.
7. Аибашьреи аибашьра аӡбахәқәеи аншәаҳалакь, иџьашәымшьан; избан акәзар ари ҟалараны иҟоуп; аха уи ҵыхәтәам макьана.
8. Избан акәзар иеиҿагылашт ажәлари ажәлари, аҳреи аҳреи; адгьылҵысрагьы ҟалашт џьара-џьара, иегыҟалашт амлакрақәа; арҭ – ахшароура хьаақәа ирылагамҭоуп.
9. Аха шәара шәхы шәашьклаԥшла; избан акәзар шәара аӡбырҭа шәарҭалашт, асинагогақәа рҿгьы шәрыпҟалашт, ахылаԥшцәеи аҳцәеи рҿаԥхьа шәықәдыргылалашт Сара сзы, дара рҿаԥҳьа шәшаҳаҭхаразы.
10. Ажәларқәа зегьы рыҩныҵҟа, зегь раԥҳьаӡа, уазны ирылаҳәатәуп Ажәабжь Бзиа.
11. Шәарҭаразы шәанырго, заа шәамеиҷаҳан иаҳҳәарызеи ҳәа шәегьазымхәыцын, аха убри асааҭ азы шәҿы иаанаго шәҳәала; избан акәзар шәара шәакәым усҟан ицәажәо, аха Аԥсы Цқьоуп.
12. Аешьа аешьа аԥсра деиҭашт, абгьы ихшара, ахшарагьы изыхшаз ирҿагылашт, иагьыршьышт урҭ;
13. Сара сыхьӡ иахырҟьаны зегьы шәырцәымыӷхалашт; аҵыхәтәанӡа изычҳаз уи дҿыххоит.
14. Аҭацәра ахәымгара, аԥааимбар Даниил ила иҳәоу, иахьаҭыԥам игыланы ианыжәбалакь иаԥҳьо иеиликааит, усҟан Уриатәылан иҟоу ашьхақәа рахь иҩааит.
15. Ахыбра иқәу длымбааит, дагьыҩнамлааит иҩны, ак дәылызгоит ҳәа.
16. Адәы иқәу ишьҭахьҟа дыхнымҳәааит, сышәҵатәы згоит ҳәа.
17. Агәаҟра рымоуп урҭ амшқәа рзы зцәа зтәыми ргәыԥҳәы иахақәоуи.
18. Шәныҳәала ари аӡын иҟамларазы.
19. Избан акәзар урҭ амшқәа рзы, Анцәа иишаз адунеи шоуижьҭеи, уажәраанӡагьы иҟамлац насгьы ари нахыс иҟалараны иҟам еиԥш агәырҩа ҟалараны иҟоуп.
20. Иҳақәиҭу урҭ амшқәа имыркьаҿызҭгьы, цәеижьыс иҟоу ҳәа акгьы зеиқәыхомызт; иалкаақәоу Иара иаликаақәаз ирыбзоураны урҭ амшқәа иркьаҿит.
21. Убасҟан аӡәыр ишәеиҳәар, Христос, абар, абра дыҟоуп, мамзаргьы абан, абна дыҟоуп ҳәа ахашәымҵан.
22. Избан акәзар, амц-Христосцәеи амц-ԥааимдарцәеи гылоит, адыргақәеи аџьашьатәқәеи ҟарҵашт арҩашьаразы, иауазар, иалкаақәоугьы.
23. Шәара шәакәзар, шәхы шәыхьча; абар, Сара заа ишәасҳәеит зегьы.
24. Аха урҭ амшқәа рзы, уи агәаҟра ашьҭахь, амра лашьцоит амзагьы алашара ахылнажьуам.
25. Аиаҵәақәагьы ажәҩан икыдышәшәоит, ажәҩан амчқәагьы ҵысуеит.
26. Убасҟан дырбоит Ауаҩытәҩыс Иԥа, аԥсҭҳәа иалаауа мчы рацәалеи дырралеи.
27. Убасҟан Уи Имаалықьцәа дәықәиҵоит иагьеизигоит Иара иаликаақәаз аԥшь-ԥшак рахьтә, адгьыли ажәҩани иахьрыҵкару аҟынӡантә.
28. Алаҳаҵла ажәамаана шәҵа: уи амахәҭақәа ҟәатаханы абыӷьқәа аунашьҭуа ианалагалакь, ижәдыруеит аԥхынра шааигәахо.
29. Убас, абарҭ ҟало ианыжәбалакь, ижәдыруеит уи ашә ишазааигәахахьоу.
30. Ииашаны ишәасҳәоит: Абри ашьҭра ыиасаанӡа, абарҭ зегьы ҟалоит.
31. Ажәҩани адгьыли ыиасышт, аха Сара сажәақәа ыиасуам.
32. Убри амш ма асааҭ уаҩы издыруам, Амаалықьцәагьы Аԥагьы, Аб заҵәык ида.
33. Шәгәы шәҽаныз, шәҷаԥшьала Анцәа шәиҳәала; избан акәзар ишәыздыруам ари аамҭа анааиуа.
34. Амҩа даннықәлоз, зыҩны ныжьны, змаҵуцәа амчреи доусу рхатә усқәеи рызҭаз, агәашә-хьчагьы аҷаԥшьара идызҵаз ауаҩ иеиԥш,
35. Убас, шәҷаԥшьала, избан акәзар ишәыздыруам аҩны аԥшәма иҩныҟа данаауа – хәылԥазу ҵхабжьону, арбаӷь-ҿыҭны акәу, мамзаргьы ашьызь акәу;
36. Иалырҟьаны данаалакь, шәшыцәоу имбарц азы.
37. Шәара ишәасҳәо зегьы ирасҳәоит: шәҷаԥшьала.
1. Ҩ-мш рышьҭахь, Амшаԥи алауашьи рымшныҳәа ҟалараны иҟан; аԥшьаҩ-еиҳабацәеи ашәҟәы-дырыҩцәеи дыкны дышԥаҳшьри ҳәа ишьҭан.
2. Аха ирҳәон: Амала аныҳәа иақәымшәароуп, ажәлар рыҩныҵҟа аилеи-ҩеиласра ҟамларазы ҳәа.
3. Бифаниа, ацәеилабаара зыхьуаз Симон иҩны Иара дыҟаны иԥсшьамҭаз, ԥҳәыск амырмыш маҭәахә ала анард-цқьа иалхыз амиро, зыхә дууз лыманы даан, амаҭәахә ԥҽны Иара ихы иақәылҭәеит.
4. Џьоукы ргәы ԥжәан, Ари амиро аныхра змаҭәахәузеи? ҳәа дара-дарала иеибырҳәон.
5. Избан акәзар уи хышә динариа аиҳа аҭныхны аччиацәа рыҭара ауан. Иагьлзыгәрымуан лара.
6. Аха Иисус иҳәеит: Шәылҟәаҵ уи: дызшәырԥхашьозеи? Уи аус бзиа сзылуит Сара.
7. Избан акәзар аччиацәа шәара ианагь ишәыцҟоуп, ианышәҭаху, акыр рышәҭар ҟалоит; Сара ианагь шәара сшәыцҟам.
8. Уи илылшоз ҟалҵеит: заа Сара сцәеижь иахьылшьит саныржуазы.
9. Ииашаны ишәасҳәоит: абри Ажәабжь Бзиа аԥсабара зегь аҿы уазны иахьырҳәалакь, иҳәахоит лара лгәаларшәагас, насгьы уи иҟалҵаз.
10. Дагьцеит Иуда Искариот, ажәаҩаҩык рахьтә аӡәы, аԥшьаҩ-еихабацәа рахь, Иара урҭ дриҭаразы.
11. Дара ракәзар, ари анраҳа, иеигәырӷьан араӡны ирҭарц дақәдыргәыӷт. Уи дашьҭан аамҭа маншәалаз Иара урҭ рнапы даиркырц.
12. Алауашь амшныҳәа раԥхьатәи амш азы, Амшаԥ аныҳәагатә Анцәа рсыс аныршьуаз, Иабоуҭаху ҳара ҳцаны Амшаԥ узҳархиарц уи уфартә еиԥш? ҳәа иҵаҩцәа Иара иарҳәоит.
13. Иара ицәаҩцәа рахьтә ҩыџьа дәықәиҵоит, Шәца, ақалақь ахь, дагьшәԥылоит шәара ԥҳалла аӡы назго ауаҩы; убри шәишьҭал ҳәа раҳәаны,
14. Убри дахьыҩнало аҩны аԥшәма иашәҳә: Арҵаҩы иҳәоит: сҵаҩцәа сыманы Амшаԥ ахьысфаша ауада абаҟоу? ҳәа.
15. Уи ишәирбоит асасааирҭа ду ихҟьаны, ирхианы; убра иҳазшәырхиа ҳара.
16. Ицеит иҵаҩцәа, иагьнеит ақалақь аҿы, дара ишреиҳәаз еиԥш, ирбеит; Амшаԥгьы дырхиеит.
17. Ианыхәла, даауеит Иара ажәаҩаҩык иманы.
18. Урҭ тәаны акранырфоз, Иисус иҳәеит: Ииашаны ишәасҳәоит; шәара шәахьтә, акрысыцызфо аӡәы, Сара сиҭиуеит.
19. Дара рылахь еиқәырҵан аӡәаӡәала Иара иарҳәо иалагеит: Сара соумашь? Егьигьы сара соумашь? ҳәа.
20. Иара иакәзар, Жәаҩаҩык шәахьтә аӡәы, ачанах исыцанызшьыло иоуп ҳәа аҭакс урҭ иреиҳәеит.
21. Уи сҳәеит ҳәа, Ауаҩытәҩыс Иԥа ишизану еиԥш диасуеит, аха ԥеиԥшцәгьа имоуп Ауаҩытәҩыс Иԥа дызҭираны иҟоу ауаҩ; иеӷьын уи ауаҩ дмиӡар.
22. Урҭ акранырфоз, Иисус ача ҩышьҭыхны дныҳәан, иԥҽны ирыҭаны, Ишәыдышәкыл, ишәфа; ари Сара Исцәеижьуп иҳәеит.
23. Аҿа ҩышьҭыхны, Анцәа аџьшьара иҭаны урҭ ириҭеит; зегьы уи ахьынтә иржәуан.
24. Иагьреиҳәеит урҭ: Ари Сара Исшьоуп, ауасиаҭ ҿыц ашьа, шьардаҩ рзы икаҭәо.
25. Ииашаны ишәасҳәоит шәара: Сара шьҭа аӡахәа иалҵуа аҩы зжәраны сыҟам, Анцәа Иԥсҳараҿы, аҩ-ҿа анызжәуа аҽнынӡа.
26. Ашәагьы ҳәаны Азеиҭынқәа рышьхахь ицеит.
27. Иагьреиҳәоит урҭ Иисус: Шәара зегьы шәҩашьоит абри ауха Сара сзы; избанзар иануп: Ахьча дықәысхып, ауасақәагьы еимпып.
28. Сара аԥсцәа рахьтә сангылалакь, шәара шәаԥхьа Галилеи снеиуеит.
29. Зегьы ҩашьаргьы, сара сҩашьом хәа Петра Уи иеиҳәеит.
30. Иагьиеиҳәоит уи Иисус: Ииашаны иуасҳәоит уара: Абри ауха, арбаӷь ҩынтә иҿнаҭаанӡа, уара хынтә мап сцәукуеит.
31. Аха уи еиҳагьы дацԥыҳәаны иҳәон: Саргьы Уара суцыԥсраны сыҟазаргьы, Уара мап уцәыскуам. Егьырҭгьы убас рҳәон.
32. Иааит Гефсиманиа захьӡыз аҭыԥ ахь: Сара сныҳәонаҵы, шәара абра шәтәаз ҳәагьы реиҳәоит Уи Иара иҵаҩцәа.
33. Петреи Иакоби Иоанни игеит, дагьалагеит аԥсылмыткреи агәхьаагареи.
34. Иагьреиҳәоит урҭ: Игәаҟуеит сыԥсы аԥсраҿынӡа; шәыҟаз абра, шәҷаԥшьала.
35. Маҷк днаскьан, адгьыл аҿы иҽылкажьны дныҳәон, Иҟалозар, абри асааҭ дахнарԥаразы.
36. Иагьиҳәон: Авва-Саб! Уара зегь улшоит; абри аҿа Сара исаҩга, аха Сара исҭаху акәым, Уара иуҭаху.
37. Дхынҳәуеит, иагьибоит урҭ ыцәаны, иагьиеиҳәоит Петра: Симон! уцәоума? Сааҭк аҷаԥшьара улымшеи?
38. Шәҷаԥшьала, шәегьныҳәала, ацәыгьԥышәара шәаланамхаларазы; аԥсы лахҿыхуп, ацәеижь акәзар, имчыдоуп.
39. Деиҭарыдҵын дныҳәон, убри ажәа еиҭаҳәаны.
40. Даныхынҳә, дырҩагь ишыцәаз ибеит; избан акәзар рылақәа хьанҭахон, аҭаксгьы Иара иарҳәаша рыздыруамызт.
41. Ахынтәгьы даан иреиҳәоит урҭ: Шәара уажәыгь шәыцәаны шәыԥсгьы шәшьоит акәу? Иазхоуп! Иааит асааҭ; абар, Ауаҩытәҩыс Иԥа гәнаҳа змоу рнапы даркхоит;
42. Шәгыл, шәаала; абар, дааигәахеит Сара сызҭиуа.
43. Убри асааҭ азы, Иара абри иҳәонаҵы, дааит ажәаҩаҩык иреиуаз Иуда, ажәлар рацәа асақәеи аҵәҩанқәеи рыманы ицны аԥшаҩ-еиҳабацәеи ашҟәыдырыҩцә еи аиҳабацәеи рҟынтә.
44. Иара дызҭиуаз иакәзар, урҭ адырга риҭахьан, абас ҳәаны: Сара исыгәӡуа иоуп Иара; дышәкы Уи, дагьыжәга шәгәы шәҽанны.
45. Убри асааҭ азы днеины, Уи днеидгылан, Рабби! Рабби! иҳәоит. Дагьигәӡит Иара.
46. Дара рнапы неиқәырҵан дыркит.
47. Ара игылақәаз иреиуаз аӡәы иаса ааҭыхны аԥшьаҩ-еиҳабы итәык дисын илымҳа хиҵәеит.
48. Убасҟан Иисус урҭ иреиҳәеит: Абрагь азы акәушәа асақәеи аҵәҩанқәеи шәыманы шәкылсит Сара сышәкразы?
49. Есымша Сара ауахәамаҿы сшәыцҟаны ишәсырҵон, аха шәара Сара сышәкуамызт; уи сҳәеит ҳәа, иҟалааит Аҩырақәа ишырҳәо.
50. Убасҟан Иара дныжьны зегь бналеит.
51. Арԥызбак дшыҟьантазыз, ашьаршьаф иҽылаҳәаны Иара дишьҭалт; уи дыркуеит.
52. Аха уи ишьаршьаф ныжьны дшыҟьантазыз дырцәыбналт урҭ.
53. Аԥшьаҩ-еиҳабы иҟны дааргеит Иисус; Иисус иҿы иеизеит аԥшьаҩ-еиҳабацәа зегьи аиҳабацәеи ашәҟәы-дырыҩцәеи.
54. Петра хара-харала Уи дишьҭан, аԥшьаҩ-еиҳабы иашҭа аҩныҵҟагьы дҭалан амаҵуцәа дрылатәаны амцаҿы иҽирԥхон.
55. Аԥшьаҩҽеиҳабацәа ракәзар насгьы Синедрион зегьы Иисус изку аршаҳаҭга иашьҭан, Уи аԥсра дарҭарц, аха иақәшәомызт.
56. Избан акәзар ир ацәаҩны имцшаҳаҭуан Иара изы, аха урҭ ашаҳаҭрақәа еиуеиԥшымызт.
57. Шьоукы ҩагыланы имцшаҳаҭуан Иара изы иагьырҳәон абас;
58. Ҳара иҳаҳаит: Ари напылаҟаҵара-аныҳәарҭа ԥырганы, хы-мш рыла инапылаҟаҵарам даҽакы сыргылоит ҳәа шиҳәоз.
59. Аха абри еиԥш рышаҳаҭрагьы еиуеиԥшымызт.
60. Убасҟан аԥшьаҩ-еиҳабы агәҭа днагылан, Уара ҭак ҳәа акгьы зумҳәозеи? Арҭ шаҳаҭра уны Уара иахьуҿагылоу азы? ҳәа Иара диазҵааит.
61. Аха Иисус ҿиҭуамызт, аҭаксгьы акгьы иҳәомызт. Аԥшьаҩ-еиҳабы дырҩагь Иара диазҵааит, Уара уоума Иныҳәоу Иԥа Христос? ҳәа.
62. Сара соуп; дагьыжәбашт Ауаҩытәҩыс Иԥа амчра арыӷьарахь ала дтәаны, жәҩантә аԥҭақәа рылагьы даауаны иҳәеит Иисус.
63. Убасҟан аԥшьаҩ-еиҳабы ишәҵатәқәа ԥыжәжәаны иҳәоит: Уаҳа ашаҳаҭцәа заҳҭахузеи?
64. Шәара ишәаҳаит Анцәа ирџьара; иахышәҳәаауазеи? Дара зегьы Иара аԥсра ихәҭоуп ҳәа рыӡбит.
65. Џьоукы Иара иҿажьцәо иалагеит, иҿгьы шәаҳаны исуа, Иҳарҳа! ҳәа иарҳәон. Амаҵуцәагьы иҿасуан.
66. Петра ҵаҟа ашҭаҿ даныҟаз, аԥшьаҩ-еиҳабы имаҵуҩ-ҳәсақәа рыуаӡәы дааины,
67. Петра иҽширԥхоз баны цқьа диҿаԥшны, Уаргьы Иисус Назареитәи уицҟан хәа иалҳәоит.
68. Аха иара мап кны, Исыздыруам, исзеилкаауам бара ибҳәо иҳәеит. Дагьҭыҵит наҟ ашҭа аԥхьаҟа, арбаӷьгьы ҿнаҭит.
69. Амаҵуҩ-ԥҳәыс дырҩагь уи данылба, Ари убарҭ дыруаӡәкуп ҳәа ара игылақәаз иралҳәо далагеит.
70. Иара дырҩагьых мап икит. Ԥыҭк аныбжьыс, ара игылақәаз, Уара ииашаҵәҟьаны урҭ уреиуоуп, избан акәзар уара Угалилеиатәуп, уцәажәашьагьы даратәы иеиԥшуп ҳәа дырҩагь Петра иархәон.
71. Иара иакәзар, дықәуа Анцәа динықәуа далагеит; ари зыӡбахә шәымоу Ауаҩ сара дышысзымдыруа ҳәа.
72. Убасҟан арбаӷь аҩынтә раан ҿнаҭит. Иагьигәалашәеит Петра “Арбаӷь ҩынтә ҿнаҭаанӡа, уара хынтә мап сцәукуеит” ҳәа Иисус иеиҳәахьаз ажәа. Аҵәуарагьы далагеит.
1. Ашьыжь иахымгакәан, аԥшьаҩ-еиҳабацәа, ахылаԥшцәеи ашәҟәы-дырыҩцәеи Синедрион зегьи рыманы, инеилацәажәан, Иисус дҿаҳәаны днаганы Пилат инапы данырҵеит.
2. Уара уоума Уриатәыла Аԥсҳа? хәа Пилат Иара диазҵааит. Уара уоуп изҳәо хәа иеиҳәоит Иара аҭакс.
3. Аԥшьаҩ-еиҳабацәагьы Иара лахь ирҭон даара.
4. Уара ҭакс ҳәа акгьы умҳәаӡои? Иубома шаҟа ухарартәуа ҳәа Пилат деиҭаиазҵаахт Иара.
5. Аха Иисус уи аҭакс ҳәа акгьы имҳәеит. Пилат иџьеишьон.
6. Ныҳәа-цыԥхаӡа уи изызиҳәоз баандаҩык дырзоуишьҭуан.
7. Убасҟан, аилаҩ-еиласраан, уаҩ дызшьыз аилаҩ-еиласцәа дрыцбаандаҩын Барабба захьӡыз аӡәы.
8. Ажәлар иеибарҳәҳәо, Пилат иҳәо иалагеит, есқьынагьы ирзаҟеиҵалоз азыҳәан.
9. Ишәҭахума Уриатәыла Аԥсҳа дышәзоусышьҭырц? ҳәа реиҳәеит уи аҭакс.
10. Избан акәзар идыруан аԥшьаҩ-еихабацәа Уи дшьыцганы дшырҭиз.
11. Аха аԥшьаҩ-еихабацәа ажәлар азыҟарҵеит уи аҵкьыс Барабба дырзоуишьҭразы иаҳәарц.
12. Пилат урҭ аҭак рыҭо, Уриатәыла Аԥсҳа ҳәа шәара шәзышьҭоу сара изызурц ишәҭахузеи? ҳәа реиҳәон.
13. Дкыдҵа Уи! ҳәа иеибарҳәҳәеит дара дырҩагь.
14. Цәгьарас иҟеиҵазеи Уи? ҳәа реиҳәон урҭ Пилат, аха урҭ иаҳагьы ирыӷәӷәаны, Дкыдҵа Уи! ҳәа иеибарҳәҳәеит.
15. Убасҟан Пилат, жәлары ирҭаху ҟасҵоит ҳәа, урҭ Барабба дырзоуишьҭын, Иисус дыпҟаны акыдҵаразы дриҭеит.
16. Аруаа Иара ашҭа аҩныҵҟа, априториахь, дырган, аполк зегьы еизыргоит.
17. Ишәырҵеит Иара амаҭәа ҟаԥшьыхәаҵәа, амаӷ-гәыргьынгьы ырқьақьаны инеихарҵеит.
18. Угәырӷьала Уриатәыла Аԥсҳа! хәа салам ирҭо иалагеит Иара.
19. Лабала Уи ихы иасуан, иқәыжьцәон, ишьамхнышлангьы Иара иеихырхәон.
20. Ианихычча, имаҭәа ҟаԥшьыхәаҵәа ишәыхны, Иара ихатәы маҭәақәа ишәҵаны дыргеит Уи дкыдырҵаразы.
21. Имҩасны ицоз Киринеитә Симон, Алеқсандреи Руфи раб, амхахьынтә иаауаз, Иара иџьар идыргоит.
22. Дагьнаргоит Иара Голгофа, “Ахыбаҩ Ҭыԥ” хәа иахьашьҭоу аҭыԥ аҿы.
23. Аҩы асмирна алаҭәаны ирҭон, аха Иара идимкылт.
24. Иара дкыдҵаны амаҭәақәа ршон, досу иргаша ҳәа аҵәы азҭаршәны.
25. Асааҭ хԥа ыҟан, дагькыдырҵеит Иара.
26. Иара ихарасгьы ианын хабасҳ: Уриатәыла Аԥсҳа.
27. Иара ҩыџьа абрагьцәа ицкыдырҵоит; руаӡәк Иара иарӷьарахь егьи Иара иармарахь ала.
28. Иагьыҟалеит Аҩыра ажәа: Ацәгьа-ныҟәгаҩцәа дрылаԥхьаӡоуп.
29. Амҩасцәа ажәа бааԥс изырҳәон, рыхқәа рҵысуа, Еи! аныҳәарҭа ԥырганы хы-мш рыла иеиҭашьақәзыргыло! ҳәаны,
30. Уара Ухаҭа Ухы ҿыхны, аџьар укыдҵ!
31. Убас аԥшьаҩ-еиҳабацәеи ашәҟәы-дырыҩцәеи ихыччаны дара-дарала иеибырҳәон, Егьырҭ ҿихуан, Иара иҽизҿыхуам.
32. Уриатәыла Аԥсҳа, Христос, дкыдҵааит шьҭа аџьар, ҳара иаабартә еиԥш, нас дхаҳҵап. Ицкыдқәазгьы ихыччон.
33. Асааҭ фба рзы алашьцара адгьыл зегьы иахатәеит, асааҭ жәба рҟынӡагьы илашьцан.
34. Асааҭ жәба рзы Иисус ибжьы рдуны дҩаӷызит: “Елои, Елои! Ламма савахфани?” иаанагоит: “Сынцәа, Сынцәа! Сара сзынужьзеи Уара?” ҳәа.
35. Ара игылақәаз рахьтә шьоукы арт анраҳа, Абар, Илиа диԥхьоит рҳәон.
36. Аӡәы дыҩны дцан, ашьынгьар бжьеила ирҭәны, аҵәы иахаҵаны ииржәуан, Шәааԥшы, иаабап, дкыдихразы, Илиа даауазар ҳәо.
37. Иисус иакәзар, дҩаӷызын иԥсы ишьҭит.
38. Аныҳәарҭа аԥардагьы аханатә аҵыхәанӡа ҩбаны иеиҩжәеит.
39. Иара иҿаԥхьа игылаз шәҩык ирху Уи абас дыӷызны иԥсы шишьҭыз аниба, Ииашаны Ари Ауаҩ Анцәа Иԥа иакәын иҳәеит.
40. Иҟан ара харантә иԥшуаз аҳәсақәагьы; убарҭ ирылан Мариа Магдалинеи, Иакоб аиҵби Иосеи ран Мариеи, Саломиеи,
41. Галилеи даныҟазгьы, Иара ихьыԥшны имаҵ зуқәози, иара убас ирацәаҩны Иерусалим ицаақәази.
42. Ианыхәла, Архиарамш ахьакәыз азы – асабша иаԥынгылоу амш азы –
43. Дааит Анцәа Иԥсҳара иақәгәыӷуаз, рхеилак иалахәны зыхьӡ дууз, Иосиф Аримафеитәи; Пилат иҟны анеира игәаӷьын Иисус ибаҩ даҳәеит.
44. Пилат иџьеишьеит Уи дахьыԥсхьаз; шәҩык ирху диԥхьаны, Дыԥсижьҭеи акыр ҵуама? ҳәа диазҵааит.
45. Шәҩык ирху иҟынтә ианеиликаа, Абаҩ Иосиф ииҭеит.
46. Ашьаршьаф ааихәан Иара дкыдхны, шьаршьафла деилаҳәаны, абахә аҽы иҭаԥҟаны иҟаз адамра дҭеиҵеит; адамра ашәгьы ахаҳә аԥыреижьт.
47. Мариа Магдалинеи Иосе иан Мариеи дахьышьҭарҵоз иазкылыԥшуан.
1. Асабша аниас, Мариа Магдалинеи Иакоб иан Мариеи Саломиеи архаагақәа аархәеит, ицаны Иара ихьыршьразы.
2. Шарԥазӡа, амчыбжь аԥхьатәи амш азы, ааира иаҿуп адамраҟны, амра агыламҭаз.
3. Дара-даралагьы, Адамра ашә ахаҳә ҳзадызхуада ҳәа еибырҳәон.
4. Ианахәаԥш, ашә ахаҳә шадху рбоит; уи даара идуун.
5. Адамра ианҭала, арыӷьарахь ала арԥызбак маҭәа шкәакәала деилаҳәаны дыштәаз рбеит, рыԥсгьы рыхҟьеит.
6. Иара иакәзар, урҭ иреиҳәоит: Шәымшәан. Икыдырҵаз Иисус Назареитә иоуп шәзышьҭоу; Уи аԥсцәа рахьтә дгылт, дыҟам Иара ара. Абар Уи дахьышьҭарҵаз аҭыԥ.
7. Шәцаны Иара иҵаҩцәеи Петреи Иара шәаԥхьа Галилеи днеиуеит, насгьы Иара ишшәеиҳәаз еиԥш, Иара уа дыжәбоит ҳәа рашәҳә.
8. Иҭыҵны адамра иадҟьаны иҩт; урҭ аԥсыхҟьареи аӡыӡареи иамҽханакит; ишәон азы, аӡәгьы акгьы иарымҳәеит.
9. Дгыланы аԥсцәа рахьтә, шарԥазӡа, амчыбжь аԥхьатәи амш азы, быжьҩык аҩсҭаацәа зхицахьаз Мариа Магдалина длызцәырҵит раԥхьа.
10. Лара дцаны, Иара ицҟақәаз, иҵәуоз, иӷызуаз ирылалҳәеит.
11. Аха дара, Иара дыбзоуп ларгьы дылбеит ҳәа ираҳаз харымҵеит.
12. Абри ашьҭахь, даҽа сахьак иԥшынҵаны, урҭ рахьтә ҩыџьа ақыҭахь ишцоз, дрызцәырҵит.
13. Урҭ хынҳәны егьырҭ ирыларҳәеит, аха урҭгьы ихарымҵеит ирҳәаз.
14. Аҵыхәтәаны дрызцәырҵит ажәеизаҩык рхаҭа, уаххьа ишахатәаз, иагьраҽԥниҳәеит урҭ рхамҵареи ргәымбылџьбарареи, аԥсцәа рахьтә дгыланы дызбаз рыргәра ахьырымгаз азы.
15. Иагьреиҳәеит урҭ: Шәца, адунеи ахьынаӡааӡо Ажәабжь Бзиа ишоу зегьы уазны ирашәҳәала.
16. Ихазҵақәази зҽызнаҭқәази ҿыххоит; ихазымҵақәаз ақәӡбахоит.
17. Ихазҵақәаз абарҭ адыргақәа рыцзаауеит; Сара сыхьӡала аҩсҭаацәа ауаа ирхырцалоит; иҿыцу абызшәақәа рыла ицәажәо иалагоит.
18. Амаҭқәа рклоит; ашьыга ржәыргьы, ирԥырхагахом; рнапқәа зқәырҵо ачымазцәагьы бзиахоит.
19. Абас, Иҳақәиҭу, урҭ данрацәажәа ашьҭахь, ажәҩан дхалан Анцәа иарӷьарахь ала днатәеит.
20. Дара цаны зегьынџьара ауаз рҳәон; Иҳақәиҭу урҭ ацхыраара риҭон иагьышьақәирӷәӷәон ажәақәа урҭ ирышьҭанеиуаз адыргақәа рыла. Амин.
