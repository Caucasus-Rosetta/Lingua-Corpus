Еибабароуп ҩызарас иҟоу,
Сыздырам аҩыза иҳаԥсыхәо.
Аибабара ҳацәмаҷхеит ҳаазқәылаз
Иҳацәцоушәа збоит инкылаӡ.
Иҳахьзеи, ацгәеиқәаҵәа ҳабжьысма,
Ма иҳабжьгаз амҩа ҭбаа бжьысма?
Аџьныш мцахәлацәа ҳаԥхьа иҿаҟәама,
Мамзаргьы шәҟәы бааԥск ҳзыҟаиҵама?
Издыруада маӡа иҭыхны ҳгәаҵа
Ацынхәрас иҭеиҵазар акумызцәа?
Еибабароуп ҩызарас иҟоу,
Сыздырам аҩыза иҳаԥсыхәо…
Ас ҳаҟаӡамызт Дырмит ихаан,
Уи иуама ҳабзиабара гәаан?
Иугәаламшәои ҳшеизалоз иҩнаҭа,
Зегь ҳзы ишыхааз иуаџьаҟ алакҭа!
Уи ишизымдыруаз аҳаҳаи еилых,
Ишицәымӷыз аҵәылаҵара, аҟыҟ-ҿыҟ!
Иугәаламшәои уи иажәа ҟәыӷақәа,
Еицакра, хашҭра зқәым игәҭыхақәа!
Лассы-ласс шәеибабала, аҩызцәа,
Шәреиԥшыз архнышьна еиҩызҵәаз,
Еибамбозар аишьцәа еишьцәоума…
Апоетцәагь ацәаҳәа ссир рзаԥҵоума?
Уабаҟоу, аԥша?
Еизга аԥсҭҳәа ӡлачқәа еидгәалан,
Абла ҭраа адгьыл ԥшуеит,
Адгьыл иамоуп агәала.
Ажәҩан ҭанақьны идыршызшәа,
Иахакуп аԥсабара.
Ацәа иҭыҵит аҭакар,
Уқәнаргылом ашҭа-гәара.
Џьара адгьыл еиҟәԥеит,
Џьара иахыҵәеит асаба.
Аӡыхь акәзар, абжьы аргом,
Иаҿалазшәа аҿаԥа.
Ашьамхы аҵӡааит, шәымбои, ахра иалҟьан иаауаз арҩаш,
Иџарџаруаз абӷьы еикәаҳәит, лассы адақәа алҩааит.
Адгьыл, саргьы уара суеиԥшуп, ҳаицықәнакит аарҩара.
Са исынсырԥшуам ҳәа саҿуп, уаҩы исымҭарц агәҩара.
Аха исылжжуеит, сқәыԥсычҳауеит ахәхәаҳәа,
Аԥхӡы сықәнаҭәоит, снатәалоит аԥхӡы ԥхьаҳәо.
Иуадаҩуп уаныҟоу уԥсы злоу аус уацәҟьалан,
Ухраа-ӡраауа, угарыгаҽо уаннеиуа ухала.
Аԥсшәа заҳәатәу узгәамҭо, урывсуеит ухьагәгәа.
Џьоукгьы узгәаан иузырҳәоит: ахымдыр, аԥагьа.
Усҟан шаҟа урыцҳау дарбан, дарбан изнырра?
Угәнаҳами убри иахҟьо џьыршьар умдырра...
Шаҟа иҭынчымзеи сгәы, шаҟа иқәҟьоузеи ашьара,
Сыгәҭыха сыблақәа ирхыжжылоит ариабжьарак.
Апоезиатә цәаҳәақәа абацеи еимбӷьыжәаа?
Ак ахы скын – аԥсыӡ
еиԥш ицеит исымҟәыҵҵәраа,
Ҽак, абла сҭамырԥшы, иниаҟьеит азқәа саиарха.
Аха са сгәы касыжьуам, исымоуп анарха.
Апоезиатә цәаҳәақәа, исҭахым шәаазгарц мчыла,
Шәгәы шәымҟьан, шәрырҳан, сшәыҵаҟьо ҟамчыла.
Аабыкьами, сашҭа шәҭалон, аттаҳәа шәеишьҭагылан,
Сгәаҿы шәчаразуан, шәеижәыланы ҽыҳәҵәыла.
Иахьысҭахыз шәеивагылон, ишәымамызт еилахара.
Нас иахьа иҟалазеи, изду дарбан ахара?
Абас еиԥш ауадаҩра сықәыӷәӷәо саныҟоу,
Сан, са сгәакьа, абжьааԥны еиԥш, издыруеит бышсыхәо.
Ба бхаҿсахьа исзацуп иссиру агәыкра,
Ба ибылшоит исызбырхынҳәырц апоезиа агәыблыра:
Исгәалашәоит ианеиқәсыршәаз ацәаҳәақәа ԥшьба,
Усҟан смаҷын, шықәсыла исхыҵуан, абас, ааба,
Сгәырӷьа-гәырӷьо, сан, санаабыдыххыла сыҭҟьа,
Егьаабыгымхеит убраҵәҟьа багарц агәыҭҟьа.
Сара ибасҳәеит исхәыцыз, са исыццәажәон сгәы,
Убри акәхап, азныказ ибзеилымкааит исҳәаз акы.
Бсеигәырӷьаҵәа сыбгәыҵаҳәҳәан, снықәбыртәан бшьамхы,
Алакәқәа сабҳәон, бнапы разқәа иршьышьуан схы.
Уи ашьҭахь иниаҟьеит ашықәсқәа даҽа аабаҟа,
Схатәы жәеинраалақәа срыԥхьон апыҟҟа-пыҟҟа.
Исгәалашәоит уаххьа ҳфоит ҳәа, ианааилатәоз аҭаацәа,
Са сыҟамызт, са исышьҭалон, усҟан сеиқәынҵәа,
Ашьҭахьтәи ауадаҿ, сыԥсы ӡаны, саҿын аҩра.
Амза шаша сԥенџьыр икылԥшны, исызнауан цәашьра.
Амахә сӡамҩа иахьнашьуан ааҵраҿ иптуаз атама,
Уи иаҳәозшәа: ухәыцра сҽаласырхәып сара ма!
Иҳәыԥы-ӡыԥуа аҵх каууа ишалоу еиԥш ахәлыԥҵыс,
Хәыцра гәарҭак срыман, урҭ ракәын исхаз ԥсыс.
Ашыш даҟьа икылыҷҷан, амцабз иарԥшӡон амҳара,
Ауҭра аҵыхәаҿ, аужәра ахьхтыз акәаш аҿын абылра.
Сара исбарҭан ааԥынра шалагаз аҽԥыртлара,
Зегь рзы аҳәиҵәҳәа уи ишаҟьоз агәыбылра.
Са сеиԥш акәасқьа уадақәа хәыцуан еиқәышьшьы,
Са сыхәыҭхәыҭра акәымзар, ирыҩныҩуамызт ҽа бжьык.
Уи аамҭаз сан, лыхшара аӡә дагны днатәаны,
Акрылфозма, абас лҳәон, сара сыԥшааны:
– Нан, иазууазеи, уҽадшьыло узҿу ашәҟәыҩра,
Ирҳәоит агәабзиара иазеицәоуп ҳәа иара.
Уеибга уеизҩыда узалгар узҿу аҵара,
Агәарадаҿ уалалап қьаф узыруша маҵурак
Сан сахьылзеилымкаауаз сахымгәааит, аҳаҳаи.
Саныҩеидас уи дызлиааз аамҭа атәы смаҳаи,
Уи аамҭа лахьышәышә, изхарҵаз аӡахәа,
Уи аамҭа, наӡаӡа иԥҵәаз зҵыхәтәа.
Иахьа апоезиаҿ саныҟоу ауадаҩ, сҭашәаны,
Сан, сеилыбкаа сеилыбымкаа, зегь акоуп са сзы,
Ба быхьӡала ацхыраара саҳәоит сара,
Ацхыраара шсауагьы изгауеит агәра.
Ибгәаламшәои, саныхәыҷыз ацәгьа изуз сахырҟьаны,
Бхаҭа сбыпҟаргьы, сҵәыуон быхьӡ ҳәаны.
Жьжьагас, гәхаршҭгас быхьӡ сыман есымша,
Быхьӡ иснаҭо агәазҳара сцәа-сжьы иалоуп аҽша.
Ҽнак ауҭраҿ сбываргылан, ишьҭыбхуан аӡахәа,
Ашьаҟьарқәа тәӷәырԥсон, ихалон еиҵыхәхәа.
Сан, бааҭгыланы баҿын абасгьы аҳәара:
– Сыҷкәын, нан, бзанҵык иухамышҭааит уара,
Адунеиаҿ иҟоу усуроуп, уи ауп ауаҩ ихоу ԥсыс,
Аусураҿ зыбӷа ԥҵәоу имагәышьоузеи ҿаҵахәыс?
Аус бзиа ҿыӷәӷәала дарцәажәоит ауаҩы.
Дарԥшӡоит, даргәырӷьоит, дрыланаргылоит аӡәырҩы.
– Сан, бажәа ҟәышқәа сыманы, сшааиуаз срызгәыкы,
Аԥсҭазаара саҟәҟьан, сымҩахнагеит зымҩакы.
Зымҩа давасыжьт аӡахәа зыбзоурала иазҳауа.
Аҭакар ицәгылан аԥсҭазаара ԥхьа изгауа.
Нап аласкт ахьӡ ҳаракра, абақьра, аҽхәара.
Бжеиҳангьы сара мчыла саҿын аҿамҟәара.
Уи споезиа арцәышит, иахнарггеит аԥштәы,
Убри акәхап исцәыгәышуа изықәлазгьы адәы.
Шаҟа ӷәӷәала сахьнархәызеи, срыцҳамшьа акаҿы.
Уи сыгха сананажьуам. «Исанажь!»– аҳәом са сгәы.
Сан, издыруеит бара аӡә заҵәык исанабыжьышт сыгха,
Аха уи азы сбыҳәом, аԥсҭазаара салалароуп хаха,
Сара аԥсҭазаара сагәылазарц еиларҽҽа...
Гәазҳарала ҳаԥсҭазаара беиоуп есымша.
О, Аԥсны, уара ушәҟәуп, сызхара сызуԥхьом бзанҵы,
Уара уеиҳа хшыҩла иҭәу, мап, иҟам сара сзы.
Сыԥсы ҭанаҵы, удаҟьақәа сҵалоит уахи-ҽни,
Урҭ сызгәакьоуп, сан исзылҳәеижьҭеи шьышь-наани.
Ихаҳәлыху удаҟьақәа, о, амбатә зҳәауа,
Урҭ снапы рыдшәылоит, срыԥхьарц ианхсыртуа.
Урҭ ашәышықәсқәа рыӷрагылон, ирхысырц ишьаҟьаны,
Аха ирну аҩыра аҿҿаҳәа ицәажәоит иахьагьы.
Ирыцәшәозшәа акы иԥнаҽыр ҳәа, ма еицакыр ҳәа рлакҭа,
Зқьышықәсала иҵәахны иаман адгьыл ахаҭа.
Даҟьақәак аасыртын, ақьаԥҭа снықәԥшт, исҿаст аԥшаҩа,
Ишьарҩашха, еилахәашь исыжәлеит агәырҩа...
Даҟьақәак рҿы аибашьра алҩақ сҿачит,
Ашәақьқәа, абзарбзанқәа слымҳа ҵырхит...
О, Сыԥсадгьыл, удаҟьақәа рылахь еиқәузеи шаҟаџьара!
Аха уара удырлахҿыхуеит иахьатәиқәа ркаҷҷара.
Удаҟьа ҿыцқәа, удаҟьа ҿыцқәа лашарала иҭәуп,
Рцәаҳәақәа ӷәӷәоуп, арельс еиԥш, хьтәы нбанла иҩуп.
Сара схырхәоит рҿаԥхьа, удаҟьақәа мыӡырц ара,
Зхы уқәызҵаз аҵеицәа, зыхьӡ иақәым кашәара.
Удаҟьақәа рҿоуп раԥхьаӡа сара иахьысҵаз А, Б,
Аҵареи адырреи рымардахь излеихызгаз сшьапы.
Удаҟьақәа рбызшәалоуп раԥхьаӡа мшыбзиа ҳәа, злаиасҳәаз Ауаҩы
Уара – имажәӡо, имааԥсаӡо, имԥсӡо сырҵаҩы!
Аартра ҿыц еиԥш, уӡбахә амҩа иқәуп есымша,
Асаламқәа узаауеит, аԥсаатә реиԥш еицырхәхәа.
Уара уашәа аҩызоуп ашьа цқьа, ашьа ҿа,
Амч уланаҵоит, угәы хнагоит, иарлахҿыхуеит ушьаҿа.
Ара агәи ааԥни адәы иқәлеит еицины.
Ара агәи ааԥни иалшом бзанҵы еицыршәаны.
Амра уа уҿы ахьышәҭҳәа иҽыжәлоит ес-шьыжьы,
Ушьха ҳаракқәа инарынгыл, ҽышькылс иҟаҵаны,
Амра хәлаанӡа иухагылоуп, иухымҵӡо иара,
Ахьтәы хш унаржәуеит шаҟа уҭаху – узхара.
Убаҳчақәа мшынуп, еижәылоит, ицәқәырԥоуп.
Убнақәа еилачуп, акалам реиԥш ижәпоуп.
Ушьац иаҵәа уарҳалуп, иҟам ԥсуа шҭакы
Уи ахькаршәым, еиӷьу ыҟам даҽакы.
Уа уҿы ӡыхьшәа анасыԥ ыҵыҵуеит, иахькыдҟьалак ашьапы.
Умҩахәасҭақәа анасыԥ ахь унаргоит, иаанкылан унапы.
Уԥҭа ҟәашқәа, уԥҭа ҟәашқәа – ушьхақәа рыԥсыԥ,
Урҭ аҩызоуп, еиԥшнысшьалоит ишкәакәоу насыԥк.
Уӡиасқәа – ушьха рыхцәы қамызқәа, рыхцәқәа
Лахьхьи ушьапаҟынӡа илеиуеит икахәхәа.
Уӡыжьқәа рыбла ҵаулақәа сырҭаԥшлоит сара.
Иҵәахны ирымоузеи шаҟа хәыцра, шаҟа гәыкра!
Араҟа ааԥын иамам алагарҭа, анҵәамҭагьы — убас.
Аӡын уара уҿы шьапыргыларҭак амоуит зынӡас.
Ухрақәа рҿы аурҭ анапы иаҭәҳәоит, ахьҭа иакны.
Лбаа уԥшаҳәаҿы асы шьҭоуп шьамхахьы...
Ушәҟәыҩҩцәа, еҵәаџьаа реиԥш, иаацәырҵуеит ара,
Дырмит дуӡӡа игара раԥхьаӡа иахьалагаз аҵысра.
Упоетцәа, аҽыҩқәа реиԥш, еивагылоуп ихианы.
Уажәа мпылҵас имҵарсны иргоит иҳаракны.
О, Аԥсны, са сажәагь цҳафыруа иҟаҵа,
Аса франгь еиԥш, имжьакцаӡо зынӡа.
Сажәеинраала ҵархалароуп, уара уами изыԥшьаз,
Уи иахамышҭроуп уара умра ишахшаз.
Ашәаҳәаҩ иуалуп аԥхьагылара, ибираҟ ҳаракны,
Уи иашәа, абираҟ еиԥш, ирбалароуп харантәы...
О, Аԥсны, амшын еиԥш удгьыл шеисуаз агәра гоуп,
Ушьхақәа, ушьхақәа — ишьхынԥсылаз цәқәырԥақәоуп.
Уара уаагылеижьҭеи ҵкы заҵәыкоуп иушәу,
Аҭакар ақәцеиуеит, асы ақәнауеит, аха уи ажәу?
Уара асахьаҭыхцәа дуқәа нужьхьеит наҟ шьҭахьҟа,
Нас уахьлауриатым са сгәы иалоузеи шаҟа!
Умза кыдуп аҽеимаа еиԥшха, иашьхшәазшәа Сасрыҟәа иҽы,
Зных, Саҭанеи лашәхарҩеиԥш, ибааԥшшәалоуп ахаҿы.
Шьыжьла уа удәқәа, ажәҩан ҵәцеиԥш, еилаарцыруеит,
Уҵарақәа, ачара иахатәоушәа, шьыжьла зынӡа иҷырҷыруеит,
О, Аԥсны, садыԥшылоит ушьха, саныԥшылоит уԥшаҳәа,
Сгәалашәара ҿыпны еимхәыцҵас иахаԥсоит сцәаҳәа.
Умҩақәа бзанҵы сдыркаром, сыргом сыхәжәаны.
Аҭаххаргьы урҭ цозааит апарпантеиԥш иҵәиҵәины.
Ушәҭқәа, аҳәыҳәқәа реиԥш, абаҳча иҵоуп иԥыруа,
Тәым напык урҭ азҿыхуам, дарбан изгәыӷьуа!
Ацыԥхьқәа, ашьхыц реиԥш, урҭ ирықәтәоуп есымша,
Издыруада, ушәҭқәа ракәзар изырхааз амра ашәахәа?!
Ушәшьырақәа, аӡыхь еиԥш, ауаҩ иԥсы идыршьоит,
Ушәшьырақәа мпахьшьыми, аԥхӡы иҿадырбоит...
Уқәаҵақәа еикәагылоуп, иашьаҳауа рыхцәы,
Рыблақәа, аӡыжь еиԥш, иҵамҵамуеит еилԥханы.
Учаи шьапқәа акьаԥеиԥш иԥсылоуп, ашьха
илбаазшәа дара,
Сгәы иабоит иԥсасаны, анаараҿ иаҿушәа аҳәра.
Урҩашқәа гәыргәыруеит, иҭҟьошәа абзарбзан ахы,
Уҵхкәа дыркакаҷуеит, идырҵысуазеи шаҟа мчы!
Уқалақьқәа, уқыҭақәа шьыжь аус нап еицадыркуеит,
Аилашәшәыра аҿаанахар, алашара еицадыркуеит...
Умш лахҿыхуп, уи амра иахшеит, амра иаԥоуп,
Шьыжьы инаркны хәылбыҽханӡа амра уапа ажәҩа иҭарԥоуп.
Аԥсны! Аԥсны!
Уԥшӡара адгьыл аҵыхәантә ауаа аанагоит,
Урҭ Аԥсны зымбац аԥшӡарақәа раҳкәажә димбац, рҳәоит.
Иахьа сҭоурых ҭаҳмада алабашьа наҵаргәа, алабашьа аркны,
Исҭахуп иасырҳәарц иухыугахьоу ахҭысқәа рацәаны.
О, Аԥсны, уҭоурых ҵаулоуп, издыруада иахьыргылатәу акәаԥ.
Аӡаҵа иныҟәо аӷба снақәтәап, аҭоурых аҵахь сылбаап.
Аԥсра иақәнакхьеит напыхьшәашәала уашьырц, ухәцә ҵкааны.
Сасрыҟәа иеиԥш, ашьа улыҩруа, ушьҭалахьеит егьарааны.
Ужәҩан аибашьра лҩа аҵатәахьоузеи шаҟантәы!
Иалшон, аԥацха ахәыблеиԥш, иҟалар уи аԥштәы!
Ашәы мыжда џьангараха иушәуҵахьеит акры,
Агәырҩа цәгьа зныкымкәа иафахьеит уара угәы.
Ухаҳәқәа лаӷырӡыла ирцырцыруп, лаӷырӡыла ицәуп.
Урҭ рӡамҩа еилыӷраауп, ирҭатәоу шьаршәуп.
Уара уҟны иҟоума хаҳәык, нышәынҭрак иахчнымгылац,
Зылахь еиқәызымҵац, ҩыра хьшәашәак ҩыра хьанҭак знымлац!
Умҩақәа ирынҭәалахьеит агәырҩа хыҵны акрынтәы,
Умҩақәа агәырҩа ӡиас иаӡәӡәахьоузеи шаҟантәы!
Атәымуаҩ уишьаҟьарц, ухишьаарц ушҟа ирхар ихы,
Ушәаԥыџьаԥҵәҟьа, ашьабсҭа реиԥш, ргәырҽанылон иаразнакы.
Аӷа итәитәырц ушьхақәа, далагар иеиҭарц иԥсы,
Ашьҭыбжь бааԥс хаҳәха, идәықәлауан хланҵы.
Аӷа угәашә дылӡаауамызт, есымша аӷа уизыԥшын,
Уҵеицәа рабџьар шырҟәныз ацәмаҭәа ркын.
Ужәҩан, арыц зымҵәаз алу еиԥш, еибафаларын зны,
Усҟан ужәҩан аҵаԥшра рзыгәаӷьуамызт ишәаны.
О, Аԥсны, аокеан ӷбеиԥш, аамҭа амшын ухын,
Ацәқәырԥақәа аауӡӷасуа, уҵаадырҟәрыларц рҭахын,
Уӡлагарақәа рхы-ргәы ахшәаны, иҟәынд-ҟәындуан маӡа,
Агәырҩа шыла лаго, агәаҩа иҭагылан, еимиаан рԥаҵа.
Иарҭа ԥхак уламиацызт, иумбацызт илахҿыху ԥхыӡк,
Абаа кәырша ду ургылазар, дарбан изшьо џьашьахәыс!
Аӷацәа иурҭомызт лааԥшыра, умра ргон иӡаны,
Ашәышықәсақәа рышәшьыра уҵахан уҟан, Аԥсны!..
Иазхоуп, аҭоурых аҭаҳмада, исоуҳәаз уажәазы,
Аҭоурых аҵахь сылбаазгаз сыӷба, схагал ахәахьы!
Абра схәыцуеит: ушԥаҟаларыз, иалшон зынӡаск ушьабар,
Октиабр ду амчала иухьымӡар 21 шықәса, март 4.
Зымҵәыжәҩа ԥырҵәаз алаҳәеиԥш, уҵх еиқәаҵәа каҳаит ҵаҟа,
Ушьхақәа ирхыкны, бираҟ ҟаԥшьҵас, ашәаԥшь халеит ҩада.
Ахы иақәиҭыртәит, иԥдыртит ахақәиҭра анапы,
Ашьамҭлаҳәқәа ашьырхит ахақәиҭра ашьапы.
Адунеи ҿыц ауасхыр уқәгылоуп иахьа ӷәӷәа,
Наӡаӡа уарӷьацеит иуқәԥхаз ашәахәа...
О, Аԥсны, иахьа уажәеинраалоуп, жәеинраалала урхиоуп,
Ара зыԥсы ҭоу зегь жәеинраалала ацәажәара иазшоуп.
Ужәлар, ршьап амца ыҵырддуа,
ианыкәашо ишьацәхыртәуа,
Ашәақәа, аԥсаатә реиԥш, ирхоуп иԥыр-ԥыруа...
О, Аԥсны, уара уӷбоуп, аӡәгьы илшом
уӡаарҟәрылара,уҭархара.
Ерцахә ҳарак умызгәыҭуп, амҩа уқәуп, уцоит хара.
Сгылоуп сара амшын ахықәаҿ.
Ацәқәырԥқәа ашьац еиԥш иршьаҽын,
Ахәыҷқәа хәмаруеит, еизазшәа дәыкаҿ,
Хәыҷ баҳчан избоит амшын.
Ахәыҷқәа хәмаруеит, аӡы еиқәырҭәоит,
Ашәҭқәа еиқәырԥсошәа збоит сара.
Џьоук аԥслымӡаҿ қәсыԥа иԥоит,
Напылампыл иасуеит џьара.
Џьоук неиуеит афлыкарч иақәтәан,
Џьоук арезина ҟыз — ахәда ҭхәа.
Џьоук ӡсоит ацәқәырԥа иақәԥан,
Џьоук еицнаргоит ацәаҳәа.
Џьоук иҟарҵоит хӡаарҟәрыла,
Амыдаӷьцәа ааргоит иҭԥааны.
Амра реиҽырбоит урҭ гәблыла,
Ирыцҭаларц аҭахуп илбааны!
Исызрыҟәгом ахәыҷқәа сыбла,
Сгәырӷьоит рыбжьы ахьсаҳауа.
Зхәыҷра шықәсқәа ҭәу насыԥла,
Еибашьрада изызҳауа!..
Сгылоуп сара амшын ахықәаҿ,
Хәыцрак сӡаакәкәала сагоит хара.
Ихьухьууа ицәырҵуеит сыблаҿ
Ашықәсқәа — исыцәзырӡыз схәыҷра.
О, ахәыҷра шықәсқәа, са сзыҳәан
Шәара лымкаала шәхьанҭан.
Аха сышәныӡбом уи азыҳәан
Иахьа, мамзаргьы уашьҭан.
Егьырҭ зегьы наҟ ҳарҟәаҵып,
Заа иҵашәҳәеитеи схәыҷра.
Исхыҵуаз, сзеиԥхыӡуаз мархәацын,
Ацәмаа ансшәыркыз шәара.
Са сшәырцәаӷәон, са сшәыррашәон,
Аԥхӡы цаҳә-цаҳә сҿашәыршуан.
Ахаҵа наӡа иус сылшәыршон,
Аӡлагараҿ исыршауан.
Аус хьанҭа сыцрышәымгеит
Сара, ашкол ахь санцагьы.
Ус аибара сызкылыжәгеит,
Шәсықәыӷәӷәеит еиҳагьы.
Сара сакәхеит хаҵарԥыс ҳәа,
Иааншәыжьыз аҩнаҭаҿы.
Лшарала, уқәра уаԥыс ҳәа,
Сашәҳәеит усҟан, шәнасҿаԥшы.
Са исылшоз, нас уи акәхеит,
Исыдыскылеит шәыдҵақәа.
Ҵоуп, суал са сымч ақәхеит,
Аӡәгьы имаҳаит сгәынқьуа.
Аӡә ибжьы гар, сыҩуан агәашәахь,
Иҟьаҟьаӡа изасыртуан.
Иааилырганы арахә ашәахә,
Асас иааигәа снатәауан.
Аҳәхәабжь ықәҩыр нырцә аҳабла,
Цхыбжьонзаргь, сгылон сара:
– Гәаҟра дук амбонда ҳҳабла!
Сангьы дсышьҭалон убра.
Аԥхын ниас, иааир ҭагалан,
Амза цәашьҵас инасхаркы,
Сара ажәжәаҳәа амхы салан,
Иҿасҳәауан аԥҳә рхы.
Ма сныҵатәан аказарма,
Шаанӡа ицәсырҳәуан аџьықәреи.
Са сыжәҩақәа – сарӷьа, сарма,
– Усҟан аидара иасыргеит.
Аха уи аидара еидаразма,
Избозаарын акаамеҭ.
Игиуа баша игәаразма,
Афашизм ашҳам ҭнарттеит.
Аамҭа агәы каршә ишцоз иқәҳа,
Хәба рҿы ҳантәаз – сҩызцәа, сара,
Аибашьра ҳадгьыл инықәҳаит,
Инаӷрагылеит ҳа ҳхәыҷра.
Ажәа «аибашьра» ргәы иналакшеит
Ҳқыҭаҿ, зегь рашҭа иҭалт.
Уи ашьыжьаз ҟыт ахәлымшәеит
Ачаирҭахь иназыԥхьоз асаркьал.
Ацәаӷәара инап амкит,
Ҳгәыла ицәқәа уа иҵиртлеит.
Иҵыруа нагӡаны изҭамкит,
Дышзахәоз аусҳәарҭахь длеит.
Ажәабжь илаҳаз уа дардысын,
Аҭаца лгәы нҭыԥсааит.
Аибашьра ԥшатлакә налхасын,
Лҭаца кас аалхнаԥааит.
Ҽыхәшәтәра ицарц амҩа иқәгылаз
Уаҵәҟьа ирхынҳәит иблеҭ.
Быжьҩеишьцәа иааиҵагылаз
Наӡаӡа еиԥырымҵыр ҟамлеит.
Иҭаҭын нагӡаны даҿымхеит
Аҳақьым ҷкәын деибакӡеит.
Лак иасуаз хаҵак днымхеит,
Зегь аибашьрахь иқәҵны ицеит.
Аҽны ииз аҽныҵәҟьа деиҭымхеит,
Абык ибжьы хаа имаҳауа.
Аусқәа зегь рыбӷа инықәҳаит
Абыргцәа, аҳәса, ахәыҷқәа.
Гәаҟрак, абӷа раиарха,
Заҵа игыларыз, ирхаԥон.
Аԥсҭазаара еиҳа-еиҳа
Амҵәыжәҩақәа хьанҭахон.
Жәлар еидгылеит, жәлар еилаҵәеит,
Иузрывҵамҵо унацәа.
Аԥхныга еиԥш, рҭаҷкәым драҵәеит,
Аӷа ихыркааит азҩа-цәа.
Ргәы кармыжьит, ргәы мыҭрысит,
Ирмыхьит бжьажьарак.
Ажәцәа ҷкәынхеит, рымч дырҿыцит,
Иузыртәозма урҭ џьарак...
Раџьал ааир, инахауан,
Хьаак рымазаргь ирӡон.
Арха еиужьрақәа рбаҳауан,
Нас ҽагала иларҵон.
Ахәыҷқәагь уа ҳрывагылан,
Иҟаҳҵон иҳалшоз ахәыҷы.
Ҳанацәагь, рҽагақәа нкылан,
Ирашәон, рылахь еиқәышьшьы.
Аҵаа ицәгылаз асолдаҭқәа
Шәҵатәыла еиқәдыршәон.
Анапҭарԥақәа, ақалԥадқәа
Уахыла ишырԥоз дыршон.
Дук мырҵыкәа, еишьҭагылан,
Рҿаархеит ашәҟәбылқәа.
Абыргцәа рлабашьақәа нкылан,
Идәықәын аҳабла ҟажауа.
Аԥсыжра аҽҳәара ԥырҵәон,
Дыҟаӡамкәа иржуаз уа.
Аибашьра ахәшҭаара арцәон,
Ақыҭа иалан ашәқәа аркуа.
Уеизгьы аус руан, икарахан
Алшомызт урҭ рыгәқәа,
Ашәы мыжда џьангараха
Ишцауазгьы ирхьыкәкәа.
Анцәа дхазымҵозгьы, амаца
Ықәрыԥсон, анапы иаԥшуан.
Уиала лгәы лырӷәӷәон аҭаца,
Ан гәаҟ агәашә ахь дыԥшуан.
Аишәамаҭәа гҿазҵахьазгьы
Ргәыӷра лырхынҳәуан аԥшҩы.
Аргама амц шылҳәауазгьы,
Гәыбӷан лиҭомызт уаҩы.
Абыргцәа аҿын аарыхра,
Итәомызт, иҭшәаанӡа рыԥсқәа.
Ачаирҟәыдра, ачаихыхра
Бжеиҳан иаҳхаанын ахәыҷқәа.
Аҭакар ҳхацеиуа, ҽынла
Ҳрашәон, иҿаҳхуан ачаи:
Хәлар, иаҳҟәшәоз ҳгон уардынла,
Амҩаҿ ирацәан ҳаи-чеи.
Ҵхыбжьон ҳашгәарлозгьы усҟан,
Аус аҿы ҳаубон шарԥазӡа.
Ашьыжь еиԥшҵәҟьа, ҳа ҳгәы ҿыцха,
Ҳаивагылон ҳаӷәӷәаӡа.
Афатә азы иҟаз гәаҟран,
Иркапануан ача-ҿаҵа.
Ашәыр жәны иаҳфон, ҟабла
Бжеиҳан ҳаилгон, уи маӡам.
Ақалақь ҳәсақәа ныгәнысуа
Ақыҭа иалан, рхы ҟәыншьо.
Рышәҵамаҭәақәа неиҭарсуа,
Рмакәан уаԥсҵәқәак нарҭаԥсо.
Аӷа иҳаирпланқәа ҳхаууан,
Иахьзымлаҟәуаз ргәы иагон.
Ҵәҩанҵә-хысгақәа гәыргәыруан,
Ажәҩан ахҭыԥ иадыргон.
Исгәалашәоит, ашәҟәыбӷьыцқәа
Карԥсон, аиқәаҵәа рынны:
«Ар Ҟаԥшь рҭакуп ҳара ҳхыцқәа,
Иҳамоуп мбатәы ианырианы!»
Иҳаҟәшәон, ажрақәа ҳархууаан,
Урҭ абӷьыцқәа, ирҟәҷы,
Уа анышә иаҳҭон еиҩыжаан,
Ма иаҳбылуан иҷыҷы.
Ҳа иаадыруан ахәыҷқәа ҳгәаӷгьы
Шиԥырхагаз џьара аӷа.
Ҳгәы иабон дызкыз дызԥахгьы
Ҳа ҳакәызшәа – деиқәрыхха.
Аибашьра ааскьон хәыҷ-хәҷыла,
Аҽҭанажьуан ааигәа Ԥсҳәы.
Втомат бжьыла, бзарбзан бжьыла
Ҳа ҳахрақәа ианырҿаҳәы,
Зынӡа мчык ҳәа иазнымкыло,
Иузнымкыло анапы,
Аӷа иҿагылт Аԥсынтәыла,
Иқәгылаӡеит ашьапы.
Ҳәса хацәала, уахынла ҽынла,
Аӡә днымха еибарҵысны,
Ахра иаҿалеит гәыжьла ҽыла,
Ихаргалон аџьаԥҳаны.
Саншьа Сҭеԥан Харџьелиа,
Иԥазаҵә ихьӡ ахҵаны,
Иашҭа иҭаз аҽы бзиа,
Уа аӷәра наҿаҵаны,
Дӷамшь аӡыжь иналаргыла,
Иааикәабеит, ишьышьит.
Аибашьра ицоз инарываргыла,
Дныҳәа ныԥхьан даагьежьит:
«Сыҷкәын заҵәы зыда дсымаӡам,
Дышԥазхнымҳәри мышкы зны.
Сыҷкәын насыԥк ҳәа имазар,
Уаргьы уаап нас уеибганы...»
Усҟан баша дгәыӷгәышьеит,
(О, уи дыԥшыз шаҟагьы!)
Иҷкәын заҵәы дзыхнымҳәгәышьеит,
Изымгьежьит уи иҽгьы.
Ҳашьха рҟырҟы икылагылан
Аибашьра ишьаҟӡыҟха.
Аԥсуа игәашә илагылан,
Аҽҭанажьуан имӡырха.
Аӷа иҳаирпланқәа қәаршҩы бааԥсны.
Аҟәа ақалақь инахҟьеит.
Ара абомбақәа ҵәаа-ҵәааны
Хыбрақәак ҟәыбаса иргеит.
Аԥсны аҳҭнықалақь Аҟәа
Ашәарҭа бааԥс иааҭагылт.
Аибашьра нықәыӷәӷәеит аҟәаҟәа,
Ақалақь уаа зегь аргылт...
Исгәалашәоит, ачаирҭа аҵыхәаҿ
Аӷа адесант даниртәа,
Уи дызкуаз шаҟа ҳрыхәаз,
Ҳаибарҩыз лада-ҩада.
Усҟан иаҳжуан аҭабиақәа,
Ҳаҟан аӷа ҳаизыԥшны.
Аха солдаҭк дырҭамиакәа
Иаанхеит, анцәа иџьшьаны!
Ҳара ҳаԥхьон агазет Џьаџьа:
Англиеи Америкеи хаха
Аӷа иҿагылт. Гергиа Иаџьа
Иҳәон: Дадраа, ԥхьа шәеиха!
Иахьааидтәалоз усҟан ҩыџьа,
Досу иҳәон иара итәы.
Ҳгәыла араԥ ԥҳәыс Кампыҷа,
Уаҟа дцәажәон зегь аарҳәны:
«Англиеи Америкеи ҳадгылоит
Ахьырҳәо, ишызбо омашәоуп.
Урҭ бзанҵ Гитлер иҿагылом,
Гитлер дара драҳәшьаԥоуп.
Насгьы драаӡеит рнапала,
Малла, бџьарла деиқәдыршәеит».
Уи лажәақәа, уажә иахьала,
Аиашаҵәҟьа ахы иҭашәеит...
Ҳа ҳашьхақәарҿ аӷа илгеит,
Аибашьра наскьеит дыдраҵас.
Аԥсны ԥшӡа аӷа изымгеит,
Аӷа изымгеит ҳа ҳ-Кавказ.
Аха аԥсҭазаара гәырҩала
Ишҭәыц иҭәын ихәашьӡа.
Афронт ахьтә иаазгьы еибгала
Изыхнымҳәгәышьеит урҭ зынӡа.
Аӡә дааит ихы ихьааха,
Иашҭа дҭалеит блазаҵәы.
Алаба иҽанҵа дуаҩыбжаха,
Шьапы заҵә дааит даҽаӡәы.
Аӡәы иааицҳаит ашәҟәҭаӡ ала,
(Иаргамахеит, зегь акоуп)
Иашьа дышҭахаз хаҵала,
Анышә дшамаидаз Маикоп.
Рылахь еиқәын аҩнқәа зегьы,
Рылахь еиқәын ишаргь, ихәларгь.
Аибашьра маҷк инаскьазаргьы,
Иҳалажьын уи ауарқь.
Аиааира ҳа ҳахь ахынаара
Ианалага лабҿаба,
Афронт еиҳагь ацхыраара
Аҭаххеит, аха ишԥа!
Уахгьы-ҽынгьы аӡәгьы тәамҩахә
Ҳамамызт, аус аауан.
Ҳа ҳалшарагь кылсуан амҩахь,
Ласс афронтаҿ инаӡауан.
Ма избада аӡә длакҩакын,
Ма изаҳада дааԥсаны.
Ҳафа иагын, ҳашәҵа иагын,
Ҳаҟамзаргь зынӡа ҳахтны.
Қалақьк ахь уцеит ҳәа уҿынахан,
Шәҵатәык уоуамызт џьара.
Ажәцәеимааҵәҟьа ҳазрыцҳахан
Ҳаҟамзи усҟан ҳара.
Ҽнак иааигеит ҳгәыла
Моҷа, разиналых шьаҵақәак,
Урҭ ирыхьӡын «Сухум-Соча»,
Шьартәагақәак, омақәак...
Аха усҟан ашәҵамаҭәа
Далаԥшуазма аӡә ара!
Аныҟәгара са самаҭәам, –
Изгәаӷьуадаз аҳәара.
Аԥсҭазаара хьанҭазаргьы,
Имҩахымҵит уи зымҩа.
Аиааиранӡа ԥыҭк бжьазаргьы,
Иӷәӷәаӡазаргьы агәырҩа.
Ҳус ԥкымызт, ҳҵара ԥкымызт,
Ҳаивагылан бырг-хәыҷы.
Ашколқәа рышә аркымызт,
Мшаҽны еиԥш игон аҵәҵәабжьы.
Аҵара шаҳҵоз цәгьалами,
Иахьа иаҳҳәап иаахтны,
Жыгеи, ҽагеи, калами
Иаҳкын усҟан еивакны.
Аибашьра аԥсы қымқымуа,
Иааҳацрыхон ӷәӷәашәа.
Иаадыруа ахәыҷгьы злаадыруа
Ибатәӡами омашәа...
Урҭ ашықәсқәа хашҭра рықәым,
Урҭ ртәы узҳәом инагӡаны.
Аҩны уҟаз, амҩа уқәыз
Иалшом урҭ аауцыршәаны.
Хашҭра зқәым гәалашәарақәан
Ихьухьууа ицәырҵлоит ара.
Ҳгәы ҳҽанырҵоит, еилаҳәарақәак
Аӡә ибӷа икыдны рбар хара.
Амш шьаарҵәырақәа ҳашҭа
Изҭамло иахьа агәашә рыӷәӷәоуп.
Аха аибашьра шықәсқәа хашҭра
Рықәым еснагь урҭ ҳгәаҿы иҭоуп.
Иссиру поемоуп ижәытәӡоу Кавказ,
Дарбан скульптору знапаҵаҟа иказказ?
Закә баҩхатәраз иалаз уи ахаҵа ицәа,
Ахрақәа хазгалаз, еилазҵаз маҿа-маҿа?
Абри апоема ссир злаҭеикӡазеи ихы,
Шаҟа аамҭа дадтәалази иԥиҽзеи шаҟа ҵхы
Абри апоема автор шаҟа ауасҭацәа
Адиԥхьалазеи, иаҩызахарц ахьыҵәца.
Абри апоемаҿ наџьнатә аҳра ауеит Ельбрус
Ихы даланарԥшит аӷа – ацәгьара зуз.
Абри апоемаҿ ахра дадҿаҳәалоуп Прометеи,
Анцәа амца импыҵхны аҟәыҿыҳәа димыртәеи!
Сасрыҟәа ианиарҳәа уашьцәа рыԥсы ҿых!
Аеҵәа днаҵаххын икыдиԥааит, ҵәаҟаԥшьшәа иҿых...
Абри апоема адаҟьақәа рҿы ажәытә бырзенцәа збоит,
Иаауеит амшын ихыхәхәала, ацәқәырԥақәа ҭабгоит,
Урҭ ӡхыҵуеит Колхида, икаҭәоит ашьа,
Амца ркуеит ахрақәа, амца акуеит аԥша.
Ахьтәы уасцәа убасҟан иаҳцәыӡт иаахҵәангьы,
Даҳцәыӡт Медеиа ссир, Иазон лыҽӡаны
Диццеит, издырхуада шаҟа лаӷырӡ каҭәа,
Ҳаӷоу деилаҳааит уи амыжда лҵыхәтәа!..
Данлықәӡ лашьа Аԥсырҭ, Колхида аҵеи,
Лысабицәа аннлырҵәа – лыхьӡ-лыԥша мцеи...
Абри апоемаҿ Аԥсуа ҭӡы хнажәжәеит агәырҩа,
О, иахаҳахьоузеи шаҟа ԥҭеиқәаҵәа, шаҟа лҩа!
Абри апоема гәынқьуеит, иуҳәар ажәа «Амҳаџьыр».
О, Усҟан иалшон, Аԥсны ахала аҽашьыр!
Абжеиҳара ҭыкка қьаԥҭажәны ианынхаз,
Амшын Еиқәа иадыруеит шаҟаҩ рыбаҩ азынхаз...
Аимҵәацәа, ампыҵахалаҩцәа шаҟа цәгьара
Руз, еихәладырцәаз шаҟа хәышҭаара,
Абри апоема аҳәара иалагар, мап,
Ахаан иазыргылараны иҟам акәаԥ.
Абри апоемаҿ ажәларқәа ианақәыԥш рыԥсы,
Ргәырҩеи рразҟыцәгьеи наӡаӡа иарҭарц аӡы,
Ҩадатәи ргәыла иахь ишҳәыԥкыз еихеит,
Убриала адунеи ақәӡаара рҽацәындырхеит...
Абри апоемаҿ иуаҳауеит Пушкин ду ибжьы,
Дазыӡырҩуеит аԥшӡа лашәа – илахь еиқәышьшьы.
Лермонтов дышьны днеиуеит
Мартынов ибӷа рџьыҟә.
Ишьклашәиуеит ашьа аҵкьаса ашьха Машьыхә.
Енралк ир иман джәылоит, солдаҭк, шәизыԥшы,
Ашьа илыҩр дышьҭоуп
Даӷьестан аԥшаҳәаҿы.
Абри апоема аҭоурых рыцҳауп рацәа
Иаахтны исҳәоит дақәшәины дыҟан анцәа.
Аха аразҟы ссирхеит.
Жәибжь-шықәса анахьӡа.
Абӷа ӷәӷәала еиҵнахит иазшеит иккаӡа.
Лассы қыҭеи қалақьи, жәҩан ахь имеихеи,
Ахрақәа ирхалашоит урҭ иахьеи уахеи.
Бызшәахкырацәала ицәажәоит аҿҿа-ҿҿа.
Насыԥ ду змоу ҭаацәала еихнагоит ашьаҿа.
Абри апоемаҿ ажәларқәа наӡаӡа еишьцәахан,
Идыргылеит зегь ирзеиԥшу анасыԥ ахан.
Абри апоемаҿ уахьаатәалак иунаршьоит уԥсы.
Ушьапы ахькыдуҟьалак иҵхәыруеит нарҭ-ӡы.
Акалмаҳ еилашьқьыруеит, ашьауардын ҷаԥшьоит,
Абӷаџьма ртәыҩақәа ҟамаҵас еиҿакшоит.
Абри апоема ианҽҽалан, инықәлан аҟәара,
Икаҷҷоит: Ҟәбина, Кәыдры, Терек, Кура.
Абри апоемаҿ аеҵәақәа Риҵа баны ишанхоит,
Зны-зынла рыжәҩа ҭҟьаны аттаҳәа иҭаԥсоит.
Ахрақәа! Ахрақәа! Ажәҩан ҵыԥсса,
Еикәагылоуп аманыза шкәакәақәа рхаҵа.
Амҩахәасҭақәа мацәысуеит, илакьҭоит, еилыџьџьоит,
Акаҵәарақәа рахь ухаргалоит, уҿаԥхьа икаҷҷоит.
Араҟа ахаҳә ҵарқәа ирымам зынӡа ҵҩа,
Ушьапы иалалом, умааизар инужьырц азҩа.
Абри апоемаҿ ԥсра зқәым апоетцәа иит,
Рыгәҭаны деиқәышлаха даагылт ҳа ҳ-Дырмит,
Ҩ-мҵәыжәҩакны иԥыруеит аҽыҩ ҷкәын ихҭырԥа,
Уи дрылнагазеи шаҟа еицлабра, шаҟа цәқәырԥа!
Араҟа ҿыц маҭәала зегьы еилаҳәоуп,
Мыркатылла рӡара хуҵәап аԥсуа маҭәа иазшоуп..
Адгьыл ахи аҵыхәеи убарцоуп узиз уара,
Абри апоема ақәцә ухал, зегь убарҭоуп ара.
Араҟа асас-дахь дҳәынҭқаруп, дымшуп,
Уҭал, асас, ашҭа, аԥшәма дузыԥшуп.
Абри апоемаҿ аидгылара иамаӡам хәы,
Иунаргоит аиааира, уханагалоит ахәы.
Иҳаракуп, иҳаракӡоуп абри апоема ахьӡ-аԥша.
Уи ахыб рзыхшәом адыд, амацәыс, анаатә, аԥша.
Аброуп ақьиа сахьидгыл, ацәгьа сахьис,
Сара насыԥ смоуи абри апоемаҿ сахьиз!
Акосмос аҵауларахь ҳнаскьацыԥхьаӡа — хара,
Ҳгәаҵаҿ ихьухьууеит ҳадгьыл гәакьа агәыблра.
Ҳадгьыл иаагылазар зхы аџьыка ықәызхуа ҳа ҳзы,
Аԥшқа игареиԥш изыхьчатәхазеи, дадраа, иззы?
Ажәҩан – ҳзыхшаз ҳадгьыл ахыб – зшәарҭахазеи абас,
Дарбан адыд бжьы гәрамгарҭас иҳауртә иҟазҵаз?
Избан, нас, еҵәак жжаӡа инҭалар хланҵы,
Аԥсра лбаазго ракетоушәа изеилахәоу ҳаԥсы?
Дарбан, нас, акосмос Гагарин згәашә аиртыз,
Зыҽкынҵа иашьҭоу бџьарла еиҵарпапа ирҭәырц?
Дарбан иақәызкыз аеҵәақәа рхы-ргәы ахиршәарц,
Шарԥиеҵә уаҳа изымгыло наӡаӡа иҭашәарц?
Ҳадгьыл аԥсы азыламгаҩамго, иақәҭәан агаз,
Арыԥҳақәа бжьызхырц иаҿу — зхы еилагаз?
Абомба аӷраԥызжәарц иаҿу ладеи-ҩадеи,
Ауаҩ ацәгьаразоума амца зииҭаз Прометеи?
Адгьыл иблырц аума, игарц аума иҷыҷы,
Амреи амзеи нхарц аума ашҳам лҩа рҿачы?
Ирҳәоит акәты ашьыга ыҵнахит ҳәа ашьапхыц,
Ауаа ҳзгьы ирҳәарцу нас, рықәхга дара ирхәыцт.
Адунеиаҿ амч заҳҭарызеи ақәӡаара, ахҵәара,
Еинштеин ду хыла дзаҳарсрызеи адамра?
Уи акәыкәыҳәа дыҳәҳәарын, иахьа иҭазҭгьы иԥсы:
«Стеориақәа аԥысҵама нас сара мыждаразы?
Адгьыл ҟьалан, ажәҩа ҭҟьаны алыра иахҟьарц,
Адгьыл ццышәхарц, уаӷеимшхара илеиқәыблы ицарц.
Мап, сара уи зысхәыцыз, Гублыла изрысҭаз ауаа,
Аԥсҭазаара рзыласхарц аԥырра шырзыласу аԥса.»
Аха адунеиаҿы џьоукы-џьоук, зхы еилагақәаз,
Ацәгьараз рхы иадырхәоит аҵарауаҩ иҭынхақәаз.
Урҭ амыждақәа аума рыбла иабарц иԥшуп,
Херосимеи Нагасаки ҳхадыршҭырц иаҿуп.
Урҭ адунеи згәы ақәҿыӷьыз ирдыруама дара,
Ҳгалактикаҿ аԥсҭазаара шыҟам ҽаџьара?
Марси Венереи рымаӡа ҳамдыруеи нас шьҭа,
Уа ишыҟам ԥсы зхоу, ихәыцуа, измоу агәаҭа.
Ақалақьқәа зыргыло – ихьӡырҳәаго зус, зџьа,
Абаҳчақәа еиҵазааӡо – иаазрыхуа аџьықәреи, ача.
Уа шьыжьла ашәа хааӡа ишамҳәо аҟармаҵыс,
Ҽуаҩык аԥшаҳәа дшанымло – аӡышьҭа дынҭыс.
Нас ҳара ҳгалактика дгьылзар ԥсыс иахоу,
Ихьчатәыми, ишԥыкәу ҳнапала ишҭаҳархо?
Ҳадгьыл! Ҳадгьыл!
Иуӷрысны ицахьоузеи шаҟа цәгьара,
Шаҟа рыцҳара, шаҟа гыгшәыгра, шаҟа бнакра!
Аиашеи ахәахәеи еиҿаҳахьоузеи шаҟантәы,
Ақьиареи агәаӷи – ҳәашьак амам урҭ ртәы.
Шаҟа тәыла, қалақь ирбгазеи Чингисхан,
Шаҟа жәлары аныӡаазеи – рыԥсы иаԥирхан.
Тамерлан, аҳәынҭқаррақәа ықәзҵаз иӷәых,
Иџьбарара наунагӡа иазынхарц аҭоурых,
Иргылазеи шаҟа хан, шаҟа џьаама,
Адгьыл аҿы иҟаиҵазеи шаҟа оума!
Ахьӡ мацараз иқымқымуаз, амыжда, зыԥсы,
Аӷәыцәҳәы иқәиртәазеи шаҟа жәлары, шаҟа ҭӡы?
Ауаа рхыбаҩқәа рыла ашьхақәа ҵәҩанҵәы
Ихаигалон, ишьаарҵәыраха — дызхымҵуа аӡәы.
Аамҭа ԥсыцәгьа иазымфакәа иҟаз абаҟақәа
Ирбгон. Рышьаҭа ианкны иҵихуан аӡахәақәа...
Наполеон исолдаҭцәа рқьафқәа ҟаҵаны,
Бзарбзанла агәгәаҳәа Сфинкс еихсуан еисаны.
Гитлер илыцәҳар амина аҵарҵеит Пушкин идамра,
Ҽыҭрас, казармас иҟарҵеит Лев Толстои иаҳҭынра...
Виетнамаа рыдгьыл гәаҟ ахәра макьанагь имӷьацт,
Америкаа ашьаҟәада рҿашәаанӡа уаҟа имхьаҵт.
Асионистцәа иҟәыбаса иқәырҵеит Ливан,
Џьоукгьы тәоуп, рԥаҵа иалаччо, рызхара рфан.
Палестинаа адәахьы иавоуп, иӡыбӡам рызҵаара,
О, агәаҟ жәлар, шаҟа иӷәӷәоузеи шәлаӡара!..
Адгьыл! Адгьыл! Шаҟа ҭаӡоузеи уара уцәа,
Мбатә зхызгахьоу узламхәаҽызеи аиқәаҵәа!
О, аԥсҭазаара, са сурхәыцхьеит, даара акыр:
Троиа зырбгаз ракәӡам изқәырҵауа ҳаҭыр.
Гәыблыла, патула иргәаладыршәоит уи зыхьчаз,
Зхы ақәызҵаз, хашҭра зқәым аиааира азыргаз.
Аиаша иазықәԥоз рами Гомер ашәа изырҳәа,
Троианаа рами иззикыз ԥсра зқәым ацәаҳәа.
Сталинград зыблыз ракәӡам зҿаԥхьа ихырхәо ауаа,
Уи зыхьчаз роуп зыхьӡ шьҭырхуа, изызгыло абаҟа.
Атом бомба казыжьыз ракәӡам измаз аԥсынҵры,
Урҭ ирышькларҵоит ашәиԥхьыӡ, ирықәӡбоит жәлары.
«Маин Кампф» зҩыз иакәӡам зыхьӡ камшәо бзанҵы,
«Капитал» аԥызҵаз – даԥшәмахеит ауаа рыԥсы.
Абас абзиа аиааины, ацәгьа ланарҟәуеит,
Ацәгьа аанхоит ишыцәгьоу – уи зыхьчо дахьхәуеит.
Ацәгьа рыхьчон анкьа аргама, маӡала,
Хәымпалла, ҳәызбала, ҟамала, убас ԥсала.
Нас бзарбзанла, бомбала уи амыжда рыхьчон,
Иаҳзеиқәырхозар ҳәа, уахи-ҽни ирҷаԥшьон.
Иахьа иадер бџьарла ацәгьа рыхьчарц иаҿуп,
Мраҭашәарахьтәи Европа рытәӷәы ахшьуп.
Апершингқәа, аракетақәа – амҵәыжәҩа змоу,
Ӡхыганы идыргылт, европаа ишырҳәоз – мамоу!
Апрезидент Рональд Реиган дзаараны дырхалт,
Урҭ аҽнышьыбжьон аԥсцәаҳа иԥшаҳәа ианхалт.
Европатәи ажәларқәа уи ишьом уааԥсыс,
Рыбла шааԥшуаз аргама иҿеиҵеит шасыс.
Америка, ҩышә шықәса раахыс изымбац еибашьра,
Ашьаарҵәыра дуқәа увсны ицеит хара-хара.
Уа удгьылаҿ изеиԥшразаалак ҭабиак рымжыцт,
Учарҭақәа амца рыцраҵа, аҿҿаҳәа ирымблыцт.
Уқалақьқәа зныкгьы иршәырымҵац аиқәаҵәа,
Иқәымԥшыц абомба казыжьуа ҳаирпланк ахацәа.
Сталинград еиԥш идмырбгац қалақьк уара уҿы,
Қыҭак умам, Хатын еиԥш, игәырҩо зхаҿы.
Сиренак ҵәаа-ҵәаауа иахымҩыц Вашингтон,
Абла уҭамԥшыц блокадак, ирымҳәац: ӷәӷәала иқәԥон.
Америка, умал-уаа ицәыцәыз, изкәачрахаз зхы,
Шьҭа тәым напыла ирзымкыр ҟалап аԥырӷы.
Урҭ иаагылазар тәым рыцҳарала ргәышҵа рыԥха,
Аибашьра рхы иакәхшан иҭарыжьуеит џьоук рымӡырха.
Иахьа уеибашьыга ҳаирпланқәа ужәҩан ҵырхуеит,
Уӡӷаб хәыҷ лыбжьы ҵар адунеи зегь иаҳауеит:
«Сан, сыхаара, сан ажәҩан ахьыҟам адгьыл ахь сга!»
Дӷьаҵәы-ӷьаҵәуеит, илхаууашәа хыхьынтә алашәага.
Реиган ԥхыӡ ибоит илацәа ааҭаар уаха,
Аҷараҳәа иаатызшәа аибашьра ацаԥха.
Иракетақәа неиуашәа жәҩан ҵаула еиҩырффа,
Инықәццышә игазшәа Прага, Варшава, Москва.
Ишимчыз иҵикаазшәа акоммунизм ахәдацәа,
Уи зыргыло рмал ықәиҵарашәа еҩыҵәҵәа.
Сальвадори Никарагуеи ирхаирԥеит ишәшьы.
Ага аҿы амырҳәаӡакәа далгеит Гренада хәыҷы.
О, Америка, уабџьар мчқәа ахьыҟам абыкәу иахьа,
Иарбан океану урҭ ахьгылам, иԥсаҟьа!
Уеибашьыга ӷбақәа иаарӡӷасуа ацәқәырԥақәа,
Игәеигәеиуа атәым ӡқәа ирхуп еиԥхыҟәҟәа.
Ранацәа, рабацәа рхашҭны, уҵеицәа бнакны,
Шаҟаҩ адәы иқәда, рыԥсадгьыл иаҟәганы?
Адгьыл шаҟаџьара иаҵоузеи уеибашьыга бџьар,
Уи ԥсеиқәырхагоушәа цәгьа иубом џьоукгьы ужьар.
Иумдыруеи нас, упрезидент иҿыҵҟьаз ааигәаӡа,
Уи далахәмаруа ауаатәыҩса рлахьынҵа:
«Акыр иаԥсоу, сџьынџьуаа, ишәсырдыруеит сгәырӷьаҵәа,
Урыстәыла иаарласӡаны ишахысхуа ацәа.
Урыстәыла — адунеи иахзырҵәауа азҩа,
Ахсаала ианысхит, исыргылеит зымҩа.
Хә-минуҭк... Абомбақәа леишт аката-ката...»
Апрезидент ианидыр ишиамхаҳәаз аҿаасҭа,
Игәы иҭаз, ицәаргамахаз иахьӡиҵеит «алаф»,
Рональд Реиган инамырҳәара иҟоузеи ақьаф.
Ас еиԥш данизыцәгьаха, иаҩсҭаа, иаӷа,
Убз уацҳа ҳәа, иазҳәашаз димауит аҭынха.
Ицәгьамызт Реиган Наполеони Гитлери ԥхыӡ ибар,
Уи џьаҳаным мҩа дшану агәра идыргар.
Иудыруоу, дад, апрезидент — изхалаз азаара,
Уара иухҟьаны иахьа ишықәгылоу азҵаара:
«Аҟазаареи аҟамзаареи» ирыбжьагылоума адунеи,
Иццышәхарцу қыҭеи қалақьи, баҳчеи бнеи?»
Иахьа, акосмос ахь аибашьра хаугаларц уаҿуп,
Аеҵәақәа гачамкны рыбла ҵырхәуа иузыԥшуп.
Мшәан, уа уами иаагылазар имҵаныҳәо анцәа?
Уи илами излаухьчо иаарҳәны иухарԥо ацәа.
Арахь анцәа итәарҭа, игыларҭа, имӡырха,
Аибашьра ҭоужьырц уаҿуп хацәнмырха.
Ужәлар умжьан апрезидент, ирықәумыршәуашәа ахәыц,
Аамҭа инхаз ухы иархәан, угәы уҭахәыц.
Иҟалап уара иуҭахызар, уанхаларц аҭоурых,
Европа агәыцәҳәы иқәыртәан, ауааԥсыра аных.
Аха иудыруаз, иажәымҭа ишахарҵо аӡахәа,
Ацәгьа зуз – адгьыл аҿы џьаргьы ишгылам ибаҟа.
Иахьа апланетаҿ иҟам ҳаԥык, ма гҿаҩрак,
Аибашьра ахьзымнеиуа, уахьтәаша уҽԥхьак.
Убри уазхәыцрами, нас, апрезидент ухаҵкы,
Урыстәыла аибашьра анцоз, амца анакы,
Уҭаацәеи уареи хысбжьы шәмаҳаӡо акурорт аҿы шәтәап,
Шәыԥсы шәшьон, шәнаҳәы-ааҳәуа, амшын шәҭан.
Уи аамҭа, икаҳаз аҵәца еиԥш иԥҽит ихәаш-хәаша,
Угәы иаанамгааит амҟәыба аӡы аанагоит ҳәа есымша.
Иахьа шәаалаган аибашьра анапқәа анԥшәыртла,
Иудыруаз, Америказгьы инеихашәы ишыхәла.
Иашоуп, Америка иазургылоушәа акосмос ҭӡы,
Ракетак амԥын изымнеиуашәа, иакәуршазшәа акәылӡы.
Ужәлар аҽнышьыбжьон икаужьуеит еиқәжьа,
Угәҭакыҵәҟьа уҵәахуеит инҭаршәны учықьмаџьа.
Аха аҵыхәа бабаӡа иааԥшуеит уара ухықәкы,
Аҭак ҟауҵар сҭахуп, апрезидент, сызҵаарақәа акы:
Са излаздыруала, уара удагәам, улашәым,
Ушьамхқәа ҟәарҟәаруа, шьаҿак узыҟамҵо уажәым.
Нас иубарауазеи иҟоу унаԥшны – ладеи ҩадеи,
Шаҟа иссиру адгьыл – ӡиаси мшыни, гаҿеи шьхеи.
Уазхәыц, ауаатәыҩса ирхыргахьоу шаҟа гәырҩа,
Урҭ анысхьоу шаҟа шьаарҵәыра мҩа.
Адгьыл алыра иахагьежьларц игәырӷьаҵәа,
Жәҩан ҵаулаҿ иаадыртхьоу шаҟа еҵәа.
Нас, зқьышықәсала издынҵәало ирчаԥаз ауаа,
Даргь налагәан, хыҭҟьарак иаургарц уаҿуп — ихшьаа.
Сара стәыла, апрезидент, изхукаауа азҩа-цәа,
Америказ иаагылазар иҟанамҵац зынӡа цәгьа.
Ҳара ҳанхоит ҳанҵуеит, атәым илаҳҵом аҵәы,
Аха иудыруаз, ишаҳамуа дҳалакьакьар аӡәы.
Ҳанасыԥ баҳча шьха рҩашушәа еилашит,
Хыс-бжьык ыҵмҩӡакәа ҩынҩажәантә ишәҭит.
Уҭахызар ҳашьа уааи, ҳара ҳазҿу ба,
Араҟа аҭынчразоуп изеилашуа ацәқәырԥа.
Уара умаац ахаан, иуздырам са с-Аԥсны,
Аԥсуа шаҟа дгәырӷьауа – уаниҭаа усасны.
Иумбац уара Риҵа, Афон Ҿыц аҳаԥы,
Шәы-шықәса зхыҵуа шыкәашо – адгьыл иахьмырс ршьапы.
Уара иузеилкаауам ҳажәлар риашьара закәу,
Уи закә мчы ӷәӷәоу иамоу, иазҭоу закә гәыу.
Апрезидент, узлахаз ацәқәырԥа хәашьыра уалҵ,
Иахьа убри ами ужәлар рҿаԥхьа иуду уалс.
Ҩ-нызқь шықәса аҵыхәтәантәи акәаԥ иазԥшуп,
Аԥсы агәыҵахо акаҵәара ахалара иаҿуп.
Ауаатәыҩса гәыӷуеит аибашьра мцабз ахьымс,
Ианырхып ҳәа, акалендар аҵыхәтәантәи абӷьыц.
Аконтиненткәа рҽеимада, ашьапы иқәгыл адунеи,
Ианазгәарҭо ҩ-нызқь шықәсатәи аиубилеи,
Ажәларқәа зегь нҩналан ирзеиԥшу ахан,
Апрезидент, иухҟьан Америка авамхааит аган...
Еилашуеит, еилаҵәоит аҭынчра иазықәԥо рымч,
Еиҳа-еиҳа идырлашәуеит аибашьра зҭаху рымш.
Нас, аҭынчра рҩаш, ухышхыцәан улеи, уеилашы,
Атышахь ирбылгьа аибашьра гәылшьап, ихәаҽы!
Иазхоуп шаҟантә иҳархәашьхьоу дгьыли жәҩани рлақҭа,
Даҽа еибашьрак ҳанармыжьыр ҟалап урҭ шьҭа.
Абри шәазхәыц, ауаа, амҩа шәкы аиқәаҵәа,
Наҟ ихышәҵәа, абџьар иаҵхарц иаҿу анацәа!
Сара сгәы иалоуп, ааи, ихьаазгоит цәгьа,
Шәҟәы бӷьыцк ианны иахьҳамам иахьа,
Дырмити Самсони раԥхьаӡа еиқәшәаны
Еибырҳәаз — рыгәҭыхақәа аартны.
Аха, уи сҳәеит ҳәа, идыруп акы —
Урҭ еиқәзыршәаз анасыԥ, агәҭакы
Аԥсуа жәа шакәу, уи алахьынҵа
Дара усҟан ишырӡбыз аҵыхәтәанӡа.
Уажә избо џьысшьоит: Аҟәа ашьха урҭ
Иаақәгылан, ирӡӷасуа анаатә, аурҭ,
Герцени Огариови реиԥш, лабҿаба
Инҭагыланы ишыруа аҭоуба:
Аԥсуа сахьажәа хамгалакәа ахәы
Ихьаҵран ишыҟам – ишеиҭамсуа ргәы...
Зқьи жәышәи жәаҩа шықәса,
Адунеи Агәашә иаалагылт ашьаарҵәыреи ахҵәареи.
Актәи адунеизегьтәи аибашьра хлымӡаах
Иҟасҵарызеи ҳәа, мамзар иауҵаах,
Уи амагә гәырԥ бжьы алымҳақәа ҵхуа,
Аҳәынҭқаррақәа ахәлабгарц ац хуа
Аҿаанахеит. Европа инахатәеит ашәшьы.
Уи хәааит, аха изаҳада абжьы?!
Ажәлар маҷқәа, урҭк рлахьынҵа, рразҟы
Иаакылагылт ашәарҭа бааԥс аҟырҟы.
Абас ажәларқәа рынасыԥ ахац ианакыз,
Уажәымзар-уажә ақәӡаара ианаҿакыз,
Иангоз абжьы: азинқәа зегь рымҩа шәшәаҳа!
Аԥсуа шәҟәы адунеи иқәлеит, имшәа-имырҳа.
Дырмит иҭижьыз абри ашәҟә хәыҷы,
Ишҩаҵшәаз иарҵысызеи шаҟа мчы!
«Ахьы хәыҷуп, аха уи цоит шәкы» —
Абри ашәҟәы азы ирҳәазшәа абоит са сгәы
Аԥсуа жәа нбанла ианцәажәа шьыжьык,
Ирҳәоит уи аҽны ҳажәҩан ихыҵт ҳәа шәшьык.
Аҵеи данилак, ишхысуа еиԥш аҩнаҭаҿы,
Самсон Ҷанба иакәзар ихысыз, нас днақәтәан иҽы
Аԥсны далагьежьны ирылазҳәаз жәлара?
Иҟалап зегь раԥхьа иара иакәзар, иара
Уи адаҟьақәа аттаҳәа еихзыршәшәаз,
Шәгәырӷьа сыжәлар! – ҳәа, ажәақәа зҿашәаз,
Зызхара иззамыԥхьаз, иззымкуаз зызхара!..
О, раԥхьаӡатәи аԥсуа шәҟәы умҩа газ хара!
Дырмит Гәлиа ҳсахьа жәа ашьаҭа кны,
Аҩн ду аргылара даналага инаркны,
Дуасҭа ҟаза дуны дааивагылт Самсон,
Урҭ еидарак еицаҵалт, ԥхьа еиццон.
Акыр шықәсқәа ирзымдырӡо ааԥсара,
Афронт иаҿагылаз солдаҭцәан дара.
Шаҟа иааира ргаз, ицаз шаҟа ԥхьа,
Дарбан уи ахә зшьараны иҟоу иахьа?
Урҭ рџьабаа ду верслагь иузшәом,
Иузыкапануам, бӷакы иқәҵан иузгом.
Ҩ-шьауардынк – Аԥсны аҵеира иаԥсахаз,
Ажәлар ирылҵыз – жәлары иргәацаԥхахаз.
Урҭ рашәа, ражәа ссиршәа ихдыркит,
Ԥхьа изгашаз аҵеицәа ӷәӷәала иддыркит.
Абас еиҭаҳәаны, еихаҳауа ишаауаз,
Ҵхыбжьонк, ԥша-цәгьак – аиаша ҵызшәаауаз,
Ҷанба иуада илыҩнасын, цәгьала иҩнаԥшит,
Инапҩырақәа арҩынтит, исаркьа ԥнаҽит.
Ишәҟәқәа ҭрыҩрны иқәнажьт ахыӷәра.
Иҩнагьежьт, иҩнахынҳәт, иқәлеит алаӷәра,
Еимдеит, иҿнажәеит саԥаҭи цаԥхеи.
Ашәҟәыҩҩы икалам наӡаӡа еибахеит...
Иҟалап зегь реиҳа ибӷа иаҵасзар абри ахҭыс
Дырмит, краамҭа ишьара дзықәымло уи нахыс.
Иҟалап Самсон иццазар, аҩыза идыр,
Дырмит ииҩран иҟаз аҩымҭақәа акыр...
Аха шьыжьык Самсон ижәлар рахь дхынҳәит,
Иҩымҭақәа ргәашәгьы аҷараҳәа иаатит.
Ашәҟәыҩҩ ду шәышықәса ихыҵра ҳанаԥыло иахьа,
Ҳарҭ абра иазгәаҳҭарц ҳахәҭоуп ҩаԥхьа,
Дмааиуазаргь Дырмит, убас аиубилиар ихаҭа,
Урҭ реиҩызара ду иарԥшӡоит ҳа ҳныҳәа алакҭа.
Амра хышәҭны иҭалеит ԥшьаала,
Ацыԥхь кәалкәаџьо исыдыҷҷало,
Чаирҭак салҟьа снеиуан снеи...
Сҿаԥхьа хҵысҭак цәырҵит, еи!
Зназы ҳамҭак сааҭгылеит,
Нас ахҵысҭа снахагылеит,
Адыхҳәа сынкаԥеит адәахьы.
Сыгәгьы иабеит, аҽырӷьы
Мчык гәырӷьаҵәа,
Иалалазшәа сцәа.
Амҩаду сназынгылаз,
Џьарак аҽазнымкылазт,
Иҟәашккараӡа ахаҿы,
Илбаауеит аԥшаҳәахьы.
Иахьнылбааз иахьыз жәбеит,
Аӡара ааихнаҵәеит
Чоу аӡиас лаӡӷасын.
Еиӷьымзи, абра иаанҿасыр!
Аха аратәи ауаа ргәыжәла џьбароуп.
Инеиуеит ижәылан.
Аԥсабара амч раӷәра наҿакы,
Иадырҟаҵоит иаарҭаххо зегьы.
Иадыруазма, Чоу иагәаԥхоз,
Уи амыжда аҽшарххоз,
Иамырҳәакәа анс-арс,
Иааныркылан — ажәҩа нҭарс,
Рымҩа аӡара еиԥыршьт,
Ацамент багьыр нхыршьт.
Сыжәлар рымч сгәы шьҭнахуа,
Снадгылт ацҳа.
Ацәқәырԥа аҵашәахуа,
Иаҵкьасан иаҿын ацара.
Икыдхаҽалон ҽаџьара.
Ацҳа анаҩс, иакәаҽ ахы,
Шәҭылеи жыцлеи аҽҭаҳәҳәаны,
Агәы еиласрашәа акы абар,
Баа хыжәжәарак гылоуп, абан!
Аха уи атәы ҳҳәап уашьҭан.
Абаа аҿаԥхьа ашьацраҿ дтәоуп ҭаҳмадак.
Хланҵ иҭатәоу Чоу аӡиас ацәқәырԥа
Шышлоу дышлоуп ихаҭа,
Илабашьа ԥынҵа џыр
Ҩызара изызухьоу акыр,
Ҟарулра изнауашәа,
Ихагылоуп еиқәшәшәа.
Аҭаҭынжәга иҿаку
Иҩашьом игәы ишаҭаху,
Алҩа иахылҵуа шлаӡа,
Аҳауа иналалоит ихьанҭаӡа.
Ибаӡом иааигәа сышгылоу.
Ихысхьоу ашықәсқәа шҵаулоу,
Иҵаулазар ихәыцрақәа уажәы?
Иҭынчра сзеилагом игәыӷьны.
Аха исхарам сара акы,
Ихаҭа сгәеиҭеит иаразнакы:
– Хәлыбзиа! – Ашла иҿаԥхьа
Схырхәеит, аҳаҳаи сеиҵамха.
– Бзиа убааит, дад! –
Ҳаибадыруазшәа аханатә,
Иаасымихит снапы.
Нас еимидеит схы-сҿы.
Уи иансыдиҵа атәара,
Саргьы салагеит мап акра...
Амра ахра ианахшәа,
Цыԥхьык аанымхеит алушәак.
Аԥсҭа неимазакны зынӡа,
Аиқәара ҭатәеит ижәпаӡа.
Шьҭа иубарҭан ишыхәлоз.
Аҭаҳмада сназыхҭыгәлаз
Рацәак иажәа мроу,
Сызусҭоу, схы ахьхоу
Еиликааит иаразнакы.
Нас даахәыцит ҳамҭакы.
Сара имырдыркәа сышшанхаз,
Схы иасырхәеит аамҭа инхаз.
Сҽынкажь сиҳәеит иара,
Исеиҳәарц иахьа абра
Ҳзымҵатәоу абаа аҭоурых.
Уи ижакьақәа днарых-аарыхт.
Нас имҳәакәа анс-арс,
Ацәажәара дналагеит абас:
Акыргьы иҳаҟәгоуп, иҟан аамҭак,
Аамҭа – иибаша ҳаӷеиҭа!
Бақьҟан иаланхоз жәларак
Иаадрыхуаз шықәс наҟьак,
Абри абаа ианаӷрабгоз.
Абаа ахаҭа аргылара
Ҳара ҳакәым, агәылара
Инхозгьы адыргалеит,
Ҳцәа-ҳжьы надхәашалеит,
Иҩарха икаҭәон ҳаԥхӡы.
Уи ихнарҵәази шаҟа ҭӡы.
Изыргылаз авсны ианцоз,
Рыгәқәа ҭыҵны имцоз,
Ирызҳәомызт «ҟыҳы».
Издыруада, аҩны ахы
Дцәырҳар ҳәа иацәшәаны,
Аӡәырҩы авсуан ирҳаны.
Имазкуаз џьара акы
Дҭаирԥшуан мбатәы.
Данихуан, дахигон зынӡа,
Иӡбахә ахьымаашаз хараӡа,
Дыхирхәашалон наҟ амшын,
Уа инаргоз амыхьтә изыԥшын.
Рдашьхәа иқәиҟьазеи уи шаҟа,
Шаҟаҩы аԥиҟьазеи ргәыхәтәы;
Шаҟаҩы ирҿыҵихызеи рҿаҵа,
Шаҟаҩы, иреиԥшыншьалан ауаса,
Иҭиизеи, рыԥсадгьыл иаҟәга
Дынхон ррыцҳара иӷрагәа.
Ихы раҳан, хыхь дыԥшуа.
Ажәҩан наҟәцәазшәа абон игәы,
Дшәон уи иаҵакшар ҳәа ихы.
Аха есымша аҿаҵахәы
Ауимахыз иара.
Иазаан азаара,
Иаацәырҟьеит аԥсра.
Уи ажәакгьы инамырҳәеит,
Даман инҭахәаша ицеит.
Аха аҭауад иԥсра
Иаҳзеицәахеит ибзара.
Бақьҟанаа дула-хәыҷла
Иаҳзыҟалеит мыш-мыхәла! —
Сажәабжьҳәаҩы абра,
Аргама ишызбоз сара,
Гәаӷк неиҿаҵәеит ихыхәхәа.
Даақәыԥсычҳаит ахәхәа.
Днышьҭаԥшит ҵаҟа.
Ихигахьоу шаҟа
Иқәыӷәӷәоз ихьанҭаӡа!
Аха дтәан уи доумаӡа.
Са сӡырҩуан, сӡыӷәӡа стәаны.
Зҵаарак исҭомызт игәыӷьны,
Сыбла ҭраа сизыԥшын сшыԥшыц.
Ажәабжь зҳәара даҿыз
Ицәышьацәхныслар ҳәа сшәауа.
Ус иҽеибыҭо, иҽрыӷәӷәа,
Сажәабжьҳәаҩ ацәажәара ҩаԥхьа
Дналагеит игәы ҭыӷьӷьа:
– Ишысҳәахьоу еиԥш заа,
Агәаҟрақәа еилараа,
Иакымкәа ҳаԥхьа ишьҭалт.
Ажәлар рҭыҵт Дал, Ҵабал.
Аҭауад – ҭауадаа ргәылымҵәах
Иԥсра ҳҭанаргылт ахлымӡаах.
Усҟан аамҭа ӡынран.
Шьамхахьы асы шьҭан.
Иҵаауан еиҟәжәаны.
Алакыҵа ҵыршәааны,
Амш иаҿыҵуан ашьа,
Иулнацҟьаауан ахәча.
Аҟәантәи дааргон аԥсы:
Хацәала-ҳәсала аҽны
Арха еизеит ршьапқәа хтны.
Ирыхәҭан ус ҟарҵарацы.
Уиала урҭ убра
Ргәы ишалсыз аҭауад иԥсра
Ирындырԥшуан зегьы.
Адыԥҳәа иркыдсылон рыгәқәагьы.
Бадра Ажцба, уара уаха
Зыҩны уцо иабду — деилыхха,
Деилаҳәа деилаца,
Уа дынкылст дкалаӡа.
Ихтымызт уи ишьапы,
Омашәа ирбеит џьоукы
Аф исааит, еиӷьын дмааӡар,
Иҟамлоз ма ас ҟаимҵар!
Абас неибызҳәаз ҟалақәеит,
Згәы иахәазгьы рацәаҩхеит.
Аԥсы дыкҿан мчыбжьык.
Амала, даҽа аҷык-аҷык
Даакҿахар, уи амишәан
Иҟаларын иаҳирҳәар аман.
Аҭауад иԥа еиҳабы Расых,
Дықәгылан иаҳәа ҭых.
Ианеилгақәа, ргәырҩақәа ԥхьак,
Бадра дааиԥхьеит ҽнак.
– Ааит, уара алахша,
Анхаҩ ччиа, иузҭада алша,
Саб хазына даныԥсы,
Еилаҳәа-еилаца ушьапы,
Уқәлартә еиԥш адәы? –
Инашьҭархх аҟамчы иҟьеит уа.
Бадра дшанхеит, дзазауа.
Азалым изаламыкӡеит ицәа.
Иҳәеит: «Сықәырҵааит сеихҵәа,
Еиӷьуп жәлары идсырбар,
Анхаҩы ишимчҳауа алаба!»
Абасгьы иҳәеит, иҟама ааҭых иҟьеит.
Дықәиҵеит аҭауад деихых.
Нас абна тоура иҽаҭа дцеит,
Ишьҭамҭакгьы рымбаӡеит.
Иубеит ҳәа иубаз еицәа,
Бақьҟанаа ҳцеит ҳлеиқәынҵәа.
Иҿыцҳҳараӡа еиҭах
Иаҳзыҟалеит ахлымӡаах.
Уи ашықәсан ианеиҵаха,
Еихык-еиҵык еиҵыхәхәа,
Иҳалыргеит ӡәырҩы ара,
Ҭыԥс ироуит адамра.
Дԥазаҵәын Бадра ихаҭа,
Данырзамыркы уи каҭа,
Расых иеиҵбыз иашьа,
Дааиԥхьан аҭырқә-ԥашьа,
Бадра иуа-иҭынха
Еидҿарҳәалт еиқәырхха.
Абна илаз рҭаацәа
Шықәӡааз, ишыхҵәаз,
Ишахыргоз анраҳа,
Имшәа, имырҳа,
Агаҿахь икылст,
Наҟ-ааҟ еиҿахыст.
Аҭырқәцәа ӡәырҩы убра
Рыбаҩ ықәхеит аҟәара,
Наӡаӡа ицеит инкылаӡ.
Бадра иашьцәа ивагылаз
Фырхаҵала уа иҭахеит.
Ихаҭа дыхәны даанхеит.
Абасала, имч мырха,
Бадра игәакьаз, иҭынхаз
Аӡә даанмыжь, инеидыҟәшәал,
Амшын ихдырхәашалт.
Ицеит ашықәсқәа жәаба.
Иҟамызт Бадра ихабар.
Аамҭа хәылакха ицон ишцац,
Иҳазнауазшәа цас.
Аԥсҭазаара иацәыӡны насыԥ,
Иазылагаҩагомызт аԥсыԥ,
Асапын зыҵшьым ауардын
Шҿыжуа еиԥш, аҿыжра иаҿын.
Аха аԥсҭазаара цон ԥхьаҟа.
Аԥсҭазаара иузахаҵом аҟәҟәа.
Аԥсҭазаара узынкылом бзанҵы,
Иузынкылараҳа ҳарҩаш, ҳӡы.
Аԥсны ашьхақәа рыгәҭаны,
Хра дук ашьапаҿы
Аҽкыдрыӷәӷәал, аҽыԥхьак
Игылаз мҳарак,
Амра нӡаалоны хәылԥазык,
Алҩаҵә ахылҵит изазаны.
Уи ахәлыбыҽхаз ауаҩ убра
Ашьапы икит ахәышҭаара.
Бадра Ажцба иакәын уи,
Иаӷа ицасгьы днымхар имуит.
Уижьҭеи ашықәсқәа кыр цақәеит.
Ииаӡааит, ибгеит, ихыжәжәеит
Усҟантәи аамҭа, абри абаа
Шыхжәаз еиԥш, ишцаз еиԥш еиҟәыжәжәа.
Ишубо, уажә Доу
Иҭырҭәааны иҭанхо
Ажцбақәа рылоуп ирацәаны,
Еиҭаҳәан, игәырӷьахәны, инаӡаны
Сажәабжьҳәаҩы зҳәара даҿыз
Сатҟәеит. Стәан сахьхәаҽыз
Исымаӡамкәа қәацара,
Сақәымшәо иҭашьа зҵаарак.
Ишылашьцаӡоз гәеиҭан иара,
Иажәабжь хыркәшо даҿын аҳәара:
– Ииаӡааит рыцҳарала аамҭа иҭәыз.
Жәлар рынасыԥ ишырҭахыз
Џьоук алахәмаруа, инархо-иҩархо,
Ирҟаҵымаҵуа, еихәлархо
Ирыма ианықәыз адәы.
Иҟам уи аӡбахә уҳәартәы,
Уи аамҭа, изыртәоз ҳшьа.
Аус аауан, иҳамамкәа џьшьа.
Анхаҩ рыцҳа – анхаҩ гәаҟ,
Ирацәаҩын игәҭасуаз наҟ.
Иара иаҵкыс амч змаз
Дииааир – абна дас
Дцон, иҽеиҭон аҳаԥы, –
Дааҭгылт сажәабжьҳәаҩ ҳамҭакы.
Чоу аӡиас абжьы шгац
Игон. Амза ахьыбжьаӡ
Здырхуада – иҟамызт ахабар.
Ахәы иныхшәеит абан, абан,
Машьынак аауеит иҿҟьаса,
Алашара ыланарҷҷеит афаса.
– Ҳаи, дад, уаха уаанымгылозар, уеиха,
Иааиуа амашьына нкыл,
Сажәабжьҳәаҩы дҩагылт.
Ҭабуп ҳәа иасҳәеит икарҵәаны,
Абаа аҭоурых ртытны
Иахьсеиҳәаз абри абырг,
Сиеиԥшыншьалан иқәла-идырк.
Нас еибарӷәӷәеит ҳнапқәа,
Сара снеиҿаԥшит сизгәыкуа.
Иныжьра сҭахымкәа слак-ҩакт,
Нас снаиԥыршәан, снапы сҩахт.
Амашьына адыхҳәа иаангылт,
Абӷа ҟьаҟьа са снангылт.
Нас инасыҵҟьан иҭҟьаны,
Аҿынанахеит аҳауа цқьаны.
Ус сышхәыцуаз, амашьына сзықәтәаз
Нхалеит амарда кнаҳа изҿаз.
Ахәы ақәацәрахьтә ҵаҟа
Еилаарцыруа, иԥшӡаха,
Ахьыблақәа еикәаԥхо,
Аҩхаа иҭызбааит Доу.
Убасҟан акәиц ҭаԥсан ар рычуанк
Сынҭаԥшызшәа сгәы иабауан.
Схәыцуан анкьа анхаҩ гәаҟ,
Ҭауадаа ишьҭырхыр игәаӷ,
Дырҿагылан дахьықәԥоз аҭыԥ,
Игәы еиҟәыҷҷо, ихәлахо иԥсыԥ,
Ҭауадаа иахьырҭахыз илашьцазарц зынӡа,
Иахьа афымца лашаӡа,
Иҭатәоуп аҽахьыкӡа.
Шьҭахьҟа схьаԥшит сыбла ҭраа,
Сажәабжьҳәаҩ, дынсыжьт шьҭа хара.
Ҭоурых романк сызхара,
Сзамыԥхьаӡакәа исцәынханы убра,
Саауазшәакәын ишабоз сгәы.
Бнаршәыра ирымбацызт ауаҩ ишьҭа,
Амҩахәасҭақәа ҿҟьаса ауаҩы ишьҭан.
Абахәқәа ӡырҩуан рлымҳа кыдҵан.
Аԥсҭҳәақәа акыӡӷы ишкыдыз икыдӡан
Аҭынчра газго аԥсҭақәа ирҭажьын.
Арҩашқәа заӷәра зҿамыз рашьын,
Ӡынгьы ԥхынгьы ихьшәашәаӡа аҩхаа иҭысуан,
Ааԥынра иҵнарҟьар, урҭ рыҭра иҭыҵуан.
Агыгшәыг гәата-бӷата абна илан;
Ишәомызт иҵашәапҳәа шәарыцаҩык ила.
Ауаҩы изыгәышьуан аратәи аҭыԥқәа,
Ахрақәа қәыԥсычҳар ихалон рыԥсыԥқәа.
Адыд бжьқәа абахәқәа еимардон,
Аҩхаа ҵаулақәа абжьқәа лбаардон,
Аҭынчра хаҳәхон уаҟа иаразнак,
Аҭынчра ҟалон адунеи иазнан.
Аԥсабара иауамызт ауаҩԥсы имаҵ,
Ашәарыцаҩ шәарыцаран гәҭыхас имаз
Издыруамызт ашьхақәа маӡа дук ишаҵаз,
Ишыҟаз ашьхақәа каххаа иарлашарцаз,
Абла еиқәаҵәаӡа хаҳәык иԥыхьашәаргьы
Давсны дцон, ус ҟашәҵозар акәхарын шәарҭгьы.
Аха ҽнак данҭанасы аҵла ду амҵан
Алҩаҵә ҩашьҭны еиқәиҵеит амца.
Ахаҳә еиқәаҵәақәа ҟаиҵан хчнызас,
Амҿқәа леиқәыблы ицеит данрыҵас.
Аха ихәажжаӡа иаанхент ахчныза,
Аҵх лашьца иаларшәын ашьҭыбжь мырза,
Икәеицеиуа ашәарыцаҩ ибла ихыԥшылон,
Иаб ихәышҭаареиԥш дарԥхон, иншылон.
Ашәарыцаҩ дацәымҩашьо дарԥхон, идырт убасҟан,
Ахаҳә еиқәаҵәақәа ишдырлашоз иԥацха.
Уеизгьы ахаҳә еиқәаҵәақәа рымаӡа
Ашьхақәа иҭаҵәахны ирымаӡан.
Аамҭа цон. Амаӡа ашәшьы ахыҵуан,
Ахаҳә еиқәаҵәа ӡәырҩы аиԥхыӡуан.
Хьаас ирымазшәа ҳмал ахьҳазгәамҭаз,
Иаҳхысыз ашәышықәса зынӡа анҵәамҭаз
Ҽнак рышьҭыбжь мырза, Тҟәарчал ақыҭан
Иааит џьоукы, абрагь сахьа рыҭан,
Ржьаҳәақәа, рмаганақәа ирҿыддит амца,
Рнапсаргәыҵақәа ирыҵалеит амса,
Уа аус руит урҭ ишахәҭаҵәҟьаз,
Ирыԥшаарц амаӡа аԥсы ахьҭаҵәҟьаз
Ахаҳәқәа, амақьақәа рыхқәа тарҷаҷа,
Адаҷ лыхәҭа икылырхуан агәӡа, аџьаџьа.
Аха амаӡа аҽырнаҭомызт
Ус аламала аҽаанырԥшуамызт, уҭанарԥшуамызт ала,
Амаӡа уаҳа ԥсыхәак анырзамҭа
Ихьагәгәа наҟ аҩныҟа рцамҭаз,
Ирӡбит аҵыхәтәаны рхы иеидкыла
Ԥсыхәа анырмоу, ргәы анкыдгыла,
Наџьнатә абри адгьыл иамоу аԥшәымас
Иларҳәеит: «Иҳацшәыԥшаа, ахәҭак шәа ишәымаз,
Ҳаԥхьа шәнагыл, ашьха-уаа шәҳаԥыза,
Амаӡа ааҳарԥшып, ацәа иҭарӡыӡа!
Аӡә дубап уи ажәа хԥара ихнахыз,
Ҽаӡә дыҵҟьеит, уи ихы ихнахын;
«Ҳашьхақәа рыхә ыҵызхырц еимыздақәо,
Иҳамбароуп, зынӡа иламысдақәоуп!
Урҭ рҩызцәа рами иаазгаз ажьҭаацәа ,
Арашәацәа ирықәыртәан аҩсҭаацәа
Иахьааиз имцаӡеит, иаанхеит.
Аҵыхәтәан урҭ ҳа ҳзы ишанахеит...
Иҳаздырам ргәы иҭоу абарҭ иаазгьы
Рхы иадырхәааит ҳа ҳаламыс ҳа ҳҵасгьы.
Аԥсны абеара атәымуаа аламчароуп,
Ахаҳә мцазар ҳа ҳзы икаҷҷароуп!
Абас наҟ-ааҟ ианаҿыз аиндаҭлара,
Џьоукы аҿын, ахаҳә аӡбахә артлара,
Џьоукы тәан, иаҿын аҭаҭын ахара,
Ахаҳә мра аӡбахә цон ахара.
Тҟәарчал иааз «асасцәа» еиԥхеибаҵа,
Арацәа уаҳа уаҩы ианимбаӡа,
Ицарц ргәы ишҭаз наҟ ихьагәгәа,
Уара идырх, иахьакәу уа,
Иахьналагылаз ашьха ҳабла,
Инҭаԥшит арацәа еиқәаҵәа абла...
Мистер Џьеферсон деиқәараха
Дтәан деихашәны,
Дҟамлац уи дгәырӷьа-ччараха,
Дҟамлац ихшәаны.
Ссиршәа ицәгьоуп иҿаԥшылара,
Иибаша уаӷоу!
Ицәшәаӡыӡоит агәылара,
Дагьырҭахцәам иҭынхоу.
Мисисипи аԥшаҳәеиужьра,
Имал амоуп иҵәахны,
Иусуцәа ыҵоуп «аурычра»,
Иҟамлац иршәны, ирханы.
Рзыҳәа иҟам афара-ажәра,
Иаҳәоит ча-ҿаҵак.
Заа ирыдгылоит ажәра,
Ҿарак ҳәа рымбаӡац.
Џьоук адгьыл ицәыҵоуп,
Џьоук асуеит анышә,
Рцәа блуп, рыбжьы цоуп,
Џьеферсон рынасыԥ иҷышәт.
Иеиқәылар амал еиларҵо...
Изхаша ада ак нмыжь —
Егьи алаижьуеит
Џьеферсон Мисисипи аӡмыжь.
Рџьабаа мцураш ак рзалам,
Дара рзыҳәа иашоуп.
Џьеферсон ибзаурала
Аӷарра рхьыршоуп.
Иҭахым ажәларқәа реилацәара:
Идыруеит, иусқәа еиҵанаҟьоит.
Џьоукы рцәеиқәаҵәара
Еиҳараӡак иахирҟьоит.
Иахьа дтәоуп дныӡбауа,
Дасуеит ақадақь:
Сер, ауаа еиқәаҵәақәа шызбауа...
(Ҵабыргуп, исҳәом иахьабалакь)
Исамсал-самсалӡа, абааԥсы!
Ихынҳәуеит сгәы.
Урҭ аиԥшуп сара сзы
Еиқәаҵәоу ацгәы.
Рхахәқәа еиқәаҵәамлаҳӡа
Насгьы ирҳәыхуп!
Иубоу, амра ишарса,
Маҭәақәакгьы ршәыхуп!
Рқьышәқәа ҟәанча-ҟәанчаӡа,
Рхаԥыцқәагь шкәакәахуп,
Абанҭгьы ирҳәоит иԥхамшьаӡо:
«Ауаа ҳрылахәуп».
Сер, – ааҭеикит Мистер Гарри, —
Иахьа сгәы уахәоит цәгьа,
Араԥқәа нанамгеи ӷари
Абас уахьрыхцәажәо «угәы ҭыӷьӷьа».
Иудыруаз иаҳзааишьҭит маҵуцәас ҳәа,
Жәҩан ҳарак иқәтәо анцәа.
Аха саргьы иџьасшьо, цасҳәа
Ишԥаиреиқәаҵәеи рцәа!
– Абзиара збаша, мистер Гарри, –
Дцәажәоит Џьеферсон, –
Ҳара уаҳҟәыҵ, ҟармеи ҵари
Ргәы иахәоит урҭ иаҳзеиларҵо.
Сымаҵ руашәа арацәа ԥҽыхақәа,
Убас ауп сгәы ишабауа.
Исгәалашәаз, сыгәҭыхақәа
Сахьтәоу иртытуа:
Џьони, Џьони иҽкынҵауа,
Исыхьчоит ҳәа аҭынчра,
Ақьаад ауаа рнапқәа ранырҵауа,
Днеихьеит акырџьара.
Акризис акәын абар,
Иҵнакаауеит ҳахәдацәа,
Уи зхәаҽуа ҳмыӡбар,
Иудыруаз ҳшынҵәа.
Ҳаилацәажәахьеит ҳхы неилакны,
Ак анҳалша, идыр ҳшыҭхаџь!
Мистер Гарри, зымҩакы
Аус азу, уԥаџь-ԥаџь.
Сер, нас Џьони дхәыҵашьтәупг
Ҳус даԥырхагазар лабҿаба.
Ааи, амала заа ихәыцтәуп,
Дызлаҳкша џьара ҿарԥак.
Аҭынчраз ақәԥаҩ, дыркит ҳәа
Ахьӡ ҳхымлароуп.
Ҳақәухит, адәныҟа иануҳәа,
Амарџьа, угәы уҽанызароуп.
Мистер Џьеферсон, убри сара
Иҟалозар исыдышәҵа иахьа. —
Гарри днықәиеит ахыӷәра
Иӡбырц Џьони дызкыша ацәҟьа.
Еидыҽхәало инеидтәалаз,
Абас ианаҿыз аҳәара.
Џьеферсон иԥсы иалаз
Иԥҳа аиҵбы игәазҳара,
Излаӡам заб итәы,
Ихамҵаӡакәа иҳәатәы,
Араԥ ҷкәын Џьони
Даниццаз ҵхыбжьонми!
Иқәыԥшу ҩ-ҳәыҳәк иреиԥшха,
Џьонии Мерии еидтәалоуп.
Урҭ арԥшӡоит рқәыԥш-цәа,
Икәеикәеиуа ирныԥхалоу.
Бзиа ишеибабо аҩыџьа
Иуадаҩуп аҳәара.
Агәыкра ианаҩыча ,
Изеибабом ргәазхара.
Аӡә деиқәаҵәоуп,
Аӡә дҟәашуп,
Аха рыгәқәа еиԥшуп.
Урҭ рхәыцрақәа иашоуп,
Ашьа ирылоу ҟаԥшьуп.
Урҭ ирбоит рынасыԥ
Иахьа ахац ишаку.
Ианазымықәԥа иалаӡып
Аамҭа иҟәыку.
Иазҭода Џьеферсон дахьаԥшәымо
Абзиабара амаа иаша!
Данҿаз дҽеимызт данажәымо,
Ауаҩымра ануп иаҿа.
Ара аҿара цәыха-цәыфоуп,
Имҩасуеит ихьагәгәа.
Џьеферсон ихәымгара иацыфоуп,
Имҩасуеит аҽыԥхьакуа.
Абзиабара араҟа
Иаҭнырхуеит аԥара.
Иамам аԥсыҭгаха
Бзиа еибабо ргара.
– Баб еилимкаарц иамам ԥсыхәа! –
Џьони даҿуп ацәажәара. –
Усҟан иҽеихом ҳус аҵыхәа,
Иҳагхашам агәжәажәара.
Быбзиабара исылоу иԥхаӡа,
Иқәиҟьашт ашьара.
Быԥсҭазаара ишәҭран иҟоу
Са-сзыҳәан, иашәылашт аџьангара.
Ицәыцәуп аҳауа ҳазҿыхәо,
Ишԥааури абжьарак.
Џьони! – Мери лнапқәа ԥхаҵәыԥхаҵәуа
Игәы инадылҵеит ԥшьаала,
– Иаԥсам аӷьаҵәыӷьаҵәра,
Аҽыԥсахрагь ҟазшьала.
Издыруеит уа узы ихьанҭароуп
Иҟаҳҵаз ашьаҿа.
Аха аҭынчраз ҳақәԥароуп
Ҳамеигӡо ҳалша.
– Аҭынчразоуп о, сымрац,
Ахәыцра сзаҿу
Алаӷырӡ рхымларц,
Быблақәа игәыку.
Иаҳнаҭалааит амч иџыру
Ҳус иаша иԥшьоу.
Ҳара ҳамҩа дыруп,
Иалшом ҳацәыхҟьо!
Иқәыԥшу ҩ-ҳәыҳәк иреиԥшха,
Џьонии Мерии еидтәалоуп,
Урҭ арԥшӡоит ақәыԥш-цәа
Икәеикәеиуа ирныԥхалоу.
Иӡӷаб дышцаз аниаҳа,
Џьеферсон дҿаҳәатәха
Дрымпыҵахеит иҭаацәа.
Иааҳәны ихаԥеит ицәа,
Амамиқәара анҩнатәа
Џьеферсон иҩнаҭа.
Изымбатәыроу акыс
Иара иакәынеи изкыз
Аԥсҭазаара аԥсҟы.
Дшыхәаауаз иҟырҟы
Иқәиҵеит ицәыҳәҳәа.
– Мистер Гарри, иҳәа!
Дызусҭада сызшьы,
Дызжьаз дарбан схәыҷы?!.
С-Мери, сҟармаҵыс,
Исхаз ԥсыс,
Изырԥшӡоз сыҩнра,
Избан агәырҩа
Сзамҵабыжьзеи срыцҳамшьа.
Исцәыхәшәхеит гәырӷьачча.
Агәырӷьаратә рҩаш, уабацеи
Сыҩнра удәылыҽҽан!
Абас дшаҿыз агәынқьра,
Ахыӷәра днықәҳаит
Иԥсы илышәшәан.
Мистер Гарри дгәырӷьаҵәа
Днаихаххит... Рацәа
Дибоит игәыла ишиҭаху,
Иахьа игәамч шлаҟәу;
Ишиқәшәаз игәрыԥса.
Гәаӷҳәа имазар еизца,
Абыржәы ирдашт игәы.
Иаразнак дхәыцт зымҩакы:
Игәыла дҭаижьырц џьаҳаным ажра
Ихы иаирхәоит игьангьашра:
– Мистер Џьеферсон,
Арахь уааԥшы!
О, сер,
Еиҵамхоз акаҿы,
Уҽоумҭан агәырҩа. Иугхар,
Уҟалап уеилаҩа.
Иҟам ахаҵа дызқәымшәо,
Уи акәым сара сеиҟәызжәо,
Ажәабжь исарҳәаз иацы:
Араԥ иҿыҵытто ижәӡы,
Иқьышә жәпақәа рыла
У-Мери ԥшӡа дгәыдкыло
Дықәзаарын дима.
– Сер, ухәыҷума?!
Иаха уима?
Иумҳәан!
Иумҳәан!
С-Мери!
С-Мери!
Избан?
Дзыбыԥсах баб?!.
Иҟабҵа џьыбшьо асабаԥ.
Абни Џьони, сара саӷа
Сусқәа еиҵаҟьоз хаха,
Аиқәаҵәа, агәымха
Изахьӡузеи... Бигеит сыԥҳа!.. .
Игәыла дҭаижьырц
Џьаҳаным ажра
Гарри ихы иаирхәоит игьангьашра:
Ирҳәоит уи араԥ
Иҭахуп иҽеиҭеикырц
Нас –
Уӡӷаб дима днылашәкәа
Дымцашеи...
Усҟан
Иҳамбари илышәхуа!..
Исымҳәоз, сер,
Сара дсыҭ ҳәа,
Аха
Иаразнак ухәааит
«Ԥссит» ҳәа.
Сажәа уахәаԥшит иаарҳәны,
Умал абжа наҟәҳәаны
Изгар ҳәа ушәонеи,
Ишԥоубо,
Араԥ Џьони
Ԥҳәысыс дигеит уажәы,
Дагәылауҳәеит ашәы.
– Мистер Гарри, гәнаҳа,
Ҿумҭын уаҳа!
Уаҳа! –
Днықәтәеит Џьеферсон,
Дӡыҭуеит ак илаӡом.
– Шәрыԥхь,
Шәрыԥхь аполициа,
Аӡә даанмыжь!
Сыԥҳа абахҭа дҭашәыжь,
Араԥ ҷкәын асамсал
Арахь даажәг деидҿаҳәал!
Уи дақәшәароуп ахлымӡаах,
Сара абас схаҿы зыԥсах...
Ацәқәырԥа ыршәуа,
Алахь еиқәҵа,
Мисисипи леиуеит ихәашьӡа,
Иаҿуижьҭеи иҵуазеи
Агәрымра.
Иааиқәымтәац.
Ауаҩымра
Иалаҟоу даҭахӡамшәа
Дабар,
Иашәоит, иарбгоит
Аԥаҩ,
Агәар.
Амрагь гылеит
Абар!
Абар!
Аха иаҭаххазшәа
Шьҭахьҟа ихынҳәырц
Зны иааҭгылеит,
Еиқәаҵәоу амҳәыр
Заархоу атәыла
Ишаныԥшылоз,
Аԥҭа хәашьқәа
Ишырҿылоз
Издыруада иԥҵәазар
Агәахы!
Џьеферсон бна рахәы
Дахьаԥшәымоу
Иагәарԥханы
Бзанҵык иалшом
Иԥханы.
Акнаҳарҭаҿ изазоит
Азанџьыр шаха еиларша,
Уи иахыкны еивас ицоит
Аԥҭа хәашьқәа еилаҽҽо.
Ажәлар гылоуп еилагәжәажәо,
Иазыԥшуп ахарзаман.
Џьеферсон иҳәоит дахьцәажәо:
Ишәсырҳәап сара аман,
Сара асенатор сгәыԥжәара,
Ишәсырбап изеиԥшроу,
Сыӡӷаб лыхәда аԥҟара
Агәыӷьра зеиԥшроу.
Ауаа еиқәаҵәақәа шьҭа
Иабжьап ари ахҭыс,
Зынӡа исырӡып рҵыхәтәа
Иандәықәла рцәа иҭыҵ.
Адәы шыҟаз деиқәыҿаҳәа
Џьон даақәыргалеит.
Акнаҳарҭа ац аҿыҵыҳәҳәо,
Абар, абар, дааҵаргалеит.
Ажәлар гылоуп еилақь,
Рхаԥыцқәа ирыхгоит аҿҿа,
Аполициа иркуп ашәақь,
Ажәлар ирылоуп рыҽша.
Мистер Џьеферсон цәымӷ-цәыбза
Даҿуп Џьони изыԥшра.
Иҩызцәагь ыҟоуп еицырԥсса,
Аҵыхәа ԥҵәом иаӷьра.
– Ушьапы ахьынамӡо, угәеигәеиуа,
Икыдсыргылоит ҳәа уаҿын уара,
Уҭынчхап уажә уахьнеиуа,
Ҭыԥс иуоуеит адамра.
– Уизыԥшишь, иблақәа камкамуа! –
Мистер Гарри иалаиҵоит аҵәы. —
– Џьони иеиԥш ҳусқәа еилазыргәамуа
Иахьа дыҟам даҽаӡәы.
– Сыла уаҳа дашәмырбан! –
Џьеферсон абас данҟаа,
Ашаха адаан инахдыршәан
Аҿынанахеит ҵаҟа.
Џьони ихәдахь илаҟәуаз
Ашаха днахәаԥшын бла ҵархәыла,
Џьеферсон алеиԥш ишуаз
Иеиҳәеит бжьы-ҿацала:
«Мистер Џьеферсон,
Сыбжьы наурҳа!
Дуацәажәоит зегь реиҳа
Иуцәымӷу уаӷа.
Иҳәатәуп, џьоукы-џьоукы шәара,
Ишәцәыӡны шәшыҟоу ауаҩра.
Ҵабыргуп, ишкәакәоуп ишәхоу ацәа.
Аха, изхәарҭоузеи, изхәарҭоузеи,
Уи ацәа зкәыршоу агәы еиқәаҵәоуп.
Шәыприказ еиқәаҵәақәа ирыхҟьан иахьа,
Ижәбома, миллион жәлар ргәы шыцәҟьа.
Шәаҿуп аҟаара:
«Ҭынч инхо ажәлар шәрысны ишәыблы!
Аҿаҩҳәа иԥышәҵәа рҭынчра ахәыблы!»
Шәыприказ еиқәаҵәақәа ирыхҟьан иахьа,
Африка араԥқәа аҿоуп џьаҳаным аҿаҟьа.
Шәара ишәыхҟьан
Пабло Неруда, Назим Ҳиқмет,
Рыԥсадгьыл аҿы иҟам, рыжәлар ирҟәҟьеит.
Шәшԥаизныҟәо Поль Робсон,
Ҳаӷоу ибааит ас! Шәгәаҭеиуеит
Аргама дышәҿыҵыҳәҳәо дышәфарц.
Асовет ҳәынҭқарра
Иажәышәҵарц амца ақьауқьад,
Ацәгьаҳәара, агьангьашра, аҽырхиара
Ирықәшәҵоит шәыбҷат.»
Џьони иажәақәа дахьаҿыз рҳәара —
Ажәлар игылаз рымч иацнаҵон аҟара.
Џьеферсонраа еиҵасуан ирысызшәа аҷыхь.
Џьони иажәа наигӡон иҟамҵаӡо ааихсыӷь:
«Сара сышәшьуеит аҭынчра сахьазықәԥоз,
Иахьеиқәаҵәо сцәа.
Насгьы аӡӷаб шкәакәа бзиа дахьызбоз сгәырӷьаҵәа.
Сцәа еиқәаҵәоуп! Аха ижәдыруаз,
Исымоуп ауаҩытәыҩса игәы.
Сара сышәшьуеит, убриала
Еиҳагьы ишәҿышәхуеит шәҿаҵахәы.
Избанзар, миллион жәлар араԥцәа ргәаҿы
Сҭаԥхоит сымцаны.
Дышкәакәаз, деиқәаҵәаз аҭынчра иазықәԥо
Сыргәаладыршәалашт иразны.
Сыԥсуеит, коммунистҵас!
Ажәақәа исҳәаз ахаангьы иалшом ицагәны.»
– Акоммунист! –
Џьеферсон дхәааит, амамиқәара иҿаҵәа.
Џьони ишьцәа еилаҩеиласит,
Ашаха надлеит ихәдацәа.
Хәылбыҽхоуп.
Алҩақ хтәалеит иахьабалак.
Гәаӷла еилыҵуан ажәлар игылаз еилақь.
Урҭ ирҳәон аҳаҳаи имеиҭаскәа ргәы:
«Сцәа еиқәаҵәоуп,
Аха ижәдыруаз, исымоуп
Ауаҩытәыҩса игәы!»
Абри лакәын, ирҳәон еидтәалан,
Абри лакәын ааигәа зны.
Абри ахьлакәыз са сгәы иалан,
Савсуан алакәра иахырҟьаны.
Аха иахьа аамҭа еиҭасит,
Слакә иамазаап аԥсынҵры.
Ҵәҩанҵәыҟа ажәҩан иасит,
Иахәарҭада ианыԥры.
Ҽышәала еимнадоит жәҩан ҵаула,
Иацрыддуеит ацыԥхь, ашәахәа,
Ишәҭыкакаҷуа сара стәыла
Уи иеигәырӷьоит ӷәӷәа.
Ари ансаҳаз сара смаҷын,
Уижьҭеи ашықәсқәа еилашит.
Ацәа жәпа иахаз канажьын,
Слакә гәылшәеит, икаҷҷо иааԥшит.
Баша ҳәамҭам, зынӡа илакәым,
Сарԥхашьашам аказы.
Иансаҳазгьы ҳаҭыр ду сзақәын,
Иахьа исзалхуам са сыԥсы.
Ачуан ҷышә иҵахҩазшәа адунеи,
Алашьцара рхатәан геишьхеи.
Ачуан азганк дҩахазшәа аӡә днеи,
Мрагылара ҵлашааит, икеи-кеит.
Ус, алашьцара кьынтыжәҵас иԥыттеит,
Ишәаԥырҳаԥуа акәыкәмдраҿ игҿатәеит.
Аха убраҟагь ҭыԥ амоуит, абааԥсы,
Наҟ иныҵабеит, иахыҵӡеит аԥсы.
Рхаҿы ааԥшит амҩақәа, адәқәа,
Ҩаԥхьа инеиҿаԥшит анаара, ахәқәа.
Абна рҿыхауа, ԥсаатәқәак ҷырҷырт,
Аҳауа ргәы иахәазшәа:
«Уф, шьыр-шьыр!»
Аӡыжь ихыҵыз ахылҩ амахә иаҿаҳәит,
Аӡыжь акәын, аҵа казказуа иааԥшит.
Игәырӷьахәны, илахҿыхны амш ҩагылт,
Нас дарбану амш агәы ҭазырҽыл?
Иҵуазеи иҿыхеижьҭеи Аҳ иаҳҭынра,
Атәцәа гылан иаҿуижьҭеи акрура.
Аҳ мыжда иҭынчра еилагар ҳәа ишәон,
Лак иаҵаҟьомызт, аҷаҩбжьы рҷаԥшьон.
Асофаҿ дыцәан аҳ ихаҭа,
Ииарҭа дылажьын, ее, деимыртаӷа.
Ашәах иҿыҵачын, иӡыҭуан ишша,
Ихаԥыцқәа ихуазшәа ирыҵгон аҿҿа.
Дыҟрым-ҿрымуан, уажәы-уажә ибыӷуан ицәа.
Дҿыхамашь ҳәа лассы-ласс иааԥшуан итәцәа.
Ус, амра абз ааҵнахит абахә аханы,
Џьықәреи рыцшәа иаԥсаҟьеит ацыԥхь ҿырпны.
Цыԥхьқәак аҳәиҵәҳәа аҳ инеиҿаԥсеит,
Иаадырцырцырит уи ихаҿи иԥаҵеи.
Дышхырцәаӷьхан дҩаҵҟьеит, ибла хтит,
Атәцәа рҳаны рҽырҵәахт, ашҭа ҭацәит.
– Сырҿыхара згәаӷьыда? – абгыӡ еиԥш дхәааит.
Иабџьар ахчы иаҵԥаан, аҭра иҭирҵәрааит.
Даанаԥшы-ааԥшит ихалан азаара,
Амра аҷыдахаз имбеит дзеихсра.
– Уара уоума, сырҿыхара згәаӷьыз? –
Амра дақәмақаруа, иаҭауа лахьы,
Иабџьар нақәикит, аҵықьҳәа дхыст,
Ахысыбжь ӷәӷәаӡа ашҭа инҭыст.
Атәцәа ари гәазҭаз иӡыӡеит, ишәеит,
Џьоук аргәааӡеит, рыԥсахы ԥнажәеит.
Абриҵәҟьа харҵомызт, ирбаргьы ԥхыӡ,
Агәаӷ ирылаз ӡиаск еиԥш ихыҵт.
Ихәашьӡа ирԥцалан, иԥеиԥеиуа ихнаҵеит,
Аха ргәаӷ аҭра ԥжәаны ҳәа ҟамлаӡеит.
Ааҵра иахьаваз иааврыҳәҳәан рыхқәа,
Илбаардон ицәышхоз амра ашәахәа.
Аҳ ииуз жәабжь дуны атәыла инахыст,
Игәаӷ змаз ргәаӷ иацнаҵеит, иарҿыцт.
Аха аӡәы изымгәаӷьт уи иахьырхәра,
Соуп зҳәашаз хаҵак дызцәырымҵит убра.
Издыруада амра ахы зыхнарҟьаз,
Аҽыԥхьакуа инаҿалеит ажәҩан аҿаҟьа.
Уинахыс уаҩы имбеит уи ахабар,
Ажәлар рыбла ҭраа иԥшуан ес-шар,
Аха амра аҭыԥан уа ихшәааӡа,
Ԥсҭҳәак аацәырҵуан, алахь еиқәҵа.
Уажәраанӡагь ишимуаз абла иҭаԥшны,
Аҳ мыжда ижәлар дрылгеит аҵыхәтәаны...
Аамҭа лахьышәшәха иқәҳа ицауан.
Нарҭаа рымца аҵазшәа, гәаӷк еилашуан...
Изыԥшын ахаҵа, иазԥшын ибжьы,
Атәыла иахызцашаз иахаҳаз ашәшьы.
Аха уи дыҟамызт, дырбомызт ааигәа,
Аамҭа цон ауардын еиԥш иҿыҿуа.
Ахьҭа аҿаанахеит, иҵааит еиҟәжәаны.
Аӡиас ннакылт, изымҵысуа ихәжәаны.
Амшын шыгәрымуаз, иԥахны иҿанаҳәеит,
Асы канажьӡеит, адгьыл ҭанаҳәҳәеит.
Аурҭ аҭра иҭыҵит, мбатә ҟанаҵеит.
Ашәаԥыџьаԥ раан ишьҭанаҵеит.
Уажәы-уажә ласбаҵас иҵәаауан иара,
Аҳ мыжда ашьапы даӷрагылазшәа убра.
Ԥсы зхаз гәаҟуан, иаҿымзи анҵәара,
Ажәлар аргама ирыдгылт ахҵәара.
Рыбаҩ хаххала, ирбон ауаа ԥсны,
Дыҟамызт иԥхьазкшаз знапы нагӡаны.
Аҩнқәа рышә акит, иҭацәит аҩнаҭа,
Уахьыԥшлакгьы: ақьаԥҭа, ақьаԥҭа.
Абгақәа шьыбжьон амҩаҿ еизаны,
Иууан, иҵәыуон рыбжьқәа цаӡаны...
Аамҭа кыр цеит, дықәӡааит аҳ ихаҭа,
Аха аӡәгьы ибомызт агәаҟра аҵыхәтәа.
Амшқәа лахьышәышәха, ишцац ицауан,
Нарҭаа рымца аҵазшәа, гәаӷк еилашуан.
Ажәлар ԥшын, ирылшон аԥшра,
Ирдыруан бзиарак шыҟаз хара.
Ркәиц мыркьаҭа, идырцәомызт рхәышҭаара.
Алҩаҵә рыгрыжьуамызт рархнышьна, рлаӷәра.
Ажәлар моу, аџьмагь иазынаҟәхьеит маҵәык,
Иҟалозма ргәаҟра иахылымҵырц мчык!
Игәжәажәо ишеилаз ираҳаит шьыжьык: —
Амра, амра! – ҳәа, ҷкәынак ибжьы.
Зегь еилаҩынтит, зегь еилаҩҩит,
Рыблақәа гәаҟуа жәҩан ахь иԥшит.
Аха амра аҭыԥан ԥсҭҳәак хшәааӡа,
Ажәҩан иалан, алахь еиқәҵа.
«Дызусҭа, дабаҟоу ҳа ҳазжьа,
Ҳгәы иану ахәра зырмжьыжьк зынӡа?» —
Еизҵаауан уаҟа рԥсахы ԥжәауа.
Ҷкәынак дҳәыҵәы-ҳәыҵәуа дцәырҵит убра:
Сара исыхьӡуп Ахра, са сиит иаха,
Сара исҭахуп аԥсҭазаара, аха...
Иабаҟоу амра, иабаҟоу ашәахәа,
Мрада, шәахәада дарбан изынхауа?
Шәыжәҩахыр хьыдышьшь шәеиџьыԥны, шәлаҳәны,
Шәа шәызтәоузеи, шәҿи шәнапи еиқәҵаны?
Арԥыс даазлагылаз гачамкит, ишанхеит.
Аргамаду ирбаз шанас ирԥхьаӡеит.
Аха дмыргәаҟкәа, арԥыс днартәаны,
Иарҳәеит, еиҭаиарҳәеит иҟалаз хтны.
Са сцоит амрахь, аԥхара аазгоит сара.
Уцоит, аха изылшода угара?
Сыжәлар, сыжәлар, уи азы шәымгәырҩан,
Иҵахжәаран иҟам шәара шәыҵәҩан,
Шәа шәгәы сымазар, исымазар шәылша,
Исылымшо арбан, ажәҩан аасырҳәып,
Ацыԥхь аазгап, абраҟа икасырҳәҳәып!
Ицеит быжь-мшы, ицеит быжь-ҵхы,
Ахра, даҩызаха иҭҟьаз ахы,
Дныҳәаны дныԥхьаны, зегь рыла дырхианы,
Амҩа дықәырҵеит ижәлар еизаны.
Амҩа хара илахь еиқәнаҵама ма,
Дныҳәан дныԥхьан, далашан уама.
Амца дақәуҵар, дыҟамызт дбылраны,
Аӡы далаҳар, иалшомызт дхәыҽраны.
Иҭеиҭыԥш еиҭаҳәатәын, ихаан илакҭа,
Анаӡа-ааӡа ззырҳәоз иакәын шьҭа.
Икәымжәы, икаба, ихылԥарч, ихҭырԥа,
Мыцхәы инаалон, еихатыруан иӡара-па.
Дцауа, дцауа, даара кыр днаскьеит,
Џьара дааҭгылеит, џьара дыԥхьеит.
Аҩхаақәа дрыбжьыст, дырҭысит аԥсҭақәа.
Арҩаш дырт, идыҽҽало ацәқәырԥақәа.
Ашьха ақәцә дхашылон, даҿысны аҿаҟьа,
Ажәҩан ахь дхалаӡарц иҭахымзи цәгьа.
Ибаҩ ицәыласха, ахрақәа еимирҟьеит,
Ус аҟәаԥа-ҿаԥа ишьҭахьҟа иаанхеит.
Иаацәылашеит. Аԥсаа рыбла дырҟәыҷит.
Ӡдук ахықәан Ахра длахҿыхӡа дааԥшит.
Икәша-мыкәша цәҳәыран, ссиршәа ибеит.
Акаршәра днықәыԥшит, лаԥшыла деимдеит.
Ашацаҳәа ддәықәлеит, ддәықәлеит ԥхьаҟа,
Игәаҳәара иаԥыҟьан инеиуан хаха.
Сишь! Акаршәра ахьынҵәоз аханы,
Амра ҩаҵхахеит абла ҭыԥханы,
Ацыԥхьқәа ԥхеибарс Ахра иааиҿаҷҷеит,
Уажәада уи зымбацыз арԥыс дшанхеит,
Аха иаразнак еилыст игәаҵәа.
– Амра! Амра! – ддәықәлеит дгәырӷьаҵәа.
Дылԥылозшәа иан, харантә даауаны,
Игәы иабеит уи ыҟазшәа иааигәаны,
Иԥхыӡ иалаз ахьцәырҵыз лабҿаба,
Еиҳау насыԥ дақәымшәац, нас ишԥа!
Гәалак анибаалом Амра ахаҿы.
Икәалыкәаџьоит, икәалыкәаџьоит, шәазыԥшы!
– Амра! Амра! инапқәа рхахо дгәырӷьаҵәа,
Ахра днеиуеит, днеиуеит дыҿҟьаса.
Ус, дааиԥылоит ҭаҳмадак дыӷәӷәаны,
Ахра дааҭгылеит, дхырхәеит длаҟәӡаны.
– Арԥыс, ухы абахоу, бзиароума уаазца,
Унапқәа рхахо, уабацои уҽкынҵа? –
Дҵааит аҭаҳмада, деиԥшха абаҟа,
Ижакьа быбшӡа инахысуан имаҟа.
Ахра иблақәа ачча нархыҳәҳәылт,
Ииуа иҿамшәо, хәыцрак дааннакылт.
Амра шап-шапуан, акаршәра ҵаҟа иныжь,
Уи ччон, ишыччо еиԥш еиҟәԥаз амыҵмыџь.
Ахра дазыгәышьуан, изымбо игәазхара,
Нас дналагеит дзышьҭаз аӡбахә аҳәара.
Аҭаҳмада дхәыцуа, ҿааиҭит аҵыхәтәаны:
– Хаҭала сухәартә салаҟам акгьы,
Амала, иудыруаз, унаскьар такәы,
Дынхоит дынҵуеит акаршәра-уаҩы.
Иуахьад қызы-қызуа адәаҿы иҳәуеит,
Амҩаҿ узрылсуам, умҩа ршәаҳауеит.
Убра ирылоуп ҽы ссирк, зынӡа аҭоуӷан,
Адгьыл изықәгылом, иԥыруеит бжеиҳан.
Азқәа ҟьаҟьаӡоуп, иадшәалоит атәырӷәы,
Ҽуаҩык абӷа иахимшьыц итәӷәы.
Аӷәра аздыруам, иахьымсыц аҟамчы,
Ҽыуаҩк дақәтәан иақәимыргац ибжьы.
Зны-зынла ибжьаӡуеит, иныҵашәкәа ицауеит,
Ирҳәоит, усҟан ажәҩан икыдлан иҳәуеит.
Адыд, амацәыс иҭанацалоит рыҭра,
Ақьаф ҭазза, иаздырам иахьцара.
Издыруеит, убри ушахьнагӡо угәахәтәы,
Изтәу иусҭом ҳәа иауазеи иҳәаратәы!
Аӷәра саркьалха иааган иуиркуеит,
Иузаҿаҵар, иуқәашьуп! – ҳәа, даауҿаԥшуеит.
Аха аҭоуӷан амԥын уқәнажьларцу? Мап.
Иааимгәырҽҽан аԥҭақәа, жәҩан ахь ицап...
Аха, уӡырҩы, абри амаӡа аартны,
Уара аӡәк иуасҳәоит, сыблеиԥш ихтны.
Удам здам абри иасҳәомызт ҽаӡәы,
Уара иуаҩызгар, снарышьҭуам нарцәы...
Рыгәқәа еизыбылуа инылатәеит ашьац,
Аҭаҳмада дналагеит иидыруаз иҳәарц:
Ҟәбина ахықәаҿ анышә иамоуп уи зыхшаз,
Амза ангыло, иршанхаган илашарц,
Уи ан иахагылан, иҵәыуоит маӡа,
Алаӷырӡ рҩашҵас ицоит иаҿкьаса.
Ҟәбина хыҵны, иаҵәахуеит аҟәара,
Аԥаҩ иагәыдлоит, абжьы цоит хара.
Усҟан ҭынч унадгылан уи аҽы,
Аӷәра ахоуҵоит, иааугоит унапаҿы.
Нас иубаргузеи, иукуп ацаԥха,
Удәықәла ушзахәо, изтәу иахь уеиха,
Алаӷырӡ баанӡа, уҭал имӡырха.
Агәашәаҿ арԥар уԥылоит еилыхха,
Иааумхны краҿарҵоит, иаҿарҵоит аџыр,
Нас еивагьежьны, иақәырҵоит акәадыр.
Изқәа, аҭӡы еиԥш иҟьаҟьаӡа, акаршәра уаҩы
Даацәырҵны дуеигәырӷьоит, ирхаҵоит угәы.
Дрықәныҳәоит ушьҭра, уқәлара, уа уԥашә,
Иҟьаҟьаӡа иузаатырц ажәҩан агәашә...
Нас ухы уақәиҭуп, уҽыжәла, уԥры...
Ушиашоу уазца Амра ҳаԥсынҵры.
Ахра дҩаҵҟьеит иаҳаз џьшьаны,
Аҭаҳмада даашьҭихт абыс дшьаны.
Ицеит быжь-мшы, ицеит быжь-ҵхы,
Дазцарц жәҩан икыду аԥырӷы,
Дгылан Ахра, афырҭын еиԥш, деилыхха.
Ижәлар дманшәалахарц иҟарҵеит адоуҳа.
Уи акәхеит, адгьылаҿ дышьҭууааит,
Ҭоуӷан кьыркьырт, агәы ԥшааит.
Ахәда ырлакь, инықәыԥшит Ҟәбина аԥшаҳәа,
Адгьыл абзиабара агәы инҭаҳәҳәа,
Ахра даманы, ажәҩан иаҿалт,
Ашақә иасит, ақьаф зынӡа иҭалт.
Урҭ архынҳәырц еимлагәа иаанкыл,
Аԥшатлакә баагәаран ирҿагылт.
Аԥҭақәа еивҵапапеит, еилачит,
Алакыҵа ҭархәлакны, ажәҩан шәшьит.
Ҭоуӷан аҽырмитәны аԥҭа архәашеит.
Адыд иаҵаҟьан, наҟ иԥханаҵеит.
Амацәыс ыршаны, ахәда иаханаҵеит.
Усҟан Ахра деибакит зынӡа,
Иҽы дақәтәан акәиц еиԥш дхәажжаӡа.
Ианаалашьцоз ажәҩан дасит хагәха.
Еҵәақәак кыдшәан иҭалеит ҵаҟа,
Еҵәақәак дырхыст, асаба рҿартәаны,
Урҭ нхеит наӡаӡа рыԥштәхәы рхыгганы.
Иҭӷәыхаа усҟан ианиҵаз ацәаҳәа,
Асар рымҩа ҳәа иашьҭами иахьа!
Ицеит быжь-мшы, ицеит быжь-ҵхы,
Амҩа хара иԥнамҵәакәа игәахы,
Ахра даманы, Ҭоуӷан уамаха,
Амра ашҭа инҭашылт хәылбыҽха.
Ибла хкит Ахра, издырам дахьыԥшра,
Иҽы акәын, еишьхныԥсылт, иамам ҽырҵысра.
Иадырсызшәа, иазыҟаҵом неихыркәа.
Иԥхоит, ихәмаруеит аханқәа ршәахәа.
Игылоуп аханқәа, хьӡыла икәабаны,
Аҽарҳа еиԥш, ицарашәа ишьҭыԥрааны.
Ара амардуанқәа бахәык иаҟароуп.
Абарҭқәа еибызҭаз рацәа дуасҭоуп.
Асаркьақәа еилыџьџьоит, еиқәҭәоит рыхьӡы.
Аԥенџьырларшәқәа алхуп акәалӡы.
Ахан хьыҵәцарақәа лашоит убас,
Уи еиӷьу лашара Ахра имбац.
Рышԥқәа ргыланы, амӡырха агәҭаны
Аӡыхьқәа ыҵҵәраауеит, аҟәбарқәа ирҭҟьаны.
Урҭ еилаарцыруеит, рыҵақәа лашоит,
Ацәыкәбар идыршәуа зымҩа ихәашоит.
Амӡырхаҿ ашьац уарҳалҵас ижәпоуп,
Аӡаӡа кәицушәа, икәеикәеиуа икаԥсоуп.
Имыцәаӡо мцабзха, ашәҭ ԥыр-ԥыруеит,
Аҳауа ҟәандаӡа, угәы азнарҳауеит.
Ахра игәы имҟьаны икамҳарыз заҵа,
Ҩаԥхьа ахаҵара абра ианаҭахха,
Ахьышәҭҳәа дҽыжәԥан, дынкаԥеит ҵаҟа.
Дҩахан иркәадеит Ҭоуӷан амгәырха.
Игәаӷьы-гәаӷьуа, инаргыло ишьапы,
Иҿынеихеит, дықәгылазшәа Амра агәышԥы.
Акеҩ-акеҩҳәа абжьы гоит асаркьал,
Ихааҷкәакәараӡа асас игәы иҭалт.
Ахра даахәыцт ашҭа дахьҭоу:
Абракәзаап иахьыҟоу Џьанаҭ ҳәа изышьҭоу!
Аха дзыҟамлазеи сҽыжәызхрыз аӡәы?!
Маҷкгьы ихьааит, ианыԥшит ихаҿы.
Ҭоуӷан ӡыӡымкуа аандаҿ иҿаҳәаны,
Ахан ахь иҿынеихеит, игәы рыӷәӷәаны.
Игәҭакы дышьҭыхуа мҵәыжәҩара изнауан,
Ахра дхалоит, даҿалеит амардуан.
Дхалон уи ҿыц иҵазшәа ахәнара.
Дышнеиуаз, асофаҿ дааҭгылеит иара.
Ахьтәы сқам лҽадҵан Амра ан убра,
Дтәан даҳкәажәха, лыхцәы неиуан асаара.
Ахра илымшеит ибжьы аҭкаара.
Игәы ааӡеит андук дибаз аҟара.
Уа хәлыбзиақәа! – ҿааиҭит аҵыхәтәаны.
Амра ан днаихәаԥшит дџьашьаны,
Ахьышәҭҳәа дҩагылан, ҭыԥҳаҵас дҵарӡа,
«Бзиала уаабеит!» ҳәа, –днеиԥылеит дразӡа.
Аԥсшәа наиалҳәеит, блала деимданы,
Диацәажәо лҿаалхеит, арԥыс днартәаны:
Ихи иҵыхәа, насгьы арахь дзааи,
Зегь рыла дҭылҵааит, зегьы дрызҵааит.
Арԥыс, иашьҭамлаӡо ажәа уаара
Апҟҟаҳәа илеиҳәеит изыхҟьаз иаара.
Уи ашьҭахь ҿымҭуа итәан ҳамҭакы.
– Уара, арԥыс, суазҵаашан акы:
Иуҳәаз саҳаит, аха излазгозеи угәра?
Ахра игәаӷьра иацлеит аҟара:
– Са саарышьҭит ажәлар, иаҿу анҵәара.
Сыгәра бымгозар, ҵаҟа былбааԥшы. —
Ахра дааилыԥсааит, ицәажәон ихаҿы:
«Стәыла рыцҳа, стәыла изықәҵааз,
Са сухьымӡаӡакәа, уцәарцу заа,
Ухьшәашәаӡа унхарцу наӡаӡа,
Угәы иқәымҭәарцу иҟәандоу аӡаӡа?
Ианыӡаан ицарцу узтәу ажәлар,
Рдац гәакьақәа рнышәнап инамжәан?
Изҳәо дҟамларцу рбызшәа иԥагьоу,
Уаҩы имаҳарцу са сзынгьы игәакьоу?
Ан дымшәаҳәарцу, дадтәалан агара,
Стәыла, унхарцу ишушәу аџьангара?..»
Абас дхәыцуан, агәараҳәа деилашит,
Илҳәарызеишь ҳәа, ан дналҿаԥшит.
– Сыҷкәын уажә дыҟам, дҟалом уаха,
Уааизыԥшы шьыжьынӡа, ара уԥхьа...
Ашьыжь, ашацкыраз ибла ҭыԥхаауа,
Асоф даақәгылоит, иҿи-инапы ӡәӡәауа.
Убасҟан унаидгылан имҳәакәа анс-арс,
Иаахтны ирдыр иа ишҟа уззааз. –
Ахра ан лажәақәа ихырҽуан игәырҩа,
Ишихьыз изгәамҭакәа, дынхьаԥшит зымҩа.
Аханқәа рыбжьарахьшәа уадак лашаӡон,
Ахышәаҿ наҵәкьарақәак ашәахәа рылхәраа ицон.
Доуԥшәылзу, ма дсахьазу анацәкьара зтәыз?
Ирзеилмыргеит иблақәа, аԥшӡара ихнакыз.
Шьыжьын. Ашҭаҿ игылахьан зегьы:
Сасгьы, ԥшәымагьы, дугьы, хәыҷгьы!
Аҽыԥ-ҽыԥҳәа ацыԥхь аҿыддуа,
Асоф иқәгылан Амра аҿы ӡәӡәауа.
Ахра дгылан игәҭыха ҳәаны,
Аҳәиҵәҳәа иқәыԥсон ацыԥхь ҿыпны.
Исаҳарызеишь ҳәа ибла ҭраа дшыԥшыз,
Иаацәажәеит Амра, аҿыӡәӡәара ишаҿыз:
Сылашареи сыԥхареи урызгәышьны,
Утәылеи ужәлари рзыҳәан иуҭахны,
Амҩа хара уқәыхәхәа са сахь уанаа,
Угәыхәтәы уахьысыгӡоит, ирбааит ауаа!
Арԥыс, иудыруаз, сылашараз қәԥатәуп,
Ахаан бла иамбац амч рҵыстәуп,
Уа утәыла, уа ужәлар ҭамгыларц иакәым...
Амала, с-ԥҳазаҵә иузлымхыр агәыгәым!..
Сыцыԥхь инаҵак ишеишеиуа ирҭәны,
Утәылаҿы инаганы иқәыԥса иԥсаҟьаны.
Хьҭеи-ҵааи рыбӷа аҿаҩҳәа иԥҵәап,
Хьҭеи-ҵааи уинахыс утәылаҿ исасхап. –
Аҽыԥ-ҽыԥҳәа ацыԥхь аҿыддуа,
Асоф иқәгылан Амра аҿы ӡәӡәауа.
Ишьҭыҵт Ахра игәырӷьара, зынӡа дыԥрит.
Амра ианаҳәаз ҟаиҵарц дыццакит.
Аха имариамзаап уи луада аҩнаԥшра,
Лышҟа анеира, ҩажәак рҳәара.
Ахра, иааиҩишон еиԥш амардуан агәҭа,
Мцаны ижәылҵеит лыԥшӡара, ллакҭа.
Зны иақәылкит иҵегь ԥхьаҟа дышьҭны,
Нас дааилгаӡарц дбылны, дҷыҷны.
Аха игәы еиҭамсит Ахра аказы.
Аеҵәа реиԥш ицырцыруа иқәҭәеит аԥхӡы.
Ахәышҭаара дыҽҳәазшәа, дҟаԥшьӡа деибакит,
Ихахәы, иџьымшь ҵәиит, еикәаҳәит.
Иԥсы аивгара аруадаҩт аҭакар,
Аха дхьаҳәхьачама Ахра мамзар!..
Дхалеит Ахра, дхамлар имуит,
Амра аԥҳа лышәгьы аҷараҳәа иаатит.
Ассир лҿаԥхьа зынӡа дшанхеит,
– Уа мшыбзиа! – ҳәа, инапы неирххеит.
Ицеит быжь-мшы, ицеит быжь-ҵхы,
Днақәтәеит иҽы, изынкылом ахы.
Зегь ргәы дҭалан, рхы-ргәы ҟаҵаны,
Ажәҩан дналалт Ахра дыҭҟьаны.
Иахьа дыҟоума данцоз еиԥш дзаҵәны?
О, мап, адунеи зегь иабон иааԥшны,
Дигәыҵлашо дшааигоз
Амра аԥҳа, Амра ахшара, Амра агәацаԥха.
Ан дрышьҭаныҳәон, инкажьны лкасы.
Амра урҭ рымҩа арлашон хазы.
Аеҵәақәа ҩызара рзыруан еисаны,
Ирышьҭагылан, ирывагылан ицон ирыхьӡаны.
Аҭацаагацәа шахысуеиԥш ашҭа цәыҳәҳәаны,
Аеҵәа рышьҭа жәҩан ианырҵон ицәаӷәаны.
Ирымамызт ԥырхага, амҩа изқәыз хьчан.
Ахра итәылаҿынӡа макьана кыр бжьан.
Џьара дымҩахыҵыр, маҷк рԥсы ршьауан,
Аха ижәлар игәҭыхан, дыццакуан.
Игәырӷьеи игәырҩеи еиҿыхо игәы иҭан,
Игәырҩа макьаназ хараӡа ихьанҭан.
Аӡхыҽҽеиԥш, уи ихәыцрақәа лбааҟьаны
Иаауан, иаауан, итәылахь еиханы:
Илаҳәны, еиџьыԥны, итәыла еимгәашәы,
Иҭаҷкәымхама, аԥсы ҭоумашь уажәы?
Итәыла иқәжьу асы, изыршкәакәо ахаҿра,
Аԥсы иқәыршәу шьаршьафны ибарцу ара?
Ижәлар игәаҟуа иԥшу зыбла ҭраа,
Игәырӷьо ирзымҳәарц: «Ҳаҷкәын дахьаа!»
Мап, усҵәҟьа дгәыӷуам, игәыӷра лашоуп,
Ихәыцра аӷәра науижьт, ишьапы наирбеит – чоу!
Мацәыс лашаран итәыла ашҭа дҭаԥшит,
Аҿҿа ахгеит аҵаа, ишибоз иҭаԥҽит.
Ахра гәаныла дынҽыжәԥеит дласны,
Уаҟа игылан ижәлар еизаны.
Ибжьы нарықәиргеит: Шәымшәан, абааԥсы,
Агәаҟра иаҳхаԥаз иахаҳхып аԥсы!.. –
Амра аԥҳа дивагылт дарӷьажәҩан уа,
Итәыла днықәлеит ацыԥхьқәа ҟьауа.
Аԥхара налалеит адгьыл ацәа,
Хьҭеи-ҵааи ирдырит рҵыхәа шыԥҵәа.
Аӡиасқәа ицәахьаз ргәышҵа аныԥха,
Ргәышԥқәа ирҩахан, иқәыԥсычҳаит ӷәӷәа.
Аӡыжь аԥсы ҭалан, абла цеицеит.
Мыцхәы игәырӷьацәан, алаӷырӡ каԥсеит.
Аԥҭақәа инарывҵыҷҷан, иааԥшит блакы:
Амра! Амра! – рнапқәа рхахо иазгәыкы,
Ԥсы зхаз зегьы иара ашҟа еихеит,
Амра урҭ иреигәырӷьан, ргәы инҭаԥхеит...
Аҳауа ҟәандахеит, афҩы хаа ҵысит,
Аҩхаақәа ирҭажьыз асыршәы ԥсасит.
Арҩашқәа ицәырыргеит ашәа ахапа,
Ашәах рхачылеит, игҿаст ацәқәырԥа.
Аҭра иҭыԥраарц аҭахызшәа, амшын
Амҵәыжәҩа шкәакәақәа рҟьара иаҿын.
Ашәаԥыџьаԥ рышлара цеит инарҿаба,
Амра анцәырҵ, Амра ианаба,
Аҷҷаҳәа амахәқәа илыргеит абӷь-ҿа.
Зегь рыԥсы ҭалеит, Амра анкаҷҷа.
Ахреи Амра аԥҳаи еивагыла ицон,
Урҭ ирышьҭагылан адгьыл иаҵәахон.
Ицеит быжь-мшы, ицеит быжь-ҵхы,
Амра аԥҳа далачаԥан игәахы,
Дахгәаҟуа иԥсадгьыл абара,
Шарԥазык Ахра дҽыжәҵит абра.
Аҽыҩҳәа иаирсызшәа, иқәиргылт ишьапы,
Ижәлар идиркит ицаҳәцаҳәо инапы.
Еивагьежьны дҽыжәырхт Амра аԥҳа,
Амра ахшара, Амра агәацаԥха.
Лыхцәы дашьаҳауа, ҩбаны иԥаны,
Акалам аӡареиԥш лӡара паны,
Лцәа ҟәымшәышәӡа, мыцхәы иԥшқаны,
Лыччаԥшь гәазырҳаган, лхы-лҿы гәыкны,
Зегь рыла деиҭаҳәатәны абра дырбеит,
Адгьыл дахьықәгылаз, аԥхара ҟалеит.
Ахреи лареи еивагыла ицон,
Урҭ ирышьҭагылан, адгьыл иаҵәахон.
Ааԥынра иаҳауан изхажәшаз аҭра,
Ааԥынра иҟанаҵон, иаргылон аҳҭынра...
Ирҳәоит убрижьҭеи иаҿуп ҳәа аԥхара
Амра ссирха. Аха зны-зынла иара
Аԥҳазаҵә дыгәхьааган алахь еиқәнаҵоит,
О, усҟан аԥҭақәа ажәҩан ҵырҟьоит.
Ирҳәоит, ақәаршҩы анлеиуа иԥханы,
Икаҭәошәа амра аӡамҩа иахьыкәкәаны.
Иршәҭыган иацԥыҳәо аҿиара,
Амра убрижьҭеи ирықәԥхоит жәлара.
Аепилог
Быжь-мҩак ахьеихагалоу,
Рыхқәа ахьԥытло быжь-мҩакы,
Быжьҩык ахацәа еиланагалан,
Еимаркуан еиҿаркуан акы.
Ихыжжуан џьоук рыџьшьара,
Аҵыхәа ԥҵәомызт рызҵаара:
– Амра аԥҳа лашара
– Дыҟаҵәҟьазма нас абра?
– Ҳаи, џьушьт, уи башоуп, –
Аӡә даҿын аҳәара,
Дыжәбахьоума агәра згаша
Алакә, иҳаҩсхьоу хара.
– Мап, уи цәажәара ақәым, –
Иаарымеикит даҽаӡәы, –
Уи дыҟан, уи лакәым,
Иалашәымҵан баша аҵәы...
Быжь-мҩак ахьеихагалоу,
Рыхқәа ахьԥытло быжь-мҩакы,
Быжь-ҩык ахацәа еиланагалан,
Еимаркуан, еиҿаркуан акы.
О, урҭ иахьа иҟаӡам,
Уижьҭеи иҵуеит мбатәы,
Уажә изгыло иҟазар,
Ирауамызт еимактәы.
Ирбарын, сыԥсадгьыл сызкәыхшаша,
Зыԥшӡара аӡбахә гауа,
Амра аԥҳа — абла шаша
Уашҭа дахьҭоу дышьқьыруа.
Ааигәаӡами, ҳара ҳами,
Уи дҭазгалаз умӡырха.
Ҳара ҳзыҳәан гәадурами,
Иахьузырҳәо — Амра аԥҳа!
Агәы Ӷра ду
Дарбан зегь раԥхьа
Ленин иӡбахә Аԥсны изаҳаз,
Изгәыда, изгәыда уи ихьӡ зегь раԥхьа иарԥхаз?
Изыҩнаҭада уи ихьӡ шырҳәоз ахьдыршаз,
Дарбан қыҭак аҟнытә ҽа қыҭак ахь изгаз,
Аҵх лашьца еимызцҟьааз, абла ихкылан аҵәыршы,
Ашьхақәа ирхууааз, иаанымгылаз акаҿы,
Ҽырххыла инеиуаз, иалалан Аԥсынра,
Иааит ҳа ҳаамҭа ҳәа разҳәаз жәлара?
Адгьыл, адгьыл
Адгьыл, Адгьыл ԥхыӡ уибон ес-уаха.
Уа уакәын игәыӷра, уа уакәын иҭынха.
Дашьҭамызт уа ула ихиҽырц аӡә иҟар,
Рымч итәитәырц ананамга, аӷар.
Дашьҭамызт уа ула иргыларц ахан,
Дашьҭамызт уа ула еизигарц аҷан.
Иулихуа аԥарала ирҭәырц ичықьмаџьа,
Иулихуа ахьала ирҭәырц иҳаԥшьа.
Адгьыл, душьҭан уи иԥсы ухьыхәхәа,
Амла иаумыргарц иԥҳәыс, ихәыҷқәа.
Уаҳа Адгьыл уҟнытә иҭахымызт ҽакы,
Адгьыл узы ақәԥара иԥнаҵәеит игәахы...
Ахәажәцәа иҟәыннаҵеит, иафеит иҿара.
Адгьыл узы ақәԥара еицанакит иԥшра.
Ибӷа ареиџьит, ибӷа ланарҟәит,
Иҳаидеи ыҟамкәа, ардәынеиԥш дарҟәит.
Ауӷә иаркараз ацә еиԥш, дгылеит, длаҟәит.
Аамҭа уи ашьҭахь даара кыр ҵит...
Аха аҭыԥаҿ еиҭаҵуамызт, Адгьыл, узҵаара.
Ргәы амца ацралон аҵеицәа Аԥсынра.
Усҟан иаарылаҩт Лар Гәадала ихьыӡ,
Адгьыл, иугәаларшәа уи дзықәшәаз, уи ихьыз.
Ицәажәоит адгьыл
Уи иҭаацәеи иареи рыԥсы злаҭаз,
Сҽыҭ хәыҷ акәын — анаара иаҿаиаз.
Иара изы сҽыҭ хәыҷ иалшоз рацәан:
Уи баҳчан, уи уҭран, уи мхырҭан.
Аха сҽыҭ хәыҷ днахыҳәҳәар, ҳаӷеиҭа,
Ддырӡуан, дхырҵон, иԥырҵәон иҵыхәтәа.
Ус шыҟаимҵазгьы, ихьыст рнапқәа,
Аҽнышьыбжьон ира-ҿақәа,
Рдацқәа ыҵыжәжәан, аҩныҟа иганы,
Иџарџаруа еиҭарҳаит рашҭа агәҭаны.
Гәадала дыҟамызт, дааизар хәылбыҽха,
Аҭыжаақәа дырҭаԥшит, зынӡа еиқәаҵәаха.
Адац аҵхра иаанагон иара изы:
Идырҩеит игәыӷра, иҭырхит иԥсы.
Адац аҵхра иаанагон иара изы:
Идырцәеит ихәышҭаара, икнырхит ихьурӡы.
Адац аҵхра иаанагон иара изы:
Иашҭаҿ уаҳа рбаӷьк ҿнаҭуам шарԥазы.
Адац аҵхра иаанагон иара изы:
Иӡыхьаҿ уаҳа ихыртауам аӡы.
Адац аҵхра иаанагон иара изы:
Иҩнаҭаҿы уаҳа диуам ауаҩԥсы...
Исгәалашәоит, иаразнак афы аст игәахы,
Агәаӷ дырмацәысуа, дханацалт ахәы...
Изқәымгәыӷуаз ҟалеит Алмахсиҭ иҩнаҭа.
Аԥсҭҳәеиԥш ихәашьит иашҭа алакҭа.
Аҭауад изымдырит изқәикрыз ихы.
Аҳкәажә ааҵрахь лҽалыргеит лшьамхы.
Иԥшатлакәха уаҟа ирылагьежьт азаара,
Аҷкәынцәа дәылҟьҟьан, иаҿын ацара.
Ҳәҳәабжьыла, ҟаабжьыла иҭәит амӡырха.
Дырхьымӡеит агәыла, дырнымиеит аҭынха.
Аҷкәынцәа абџьар ахь иҭрыст рнапқәа.
Аха иабаҟаз, ирымиххьан рыгәқәа.
Ирақәа рыҵирхит, ирмыхәеит рҳаичеи,
Ирақәа разқәынҵан иашҭаҿ иааимцеи!..
Игәаӷьра ианарыжьма ҭауади-аамсҭеи!
Дырхыргеит Гәадала иашҭеи иҩнаҭеи.
Сибра, сибра...
Сибра, уа уҿы аҟазаара насыԥуп иахьа.
Ухароуп рҳәом узцәыхароугь иахьа.
Укартоӷа ҭыԥым, ухьӡ аӡәгьы дацәшәауам,
Иахьа ашьамҭлаҳәбжьы улымҳа ҵнахуам.
Сибра, Сибра! Уанссирӡахо уаҵәоуп,
Ажәҩан еиԥш уҭбаауп, ааԥын еиԥш уиаҵәоуп.
Уӡиас дуқәа неиуеит, фымцала иҵәааны.
Убнақәа атәымуаа иргом ихшьааны,
Удгьыл иҵыҽҽоит гази нефти рыцәқәырԥқәа.
Аныцә реиԥш еилагылоуп узауад трубақәа.
Уқалақьқәа гылоуп, еҵәаџьаа реиԥш еиваӷӷа,
Уара иулымшо иҟоузеи, Аԥсадгьыл ианаҭахха!
Аԥсадгьыл уабӷоуп – џырла иурчоит.
Амра аҟара алашара уцрыҵны икаҷҷоит.
Укартоӷа ҭыԥым, ухьӡ аӡәгьы дацәшәауам,
Иахьа ашьамҭлаҳәбжьы улымҳа ҵнахуам.
Сибра, уа уҿы аҟазаара насыԥуп иахьа.
Ухароуп рҳәом узцәыхароугь иахьа:
Нас дышԥаҟаз, исаҳәа, ианыз ихаҿы,
Раԥхьаӡа Гәадала данааргаз уа уҿы?
Ицәажәоит сибра
Сгәырҩа иакны акәым уи са сышҟа дзаарга,
Аиха цырцыр иркны дзыларҵа стаига.
Сҵаа иҿнахырц ауп инапы-ишьапы.
Сҵаа ааилгарц ауп даҭаны аԥсы.
Аха са сицхрааит, дадскылеит схы.
Дсыӡрыжәит, аӡытҟәа дӡааргылан шьамхахьы.
Сыӡынра анааи, ианҵаа еимгәашәы,
Сыԥша цәыцәы ишамчыз ианшәышәы,
Сыӡынра днаҵагылт ашьхақәа рԥа.
Ихы инакәиршеит иԥсуа хҭырԥа.
Иԥсуа уапа дахьчон, изнауан цәарҭара.
Аурыс бамба палта дацәннархон аԥсра.
Хәыҷы-хәыҷ дасыршьцылеит сара сҟазшьа.
Сара слеишәа, сцәаҩа, сара сбызшәа.
Са соуп, уи имч анаҟараз аҭәиц,
Игәы иҭазыршәыз ахақәиҭра акәиц...
Уи акәиц сара исзаазгаз Ауаҩы,
Зыбзоурала сыҟоу алашара сҿаҩҩы,
Усҟан сихӡыӡаауа дсыман дҵәахы.
Аӡын анымшоз, ианеихалоз шә-ҵхы,
Ҳамҭакгьы дықәиомызт, илацәа ааихьшьы,
Сыҵх лашә иалыҷҷон уи ицәашьы.
Уи ацәашь хәҷы, уи ацәашь хәҷы,
Имшын лашаран иҟамлеи аҵыхәтәаны!
Уи дреигәырӷьон сыбнақәа, са сыдәқәа,
Сырҩашқәа, сӡиасқәа, сыӡиақәа.
Зны-зынла днатәалон, илахь еиқәҵаны.
Игәырҩон сахьрымаз бахҭас сҟаҵаны.
Аха зегь реиҳа санлашьцазгьы сара,
Шьыжьтәи ашәаԥшь садибалон иара.
Усҟан исиҭаз агәыӷра ду аҟәырҷаха,
Гәадала изы иҟамлеи инасыԥха, иразҟха.
Уи ихьӡ раԥхьаӡа иахьиаҳаз са сҿоуп,
Са соуп раԥхьаӡа дыбназҵаз иара,
Уи иӡбахә реиҳәарц дцаны Аԥсынра.
Волга, волга!..
Даауан Гәадала дышзахәоз Аԥсныҟа,
Ишьамхы арҵаруан иааигоз агәҭыха.
Даауан, астанциаҿ аблеҭ ауааихәах,
Иҩызцәа еизаны дауааскьаргах!
Иҽрывакуа ачықьқәа, мҩахәасҭала, бнала,
Даауан дласны лашьцарала, ҵхла
Амла дакыр диԥылан иҭалҵон иааҵәа,
Аурыс ԥҳәыс лыфрынаҿ илӡыз ача.
Иԥылон ахархь уаа, иаартны рыгәқәа.
Дрымпыҵашәар руамызт аҳәынҭқар инапқәа.
Дааскьаргон, иааскьаргон агәыӷра ду иааигоз,
Икыдхаҽоз, имацәысуаз, атәылагьы бгоз.
Даауан, амҩа иақәымызт нҵәара.
Аӡиас дыруан, аӡиа дахыкәшон
Џьара. О, Волга, Волга, суазҵаауеит сара,
Уара уршьас иҟаиҵазеи абра?
Уара ухықәаҿ Аԥснынтә кырынтә саахьеит,
Уара ухықәаҿ кырынтә схәыцуа стәахьеит.
Уоура, уҭбаара — удунеиуп уара,
Урыстәылан акәымзар узиуамызт ҽаџьара.
Уара урызҭамырбеит аамҭеи аԥшаҩеи.
Уара урызҭамырбеит аибашьреи агәырҩеи.
Уара умҩахыган, урзымгеит зымҩа.
Ухықәаҿ иӡбуп аӡқәа зегь рлахьынҵа.
Уара уакәымзар иаԥсахозма кры:
Са с-Кәыдры, с-Бзыԥ, с-Гәмысҭа, са с-Егры.
Уҿаԥхьа схырхәоит, дахьоуҭаз адунеи
Ахақәиҭра мца еиқәызҵаз, идуӡӡоу Аҵеи.
Уи ихьӡ рырит аӡиасқәа, аӡиақәа,
Амшынқәа, аокеанқәа, аӡхыҽҽақәа.
О, Волга, Волга, суазҵаауеит сара,
Уи ихьӡ Гәадала изыргама ара?
Ицәажәоит волга
Усҟан са сырра уадаҩын даара,
Шә-верск рахь иубон паран заҵәык ацәаара.
Убри ақәтәарагь мариамызт ламала,
Ажандарм блақәа схымзи ӷәӷәала.
Сԥаҩқәа рыхьчон рабџьар рхарззала.
Краамҭа дгәаҭеиуа дсыван Гәадала.
Аха сыршьа изаҭомызт ԥсыхәа,
Егьсылшомызт акәымзар, исҭахын сихәар.
Аҵыхәтәан, ичҳара агәаҵӷа аныԥҵәа,
Исгәалашәоит, ихала даҿамлеи ацәҟьа.
Апаран днақәххит... Ажандармцәа абар!...
Уи ашьҭахь краамҭа иҟамызт ихабар.
Ус, џьоук ицны дцәырҵит хәылбыҽхак.
Ишылашьцара илашьцаанӡа дтәан иҽыԥхьак.
Сыԥшын, уи шьаҟак дахьынԥашалт,
Аҵх лашьца, аҵх лашә дкәалкәало дахьынҳалт.
Ауу зыхгоз аҭел дамнаԥхарыз заҵа,
Ацәажәара иаҟәыҵит, аԥсы аӡеит зынӡа.
Уи ахаҵа днеиуан еиԥш сыгәҭахьы,
Аҩсҭаацәа реиԥш иаакылст аԥшаӷьы.
Уи акакеиҳәа ирыҵаҟьан сыцәқәырԥкәа,
Иарҿыхеит, ирылнацеит рцәарҭақәа...
Аҽыҩҳәа еижәнаҵеит, ишьҭнахит ҩада,
Иараапкит, иаршлеит рлакҭа.
Ауаргьала данызшәа, аԥша уи даҟьеит.
Сыцәқәырԥқәа дырӡаанашьылт, дрыннаҟьеит.
Дрымпыҵашәоит уҳәарын уажәымзар-уажәы,
Аху-хуҳәа еишуазшәа, иацрыхон икәымжәы.
Аха, амацәаз еиԥш, аҭел дамӷан иара,
Баша иҵагьежьуан аԥсра, аҭахара.
Имҭрысит игәы, имааԥсеит инапқәа,
Нырцә са сԥаҩахь днеиит дкаууа.
Аҵх лашьца пылҳаҭха иқәжьын адәы.
Иахәаҽуан ауаа, иахәаҽуан аԥстәы.
Аха агәыӷра ду мҩахәасҭак Гәадала инарбон,
Убри данылеит, Аԥсныҟа дагон.
Аԥсны, аԥсны
Аԥсны, Аԥсны! Саҿуп уҭоурых ахыртра,
Абар, азеижәтәи ашәышықәса анаҿыз анҵәара!
Улахь еиқәын, уџьабон, иушәын аиқәаҵәа.
Ладеи-ҩадеи уеимдырххон, ургон уеимыҵәҵәа.
Атәым ӷбақәа наҳәы-ааҳәуа иадгылан усқьала.
Уцха, ушыц, уҭаҭын; иузгозар игала.
Умҩадан, уцҳадан, уҩныдан уара.
Улашәын, удагәан, иуцәыхәшәын аҵара.
Ахәыз-хәызҳәа уеимҳәон, икыджәон угәаҵәа.
Ашыӡ укны уафон, аҩежьра иафон уцәа...
Ужәлар атәымуаа еибадырфон ҷан-ҷаны.
Зхы шьҭызхуаз уҵеицәа иаарылгон ихҵаны.
Мыткәма бжьын ирхыҩуаз урха, ухәы.
Уара ухәда иахшьӡан мчы змаз рытәӷәы.
Хынҩажәи фба рзы иалшон мбатәӡа уаниар,
Уашҭа ду аҿы аргама даныршьыз Кониар.
Усҟан ҩаԥхьа иузырԥшааит ашаха азынџьыр.
Ҩаԥхьа угәы инықәҩит ажәа «амҳаџьыр».
Аха, егьа угәаҟзаргь, уақәгәыӷуамызт аԥсра.
«Шәнеибац, шәнеибац!» — ааигәа иаҿын аира.
Аԥсны, Аԥсны! Сызҵаара аҭак ҟаҵеи,
Усҟан дхынҳәыма зегь реиҳа игәаҟыз уҵеи?
Ицәажәоит Аԥсны
Дхынҳәит, аха избахьаз иакәӡамкәа.
Ихы-игәы ақәбзиан, џьарак дамкуа.
Дшааиз еиԥш дынҽыжәлан, иҟамҵаӡакәа ԥшра,
Днеиит Алмахсиҭ ду дахьаҿыз аԥсра.
Аҳҭынра ашәы ашәылон, алахь еиқәӡан.
Ҭауади-аамсҭеи хыҵын, аҟәраанқәа реиԥш еилатәан.
Руапақәа џьабон, саара ишьҭагыл,
Абар, абар, дрыцәцон реиҳабы, раԥхьагыл.
Рыҳаи-деи ыҟамызт, ргәыӷра абӷа ԥҵәан.
Нахьхьи рқәыԥшылара ԥсҭҳәан, еиқәаҵәан.
Сишь! Ҽышьҭыбжьык рлымҳа ҵнахит.
Абар, Гәадала ашҭа дааҭаххит.
Аӷьараҳәа иааишьа ссиршәа иршьеит.
Апҟаҩҳәа иҟамчы аниҟьа, амацәыс нарҿаҷҷеит.
Адыхҳәа дынҽыжәԥан, асоф дынхашылт.
Ачымазаҩ дахьышьҭаз азал дныҩнашылт.
– Ушԥаҟоу, Алмахсиҭ?
– Уарбан изҳәо?
– Гәадала соуп, сааит умбо!..
Ачымазаҩ мчыла иааивиган иԥсы:
– Иудыруаз, сгылар сгылоит уа узы!
– Анцәа уимыргылааит,узгылом шьҭа!..
Гәадала дынҽыжәԥалеит, ишанхеит амӡырха.
Апҟаҩҳәа иҟамчы аниҟьа, амацәыс каҷҷеит.
Ашҭа цәыҳәҳәаны, агәашә дынҭҟьеит.
Ахыкәалаа ихьымӡаӡо, днеиуан дкакәкәа,
Рԥардақәа еимҟьон архақәа, ахәқәа.
Анаарақәа дырҿысуан, амацәыс рынҵо.
Аӡыгәҭақәа дырҭысуан, ацәқәырԥқәа еижәҵо.
Амш бааԥс, адыд мацәыс имҩа рызкуамызт.
Аҵх лашә, аԥҭа хәашь ибла рызхкуамызт.
Қыҭеи ҳаблеи еимырҟьо, дааҭымгыло џьара,
Ҽырххыла днеиуан, инеигон иара
Бираҟҵас ишьҭыхны агәыӷра ду иааигаз.
Инеигон, идирбон зыԥсҭазаара хьанҭаз.
Агәыӷра ду инеигоз имырдон жәлара.
Ленин иӡбахә алаҵәон Аԥсынра!
АФЫРХАҴА ИАЦӘАЖӘАРА
А. Твардовский
Ауал азы ажәа
Ауал! Мап, ари — иумсыԥсахыз ԥарам,
Ари — иузсырхынҳәраны иҟоу шьарам.
Ари поемоуп. Уара узыҳәан аԥҵара
Уал ӷәӷәан исыдуижьҭеи кыр ҵуеит сара.
Аха суал снахо, ианысҳәоз: иахьа, уаҵәы...
Амца сыҵазҵашаз дҟамлеит аӡәы.
Зных сгәы иаанагон: аамҭа цеит уажәшьҭа,
Шьҭа ихьшәашәеит ҳәа сыгәҭак алакҭа.
Аха аамҭа цазаргьы, иагьа ирацәаны,
Са суал мажәит, инхеит аԥсы ҭаны.
Аамҭа уи аидара саҵнамхрыз заҵа,
Сыбӷа иқәнарӷәӷәон, иархьанҭон зынӡа.
Ухьӡ згәадуроу удгьыл — ушьха, уԥшаҳәа,
Лассы-ласс исазҵаауан: «Иабаҟоу уцәаҳәа?»
Ҳаирпланк аҿаанахар, иахысны алаԥшҳәаа,
Суал аасгәалашәан, сгәы цон инҭыԥсаа.
Сгәы иабон, ԥсҭҳәак аавалар аган,
Уи аблала ажәҩан иснаҭозшәа Губӷан.
Гаграҟа сышцо, снавалар Џьырхәа,
Суал аацәырҵны исԥырагылон ӷәӷәа.
О, Қьаазым, са исхароушәа уҭахара,
Шаҟантә уқыҭа савсхьоузеи хара-хара.
Сыҟан Волга, уахьиԥылаз аӷа,
Раԥхьа ушԥы иахьадлаз аеҵә мцаха.
Избеит ажәҩан иҵухуаз атәыла рбганы,
Аӷа дахьҭоуҵаз имцәыжәҩа ҿыблааны.
Сушьҭалан сцеит Румыниа — Клуж Турда,
Уа бжьык слымҳа иҭаҩит: «Баша умеимдан,
Уи инышәынҭра ыҟам, хаҳәк гылан аханы,
Ихьӡ аҳәо аҿҿаҳәа — дшаҵеиу Аԥсны...
Уи дыдгьылтәын, ажәҩан иахҭниҵеит иԥсы,
Иццышәхаз ицәа-ижьы аласоуп ажәҩан аҭӡы».
Ажәҩан иаҵал инеиуан ԥҭа ҟәашк ҳаракны,
Сазыԥшуан уццышә акәызшәа сгәы иабаны.
Са сгәы сыхьуеит, са сгәы сзеиқәкуам ара,
Аиааира агәашәаҿы уахьҭахаз уара,
Реихстаг иахьанпыҟҟалам ахаҵа ухҭыԥ,
Уахьрыламыз Ашҭа Ҟаԥшь иахаԥыруаз ргәыԥ,
Ҳиааира дуӡӡа аназгәаҳҭоз Москва,
Маи мзаз — ашықәс ҩынҩажәи хәба...
Саазқәылаз ҳаирпланла аныҟәара хҭаскт сара,
Сгәы иснаҭоит жәҩанаҿ усԥыларашәа
Џьара... Иуаҭәоу аҩымҭа ахьсылымшац аԥҵара,
Сгәы иабоит са сакәушәа изхароу уҭахара...
Дгьыли жәҩани рышьхәа ахьеивҵоу
Уқыҭа ажәҩан иазааигәоуп мыцхәы,
Амра ашьыжь иавҵуеит уахьиз ахәы,
Уабацәа рӡыхьаҿ аҿы ӡәӡәаны,
Ажәҩан иаҵалоит иццакны.
Уаб иашҭа иҭысны ес-хәылбыҽха,
Амза лаша халоит иџьашьатәха.
Ус аҵых ашарахь ахы анарха,
Аеҵә цырцыруа иҭаԥсоит шәымӡырха.
Уабацәа рылҩеи ашьха ԥсҭҳәақәеи
Аԥсаса реиԥш еицуп шьыжьи хәылбыҽхеи.
Уахьиз атәылаҿ зегь ҳаракуп,
Дгьылгьы уаагьы ажәҩан иазгәыкуп.
Ирҳәоит ажәҩан зны-зынла илбааны,
Ара аԥсы ашьоушәа инатәаны.
Убри азакәушәа адгьыл зиаҵәоу,
Ашәаԥыџьаԥ ӡынгьы ԥхынгьы изҿоу.
Уаргьы ушҩаҵшәаз ажәҩан ахь уеихеит,
Ахрақәа рықәцәахь ушзахәоз ухәнеит.
Раԥхьаӡа аҩыга анудыркы, ирыӷәӷәа,
Ажәҩан акәзар изнуҵаз аҵәаӷәа?
«Ан» ашьҭахь «ажәҩан» акәзар зҩышьа уҵаз,
Урҭ угәы еицҭаԥхазар шәахәаҵас?
Ажәҩан уаҵаԥшуа уахыла уантәаз,
Аеҵә ракәзар аԥхьаӡашьа узырҵаз?
Ушьхақәа, раԥхьаӡа уҳаразкыз абра,
Наӡаӡа иуларҵеит ажәҩан агәбылра.
Урҭ раԥхьаӡа ахара удрыԥшит,
Ашьауардын мҵәыжәҩа ҳамҭас иудыркит.
Арҩаш еиԥш идырлахҿыхт уҿара,
Убла дырҵарит, иумыхьӡо шәара...
Шәашҭа ҭбааҭыцә сынҭалеит жәаха,
Инылыршәан уаб игәашә ацаԥха.
Шықәсы ҩажәижәаба цеит инҭыкәкәа,
Уи адмыртижьҭеи уара унапқәа.
Шықәсы ҩажәижәаба цеит ара,
Ашҭа уаақәххны угәырӷьо уара,
Асас дахь имумхижьҭеи инапы...
Абар раԥхьаӡа уара ушьапы
Аныҟәашьа, аҩшьа ахьаҵаз,
Ампыл мҵарс ахыкәалаа еиԥш уахьцаз!
Аброуп иахьырбаз уҵарра закәыз,
Аброуп раԥхьа аӷәра ахьудыркыз,
Аҽыҩ унақәтәан, арҵәаа хҵаны,
Агәашә уахьынҭҟьаз, Лыхныҟа ухы рханы.
Аброуп иахьеихугаз угәырӷьаҵәа,
Ашкол ахь раԥхьа узгаз ашьаҿа!
Ушәыра хәыҷы ухәда иахшьны, абар,
Иахьагьы урылызбаауеит Џьырхәа аҿар.
Уажә сахьрылоу ахьыбҿар еилаҩҩы,
Ишԥасҭаху дрылызбаарц уи арҵаҩы,
Володиеи уареи ишәзырҵоз аҵара,
Партакаҿ шәеицтәазҭгьы шәара?
Еимашәкуазҭгьы арҵаҩ изҵаарақәа,
Аҭак иашақәа идырлашо шәхаҿқәа?
Аԥхын шәцалозма Мҷышьҭа аԥшаҳәахьы?
Гәышԥыла шәажәлалозма ацәқәырԥаӷьы?
Аӡхықәаҿ шәантәаз шәбахҵәаӡа, шәҽырба,
Уеиҽырбозма хланҵы иҭалоз ахьшьыцба?
Аҽнышьыбжьон иҭагәыргәырыр ҩада,
Иаалашалозма Володиа илакҭа?
Амра шәықәҷҷа, шәавалан аҟәара,
Шәҩызцәа шәраԥыз, шәцалозма ныҟәара?
(О, аныҟәара, аҿар рзы хәы змаӡам),
Шәыҵәгәырқәа нхыршәлан аӡыжь ҵамҵам,
Уа ишәклозма иԥаҭ-ԥаҭуа акалмаҳ?
Иразынԥсараха — аԥсыӡқәа зегь раҳ.
Шәцәа амра иарбыл, амш шәыхганы,
Амаҟә ҵәаҳәқәа шәыԥсыӡқәа рхаԥсаны,
Шәыҵәгәырқәа шәрыҵал, шәшааиуаз шәааԥсаха,
Шәеиԥырҵлозма – амра анӡаалоз хәылбыҽха?!
О, аиԥырҵра, уи шәышьҭазаарын маӡа-маӡа,
Шәааигәа иааихьазаарын, абӷа хәахәаӡа.
Аиԥылара ҟамларц уаҳа бзанҵы,
Аиԥылага цҳа хнаххьан заанаҵы.
Аха шәа шәгәы каршә,
Аҟәа аҵара шәҵон. Қарҭ шәҭан.
Москваҟа шәгәырӷьо шәцон.
Аҵыхәтәан арра ҵара нап ашәыркит,
Артиллериеи авиациеи рыгәқәа шәкит,
(Володиа днадгылт адыд зыцәшәоз абзарбзан,
Қьаазым — амацәыс иахьӡоз аҳаирплан).
Шәҿара амҵәыжәҩақәа еиҵнахырц ара,
Адгьыл ҭбаан, ажәҩан иақәымызт нҵәара.
О, усҟан иабажәдыруаз, ахы раҳ,
Шәарԥысра агәашә ишҭалоз ахлымӡаах!
Ахаҵара аамҭа
Аибашьра кылхх заа уқәыԥшра иазааит,
Аҭыԥҳа лыбзиабара зназы иухыԥсааит...
Асалам иуҩыз нықәуҵеит зымҩа,
О, уи наӡаӡа иазынхеит агәырҩа.
Агәаӷ уҵнарҟьеит, уҳаирыплан гәыр-гәырт,
Ажәҩан ашҵаҿ, умцәыжәҩақәа цырцырт.
Аԥҭа хәашь уналаԥшны иубеит харантәы,
Мраҭашәара ишаԥсахыз Аԥсадгьыл аԥштәы.
Алахь мыцхәы ишеиқәыз ҳамра каҷҷа,
Амца аҿҿаҳәа ишацралаз ҳа ҳча.
Атанкқәа ашышкамс реиԥш ишрықәҳаз ҳадәқәа,
Аҳаирпланқәа ҳажәҩан ишаҵалаз еиԥхыҟәҟәа.
Ҳқыҭақәа ишырхысуаз ибылны, иҷыҷны,
Ҳақалақьқәа шеилаҳауаз еизҟәыҿны...
Ҳацҳақәа ҳнапала ихаҳхуан иԥыҵәҵәаны,
Усҟан ҳхьаҵуан ҳхаԥыцқәа еихарӷәӷәаны.
Аха идыруазма зхы зкәачрахаз аӷа,
Ҳа ҳхьаҵра шизыҟалоз имыждаха!..
Воронеж акалҭ. Ашәақь иҭоу ахы еиԥш ихианы,
Игылан узлаз аполк, априказ иазԥшны.
Уи аамҭаз иаҳа-иаҳа амца ааскьауан,
Ареспубликақәа шеибгаз атәыла иаҟәԥсаауан,
Ҳамҩақәа рҿы иӷәӷәан агәаҟреи агәырҩеи,
Асовет мчра рыбжьагылан аԥсреи абзареи.
Аполк иазеилкаауамызт, иабон омашәа,
Аԥсадгьыл абас агәаҟра ианҭашәа,
Априказ ҟаҵара здмырццакуа змааназ...
– Издыруада џьара икҿахазар априказ?!
Ус ак ҳмыхьзааит! – шәҳәон зегь шәеицҿак.
Аха аӡәгьы иҟаиҵомызт шәыгәҭыха аҭак...
Зааӡа иасит ҭагалантәи аԥшақәа,
Аԥсҭҳәақәа хшәааит, илеит ақәа,
Анемсаа ыршанхо ҳара ҳар кшон.
Аӡынгьы ццакны аҵаа аҭра иҭнацон.
Шьҭа аргамаду ирбон ҳа ҳаӷацәа,
Аԥхын мшқәа ирылагәан ҳахәдацәа
Аҵкаара шрылымшаз, ишбашахаз ргәы иҭаз,
Гитлер ԥхыӡ иибаз амацәыс дшажьаз.
Аха зегь акакәын, ашәарҭа аԥсы ҭан,
Аӷа Москва деиҩаӡо, Москваҟа ихы хан.
Шәкомандир дгәамҵуан: аԥырцәа сышә ҵдырхааит!
Аха ашамҭаз априказ кылҟьа иааит.
Аҵыхәтәа ԥҵәеит шәгәы кыдызххьаз аԥшра,
Зымҩа шәаҳаз арҩаш иԥнажәазшәа аҭра,
Шәмотор бжьқәа дгьыли жәҩани рлымҳа ҵырхааит,
Гәаӷла шәеиҵапапа, ҩада шәышьҭыԥрааит:
Аԥҭақәа шәрылҵәраауа, ажәҩан еимакуа,
Шәнеиуан аӷа иԥыларахь шәыццакуа.
Ашьаура
Абар, иааиҵысхит, сахӡыӡаауа, ԥшьаала,
Қьаазым, уахьеибашьуаз ажәҩан ахсаала
Уиааирақәа уа еҵәа ҟаԥшьқәан иазгәаҭоуп,
Ақәылаҩ уижәлауа, ухы уԥсы мшаҭо,
Споемаҿ уаацәырҵит ҩаԥхьа амца уалан,
Аӷа днауцоит ажәҩан даҵацалан.
Ихы ахьигара дақәшәом, уизыҟалт уԥсцәаҳан,
Сыԥсы сызгозар ҳәа, иара дцоит дахан.
Ԥсҭҳәа ҟәамҟьак зыԥсоузеи уажә аӷа изы,
Уи дналаӡ дцарын, иҿнахрын иԥсы.
Аха ҳажәҩанаҿ ииз аԥсҭҳәа, ишәаҳа,
Даҵәахраны иҟам Аԥсадгьыл аӷа...
Аӷа дхьаԥшуеит, дкәараҵоит, дыгәжәажәоит,
Уара уҳаирплан бџьар мцала ицәажәоит:
Ақәылаҩ, уазхәыцыр ҟалоит уажәшьҭа акы,
Иудыруаз ушижьаз Гитлер мышьҭакы,
Миллион уаа цәгьала рыԥсы иаԥзырхаз,
Анасыԥ шкәакәа уи ишизмырҳаз,
Ар еиқәаҵәа ӡхыган ирықәшәыжьт ҳдәқәа,
Ақәыџьма шьа рылаҵан, ирҩашьан рхаҿқәа.
Урҭ алхәдоуп адгьылаҿ иҟоу ауаҩра,
Аламыс, ақьиара, аразра, агәбылра.
Ақәылаҩ, иуасраӡоит, иҟоу ба улбааԥшны,
Аԥсра иҭеибаргылт ҩ-мчык еибакны,
Адгьыл ажьы ҭжәоуп, ажәҩан агәы хәуп.
Ахәра злаҿыдрыцқьаз абымба еиԥш, асы ҟаԥшьуп.
Аԥсҭҳәа, ақәа ацынхәрас, иканаҭәоит ашьа,
Амш ҿааихак амам, иаҿыҵуеит ашьа.
Амрагь абла ихҭәалазшәа, шьаԥшшәалоуп ашәахәа,
Иблыз шәгәыӷра алҩа ахылҵуеит еиҵыхәхәа.
Москва амҵан шәабџьар ахьымӡӷ агеит,
«Таифун» аплан аҩныжә еиԥш еилыбгеит.
Шәсолдаҭ – иаагылазар иашьцылаз «Ԥхьаҟа!»
Аурыс ӡынра иӷраҵаан дкажьуп ҵаҟа.
Шәтанкқәа, атәылақәа згәыҵызҳәоз иацы,
Рыӷрақәа ҭрыбганы, иаҵажьуп асы.
Шәавиациа, ажәҩанаҿ аҳра ду зкыз,
Амчра ампыҵыҵуеит – убрыгь акыс,
Иланашьҭуеит абомбақәа аката-ката,
Ахатә нышәынҭра ажуеит ахаҭа.
Иаадыруеит шәанацәагь штәам игәырӷьаҵәа,
Германиа аԥеиԥшхә шалашәахьоу рцәа.
Игәҭҟьа-ԥсыҭҟьаха иахькҿоу акҿаҩра,
Иаарклак рымҟәыҵҟьан ишцо ихәашхәаша.
Урҭ анацәа рхамыждараз шәарҭ шәрааӡеит,
Ахәацеиԥш рыблақәа ҭырхуа иҟашәҵеит...
Абас амбатә иқәҳәацәан, амбатә дҭарԥшны,
Ақәылаҩ уаҳа ахара дмышьҭы.
Афы заахаз аҵла еиԥш имцәыжәҩа ҿӷәыхаа,
Хланҵы илаушьҭит имҩа еиқәаҵәа ҭӷәыхаа.
Ашәҟәыблы
Зқьи жәшәи ҩынҩажәи ҩба шықәса
Былуан, ишуан, иҭәон.
Уи аҟара мца
Ацрамзар ҟаларын амра ахаҭа.
Алҩақ иашәызшәа ихәашьын амза алакҭа.
Еҵәак убомызт, иблызшәа амцабз анрыцрас.
Прометеи имца акәмызт адгьыл иацраз.
Уи абз зыхьнашьыз, иахьнеиз иахьабалак
Уа ирацәаххырахон – қыҭа, қалақь.
Харков амҵан уи амца зынӡа икацеит,
Аӷа итанкқәа дырҿагылеит Аԥсны аҵеи,
Рымҩа икит. Хыла-гәыла еилаҵаны
Азныказы иннкылт – амца рыцраҵаны.
Аха урҭ, зхыԥхьаӡара рацәаӡаз,
Ҳаразиа ибзарбзанқәа ирыкәшеит цәаҟәаҵас.
Амца! Амца! – шиҳәоз, дыширшанхоз аӷа,
Дкаҳаит Володиа, аӷа итанкқәа рхы ларха.
Аԥсны аҵеи, раԥхьатәи аиааирақәа руак згаз,
Раԥхьаӡа афырхаҵа хьӡы азызчаԥаз Кавказ,
Ихәанчом еицакуам уи ихырҳәааз ажәа.
Гәышьҭыхган усҟан Аԥсны иахыҩит иашәа:
«Ахаҵа ӷьеҩ, арԥыс бзиа,
Уи Володиа Ҳаразиа!..»
Ашәҟәыблы аргама ианроу Аԥсны,
Володиа ифырхаҵа хьӡи иҭахареи еицны,
Дныҳәалароу, дашшылароу рзымдыруа изаа,
Камсагә игәашәаҿ илакҩакуа ауаа...
Абна аҵыхәаҿ, аԥсҟы нкылан уҳаирплан,
Қьаазым, угәи улаӷырӡи еилаҵәо утәан.
Уҿаԥхьа иаацәырҵт уқыҭа – злахь еикәыз.
Иқәаԥсатон, иарԥсаҳәозшәа агәқәа ихәыз.
Иубоит: Камсагә дидашшылан уаб убра,
Даагьежьын, дшаҿу игәы арӷәӷәара:
«Ҳаи, дад, аӡыблара далоуп са стәгьы,
Абри сԥеиԥшзар акәхап иара саргьы.
Аха, иааурызеи, иҟоу еибашьроуп, Хәаҭхәаҭ,
Хаҵа усуп, ҳазтәарыма агәырҩа ҳҽаҭ!»
...Ихы иаирхәазшәа иухаԥаз агәырҩа,
Мамзаргьы даанагазшәа иасыз аԥшаҩа,
Алаапк еиԥш, даакылҟьеит аӷа. Қәыршыҩҵас
Ахқәа шьҭаирпҟьан, дцеит нас деиҵас.
Қьаазым, ухәыцра-гәырҩа ухҟьеит, иаразнакы
Ушьҭыԥрааит, ус аҭра изҭҟьарым ахы.
Аӷа уихьӡаны данықәуцал дҿырҟьаса,
Ажәҩан ҭбаа ҭшәахеит иара изы, ихәхәаӡа
Алҩа нацрыҵт иҳаирплануи анҭоуҵа хланҵы.
Аӷа зныкыр иуцәигахьазма иԥсы!
Нас, Қьаазым, уа уқәла, угәыла, уашьа
Уи ашьҭахьгьы шаҟантә иуузеи ишьа!
Аӷа имра ахьыбӷалаз
Аибашьра ашьҭахь хәы-шықәса ааҵуаны,
Қьаазым, уахьеибашьуаз ажәҩан сылбааны,
Снеиит Сталинград.
Уи аибашьра ацәа
Ахымҵыцызт, рҟыгәбжьы шыӷәӷәазгьы ауасҭацәа.
Аршәаа иасуа, ашьҭыбжь митәӡаха,
Жәҩан ахьтә бомбак неиуамызт, аха...
Аминақәа ыҵырхуан, ацәгьа згәы иҭакны,
Уаҟа адгьыл иамадаз зыԥсы ӡаны.
Аибашьра мышьҭацәгьа ашәы рхьыкәкәа,
Макьанагь иҟәыбаса еилажьын ҩнқәак.
Ирацәаххыраха, ишбылра ибылхьан,
Лҩак рхылҵуамызт, рыԥсы рхыҵ ицахьан.
Аха ара аҩнқәагьы хаҵала иԥсит,
Ацәгьараан урҭ хьамҵт, рыгәқәа мҵысит.
О, Сталинградтәи аҩнқәа! Шәарҭгьы шаҟа
Шәылшәыршазеи, Волга дызмырырц аӷа!
Избон: идырҿыцуан ақалақь ахаҿра,
Атәыла зегь абраҟа иаҿын ауасҭара.
Иблыз ахан аҭыԥан ҩада ихалон аҿыц.
Аха океан нырцә аҳәҳәара иаҿын ишаҿыц:
«Сталинград шьақәыргылашьа амаӡам бзанҵы,
Атәыла урбгаргьы, дузыргылом аԥсы,
Баша аџьабаа шәаламлан ных, ных!
Аибашьра иамузеины иазыншәыжь аҭоурых».
Мап, ишьхныԥсылаз музеиӡам Сталинград,
Ҳиааира ду аҽеиҵыхны идәықәлеит абрантә.
Абра раԥхьаӡа Аҭынчра апроспект ашьапы акит,
Волга еиԥш иҭбааҭыцәӡа, Волга еиԥш еилашит.
Адгьыл мҩақәа уаала иҭәызар ауразоуроу,
Идууп Сталинград апроспект иабзоуроу.
Избон: иласуан ақалақь зыргылоз анапқәа,
Аԥсҭҳәа еиқәаҵәақәа хьаҵуан иццакуа
Ажәҩан казказуан, тлаз иаҵәала иҵҟьан.
Иҟьалангьы ԥсҭҳәак аҵаршәымызт, ицқьан.
Исгәалашәоит, усҟан ҳаирпланк схыԥрааит.
Агәышҵа схалашеит. Са сгәы ԥшааит:
Қьаазым! Қьаазым! Сталинград егьарааны
Уахыԥраахьан, ахыкәалаа еиԥш уҭҟьаны!
Ақалақь дырӷьазкырц, агәыҭҟьа иагарц ауаа,
Ажәҩан ырлашәны, алакыҵа ҵыршәаа,
Аӷа игәыӷра – иавиациа – аҭра иҭыҵт иплан,
Абомбақәа ларышьҭзеи шаҟа ҳаирплан!
Ацәгьа уны инеиуаз, аӷа дызмышьҭуаз,
Умцабзха урылан, Қьаазым – ашьа зуаз.
Геббельс усҟан адунеи алымҳа ҵихит:
«Икаҳаит Сталинград, бомбала иаҳхәаҽит».
Аха ақалақь рызҳәынҷомызт еибашьуан,
Гитлер игәыӷра ду Ар Ҟаԥшь иршьаҽуан.
Аунивермаг аҵаҟа ихы игәырҩаха
Дтәан Паулиус, иаԥхьа иқәын ахы ларха,
Гитлер мышьҭацәгьа иҟаиҵаз априказ.
Уи нбан еиқәаҵәала имақаруан абас:
«Сталинград анышәзымга, аурыс нырҵәаны,
Ижәдыруаз, сшәеигӡом сара аказы!»
Хышәи ҩынҩажәа нызықьҩык аӷа ир ҭакын,
Аҿҿа рыхго, атҟәага бџьарқәа рҿакын.
Царҭа рымамызт, рымшақәа ԥыҵәҵәан.
Иеилагьежьуан, ақәыџьма аапкқәа иреицәан.
Урҭ зыцҟьаз, зфырхаҵара ахаан иԥсым.
Умцабзха урылзбаауеит, Қьаазым!
Дгәаҭеиуан Паулиус, ихалан азаара,
Ичҳара хыҵит, имаҷӡахеит илаӡара.
Аибашьра абра инҵәеит иара изы,
Ахԥатәи раих абра еилаҳаит иара изы,
Гитлер ижьы ифоит имазар уажәы.
Ибоит Германиа зегь ишашәыло ашәы,
Уаҳа ахы иҩахараны ишыҟам Реихстаг...
Абар, абар, ашәқәа еимҟьоит иштаб.
Ар Ҟаԥшь ҩнашылоит, анемсаа рзы ахлымӡаах!
Гитлер ифельдмаршал инапқәа дырҩахт!
Даҳзаагозар ҳәа Паулиус дыбжьԥааны,
Аӷа иҳаирпланқәа аауан, акоридор ҟаҵаны.
Ахьымӡӷ бааԥс рыҵаҟьан арахь иаанацон,
Ахьымӡӷ аԥыр-ԥырҳәа амца рыцранаҵон.
Урҭ ирԥыланы ӷәара-пара еимзырпыз
Урылзбаауеит, Қьаазым — уахьнеиуа ураԥыс.
Павлов иҩны, аӷа дызмыхәаз абаа.
Аибашьра иалегендан ирзынхеит ауаа.
Павлов иҩны усҟан иаршанхеит адунеи,
Ҩымз аӷа дажәлон, аха амԥын даузнеих!
Акәша-мыкәша аханқәа уажәы-уажә еизҟәыҿуан,
Иара гылан, лакә гәылшьапҵас, амца аҿыддуан.
Апатронақәа реиԥш, аԥсцәа канаԥсон.
Иажәлауаз анемсаа ладынҵәала ицон.
Ротак ар ирзаԥсан шьаҿак ԥхьацара,
Афашистцәа уи амҵан иааргон рыԥсра.
Павлов иҩны милаҭ рацәа рыԥсы ахан,
Ажәларқәа реиҩызара иаразы ибӷан.
Усҟан аӷа дҭадыргылеит ахлымӡаах:
Аурыс, аукраин, абелорус, аказах,
Ақырҭуа, аузбек — дрывагылан дыӷәӷәаӡа
Деибашьуан Цыгәба – зхабар ҳзымдыруа зынӡа,
Абзарбзан хы анамыхәа Павлов иҩны,
Аӷа иҳаирпланқәа рҿаархеит, гәаӷла иҭәны.
Урҭ ирԥыххылан иԥхьазцоз уанрылаз, Қьаазым,
Ԥсуакгьы дшеиқәурхоз удыруан, уи мцым!
Абри ашхәа «Абхазец» ҳәа, иҭазҩыда?
Аибашьра иалҵма еибга-еизҩыда?
Ахҭыԥқәа ианыз иахьа ианпыҟҟалам,
Инеиуеит уи Волга ду ихыхәхәала.
«Абхазец», исымоуп уеизгьы агәҭыха,
Усас дахьны акәзаргьы, уааила Аԥсныҟа.
Иузгәакьоу ажәлар, ухы дырбала,
Укаҷҷа-каҷҷо унадгыл Аҟәа асқьала.
Ижәдыруоу, аибашьраан «Абхазец» закәыз?
Сталинград ақалақь амца анакыз,
Бомбеи торпедои шаҩнажь, ишырцәынхаз,
Аԥсны аҵеира инагӡаны ишаԥсахаз?
«Пожарски», «Лена», ешьа-еҳәшьас иҟаҵаны,
Амца иалан. Зны аргама, зны имаӡаны
Нырцәҟа уахи-ҽни ахәцәа ӡхыга иргон.
Аарцәҟа афронт абџьар, афатә азааргон.
Акырцх еиԥш ишрықәыԥсозгьы жәҩан ахьтә ахқәа,
Абомбақәа шахашәышәуазгьы рыхқәа,
Инеиҭа-неиҭасуа руалԥшьа нарыгӡон,
Џьаԥҳаныла, фатәыла ақалақь еиқәдыршәон.
Урҭ аӷбақәа рыжәҩан хаҵала изыхьчоз
Уанрылаз, Қьаазым, Аԥсны зегь умбоз.
«Абхазец» анубалакь, умч иацлан аҟара,
Еиҳагьы уаҿаапкуазҭгьы аӷа иҭархара?..
Мызки бжаки аӷа Волга дырмыжьуа,
Аԥсра иаҿагылан, ргәы камыжьуа,
Ԥшьҩык ахацәа. Иахьагьы рхаҵахьӡы мгои:
Кузмински, Ветошкин, Колосовои,
Аԥсынтәыла аҵеи – Ҳаразиа Семион.
Арҭ рҽырҩашьан, аӷа мбатәы дандырион.
Аԥшьҩы хацәа, ҩ-дивизиак еимадо,
Уахгьы-ҽынгьы аӷа имч ркәадо, еибашьуан.
Ркәакь хәыҷ гәышԥыла ирыхьчон,
Аха уи акәакь адгьыл ду еиқәнархон.
Волга ахықәан, зегьы ирбарҭаны иахьа,
Рыжәлақәа анпыҟҟала игылами рбаҟа.
Урҭ рыжәҩан зыхьчоз урыламзи, Қьаазым,
Уара иахьа урҭ ргәаҿгьы уԥсым.
АИААИРА ХЫҴХЬАН АКАҴӘАРА
Ицон аибашьра. Шьҭа ибылгьон шьҭахьҟа.
Аӷа ииуз ацәгьара иҿыҵуан ишьаха.
Афронтқәа мраҭашәарахь инеиуан еивас.
Аиааира иазыԥшын зегьы, ргәы еиҵас.
Амцәыжәҩа еиҵнахӡеит, Қьаазым, аполк узлаз,
Шәнызкылоз жәҩанаҿ шьҭа иҟамызт мчык,
Иҟамызт ҳаирпланк, иҟамызт шәшьык.
Қьаазым, уа уџьбарара иарӡыӡон аӷацәа,
Ргәы ҭнагон, рымҵәыжәҩа арӷәӷәон ашьауцәа.
Исалам шәҟәы ҳаԥхьап аполковник Иванов:
«Сара Қьаазым иӡбахә сҳәарц сҭахуп инароу,
Аԥсуа жәлар рҵеи лаша, агвардиа акапитан,
Дхаҵа ӷьеҩын, имшәоз агәы изҭан.
Полкк аҿы ҳаицыҟан, еицаҳхан ԥсык,
Уи иааилшаз ахаан иазеиҭаҳәом бзык.
Уи дызԥылаз ирҭаслымуан, дырхысуан инырҵәа,
«Аԥсцәаҳа еиқәаҵәа» ҳәа, ишьҭан аӷацәа.
Ажәҩан иаҵаиргыломызт аӷа иҳаирпланк,
Адгьыл иқәиргыломызт аӷа итанк.
Ажра иҭажьын аӷа имашьынақәа хланҵы,
Адәы иқәжьын афашистцәа, иаиҭаз иԥсы.
Исгәалашәоит: даауан уи идҵа нагӡаны,
Ус илаԥш иҵашәеит, жәҩанаҿ зыҽӡаны
Аӷа иҳаирпланқәа ааигәахара иаҿыз.
Урҭ амыждақәа ирдыруазма ирзыԥшыз!
Қьаазым иҳаирплан ашырҳәа иааирҳәын,
Афашистцәа рымҩа длеи длаҿаҳәын,
Уаӷеимшхара митәеиқәаҵәа иҭаирԥшит,
Ршьара иқәиҟьеит, харабӷьара еимирпит,
Ҳаирпланқәак, аԥыр-ԥырҳәа амца зиркыз,
Хланҵы инҭалеит, адгьыл ианахьыс
Еиҟәжәеит, итҟәацит, иахьагаз рымбаӡеит.
Иааргоз абомбақәа иларылабыл ицеит.
Афронт акоманда азҭоз ари аниаҳа,
Ас еиԥш ажәабжь ссир аннеи еилыхха,
Адҵа ҟаиҵеит радиола – игәы азнарҳан,
Қьаазым аорден ирҭарц иртәаанӡа иҳаирплан.
Аиааира ажәҩан аҿы икыдиԥааз еҵәакы,
Невски иорден иадыҷҷалт Қьаазым игәышԥы».
Аӷа ибон дышзалымҵуаз аибашьра аӡыжь,
Ҳаԥсадгьыл-ԥшьа аҳәаақәа шьҭахь иныжь,
Аибашьра кшон, Берлинҟа ахы рханы.
Лассы иҭалон Бранденбург агәашә ԥжәаны.
Румыниа ажәҩан иаҵагьежьуа амца ацран.
Убраҟагьы афашистцәа рзы иҟаз ԥсран.
Антонеску дыбналан Франко иахь дцахьан,
Арумын жәлар рымш каххаа илашахьан.
Европа аҵыхәтәантәи ахысбжьы иазԥшын.
Қьаазым, Румыниа аибашьра уаҿын...
Аиааира акаҵәара ихыҵуан. Маи жәба ааигәан.
Нас изыхҟьазеи? Избан? Избан? Избан?
Аӷа иҵәҩанҵә хысга иаалырҟьан узаҿашәа?
Гәыӷрала икаҷҷоз уиеҵәахә ас изкашәа?
Бзиа иубоз ужәҩан ккаӡа изҭацәы?
Аа, уи азы ииҳәо уҩызцәа руаӡәы:
«Қьаазым дрылашәеит ҵәҩанҵә
хысгақәа ахыцәхәыц,
Аха дырҿашәоит ҳәа ҳарҭгьы ҳамхәыцт.
Аӷацәа уи иҵахысхьан егьарааны,
Аха урҭ рымца далҵуан иҵыхәа рҿаҟьаны.
Ҵәҩанҵә хысга инаҵакуа рнацәа,
Уажә рмақарбжьы ааҩуан аӷацәа:
«Берлин ажәҩан уҳарбарым бзанҵы,
Берлин ҭаӡуп анемсаа ркәалӡы.
Уаанҿас «аԥсцәаҳа еиқәаҵәа», ҳзакәу убахп!»
Урҭ аҟәҟәаҳәа ихысуан, ихыжжны ргәаӷ.
Амыждақәа аҵыхәтәан рнаршә мыхиеи,
Қьаазым урҭ рхы дзацәымцеит, даҿашәеит...
«Бзиала, аҩызцәа!» — аҵыхәтәантәи ибжьы
Налаӡит ажәҩан, иналаӡит ашәшьы.
Дҭахеит ҳҩыза — ҳазхара иаҳзымбаӡоз,
Ԥшьышықәса дуӡӡа хык иазымгәаӷьӡоз.
Зыжәлар, зыԥсадгьыл ршьа зтоз кәапеила,
Зыбжьы ҿацаз: Аҩызцәа, ԥхьа шәнеила!
Дҭахеит ҳ-Аиааира ду агәашә артраан,
Уи даҳхашҭран ҳаҟоума, нас, ахаан?!
Ҳгәаӷ шуан, ихыҵуан, иаҵаӡомызт ажәҩан.
Илҳарԥон аӷа иавиациа ажәҩа.
Ҳҳаирпланқәа ирнын: «Аҩызцәа, иаҳуп ишьа,
Қьаазым ссир, ҳҩыза ду, ҳгәакьа, ҳашьа!»
Иҟалеит зеиԥш гәырҩаны уи иҭахара.
Харантә иааны иҳадашшылон ҳара.
Аҩызцәа ажәеинраалақәа изыркит жәпакы,
Абар, нас, урҭ ажәеинраалақәа руакы:
«Дыҟам Қьаазым, аполк, иуаҳауама?
Амацәыс, ушзахәо уца шәаџьҳәара.
Амра, закәызеи, баша уԥхауама,
Мамзар, уаргьы уаҿу агәырҩара?
Шьҭахьҟа инҳажьт аибашьра иаркараз,
Алҩақ зықәтатоу архақәа, ахәқәа.
Шьҭа аҭыҩра иҭаҳцалт аҵх еиқәара,
Аӷа инпыҟҟалоит Қьаазымгьы ихқәа.
...Аибашьра ҳамҭак иҟанаҵар ҿааихак,
Ажәҩан ҳналбаан иаҳарҳәон амырзакан.
Ишьапԥынҵа дықәгылан дкәашо иҿааихон
Дгьыли жәҩани ззеиԥшыз ҳа ҳкапитан.
Уи дкәашон, ишьапԥынҵа адгьыл ианхалон.
Дкәашон аԥсуала иарсны ишьамхы.
Ус днаҳалҵәраан ажәҩанахь дхалон,
Дназдыххылоз уа еилеигон рхы...»
Қьаазым, ушәҟәқәа, аҩныҟа аара ианаҟәыҵ,
Ирзымдыруа иауҟахыз аҵакы закәыз.
Уара уашьа гәакьа Наазым днатәаны
Аполк ашҟа ашәҟәы дәықәиҵеит дыццакны.
Уҩыза Хомутов, иахьа иеинралу,
Иҩуеит: «Ишәзынасыцҳарц са исуалуп —
Шәашьа ихьӡ ҳполказ бираҟын, иԥыруан,
Жәҩан ахь данхала, аӷа игәы быруан.
Иаадыруеит гәырҩа дууп аиашьа иҭахара,
Аха шәыгәқәа дрыӷәӷәалааит шәара,
Ԥсра зқәым ахьӡ-ԥшьа уи иҭынхаз,
Уи иԥсадгьыл аиааира дуӡӡа иагаз...
Аиҳабыра рахь идәықәҵоуп, ашәҟәқәа ҟаҵоуп,
«Асовет Еидгыла афырхаҵа» ҳәа, ахьӡ дшаԥсоу».
Аҳаирплан абжьы
Амшқәа рылахь еиқәын. Иуадаҩын рҿаԥшра.
Қьаазым, иаҟәыҵын амҩахь аԥшра
Уашьцәа, уаҳәшьцәа — агәра ргеит ушҭахаз,
Аибашьра ажәҩанаҿ наӡаӡа ушынхаз,
Уара уаҳа ушаақәымгыло уабацәа рхәы.
Хьаҳә-хьачарада икадыршәгәышьеит ргәы.
Аха дыҟан ушҭахаз хазымҵоз аӡәы,
Агәырҩеи ахәыцреи идыршлан лыхцәы.
Дыԥшуан агәашә ахь шьыжьы, хәылбыҽха.
Ажәҩан ҳаирпланк хылар агәышҵа разынха,
Абӷьааҳәа ддәылҵуан, даҵаԥшуан лыбла ҭраа,
Лгәы иабон уи рҭаазшәа Џьырхәаа.
Ухха-ччо уааҭыҵрызшәа уара ухаҭа,
Усҟан мацәыс еимҟьаран, илашон ллакҭа:
– Сыҷкәын! Схәыҷы! – дналагон еиԥш аҿыҭра,
Аҳаирплан налаӡуан аԥҭа еиқәа — хара.
Лгәырӷьара ҿыцәаауан, даанхон деиқәышьшьы,
Уаҟа лгәы иҭахьшәашәон аҳаирплан абжьы.
Ицон аамҭа. Агәырҩа даражәит, илиааит ан.
Аиарҭа дамахеит, еиужьӡан дышьҭан. ,
Аха ҵхыбжьонзаргьы, ҳаирпланбжьык анга,
Днықәтәон ашырҳәа, дҟалон деихыкка.
Лхы ндәыллырҳәҳәон, аԥенџьыр ҟьаҟьаӡа иартны,
Ажәҩан днаҵаԥшуан, блала дааимданы,
Уи алашара хәыҷ, ажәҩан иаҵаз икәыруа,
Аеҵә иахьрылсуаз илбарызшәа уа...
Аԥсра ахықәкы нанагӡарц анаҭахха,
Еизаны илыдтәалан агәыла, аҭынха.
Лҿы акны дықәын, уажәымзар-уажәы
Лыԥсы лхыҵуан, аҵааиԥш дцон днеиқәшәы.
Аха усҟан ҳаирпланк нахыԥраауан аҩны,
Ан лыԥсы ааиуан, лыблақәа аахтны
Днарылаԥшуан, ак лҳәарцгьы цәгьа
Илҭахын, аха лымч хомызт.
Ҩаԥхьа дҭанагалон, хәыҷ-хәыҷы даман ицон.
Лыԥсыԥ лагаҩагара зынӡа ихьанҭахон.
Деиқәыркырц лхы иааҵырхуан еиԥш ахчы,
Иааигәаӡаны иааҩуан ҳаирпланк абжьы.
Ҩаԥхьа лыхдырра ааиуан, лыблақәа ҭырхаха
Дааԥшуан. Дықәын уи абас хаха.
Аԥшьаха рзы аҳаирпланқәа еиԥхьбеит,
Ан лыблақәа наӡаӡа инеиқәыԥсеит.
Ашкол ашҭаҿ ахәыцра
Аҟәа. Аԥсуа школ. Сентиабр акы.
Раԥхьаӡа аҵарахь иааргаз, знапы ианкы,
Аџьџьаҳәа ашкол ашҭа ҭдырҭәааит.
Анацәа, абацәа, абдуцәа... Са сгәы ԥшааит.
Қьаазым, амца уалҵызҭгьы, меижьарада
Уаргьы абра угылазаауан, инапы кны умаҭа.
Иузгәдуны иушьҭазаауан: «аибашьҩы аветеран»,
Иукәшан узгәылазкуаз қәыԥшран, ҿаран.
Егьа угәы еиазҳарын уара
Аҿар ахьубоз абас еихыӷӷа.
Ҳа ҳхьыбҿар, бзиа урбарын егьа,
Аҩӡԥҳа Мери дшырбо еиԥш иахьа. Мери!
Иҵуазеи, абар, шаҟа шықәса,
Лџыр мҵәыжәҩақәа наҟ инеикәаԥса,
Аибашьра ашьҭахь аҩныҟа дхынҳәны,
Ахәра бааԥсқәа илныз рӷьаны,
Уи лыбзиабара, уи лгәыбылра
Рыдылҵоижьҭеи аҿар, аҵара.
Ԥсҭазаара ыҟам лара лзыҳәа, данхымҵ,
Мышкы иадамзаргь, абри ашкол ашәхымс.
Лыжәҩа лыхьуеит данрылам аҿар,
Лгәы ҭынчым урҭ рааигәа дымтәар.
Ҳаирплан ласқәоуп ла лзы ахәыҷқәа,
Инышьҭԥраан ажәҩан иазцо икакәкәа.
Иахьа угылазҭгьы, Қьаазым, абри ашҭаҿ,
Унхыларын хәыцра ссирӡак ашьҭа.
Иааимҟьарын угәалашәара аԥарда,
Унҭаԥшрын класскаҿ иудтәалаз рлакҭа.
Ахьхьаҳәа угәы инықәыҩрын лыбжьы
Раԥхьаӡа бзиа иубаз аҭыԥҳа хәыҷы...
Раԥхьаӡа Қьаазым бзиа иибаз бара,
Шаҟа исҭахузеи абраҟа ббара!
Ба бышҟа исымоузеи шаҟа зҵаара,
Исаҳәеишь, Қьаазым ишԥеиҵоз аҵара?
Партак шәеицахатәазма, шәа шәҵатәқәа
Еицыҟашәҵозма? Зныхгьы шәхы шәҿқәа
Ааизхар, арҵаҩы шәгәалҭар ҳәа шәшәаны,
Шәыбзиабара шәахӡыӡаауа ишәымазма иҵәахны?
Шәеиԥырҵра амш нхама наӡаӡа бхаҿы,
Аҵхқәа быргәаҭеиуа брымазма бхәаҽы?
Аԥсуа школ ашҭа бааҭалар иахьа,
Бқәыԥшра шықәсқәа быцралозар имцаха?
Былаԥш дыҵашәозар зыхьӡ камшәо Қьаазым?
Издыруеит ба бгәаҿы уи ахаан дыԥсым.
Агәра згоит бара иахьа бышҭаацәароу,
Быԥсҭазаара ашьҭамҭа шароу,
Бхы-быхшара бшыҟоу беиҵаҭәы.
Қьаазым ихьӡала сбыҳәоит, бгәы аарты,
Бцәырҵ аргама, уи ԥхашьараӡам,
Исалам шәҟәык бымазар — ицәырга, иҵәахтәӡам.
Уи бахӡыӡаауа шаҟантә иакхьоузеишь бнапы?
Издыруада, Қьаазым ихьӡзар быҷкәын аиҳабы?...
Аԥсуа школ ашҭаҿ игоит абжьы:
Қьаазым! Қьаазым! — Уи захьӡу ахәыҷы,
Дыҩуа, дыҩуа, дышнеиуа дыҭҟьаны,
Иан дналгәыдхахалт, зынӡа длызгәыкны.
Аепилог ацымхәрас
Мап, Қьаазым, абра исыргылаӡом акәаԥ...
Снаԥшын, ашьхақәа, иахчынгылоу Хәаԥ,
Ирхыԥраан аҿаанахеит ҳаирпланк наҟәшәа,
Уажәымзар-уажәы уа уқыҭаҿ итәарашәа.
Сыԥшын, агаҿахь, ҳаирпланқәак еишьҭаххы
Инеиуеит, лаԥш рхьымӡо, ирхьымӡо ахы.
Хәыцра ссирк ҭаха снаҭом, Қьаазым, иахьак,
Сгәы иабоит ажәҩанаҿ уҟазшәа уҽыԥхьак.
Аҭынчра аншәарҭаха, инкылан ҩаԥхьа уҭыԥ,
Уҭҟьаны унеиуашәа — ураԥгыланы угәыԥ.
Ма иахьатәи аҳаирплан ццак угәаԥханы
Иноугошәа, ушьҭа ажәҩан ашҵа ианҵаны.
Ааи, Қьаазым, иахьа шәыгәқәа ҭынчым иҭахаз,
Шәарҭгьы ижәбоит адгьыл аразҟы закәхаз,
Абџьар хлымӡаахқәа реиҵаҵара ишаҿу,
Аракетақәа анацәақәрыӷәӷәара ишазԥшу.
Аха иҟоуп атәыла шәхы зқәышәҵаз шәарҭ,
Уи ахааназ иҟалашам мчык иҵнашәартә,
Уи баагәаран аҭынчра иакәыршоуп еиҭа,
Аибашьра зҭахым амҽханакт — лада-ҩада.
Иҭахаз аԥырцәа, аҩныҟа шәаара ҳҭахыз шаҟа,
Аҩныҟа акәым, адгьыл иамоуит шәыбаҩ аҟәырҷаха.
Иҟам ӡәырҩ шәнышәынҭра зқәубаауа дәык,
Шәанацәеи шәаҳәшьцәеи рылаӷырӡ иаблыз шәҭык.
Шәарҭ, адгьыл аҟынӡа изымааӡакәа иблыз,
Наӡаӡа уа шәынхеит адгьыл шышәзыԥшыз.
Аха иҟоуп атәылаҿ шәара шәбаҟақәа,
Легендаҵас шәыӡбахә казмыршәуа ашәҟәқәа.
Нас, Қьаазым, аамҭа цоит имгыла имтәа.
Уеизгьы ҳаицәажәара абра иԥысҵәом аҵыхәтәа,
Цәаҳәак иадамзаргьы иуаҭәоу ажәа аҳәара
Сылшазар, насыԥ дус исшьоит сара.
СМЕЛИ, СААҬИ, УРҬ РЫԤСААТӘИ
Шәаҳәабжьыла рыгәқәа шԥаҭәи
Смели, Сааҭи, урҭ рыԥсаатәи!
Амҩа иқәуп, ицоит џьара,
Иаҿуп амра рхаҷҷара.
Уахык еициит, еиқәлацәами,
Раб аӡә иами, ран аӡә лами!
Ргарақәа еиқәлацәами,
Изыҩнагылаз уадак ами!
Арҭ амырцәоз шьышьи-нани,
Арҭ анҿыхоз, раби рани
Амҵәыжәҩа рауан, иԥырруан,
Дара рзыҳәан ааԥынран.
Аамҭа цон, аишьцәа гарҵит,
Аишьцәа рзымкит уадеи барҵеи.
Ибажәгәаламуа адәы инықәлеит,
Ара еизеит рҩызеи рықәлеи.
Еиқәԥеит, икаибажьт атаз-чазҳәа,
Ӡәыр дыжәбама арҭ зырџьаз ҳәа?
Аԥхӡы рылҵит, аԥхӡы рҿашит,
Адәы цәырҟьеит, ашьац дырҽит.
Ашҭагь рзымхеит арҭ араҟа,
Амҩа ианылеит апыҟҟаҳәа.
Аҽыҩқәа реиԥш, еивас ицоит,
Ицоит, ицоит, зегьы ирыхьӡоит.
Зҳашьала ал иаԥысит,
Жәаба-жәаба шықәса рхыҵит.
Ихџыџ-хџыџӡа иӷәӷәаны,
Иурцәаӷәап еивакны.
Ашкол иҭоуп, хԥа-хԥа
Сынтәа ирылгоит, аха ишԥа!
Уажәы абар, аԥхын иоужьуп,
Ахра иаҿоуп зынӡа иаужьны.
Хара ицарцаз рымацара,
Рымҩаныфа, реидара
Наразқәынҵа, еилыхха
Иахьа иҭыҵит амӡырха.
Шәаҳәабжьыла рыгәқәа шԥаҭәи,
Смели, Сааҭи, урҭ рыԥсаатәи!
Амҩа иқәуп, ицоит џьара,
Иаҿуп амра рхаҷҷара.
Џьара ицоит ба? Џьара уҳәоу?
Иҳамдыруеи арҭ рхы ахьхоу.
Азауад ахь, аӷәы ахьырхуа,
Ақыд дуқәа ахьеиҩырхуа.
Амҩа иқәуп арҭ шьапыла,
Инатәа-аатәоит хәыҷы-хәыҷла,
Зегь гәарҭоит: Кәыдры аӡмыжьқәа,
Кәыдры аԥаҩқәа ак нмыжькәа.
Џьара ибӷарҵеит ахаҳә ҟәазқәа,
Лбаа иҭаҳарц уаҟа атазҳәа.
Рлымҳа дырҵарит Кәыдры абжьала,
Кәыдры ахыԥша арҭ арчалан,
Арҭ аркаран зыҟалашам,
Аха насгьы аҽак ҳҳәашан,
Аҽак ҳҳәашан зынӡа иҿыцу,
Иарбан ԥсаатәу урҭ ирыцу?
Уи ҳәыҳәуп, ашҵа пашәуп,
Аҭынчра ахьӡуп, уи иаԥашәуп,
Ирааӡамҭоуп Смели Сааҭи.
Уи иаԥызго закә ԥсаатәи?
Ихырхышам рыбла ихызар,
Рыкәаҿ идырцәоит иаҭахызар.
Иазеиҩыршоит рҿаҵа,
Еицырфауеит ихааӡа.
Дара ахьцо иаргьы рышьҭоуп,
Иацәеилагом рымҩа, рышьҭа.
Ақәа леиуаз, ишуаз амра,
Мҵәыжәҩала иаушт ҳаргьра.
Цҳаражәҳәара иазцоит иахан,
Иахьзымаауа уахык ҩаха.
Џьарантә иаар уи гәыкны,
Рыжәҩа иқәтәоит иԥырԥырны.
Уажәгьы ирыцуп арҭ ахьцо.
Ажәҩан иалоуп, аԥҭа еимдо,
Зныкгьы раԥхьа иааины итәо.
Иднардыруеит арҭ ара,
Ишырцәымцаз наҟ хара.
Шәаҳәабжьыла рыгәқәа шԥаҭәи
Смели, Сааҭи, урҭ рыԥсаатәи!
Амҩа иқәуп, ицоит џьара,
Иаҿуп амра рхаҷҷара.
Рааҵәа хәыҷқәа рыжәҩа икыдуп,
Аныҟәара — акыр рыдуп.
Иныҵарыкшоит рлабақәа,
Амца хәыҵҟьоит еибакуа.
Бжеиҳан изго мҩахәасҭоуп,
Бжеиҳан рышьҭа бжьаӡӡоуп.
Рылаԥш агоит акаҵәара,
Ирымбаӡакәа ашьац иаҵәара
Инылагылоит, нас адәы
Иқәлан ицоит, рхы-ргәы ҭәы.
Аҟәара иқәло, абна илҟьо,
Кәыдры рыцуп игәырӷьа-гәырӷьо.
Смели Сааҭи шнеиц инеиуеит,
Ирхыкны ажәҩан шеишеиуеит.
Џьара илбааит, џьара ихалт,
Урҭ инрыжьит Дал, Ҵабал,
Хара инрыжьит Багада ацҳа,
Кәыдры аԥшаҳәа, Кәыдры арха
Ианыԥшылоит игәырӷьаҵәа,
Кәыдры неиуеит иҭыҵны ацәа.
Кәыдры ақәцәа аӡыӷӷара
Ирызнеиит гәаҵаӷара.
Аха ирит Смели Сааҭи,
Смели, Сааҭи, урҭ рыԥсаатәи!
Иахьнырыз дгьылбжьахароуп,
Дгьыл иаҵәароуп, дгьыл ԥшӡароуп,
Рымҩаныфа цәырыргароуп,
Инатәароуп, акрырфароуп.
Урҭ абасҵәҟьа ҟаҵаны,
Амҩа иқәлеит иццакны.
Иҟамлароуп арҭ ирцәыхәлан,
Уажә инеиуеит аҟәара иқәлан.
Хаҳәи-шьанҵеи еимырпуа,
Рышьҭа аԥслымӡ ианҵауа.
Кәыдры араҟа аҽаӡазаап,
Амҵәыжәҩақәа анартызаап,
Дәышкәаӷьазны агәышԥы
Арҭ рҿаԥхьа ианаты,
Ргәацԥыҳәо ԥхьацара,
Инеиуан иқәлан аҟәара.
Ус ҳаирпланк рхыԥрааит,
Аха ишнеиуаз лада инааит.
Кәыдры нрыжьшам ахакәачран,
Кәыдры ыҟоуп икакаҷран.
Афымца станциа еилыџьџьо,
Шьыжьтәи амреиԥш икаҷҷо,
Сара избоит, избоит абар,
Ацыԥхь шалҵуа Кәыдры ацәыкәбар.
Аҽнышьыбжьон ас, иахьада,
Кәыдры хыҵуа избахьада?
Кәыдры, Кәыдры ажәҩа ҭҟьама?!
Смели Сааҭи аршәаҟьама?
Ахәадақәа ирыбжьацалан,
Ақәцәақәа леимагалан,
Рхы иамырхәа џьара акала,
Наҟ ирылгарц арҭ иахьала
Иашьҭоуп акәу нас, иара,
Зынӡа иахалан азаара!
Мап, еиҭасуам арԥар рыгәгьы..
Кәыдры жәылоит еимацәкәыкәы.
Смели Сааҭи ргәы рҽанылеит,
Еиқәыӡырҩуа зны иааҭгылеит.
Аа, ирбоит аӡы ишацлаз,
Ишаанаго, ақды, аҵла,
Аӡы ишаҵәахыз ахьҟәараз,
Шьҭа ирдырит шыцәгьараз.
Уаҩԥсы дыҟам рааигәа-сигәа,
Кәыдры аауеит еилашыҩкуа.
Иҟарҵазеи рхаԥсыра,
Нырцә ирбом нхара-нҵырак.
Рҳәыҳә акәын, агәы ҭынчым,
Рҳәыҳә иабоит акгьы шрымчым,
Нырцәҟа ирырц арҭ ара,
Иҩуа ишавоу аҟәара.
Амҵәыжәҩақәа ааԥыртны:
«Уца, аҳәыҳә, ҳа ҳзымԥсахуа,
Уца аҩныҟа, уца ушзахәо.
Уԥры, иумун аҩны умнеикәа,
Ҳзықәшәаз раҳәа ҳҩызцәа ӷьеҩқәа.
Ҳзықәшәаз раҳәа ҳаби ҳани,
Уаҟа ирҿыха гәарԥи хани,
Уԥры, уԥры, уԥры, уԥры!
Ацәгьа иахьумыгӡан Кәыдры...»
Абас рҳәазшәа алымҳа инҭасит,
Зных мцәыжәҩала аӡы инҭасит,
Нас иналапҟеит ажәҩан, ажәҩан,
Ицырцыруа агәышҵа, ажәҩа.
Ицоит, ицоит, џьара иҭгылом,
Ашәара амоуп, агәы ҭагылом,
Ма иԥсыроуп, ма инхароуп,
Ма аҩызцәа еиқәнархароуп.
Ацәа иалалт амч иҷыдоу,
Ԥсҭҳәазааит, ԥшазааит зегь мчыдоуп,
Ирзынкылом уа иаԥылан,
Ирзынкылом уа гәышԥыла.
Аҳәыҳә ԥыруеит, иԥыруеит хаха,
Ҵаҟа иабоит, иабоит ҵаҟа,
Кәыдры амцәыжәҩақәа ааиҵыхуа,
Ишаханарԥаз аԥшаҳәа.
Еилабыџуеит Кәыдры ахықәан,
Еилабыџуеит, ааи, имццакыкәан.
Смели Сааҭи ԥшуп, иԥшы.
Ишыҟац иҟоуп Кәыдры ахаҿы.
Ибзиан аӡы ааҭыкәкәар,
Иҟамларгьы аӡәы ихабар,
Иуадаҩмызт ара зынӡа,
Аха сишь! Еҵәак жжаӡа,
Аҿаанахазшәа, лашарак хара,
Иацло, иацло, иаҿын аара.
Рацәакгьы мҵит, Кәыдры рӡыӡо,
Агәгәа ахга, абжьы рдуӡӡо,
Вертолиотк аархалеит уа,
Игьежьгьежьуа, иԥшаауа.
– Иубома, Смел?
– Иубома, Сааҭ?
– Иаҳзаанагаз ҳа ҳаԥсаатә!
Арҭ ирԥшаауа ҳа ҳауп, ҳара! –
Аишьцәа еимаркуан аҳәара.
Кәыдры гәрымуан, Кәыдры гҿасуан,
Еиԥхеибаҵа ацәқәырԥа мҩасуан.
Аҵх иалан, игәаҭеиуан,
Аҵх лашьцан, ипеипеиуан.
Уҭахызар уԥшы, уԥшы, уԥшы,
Убла ихкылан аҵәыршы...
Иреицәа-иреиҳан ак убашам,
Нас, авертолиот ус баша
Иԥшаауама? Иаба, иаба
Иахьақәнакра атәара?
Авертолиот аҿын агәыр-гәырра.
– Ирыҭатәуп арҭ адырра,
Ҳа ҳахьыҟоу, аха изла? —
Смел даацәажәеит дыццакуа.
– Иухашҭма, иҳамоуп ҳарҭ, абар,
Рџьыба иҭарҵо афонар! –
Ҿааиҭит дгәырӷьо уаҟа Сааҭ,
Сааҭ даҩызоуп зынӡа асааҭ.
Рфонар абла ҩада ирханы,
Идырҿыжит иаарыӷәӷәаны.
Афонар каххаа иаалашеит,
Алашьцара ааҩнаҵәеит.
Уи гәеиҭеит иԥыруа ирхаз,
Авертолиот зназы игазҽазт.
Нас инаҟәуа, инаҟәуа, инаҟәуа,
Кәыдры аӡиас агәы ҭҟьауа,
Итәеит, итәаҵәҟьеит иахьахәҭаз,
Лассы ишьҭнахит иԥшны итәаз.
Урҭ шабаз, рҳәыҳә гәыкны,
Рыжәҩа иқәтәеит иԥыр-ԥырны.
Кәыдры гәрымуан, Кәыдры гҿасуан,
Еиԥхеибаҵа ацәқәырԥа мҩасуан,
Аха ирылымшеит урҭ акы.
Авертолиот Кәыдры абжьы хәаҽны,
Иқәҳа ицон, ицон, ицон,
Арадио ашәақәа аанагон.
Шәаҳәабжьыла рыгәқәа шԥаҭәи,
Смели, Сааҭи, урҭ рыԥсаатәи!
аԤша -қәылаҩ
Аныда, абыда,
Изааӡада, изтәыда,
Маҭәада, шьҭада,
Иацәыӡда, изышьҭада
Иашәымкәа, иашьамкәа,
Маҭәала ирыԥхамкәа,
Напыда шьапыда,
Иналалт ақыҭа.
Икыднаҟьеит ахышәқәа,
Ихнашәеит ахыбқәа,
Асаба ахьтата,
Асаба аҿатата,
Анаара иаҿалеит,
Абаҳча инҭалеит,
Иланашьҭит ашәырқәа,
Иҟанаҵеит машәырқәак.
Абас еиԥш ӷәӷәала,
Аԥшаӷьы зхалаз,
Изыхҟьа рыздыруам,
Иҵаауан, игәрымуан:
«Изкыда, изышьҭыда,
Избада, изаҳада,
Мҩада шьҭада,
Иацәыӡда, изышьҭада?»
Аԥшаӷьы неиуан,
Аԥшаӷьы гәаҭеиуан.
Напыда шьапыда,
Еимданы ақыҭа,
Иныҵалт аккара,
Абна еиқәара.
Абыӷьқәа мақарит,
Абыӷьқәа парпарит,
Аха аттаҳәа
Асеиԥш аҳәатаҳәа,
Еибак еибашьҭит,
Ҵаҟа иланашьҭит.
Аҵлақәа амырхәеи,
Рхы ианамырхәеит,
Иҟалеит иԥнаҵәазгьы,
Зӡара еихнаҵәазгьы.
Абас еиԥш ӷәӷәала,
Аԥшаӷьы зхалаз,
Изыхҟьа рыздыруам,
Иҵаауан, игәрымуан:
«Изкыда, изышьҭыда,
Избада, изаҳада,
Мҩада шьҭада,
Иацәыӡда, изышьҭада?»
Аԥшаӷьы неиуан,
Аԥшаӷьы гәаҭеиуан,
Абна ааныжьны,
Амҵәыжәҩа ааиужьны,
Аԥшаҳәа ианылеит,
Амхырҭа инҭашылеит.
Аџьықәреи бӷьы хьархьарит,
Аџьықәреи шьап мақарит,
Рлапҟьақәа ргәыдыҳәҳәа,
Акакеиҳәа ианаҵаҳәҳәа,
Ирыжәлеит игәаан,
Ишьҭанаҵарц ираан,
Аҟәҟәа-ҿҿа рылгеит,
Шьаҭақәак иаарылгеит.
Абас еиԥш ӷәӷәала,
Аԥшаӷьы зхалаз,
Изыхҟьа рыздыруам,
Иҵаауан, игәрымуан:
«Изкыда, изышьҭыда,
Избада, изаҳада,
Мҩада шьҭада,
Иацәыӡда, изышьҭада?»
Аԥшаӷьы неиуан,
Аԥшаӷьы гәаҭеиуан,
Аԥшаҳәа ааныжьны,
Амҵәыжәҩа ааиужьны,
Амшын инхылеит,
Агыгцәа аргылеит:
Жәҩан ахь ишьҭнахит
Цәыкәбари шәахи.
Иаразнак иархәлеит,
Ацәқәырԥа аршлеит,
Иаҟьеит рыхҭырԥашқәа.
Амшынҳәақәа, ажәҩанқәа,
Акәатақәа, аԥсыӡқәа
Неиуан имԥсыцкәа.
Абас еиԥш ӷәӷәала,
Аԥшаӷьы зхалаз,
Изыхҟьа рыздыруам,
Иҵаауан, игәрымуан:
«Изкыда, изышьҭыда,
Избада, изаҳада,
Мҩада шьҭада,
Иацәыӡда, изышьҭада?»
Аԥшаӷьы неиуан,
Аԥшаӷьы гәаҭеиуан,
Амшын ааныжьны,
Амҵәыжәҩа ааиужьны,
Ажәҩан иаҿалеит,
Аԥҭа еиднацалеит,
Заараны ирхалеит,
Рыхқәа еиднакшалеит,
Амацәыс лакьит,
Игәыргәырт, идыдит,
Иаатызшәа акранқәа,
Ақәа аҭра иамкуа,
Ацәыкәбар шәпаӡа,
Икыдхаҽеит зынӡа.
Абас еиԥш ӷәӷәала
Аԥшаӷьы зхалаз,
Изыхҟьа рыздыруам,
Иҵаауан, игәрымуан:
«Изкыда, изышьҭыда,
Избада, изаҳада,
Мҩада-шьҭада,
Иацәыӡда, изышьҭада?»
Абас ишгәаҭеиуаз,
Ирымбаӡакәа аиуа,
Аԥшаӷьы ныҵабга,
Ашамҭаз иныҵабеит.
Икаҷҷаз амра,
Агәырӷьа-чча
Аҿықәыҳәҳә икаԥхон,
Ацыԥхь канаԥсон.
АҼЫҨӠӶАБ ЛЗЫ АПОЕМА
Лыхны ашҭа бзиа избоит сара,
Сеигәырӷьоит Лыхны ашҭа абара.
Уа иҭызбаауеит: агәазҳара,
Алахҿыхра, аҵарра, аҿара.
Лыхны ашҭа! Лыхны ашҭа!
Мацәыс шьҭоушәа аҽыҩ ашьҭа
Анпыҟҟалоуп есымша.
Араҟа ажәлар ес-шықәса,
Ргәырӷьара еимырдоит еизаны.
Убра сыҟан ааигәа зны.
Шьапыла, ҽыла, машьынала,
Џьоук рҽеибарк, џьоук рымала,
Аӡиасқәа шалало еиԥш амшын,
Лыхны ашҭаҿ аизара иаҿын.
Аԥсынтәыла, Аԥсынтәыла!
Аҳәса-ахацәа, хәыҷла-дула,
Аӡә дагмызт — ахыцәхәыц...
Сыздырҵәҟьом сызламыӡ!
Са саҩызан аҽны субар,
Амшын ихшәалаз ацәыкәбар.
Амашьынақәа еицрыхәхәа,
Рхыбқәа ирықәыҷҷо ашәахәа,
Еилаарцыруа шәкы-зқьы,
Еилагылан аладахьы.
Амӡырха какаҷ еиԥш ирацәаҩны,
Ааԥын баҳчеиԥш еилаҳәаны,
Ашҭа рымҽхак иҭырҭәааны,
Аҿар леи-ҩеиуа иҭан убра,
Изеибабомызт ргәазхара.
Абыргцәа ракәзар ишланы,
Раԥсуа кәымжәқәа рышәҵаны,
Рыжәҩа иқәҵан рыхҭарԥақәа,
Итәан ицәажәо зымҩа уа.
Насҭха уԥшыхыр, ҽа шьоукы,
Рышлара агәхьаа мкы,
Инаҳәы-ааҳәуа, иццакуа,
Аӷьеҩҳәа ишьацәхыртәуа,
Аҿар ирыцқәлан икәашон,
Рнапы еинырҟьон, ашәа рҳәон.
Шьоукы ашҭа агәаҿы
Ихәмаруан аԥхӡы рҿашы.
Ҽыла уаҟа ампыл иасуан,
Ахьшьыцбеиԥш, ҵаҟа ишьҭасуан,
Ампыл шьҭкәыцәаа амбахь ицон.
Уаха-саха еимҵакьачон.
Татуашь Нанба иҟьон аҳәа,
Абыца хиҵәҵәон уаҟа аттаҳәа
Џьоук шьҭхысаа ишнеиуа ҽыла,
Атрымҳәа иахыԥон аҵәыргыла.
Абас Лыхны ашҭа еилашуан,
Агәырӷьаԥхӡы рҩашха ишьҭашуан.
Аҽыҩҷкәынцәа ргәы ҭамгыло,
Рҽышькылқәа ирынгылан.
Аҽыҩқәа раӷәрақәа рҟаҟон,
Урҭ аҵҟьараз рыҽдырххон,
Знык иаагар ажәа – аҳы!
Инызкылода дара рхы!
Аха иҟам уи акоманда,
Иҟам, иҟам, избанда
Дагхан даауан Чаҵәԥҳа Нашь.
Уи дагны, иагны лрашь,
Аҽқәа ыҵдырҟьан ҟалаӡом,
Лара дабаҟоу, дырбаӡом.
Нашь хәыҷ дырхыҵны х-шьхакы
Даанӡа ҳаԥшып ҳамҭакы...
Аҭәаҵла амҵан еизаз аҿар,
Жәабжьс иреиҳәозеи Баӡ Хфар?
– Дад, ажәытәангьы абра ҳаизон,
Аха ҳгәырӷьаӡомызт, ҳхы ҳџьабон.
Еибаҳамҳәози ҳарҭ абра,
Ҳашҭыҵшаз амалуаа рхәуура.
Ари ашҭа иҭасуан аԥшаҩа,
Ари ашҭа иҭалон агәырҩа.
Уеизгьы иамҵәомызт иара
Агәыӷра амш агәрагара.
Аброуп раԥхьаӡа иахьҳаҳаз,
Урыстәыла аҳәынҭқар ихы шлахаз.
Аброуп раԥхьаӡа «Кьараз»
Ашьапы ахьыркыз, ахьӡ ахьгаз.
Усҟан, ахақәиҭраз ҳа ҳанеибаз,
Абра иқәҩит: «Шәнеибац, шәнеибац!..»
Абра афырхацәа ҭоуба уны,
Ақәԥарахь ицон еиманы!
Исгәалашәоит, ҽнак зны,
Анхацәеи амал уааи ҳаизаны,
Абра наҟ-ааҟ ҳаҽшаны,
Ҳтәан, ҳаибафо ҷанҷаны.
Аҭауад ду Мырзаҟан,
Ҳиршәарацы иҽирӷәӷәан,
Аҳәынҭқар ихьӡала дмақарт,
Аббы ихырга дбарбарт.
Ашәақь ахы ҳҭаирԥшит,
Абахҭа рышәқәа ҳзаиртит,
Наҟ ҳашхиҵоз агәра ҳиргеит,
Уи дшаҳмеигӡоз иҿыбгеит.
Убасҟан дҩаҵҟьеит ҳа ҳ-Ҷнагә,
Аргама иақәиршәеит алакә.
Аҽны иқәкны абри адәы,
Ирықәиҳәацәеит мбатәы.
Иреиҳәеит ишынҵәаз рыҿҳәара,
Иҟарҵахьазаргь иагьа цәгьара,
Шьҭа ишырзымго наҟ хара.
Иажәақәа хҭыԥны ирынпыҟҟалт,
Аӡә дзымҵыст, зегь шанхалт.
Аҽны идирбеит дзакәыз аӷар,
Аҽны ихҽит урҭ рҟар.
Хфар дааҭгылеит, ак џьшьауа:
Дад, ҳаирпланума ани итәауа?
Ашҭа иахыку ажәҩан амҽхак,
Вертолиотк ауу амшха,
Аҽыҩқәа ахьгылаз илаҟәуан.
Ажәлар аҵыҵт, аҭыԥ ҭацәуан.
Аҭыԥ ылнахт амреиԥш игьежьны,
Ашьац агон ишьҭыжәжәаны.
Итәеит, итәеит иштәара,
Ашәгьы аатит аҷара:
Уахьынтә дҭыԥеит лҽы дақәтәан,
Амацәыс еиԥш ашҭа даақәԥалт,
Ашҭа даақәԥалт Чаҵәԥҳа Нашь,
Хынтә иқәлыргьежьит лара лрашь.
Арашьшьап анышә ыҵнарԥԥеит,
Лышьхәа арашь ыҵнарҟьеит,
Лкасы ҟаԥшь жәлары ирдырит,
Лыласышьа аҽыҩқәа ирнырит,
Иҩаҵҟьан илышьҭалт еицрыхәхәа,
Арҵәаа-аарҵәаа хҵауа.
Аҽыҩқәа неиуан рҽеивацалан,
Аҽыҩқәа неиуан ацәаҳәа ианцалан.
Еихьыс-еиԥысуан, еихьыс-еиԥысуан.
Аҽыҩқәа рышьҭыбжь ашҭа иҭыҵуан.
Нашь лкасы ҟаԥшь ԥырԥыруан,
Нашь драԥысӡан дцауан.
Лара илыцын, лара, лара
Ажәлар рылаԥш, ргәыбылра.
Мадинеи Камаҷыҷи иахьа
Илыҵашьыцрын лара иагьа!
Лыхны ашҭа аҽырыҩра иалгеит,
Чаҵәԥҳа аԥхьахә аԥхьа иналгеит.
Ажәлар лҿаԥхьа рхы лаҟәит,
Напеинҟьарала идырдыдит.
Амра лаҟәит, ҵлакашәара инеит,
Аџьар дрылсуа, уа длеиҩеит,
Ажәлар ргәырӷьара дӡысо далоуп,
Ашәҭқәа, ашәҭқәа лгәыдрыԥсалоит.
Аҿар дырзалхуам уа рыԥсы,
Абыргцәа ирныҳәоит лыԥсынҵры.
Аиааира илгаз иахьа ара,
Ашҭа иҭыҵны ицашт хара.
Абан, авертолиот шьҭагәыр-гәырит,
Ишышьҭԥраауаз уа иднардырит,
Ашә ду аатит аҷара,
Инаскьа-ааскьеит жәлара.
Нашь лҽы лышьхәа нарбаны,
Даарылаххит дыҭҟьаны.
Лҽы аӷәра дахеит уаҟа ӷәӷәа,
Ирықәгылт ашьҭахьтәи ашьапқәа.
Нас иҟалаз аӡәгьы изгәамҭеит,
Данышьҭыԥаз блакы иамбеит,
Ари ҟалеит мацәыс еимҟьаран,
Ари ҟалеит зынӡа ихыҭҟьаран.
Авертолиот ахь ианыԥшы,
Уа дҭагылан дақәтәан лҽы.
Ҩаԥхьа ихалеит авертолиот,
Ажәлар рнапы уахь ирҟьоит.
Ажәҩан ԥенџьыр лнапы нкылжьны,
Лыхны ашҭа салам азныжьны,
Лышьха қыҭахь дцеит лара.
Агәы лыздууп Аԥсынра.
ГаӠалеи
Абра иҟалаз ахҭыс,
Ишәасҳәап, шаҟа ӡышьҭа ирҭыс.
Ҽнак агәҿыӷьреи агаӡареи,
Илахәмарит Гаӡалеи.
Иԥҳәыси иареи аҩны итәаны,
Иԥсуан агәҿыӷь иаганы,
Аҵыхәтәан ргәахы аныԥҵәаӡа,
Ирхәыцт, аха, омаӡак!
Гаӡалеи дахьтәаз абас иҳәеит:
Цәгьала аҩны ҳаҩнахеит,
Дҳамам аҷкәын, убас аԥҳа,
Иаазыртыша ҳгәы ацаԥха.
Ҳгәы ирҿыхом ҳара аӡәы,
Дҳауп ҳәагьы ҳаҟоума уаҵәы!..
Гаӡалеи иԥҳәыс дааччан,
Абасгьы лҳәеит аҵыхәтәан:
Уара угәы иалоу алоуп сыгәгьы,
Аха иҳахәом уи акгьы.
Уи аасҭа еиӷьми хараӡа,
Ҳагәгьы иқәлап ихааӡа!
Уааи, «ҳаԥхьа ҿызҭуа» ҳәа. ҟаҳҵап,
Аамҭагь ҳамбаӡакәа ицап.
Ари змааноу удыруеит уара,
Ара иаҭахым аҵара.
Раԥхьа ицәажәаз, аҵапҟа,
Иқәшәааит уи хәылбыҽха,
Аҳәарақәа раацара!
Абас ааиалҳәан лара,
Агәылацәа рахь инықәыршә дцеит.
Краамҭа уаҩы димбаӡеит.
Уи уа дасит абадақь,
Лызхара дтәеит, лызхара дшьахит,
Шаҟа лцәажәаз, шаҟа лҳәаз...
Дџьаршьон, илзыӡырҩыз, дызбаз.
Аӡәы илымҭеит лара
Ажәа заҵәык ауаара.
Уи аамҭаз Гаӡалеи
Деиқәшәы дтәан мши-мыхәлеи.
Ҿиҭран дыҟам уи бзанҵы,
Дцәажәаран дыҟам зынӡагьы.
Иҿы азна аӡы ҟаҵаны,
Дыԥшуан ибла шанханы.
Знык аиааира анизга,
Иԥҳәыс мыжда, нышәҵабга
Аҳәарақәа раацара,
Лара илықәшәон, лара!
Аԥсԥшра иҭан Гаӡалеи
Дыштәаз, ибла жьаржьалеит.
Ҩыџьа ахацәа сасцәаны
Иашҭа иааҭалт, рыбжьы ҭцаны:
– Еи, аԥшәма, аҩны иаху,
Уаадәылҵ, иуҭааит узҭаху!
Дуауаӡа Гаӡалеи
Даадәылҵт, аха ажәак имҳәеит.
– Уа мшыбзеиа, аԥшәма, дад! –
Аха раԥхьа дгылт абат!
Ажәак аниҳәа, ҳаӷаиҭа,
Ихәашьуаноуп илакҭа.
Иара итәала иқәшәон ара
Аҳәарақәа раацара.
Даагылт иреиархан иган,
– Иухьзеи, удагәоума? – нарҳәан,
Аха дымцәажәарыз заҵа!
Дрымпыҵахеит дҿаббаӡа!
Анс рҳәеит, ас рҳәеит,
Ддыргәыбзыӷит, игәшәы-мшәа рҳәеит,
Аха иҿы ааихырԥхьаны
Ажәак имҳәеит. Аҵыхәтәаны,
Иԥсахы ааилалан руаӡәы,
Иқәихырц наҟ ихәцәы,
Ирҵысызеи шаҟа мчы!
Апҟаҩ-апҟаҩҳәа иҟамчы
Наихиҟьеит Гаӡалеи.
Аха ибгаргьы адунеи,
Ҿиҭран дыҟазма бзанҵы!
Дагар дагааит иара аӡы!
Ҽырҵыс имам алаба зықәшәаз
Уа даанымҿаст аҟамчы зҟьаз.
Ашырҳәа дынҽыжәԥан уа,
Иԥсахы ԥжәо деиҟәыҷҷауа,
Иаҳәызба цҳафыр ааҭԥааны,
Гаӡалеи иԥаҵа абжа саны
Днаган днаиртәеит! Аха...
Ииҭаху ҟаиҵааит аӷа,
Ҿиҭран дыҟоума бзанҵы!
Дагар дагааит аӡы!
Ҽырҵыс имам алаба зықәшәаз,
Уагь даанымҿаст аҟамчы зҟьаз!
Гаӡалеи излымҳак ааҿакны,
Наҟ инкаиршәит ихҵәаны.
Гаӡалеи жәак иҳәарыз заҵа,
Уаҟа дгылан дҿаббаӡа.
Асасцәа ргәахы аныԥҵәа
Гаӡалеи игәаҵәа
Ахьеилымсыз уамас ишьо,
Рыԥсахы ԥжәо, еиҟәыҷҷо,
Инықәҵны рыҩныҟа ицеит.
Гаӡалеи уи ссирс имбаӡеит.
Илымҳа ашьаҟәада ахьшы,
Днеин днатәеит ахәышҭаараҿы.
Уссгьы имкит ашьагьы ицәцаз,
Ус, иԥҳәыс агәылара ицаз,
Ашә данаахыҵ хәылԥазы,
Дгазҽазт, илылышәшәан лыԥсы.
Илымҳа ҿыхны, ашьа иҿашәы,
Лхаҵа лаԥхьа дтәан уажәы.
Унан, абри сымбакәа, сышә
Акындаз, самандаз анышә!..
Абригь лҳәеит, лхаҵа дхәааит:
– Сара саиааит, сара саиааит
Аҳәарақәа раацара
Бара ибықәшәеит, дад, бара!..
Аҳәына Ԥ Цәыхьмы т Ԥҳәыс дшаанагаз
(А. Хнкоиан иҿырԥшны)
Аҳәынаԥ Цәыхьмыт ссируп излашо,
Агәамсамра ишылхоз еиқәҵәиашо,
Насыԥс даиурц аӡбит жәаха,
Зегь реиҳа мчы змоу иԥҳа.
Ус иҟада? Исашәҳәа, уеизгьы.
Амра! – рҳәеит еицҿакны зегьы.
Аҳәынаԥ Цәыхьмыт, ажәак мҳәа,
Инылԥан агәам, ишьҭаз еизыҳәҳәа,
Амраҿ ахуҳәа инкылсит шьыжьы,
Имшәа имԥхашьа, иныҭнацеит абжьы:
– Уа шьыжьбзиа, Амра ухаҵкы!
Зегь зымчу, иннамкыло акы.
Уара уԥҳа ссир, угәацаԥха,
Насыԥс дсоурц сыӡбеит жәаха!
– Уара ишуҳәаҵәҟьо са сыӷәӷәаӡам,
Ҿаанаҭит Амра, – аӡәгьы изы имаӡам,
Аԥсҭҳәа еиқәаҵәа хыҵны иансҿачы,
Адгьыл еразнак ишахысуа ашәшьы.
Аҳәынаԥ Цәыхьмыт шзахәоз еихеит,
Дук мырҵыкәа аԥсҭҳәаҿ ихәнеит:
– Уа мшыбзиа, аԥсҭҳәа ухаҵкы!
Зегь зымчу, иннамкыло акы!
Уара уԥҳа ссир, угәацаԥха,
Насыԥс дсоурц сыӡбеит жәаха!
Сара соума мчы змоу, ицаз зхыԥша?
Сара зынӡа уссгьы самам аԥша.
Аҭра иҭыҵны аҿаанахар ицәқәырԥаны,
Уи иаҭаххар, ахы сҭарԥаны,
Сҟьо саман иқәлоит лада-ҩада,
Сқәаны сканаҭәоит, иҭнахуеит слакҭа.
Аҳәынаԥ Цәыхьмыт ишзахәоз еихеит,
Ишнеиуаз, аԥша ахы инҭаԥеит:
– Уа мшыбзиа, аԥша ухаҵкы,
Зегь умоуп рхы еилаганы,
Зегь зымчу, иннамкыло акы!
Уара аԥсҭҳәагь умоуп ахы еилаганы,
Иқәуԥсоит сны, иқәуҭәоит иқәаны.
Уара уԥҳа ссир, угәацаԥха,
Насыԥс дсоурц сыӡбит жәаха!
– Са соума мчы змоу, иумоуп агха,
Уара уҭаԥшааит ҳаӷоу имӡырха.
Жәаха акамбашь слеи слажәлан сара,
Зынӡас исылымшеит арҵысра.
Уажәыгь сгәы еисуеит аҭҳара-ҭҳара,
Абар зыԥҳа дугаша, уара!
Иуқәнагахаша, анцәа, ауаа!
Акамбашь ауӷә иаҵакуп инҵәаха,
Ишамчу адгьыл иҵалоит ацәеиха.
– Уа мшыбзиа, акамбашь ухаҵкы!
Зегь зымчу, иннамкыло акы!
Уара уԥҳа ссир, угәацаԥха,
Насыԥс дсоурц сыӡбеит жәаха.
Акамбашь ҿаанаҭит: Иуасҳәо урҳа,
Сахьтәо сзымгыло сҟанаҵеит ацәеиха.
Шьыжьы инаркны хәлаанӡа сцәаӷәоит,
Ацәеихеи сареи ҳаиқәԥоит, ҳаибарххоит.
Аҳәынаԥ Цәыхьмыт шзахәоз еихеит,
Иааиҿагылеит иареи ацәеихеи.
– Уа мшыбзиа, ацәеиха ухаҵкы!
Зегь зымчу, иннамкыло акы!
Иаарҳәны ишьҭауҵоит уара аҳәысҭа,
Амра иарӷьеҩуаз, иауаз аԥсата.
Уара уԥҳа ссир, угәацаԥха,
Насыԥс дсоурц сыӡбеит жәаха!
Ацәеиха ҭынч иаақәыԥсычҳан ахәхәа, –
Сара сыӷәӷәоуп, аха ақыдуахәа
Адацқәа ансҿаԥа, хара срышьҭуам,
Уинахыс сцагәуеит, узысҿаԥшуам.
Аҳәынаԥ Цәыхьмыт шзахәоз еихеит,
Адаци иареи џьарак еизынхеит:
Уа мшыбзиа, адац, ухаҵкы!
Зегь зымчу, иннамкыло акы!
Уара иудыруеит излыху ацәеиха.
Аха амч амам уара уеиҳа.
Уи урхәоит, иԥуҽуеит зынӡа,
Аҿы цырцыруа ишыҟаз уаанӡа.
Уара уԥҳа ссир, угәацаԥха,
Насыԥс дсоурц сыӡбит жәаха!
Иаҳаз ажәа џьшьаны ҿаанаҭит адац:
– Ҵабыргуп, иуҳәеит уара иухәҭаз,
Аха зегь реиҳа амч сымам сара,
Мцуп, иумган иуазҳәаз рыгәра.
Са сгәы иаанагоит, еиӷьуп хараӡа,
Ԥҳәысҳәара узлыҵыз уанрызца.
Сцәа сыҭӡыӡаауеит урҭ срыцәшәаны,
Шаҟантә сырфахьоузеи адгьыл ҵшәааны.
Аҳәынаԥқәа рыц зчычаз ада,
Иаҩызоуп абга ирфаз аҽада...
Аҳәынаԥ Цәыхьмыт шзахәоз еихеит,
Агәамсамраҿ инакылсын, абжьы ҭнагеит:
– Уа мшыбзиа, аҳәынаԥқәа ҳаҳ, ухаҵкы!
Зегь зымчу иннамкыло акы!
Ҳаазқәылаз лассы-ласс ҳаибабаӡом,
Амц сҳәар, адацқәа ируӡом.
Дыҟамзаап уара уаҵкыс мчы змоу,
Аказы суҳәоит, иумҳәан мамоу!
Уара уԥҳа ссир, угәацаԥха,
Насыԥс дсоурц сыӡбеит жәаха!
Аҳәынаԥқәа раҳ гәахәас иҟаҵа,
Ҿаанаҭит: Уӡбахә саҳахьан уаанӡа.
Мап уцәыскуам, са сышә уанхыҵ,
Сымаҳә хәыҷ уакәыз иахьарнахыс.
Сара сыԥҳа ссир, сгәацаԥха,
Насыԥс думаз, насыԥла шәынха!
Аҳәынаԥ даанагеит аҳәынаԥ аԥҳа,
Усами ишахәҭоугьы, дадраа, ишәаҳа!
АСТАТИАҚӘА
АХЬӠ ҾЫЦҚӘА
Апоет-ҿа К. Гьерхьелиа ипоезиатә мҩа ааигәоуп дананыла. Ҳәарада, аԥеиԥш ду шимоу умбарц залшом, аха
иҳәатәуп (ԥхьаҟа дацәыхьчахарц азы) ирҿиаратә усураҿы
макьана ишимоу агхақәагьы маҷӡамкәа. Еиҳарак уи дрымҟәыҵахаланы
дрымоуп азеиԥш жәеинраалақәа. Ари аҽԥныҳәа
дырҵабыргуеит ажәеинраалақәа рыхқәа мацара
еиқәаҳаԥхьаӡар. Иаҳҳәап: «Сҩызцәа шәахь», «Аҭынчра
аиааира агоит», «Аԥсны», «Ҳтәыла аҿар», убас егьырҭгьы.
Аҩызцәа рзы, Аԥсназы, аҭынчразы ажәеинраала ҩтәым
ҳәа акәым апоет иабжьааго. Арҭ атемақәа ахааназ еицакра
рықәӡам, амала аҩызеиԥш ажәала, ирҳәахьоу еиҭарҳәахьоу
ала акәымкәа конкретла изаарԥшызар ауп аус злоу.
«Нас иазыбуазеи ажәала исҳәеит ҳәа сгәаҵаҿ иҵәаху,
иубартә иҟоуп иара ахала сгәаҿы ишцәырҵыз, сыбла ишху!»
– абас ауаҩытәыҩса иҩнуҵҟатәи ихәыцрақәа акырӡа
иаԥсоу ицәалашәарақәа имырҳау-ҳауцәакәа раартра илшоит апоет ҿа Ш. Ԥлиа. Ш. Ԥлиа еиҳараӡак абзиабаратә
лирика инапы алакуп, иқәҿиаз ажәеинраалақәагьы ыҟоуп.
Абзиабара мца иамбылуа изҳәару абарҭ Ш. Ԥлиа
иажәақәа:
Са бсыргәамҵуам,
Быхшыҩ ззымцо ажәа бынҵо,
Аха сгәы ианыбҵаз ахәра анымӷьа,
Идыр ба шбакәу аҭак ҟазҵо.
Араҟа, ҵабыргны, мақарра хәыҷыкгьы ыҟоуп, аха абзиабаҩ
игәаҭеира аныԥшуеит, уи бзиоуп.
Ш. Ԥлиа, абзиабаратә лирика анаҩсангьы имоуп еиуеиԥшым
ажәеинраалақәа. Абраҟагьы иҟоуп уаҩ идикылаша арҿиамҭақәа. Аха уи еиҳараӡак, апоетцәа ҿарацәа
жәпаҩык реиԥш, азеиԥш жәеинраалақәа иҽизырцәыхьчом.
Еизикыз аҩымҭақәа рҿы иҟоуп иажәхьоу амаҭәа
зшәу, мамзаргьы иқәыршәу ажәеинраалақәа. Убарҭ иреиуоуп: «Сгәы ҭынчымкәа са сықәзырхаз», «Бышәҭны балиааит»..., «Ауадаҟны сгәы сҽанӡамкәан», «Аамҭа ицаз»,
«Сқыҭа», «Ҳамҩа акоуп».
Иҷыгә-ҷыгәӡа, еилацаланы, ахырҭәеиԥш иҟоуп П.
Бебиа иажәеинраалақәа жәпакы. Аԥхьаҩ ажәа мыцхә
дамыршьыкәа, дмыркаракәа иацәажәара даара иус бзиоуп, уи баҩхатәра шьахәӡоуп. Апоет-ҿа П. Бебиа абри аганахьала аизҳара даҿуп. Акыргьы имч ԥишәахьеит. Илшахьоу хәыҷызаргьы, уи аду шахылҵуа шьҭа агәра угаратәы
иҟоуп. Апоет-ҿа иажәеинраалақәа, шамахамзар, зегьы
ҵакык-ҵакык, сиужетк-сиужетк рымоуп. Узырхәыцша, мамзаргьы хшыҩк узырҵаша жәлар ирҳәамҭоу ажәаԥҟақәа,
ажәаҟәышқәа шьахәлаҵәҟьа ихы иаирхәоит. Иара автор
ихаҭагьы уи арамка дҭыҵны даныԥшаауагьы рацәоуп.
Ихәаша маншәаланы акыргьы дақәшәахьеит. Ихәыҷуп аха
ибзиаӡами абри ажәеинраала?!
Ахылԥа ахалоит
Иҟазар ахы.
Ашәа халоит
Иӷәӷәазар ашьамхы!
П. Бебиа иҩит Аԥсынтәыла иахьӡынҩыланы ажәеинраала.
Абраҟагьы апоет Аԥсынтәыла иамоу абеиарақәа,
аԥшӡарақәа реиқәыԥхьаӡара даламгеит. Уи иҩит зынӡаск
ԥшь-кәыплетк, аха иԥшааит уаҩы ихамышҭыша асахьақәа,
анҵәамҭа ҟаимаҭ.
Аӡӷаб қәыԥшгьы зны дажәуеит,
Аха уара уеинҭәыла,
Уқәыԥшра ақәыԥшра ацҵо ушәҭуеит
С-Гәында-ԥшӡа, Аԥсынтәыла.
Ирацәоуп П. Бебиа иажәеинраалақәа уааҭгыланы узыхцәажәаша,
аԥхьаҩ идурҽхәалаша: «Миха Гочуа иахь!»,
«Ацәқәырԥақәа», «Снапқәа», «Сан», «Ашықәсқәа», «Изхарада», «Аҳәыҳәқәа», «Аҩыза», «Ааԥын», «Ахәыҷы ҟазшьа»,
«Ашықәс еикәшара» иара убас ԥшьба-ԥшьба цәаҳәа иҟоу
ажәеинраала хәыҷқәа жәпакы.
П. Бебиа, апоет ишихәҭоу аиԥш, дыԥшааҩуп. Аха знызынла дзышьҭоу данавнагало ыҟоуп. Иажәеинраалақәа
ма ихыҭҳәааны, ма ирҳәахьоу акәны, мамзаргьы ҵакык
рымаӡамкәа иқәхалоит. Урҭ агхақәа зныԥшуа аҩымҭақәа
маҷӡам еизикыз иажәеинраалақәа рҿы. Цкар злам
жәеинраалақәоуп абарҭ: «Ишәҳәала», «Уԥсы иузалхуам»,
«Ашьхақәарҿ», «Иззы», «Быԥсҭазароуп, са сзы бшами»,
«Сыхаара ихаҵа», «Аԥҭа ҩынтуеит», «Уи иара иунарҳәоит»
убас иҵегьгьы. Аҵыхәтәаны П. Бебиа имоуп жәеинраалак,
уи иахьӡуп «Ҳалуашь илауашь». Ари ажәеинраала иааугәаланаршәоит
иаразнакы Кь. Чачхалиа иҩымҭақәа: «Рамадан
ичамадан», «Соуфыџь исаԥыџь». Изызҳауа, иҿыцӡа
иҩагылаз автор-ҿа абри аҩыза аҿыԥшра, ахара дацәгылалароуп,
иҽацәихьчалароуп.
Абра статиа хәыҷык аҟны иуадаҩуп иахьа аиҵагылара
иаҿу ашәҟәыҩҩцәа ҿарацәа зегьы рҩымҭақәа рыхцәажәара.
Ҳара шьҭа иҳамоуп апоезиеи апрозеи рнаҩсангьы
адраматургиеи, ахәыҷтәы литературеи, акритикеи аус рыдызулауа ауаа. Аус злоу урҭ реиҵааӡареи аиаша мҩа рықәҵареи
роуп.
Аԥснытәи ашәҟәыҩҩцәа Реидгылеи иара акьыԥхьтә
орган «Алашареи» рҿтәи аусзуҩцәа аҵыхәтәантәи аамҭазы
ашәҟәыҩҩцәа ҿарацәа еиҳа ирызҿлымҳауп. Аха
убас егьа иҟазаргьы ари аҵак ду змоу аус ашьапы ишақәнаго
иқәыргылам. Иаҳҳәап, ашәҟәыҩҩцәа Реидгылаҿы
еиҿкаауп асекциақәа: апоезиа, апроза, адраматургиа, акритика.
Аха иазгәаҭатәуп абарҭ асекциақәа рахьтә, апоезиеи апрозеи ракәымзар, егьырҭ аус шырымуа. Атуркмен шәҟәыҩҩы Б. Кербабаев ааигәа «Литературнаиа
газета
» аҟны иҩуан ашәҟәыҩҩцәа рхыԥхьаӡара ахьмаҷу
аорганизациаҿы асекциақәа рыҟаҵара иаԥсам ҳәа, иҟалап
уи диашазаргьы. Избанзар, иаҳҳәап, апоет изы аинтерес аҵаӡами адраматургцәа зҿу? Ажәакала, абри азҵаара
азхәыцра зҭаху акоуп.
Аҿар аус рыдулараҿы ашәҟәыҩҩцәа Реидгыла аганахьала даҽа гхакгьы ыҟоуп. Иаҳҳәап, ашәҟәыҩҩы-ҿа
иҩымҭақәа асекциаҿы, мамзаргьы консультациала еилдыргеит. Агхақәа иарҳәеит имаҷӡамкәа. Уи бзиоуп. Аха
уи ашьҭахь автор игхақәа ирҽеиу, имырҽеиӡакәа ус иаанижьу уаҩ дашьклаԥшӡом. Анаҩсан, иахьа уажәраанӡа,
иналаршә-ааларшәны акәымзар, араион аҿы иҟоу аҿар
аҭыԥ аҟны ацхыраара роуам.
Ажурнал «Алашара» аусзуцәа аҿар рзыҳәан иҟарҵо
маҷӡам. Аха абраҟагьы планла аусура еиҿкаам. Аҿар акыр
дзырҵаша аҟазара иазку астатиақәа ажурнал ианымлац.
Аҿар ирҩуа акьыԥхьра аинтерес ахьрымоу иахҟьаны, знызынла ажурнал аусзуҩцәа аҩымҭа ҳарҽеиуеит ҳәа дарартәы
анацырҵақәо ыҟоуп. Убри иахҟьаны џьоукы-џьоукы аҿар
рҭакԥхықәра лаҟәуеит.
Дара аҿар рхаҭақәагьы, ҳәарас иаҭахузеи, рыгхақәа
рацәоуп. Аӡәырҩы иацтәи амш иаҿыԥшны ауп аҩра ишаҿу.
Алитератураҿы аԥхьацара иҟоу рбаӡом. Инықәшьны рхы
аус адырулауеит. Рҟазара иаздырҳауам, аԥхьараз имаџьаноуп,
махәҭа рацәа змоу ҳаԥсҭазаара рҽалахаланы ирҵауам,
урҭқәа акыр рҩымҭақәа ирныԥшуеит. Иҟалараны
иҟоу ашәҟәыҩҩцәа реизара ду аҿы аҿар иҵагьы
еиӷьны
ԥхьаҟа изгалаша амҩа, аусура аметод ҿыцқәа азгәарҭашт.
Аԥснытәи ашәҟәыҩҩцәа ируал ӷәӷәаны
иаанхоит
абжь
ҿыцқәа зцу ахьӡ ҿыцқәа аринахысгьы рцәыргара.
Уи дфырхаҵан аԤсҭазаараҿгьы
али тера тураҿгьы
1950 шықәсазакәын, Қьаазым Агәмаа дышьҭан Аҟәа,
ақалақь хәышәтәырҭаҿы. Уи даҳбаразы ҳнеит Лашәриа
Алықьсеи сареи. Қьаазым дышьҭан ицәеи ибаҩи еикәыршаны.
Иаауцәымыӷхаратәы иԥштәы иԥсаххьан. Рыцҳашьара
злаӡамыз ихьаа бааԥс ожәшьҭа хара дшамышьҭуаз
удырратәы иҟан. Аха аԥсра зԥеиԥшыз даҳбарц акәмызт
ҳара уахь ҳазнеиз. Ҳара ҳнеит бзиа иаабоз ҳпоет ду
ҳиацәажәарц, Москваҟа аҵарахьы ҳдәықәламҭаз аамҭала
бзиала ҳәа иаҳҳәарц, жәаҟәышқәак, абжьага жәақәак
ҳаиҳәаразы, салам шәҟәқәак Москваҟа иҩызцәа рахь
ишьҭуазар иаҳгаразы. Ҵабыргны, ихьаа мцура убриаҟара
ишьеи идеи шафахьазгьы, уи амалахазгьы ихы дахашшаауамызт. Аԥсҭазаара даара дақәгәыӷуан, ихы еиԥш агәра
игон. Хьаас имаз ихьаа бааԥс акәӡамызт, хьаас иман ахыза
ицәыҵакны зхыркәшара даҿыз иҩымҭақәа: урҭ ианаамҭоу
сызрылымгар, наҟ-наҟ исцәыхьшәашәар алшоит ҳәа
дашшуан. Уи иҳәон аамҭа акыр ишаԥсоу, аҿар аамҭа ахә
дуны иаҳшьаларазы, ҳхы аџьыка ықәаҳхларазы, уи иҳәон
иқәԥо иауп зыԥсы ҭоу ҳәа. Уи акыраамҭа дцәажәаларц
иҭахын, дцәажәаларц иара ҳаргьы шаҟа иаҳҭахыз.
Аха
ишицәыуадаҩыз ангәаҳҭа, ҳцарацы ҳҩагылт.
– Аӡын, аԥсшьара мшқәа раан шәмаакәа жәушам, –
иҳәеит уи.
– Ааи, ҳмаакәа, – ҳаицҿакны аҭак ҟаҳҵеит.
– Нас усҟан цқьа ҳаицәажәап. Амҩа бзиа шәақәшәааит,
шәыбзиаз амарџьақәа, ишәасҳәарызеи, – дҳалабжьон
Қьаазым абжьааԥнеиԥш, ибла гәыразқәа рыла ҳнаскьаго.
– Шьҭа ҳанаауа ушьапы уқәгыланы, угәы бзианы уаабааит
ҳәа, – наиаҳәаны, инапы мчыдақәа аанкыланы ҳандәылҵит.
Ҳара ҳцеит Москваҟа. Қьаазым игәабзиара ҳазҿлымҳан
есқьынгьы. Аха аҩызцәа, ҳалахь еиқәызҵарыз акәымзар,
ҳзеигәырӷьарыз акгьы рыҩуамызт. Қьаазым еиҳа-еиҳа
аҵыкәкәара даҿын, иааигәахон аҵыхәтәанӡатәи имш.
Иааит декабр мза. Ҽнак ашьыжь аинститут аҿы ҳнеизар,
ателеграмма еиқәаҵәа шьҭан. Уи иаҳәон шәара
зықәӡамыз
Қьаазым игәы аисра ишаҟәыҵыз. Мап, ҳара
егьа ҳҳәаргьы уи аԥсра даиааиуаз џьаҳшьон. Қьаазым
иԥхара – аԥсуа литературеи аԥсуа культуреи рзы иааха
ӷәӷәан. Ҳгәи ҳалаӷырӡи еилаҵәо, ателеграмма хьшәашәа
кны, аԥошьҭахь ҳҿынаҳхеит. Аԥсныҟа иааҳашьҭыз ателеграммаҿы
иҳаҩуан: «Ҳаԥсадгьыл дуӡӡа агәаҿы ҳагәқәа
ҳарҭаҵәыуоит аԥсҭазаараҿгьы алитератураҿгьы ифырхаҵаз
ҳашәҟәыҩҩы гәлымҵәах дшыҷкәынӡаз иԥсҭазаара
дахьалҵыз азы. Уи Аԥсны даԥа иашан наӡаӡа даанхоит
ирҿиамҭақәа рыла Аԥсны ԥшӡа даԥаны».
Ателеграмма амҩа инықәҵаны, ҳгәырҩа хьанҭа ҟажо
аулица хьшәашәақәа ҳнарнылеит. Аҩныҟа ҳамнеиӡакәа,
акыраамҭа ҳныҟәон. Ҳара иаҳгәалаҳаршәон раԥхьаӡа
Қьаазыми
ҳареи ҳанеибабаз, уи игәыразра, иажәақәа,
иабжьагарақәа,
игәцаракра, ихачҳара. Уижьҭеи иҵит жәашықәса. Уижьҭеи, Қьаазым еиԥш игәыхәтәы дахьымӡаӡакәа,
ҳара дҳаԥхеит, усҟан ҳпоет иԥсра ҳацызгәырҩоз,
хашҭра зқәым Алықьса Лашәриа.
Қьаазым Агәымаа иажәеинраалақәеи ипоемақәеи ибзиаӡаны
ирныԥшуеит ашәҟәыҩҩы иҟыбаҩ ду, иԥсадгьыли
ижәлари рыбзиабара, аԥсҭазаара ҿыц азы апоет игәы иҭыхо
аусқәа. Қь. Агәмаа итематика акырӡа иҭбаауп, уи инапы
зхьимшьыз, шамахамзар, аԥсҭазаараҿы хәҭакгьы нымхеит.
Апоет иажәақәа рацәаӡаны ажәлар ирылаҵәахьеит, бзиа
ирбоит. Иззымдыруада уи иажәеинраалақәа: «Ахрашәа»,
«Са сгәаԥхара», «Акомҿар», «Риҵа», «Аԥсадгьыл азы
ашәа», «Ан», «Ашәҭқәа рықалақь», «Аҿарпын», «Асолдаҭ
иҳаҭгәын
», «Асалам Аҟәаҟа» убас ирацәаӡаны.
Апоет иԥсадгьыл шаҟа гәадула дахәаԥшуазеи, шаҟа еилырҷҷаны
иҳәоузеи:
Иуеиӷьу сымам, са сыԥсадгьыл,
Сашәа уалоуп ухааӡа,
Сара сзыҳәа угәарабжьарам,
Удунеи ҿыцуп, уҭбааӡа.
Аибашьратә тематика лымкаала аус адиулеит Қь. Агәмаа.
Ҳаԥсадгьыл агәаҟра бааԥс ианҭагылаз, аӷа ашәақь
мца ижәҵо, Бриансктәи абнаршәырақәа данрылаз ауп
ианиҩыз хәашьра зқәым ажәеинраала «Асалам Аҟәаҟа».
Абраҟагьы ҷыдала Аԥсадгьыл абзиабара цаҳә-цаҳәо
ианыԥшуеит:
Сара сеигӡом сшьа икаҭәоугьы,
Сыԥсадгьыл иасҭоит аҭоуба,
Иаҭаххозар сыԥсы иҭоугьы
Раԥхьа ишасҭо агәра га.
Снеиуеит ааԥын аҿа ангыло,
Ҳтәыла иақәлаз дҭарханы;
Сыԥсеиԥш избо сара стәыла
Ахәра иамоу ҿаҳәаны.
Апоет ипатриот жәеинраалақәа ҳгәы еибадырфоит,
ҳаилыхха
ҳҟарҵоит. Алахьеиқәҵараҵәҟьа иазку ажәеинраалақәагьы
угәы карыжьуам, ушьҭырхуеит, иҿыцу мчык
уларҵоит. Иаҳгап «Асолдаҭ иҳаҭгәын». Ари ажәеинраала
иахьагьы аҵакы ӷәӷәоуп, ҳгәы ҳҽаннаҵоит, аҭынчра ахьчарахь
иҳаԥхьоит, ачехословак шәҟәыҩҩы-фырхаҵа Иулиус Фучик иажәа ссирқәа рыла дҳацәажәоит: Ауаажәлар
бзиа шәызбон сара! Шәгәы шәҽанны шәыҟаз! Абасҵәҟьа
амҳәаӡои нас Қьаазым Агәмаа иажәеинраала «Асолдат
иҳаҭгәын»:
Ахәакәацәра аиаҵәараҿ
Аԥша ахьҵәыуа уахынла,
Ҳаҭгәынк гылоуп амацара
Икәабошәа лаӷырӡыла...
Аӡаӡа анлеиуа аԥсабараҿ
Аҳаҭгәын агәы инықәтәалоит,
Иакәша игылоу аԥса-гәара
Ан рыцҳа днықәтәалоит.
Амра цара налаԥхар
Аӡаӡа нықәбоит ахәаҿы,
Ан икалҭәо алаӷырӡ
Иазырбашам ус акы...
Иуадаҩуп, ус аламала рыхә узшьом збаҩхатәра ҭбааз
апоет ипоезиатә рҿиамҭақәа. Уи ипоемақәа иакымкәа,
иҩбамкәа
рхыркәшара дшахьымӡазгьы, рцыԥҵәахақәа
ҳлитератураҿы иҿырԥшыганы иҟоуп.
Қь. Агәмаа иразҟы имеижьар, аԥсуа проза ахьӡ даара
ишьҭихраны дыҟан. Иара убас ишыҟоугьы, уи апрозаҿгьы
иҿахәы иҳәеит, ихырқәшаны инижьыз арҿиамҭақәа
маҷӡам. Еиҳараӡак ашәҟәыҩҩы иҿыцны ҳапроза иалаигалеит Аџьынџьтәыла еибашьра дуӡӡа иазку аҩымҭақәа.
Қь.
Агәмаа нап диркхьан ароманқәа ҩба – «Селым
», «Аӡыхь».
Аха урҭ рынагӡара автор дахьымӡеит, ибжатақәаны
иаанхеит. Уеизгьы рцыԥҵәахақәа Қь. Агәмаа илитературатә
ҭынхаҿы акыр рыҵаркуа иҟоуп.
Ҳәарас иаҭахузеи Қь. Агәмаа имҽхак ҭбаан. Уи ҳзырбо
афактқәа ируакуп ажәабжь «Ҷыҷыкәа». Ари аҩымҭа
ахәыҷқәа ирызкуп, аԥсуа хәыҷтәы литература арбеиоит.
Аибашьра
тематика иазкуп автор иповест «Абаандаҩы»,
ажәабжьқәа:
«Ан лгәыбылра», «Ҭемрази Цицанеи» убас
егьырҭгьы.
Қь. Агәмаа ибаҩхатәра зладуз ала жанрк дҭаӡо дыҟамызт,
зегьынџьара иҽахьигӡон. Уи иҭынханы иҳамоуп
адраматә рҿиамҭа «Адгьыл ду», аџьынџьтәылатә еибашьра аантәи ахҭысқәа ирыхҳәаау.
Аиҭагара аус аҿгьы илшаз дууп ашәҟәыҩҩы. Қь. Агәмаа
имҭаны аԥсуа ԥхьаҩы ихатәы бызшәала дрыԥхьоит: Пушкин, Шевченко, Бараҭашвили рҩымҭақәа, насгьы аерманы
жәлар репос ду «Дауҭ Сасунтәи» ацыԥҵәахақәа, убас
егьырҭгьы.
Ақәра бжагьы изнымҵит Қьаазым Агәмаа. Дара иаӡаз
ашықәсқәагьы иара ишиҭахыз инапаҿы изыҟамлеит. Иҽынеиҵыхны
аҩра данналагоз аамҭазы, аибашьра хлымӡаах
мҟәылха ҳаԥсадгьыл инықәҳаит, ашәҟәыҩҩы, икалам аҭыԥан
абџьар шьҭыхны, афронт ахь дцеит. Уахьынтә ӷәӷәала
дыхәны дхынҳәит.
Дук мырҵыкәа аиарҭа дзылымҵуа дамахеит. Абас
агәаҟра бааԥсқәа дышрақәԥоз ауп ирҿиамҭақәа реиҳараӡак
шиҩыз. Қь. Агәмаа еиуеиԥшым ирҿиамҭақәа, жәаҳәарада
аԥсуа литература шьаҿа ӷәӷәак ԥхьаҟа иргеит.
Қьаазым Агәмаа иԥсҭазаареи илитературатә усуреи
уанрызхәыцуа ухаҿы иааиуеит, шьоук рзы ихаҭа ииҩыз
абарҭ ацәаҳәақәа:
Адауы иҽышьҭеиԥш ушьҭа ануҵеит
Аҵәҟьараҿ, мап, ианыҵуам!
Нас изыԥҵәазеи урахәыц ашша, —
Абжа мҳәакәа инзыжьыз уашәа...
Мамзаргьы:
Аринахысгьы уӡбахә рҳәалап
Аразҟ дуӡӡа зчаԥо жәлары;
Убас иҟалап:
Шьыжьушәа ишалап,
Мроушәа иԥхалап
Ашәа инужьыз ҳара ҳзы.
ХАШҬРА ЗҚӘЫМ АЦӘАҲӘАҚӘА
Ааигәа сахәаԥшит акинофильм ҿыц «Имцабзу ашықәсқәа
рповест». Акинотеатр сандәылҵ краамҭа сҽысзеиқәкуамызт.
Аҩны санааигьы ҭынч сышьҭалан, сгәы каршәны
агәақьҳәа саузыцәахуаз. Ааи, «Имцабзу ашықәсқәа
рповест
» уагьарҵәыуоит, уагьарччоит, уагьархәыцуеит, угәгьы
уҽаннаҵоит. Закәытә џьамыӷәацәгьоузеи изықәшәаз
асовет
жәлар, изакәытә гәаҟра хьанҭоузеи урҭ ирхыргаз.
Ҳажәлар,
ҳажәлар ԥсра зқәым, еиҵахара змыхьуа, знасыԥ
дуӡӡоу, ҳадгьыл гәакьа ҳҵеицәа ршьала иҵаауп, ҳҵеицәа
рфырхаҵарала ихьчоуп. Мап, амцабз иазымблит каҳара
зқәым ҳара ҳиааиратә бираҟ. Ҳара, иҳалшаз зылшараны иҟада! Ҳамца, ҳхәышҭаара бзанҵы ихәажжаӡа инхеит. Убри ауп иаҳәауз хашҭра зқәым, Александр Довженко
исценариала иҟаҵоу акиносахьа «Имцабзу ашықәсқәа
рповест
» .
Сара сгәы иҭам абраҟа сызхәаԥшыз акиносахьа арецензиа
зҩырц, мамзаргьы сгәаанагара сахцәажәарц. Сара
стәала ари арҿиамҭа ҳкиноҟазараҿ изхыҽхәақәо ируакуп.
Сара уи акиносахьа санахәаԥш иҿаҿаӡа саԥхьа иаагылеит
аибашьра амагәшьхәақәа иахьыркәаҳауаз адгьылқәа, закәытә
уадаҩроузеи ирхыргаз! Ибылуан Украина,
ибылуан
Белоруссиа, Литва, Латвиа, Москва амҵан, Волга ахықә,
Ленин иқалақь, ашьа рыҵкьасон Кавказ ашьхақәа.
Аибашьра шьаарҵәыра маҭеиқәаҵәан ҳтәыла ианықәла,
ҳар рзы игәырхаҵаганы, аӷа изы иблахаҵ ргьежьыганы
иаақәгылеит асовет
поезиа. Милаҭ рацәа рыбжьы зхоу
ҳара ҳпоезиа. Усҟан игылт иҭачкәымкны, имчы ӷәӷәаны.
Убраҟа ирыдгылан аԥсуа поезиагьы.
Аиԥылара, анаскьагара. Ицон адәыӷбақәа еишьҭалан,
ицон афронтахь. Хашҭра рықәума урҭ амшқәа, урҭ амш
хьанҭақәа. Аӡәы инижьуан аудиториа, даҽаӡәы астанок,
аӡәы дҭыҵуан ифабрика ашҭа, даҽаӡәы ишьҭеиҵон икалам. Иқәҵуан ахацәа аамҭала:
Унҳажьуеит Аҟәа аамҭала,
Гәыблыла ҳауԥырҵуеит уажәшьҭа.
Иудыруеит иахьҳаԥхьаз хаҭала,
Ақәԥарахь ҳнеихуеит еиҭа!
Аибашьрахь аӷьараҳәа ҳнеироуп,
Афронтахь, аҩызцәа шәласы!
Ҳаԥсадгьыл азыҳәан ҳақәԥароуп,
Ҳаԥсадгьыл азы ҳаигӡом ҳаԥсы!
(№. Џьонуа.)
Усҟан ибжьы ҿацаӡа игеит Дырмит Гәлиа. Уи ҳажәлар
рҵеицәа дрыԥхьон мраҭашәарахь, аӷа иҿагыларахь:
Ҳаӷа иааиуа мраҭашәарахьтә иԥсацҭашәароуп
мраҭашәара.
Шәнеиха ԥхьаҟа ҳара ҳӷьеҩцәа, ҳаӷа драпо
мраҭашәарахь.
Ииашаҵәҟьан, аӷа драпо мраҭашәарахь днеиуан Асовет
Еидгыла Афырхаҵа Володиа Ҳаразиа. Уи иԥсадгьыл ихы
ақәиҵеит аибашьра аҭакар ахькашыҵәҟьоз. Аха уи дымԥсӡеит,
дашәаны иԥсадгьыл азы, наӡаӡа даанхеит:
Аԥсацәа рзы дыхьӡырҳәагоуп,
Ҳаӷацәа рзы дсамарлықьуп.
Ахаҵа ӷьеҩ, арԥыс бзиа,
Уи Володиа Ҳаразиа.
Кавказ! Шаҟаҩы қәылацәеи, рҳәцәеи, мҵасцәеи абахьоузеи
Кавказ! Аха уи аҽыҳарак ишгылац игылоуп.
Хьымӡӷ амгац, агәы ҭрысынгьы иҟалашам. Анемец фашистгьы игәы дажьеит, хагәха Кавказ данықәла ахрақәа
дырхалеит. Аргамаду ишәарҭахеит Кавказ, ишәарҭахеит
ҳаԥсадгьыл ԥшӡа хәыҷы Аԥсынтәылагьы.
Аԥсынтәылаз аамҭа шәарҭаны иҟамлацызт абас шамаха. Кавказтәи амал ду гәаҭаны ацәаҟәа еиԥш дакәшон аӷа.
Амцабз рҿалашеит ҳашьхақәа,
Кавказаа гылт ишрыхәҭаз.
Шьа-ҟаԥшьла иҭыӡысеит арҩашқәа,
Ирзымгеит анемс ргәы иҭаз.
(Б. Шьынқәба.)
Аӷа иҳәаҭҳажә еилажьны
Дышзахәоз шьҭахьҟа дхьаҵуан:
Хьӡы зчаԥоз ҳа ҳар ду жәылон,
Аӷа дхырцеит ҳахрақәа,
Нхыҵҟа илбган адәқәа ирнылон,
Ԥхьаҟа ицон ҳа ҳаӷәӷәақәа.
(А. Џьонуа.)
Шаҟаҩы аԥсуаа рҵеицәа рыԥсадгьыл ду рхы ақәырҵазеи,
шаҟаҩ рыбаҩқәа агәыҵаҳәҳәан иамоузеи Урыстәыла,
гәаҟра мбатә зхызгахьоу Урыстәыла! Дон ахықәан
дҭахеит афырԥҳәызба Наӡаӡе-ԥҳа.
Дон аӡымҩас ҭынч ахықәан,
Ԥсра зқәым гылоуп абаҟа.
Аҩызцәа ирыԥхаз уа дырнықәуан,
Аԥҳәызба дныжьны ицон ԥхьаҟа.
Уи деиқәыркит уа рнапала, —
Бзиала, сҩызцәа! — лхәеит ажәас.
Донгьы иаман уаҟа агәала,
Мҷышьҭа еиԥшны игылт ҭынхас.
(И. Ҭарба.)
Асолдаҭ иҳаҭгәын. Уи ыҟоуп Москва амҵан, Волгеи
Днепри рхықәқәа рҿы, уи убоит Севастополь агәаҿы,
акәша-мыкәша, шьаҿацыԥхьаӡа. Аибашьра иннажьит
аҳаҭгәынқәа
рацәаны. Урҭ хаҭала зегь зтәқәоу ҳзымдыруазаргьы,
иаадыруеит уа анышә иамадоу дышсовет солдаҭу.
Ҳаԥсадгьыл ихы шақәиҵаз. Урҭ аҳаҭгәынқәа ҳара ҳзы
иԥшьоуп, урҭ рҿаԥхьа ҳаангыланы ҳхырхәоит есымша. Урҭ
кәабоуп ан лылаӷырӡала.
Ахәакәацәра аиаҵәара
Аԥша ахьҵәыуа уахынла,
Ҳаҭгәынк гылоуп амацара
Икәабоушәа лаӷырӡыла.
Аӡаӡа анлеиуа аԥсабара
Аҳаҭгәын агәы инықәҭәалоит.
Иакәша игылоу аԥсагәара.
Ан рыцҳа днадтәалоит.
Амра цара налаԥхар,
Аӡаӡа нықәбоит ахәаҿы.
Ан икалҭәо алаӷырӡ
Иазырбашам уа акы...
Аибашьра, абомба, амина, абзарбзан хқәа, атанкқәа
иԥыххаа иргеит ԥхӡашала иргылаз ақалақьқәа, ақыҭақәа
рацәаны, иԥырҽит ҳамҩақәа, иԥырҵәеит ҳацҳақәа. Ҳҵеицәа
бзиахәқәа ирацәаӡаны аԥсҭазаара аанрыжьт наӡаӡа.
Аха ҳажәлар ршьа баша ибжьамӡит.
Игылеит ашықәс,ҩынҩажәи хәба,
Игылеит амш,
Маи мза жәба,
Уи аҽны наӡаӡа хаӷа дҭахеит,
Аиаша иагеит!
Уижьҭеи иҵуеит абар жәибжь шықәса, жәаа ирықәуп.
Аха иҭынчума ажәларқәа, рҭынч нхарада гәҭыхак рымамкәа
иҟоума? Мап. Ҩаԥхьа ацәаҟәа
еиԥш афашизм ахаԥеит
Мраҭашәарахьтәи Германиа. Ауаатәыҩса рыԥсҭзаара
ашәара
иҭаргылауа. Нас иаԥеиԥшузеи адунеи? Дырҩегь
ажәлар
ишьҭырхырцу абџьар ихьамҭоу? Дырҩегь алҩа
еиқәа хыларцу аҳауахь иҳанто?
Дырҩегь абомбақәа ԥжәарцу?
Амцабз кашуа?
Ауаҩ ишьала икәабахарцу
Адунеи адәқәа?..
Аимпериализм амаҵуарақәа
Амиллиардерцәа уҳәа,
Уолл Стрит амаӡагәарқәа
Ҳәазоит ицәгәышуа.
Мап, аҭынчхара, аҭынчхара
Аиурц адунеи.
Еицгылауеит зегьынџьара
Аџьажәлар ду еицны
(А. Џьонуа.)
Сара ҩаԥхьа исгәаласыршәоит акиносахьа «Имцабзу
ашықәсқәа рповест». Уажәы-уажә исаҳауеит адиктор Сергеи
Бондарчук ибжьы. Исаҳауеит зыԥсадгьыл зхы ақәызҵаз
рыбжьы, исаҳауеит иахьа, лабҿаба, гәышԥыла аҭынчра
иазықәгылоу рыбжьы. Ари абжьы зхәаҽуа, изҵазырӡуа
мчык ҟамларц иқәԥоит уаҵәтәи ашьыжь зҭаху, акосмос
амаӡа аилкаара иаҿу, аԥсы цқьа зхоу ауаатәыҩса зегьы.
Адунеиаҿ иҟалахьоу аибашьрақәа зегьы рыбжьы еилоуҵаргьы
ирызрыҵарӡуам иахьатәи аҭынчра абжьы. Иахьа
аҭынчра аԥсҟы ркуп асоциалист ҳәынҭқаррақәа, ахалараҿы
игылоуп ибахәаԥшьны Асовет ҳәынҭқарра. Аҭынчраз
дықәԥаҩ дуӡӡоуп Никита Сергеи-иԥа Хрушьчов.
Ҳара аҭынчразы ҳанықәԥауа, бзанҵык хашҭра рықәым
аибашьра бааԥс ҳанҭагылаз ҳпоетцәа иаԥырҵаз, амцабз
зҿықәыҳәҳәу ацәаҳәақәа.
АҾАРИ ҲАРА ҲЛИТЕРАТУРЕИ
Аԥсуа литература насыԥ змоу алитературақәа ирхыԥхьаӡалоуп.
Уи иахьа амра шеишеиуа иақәыԥхозар, уаҵәтәи
амшгьы икаххаа ишазшо агәра гоуп. Ас еиԥш иҟоу агәрагарақәа
ҳазҭо ируакуп – уи ашҭаҿы абаҩхатәра заманақәа
змоу аҿар реиҵагылара, реизҳара.
Аҵыхәтәантәи ашықәсқәа иаҳзааргама абаҩхатәра
ҿыцқәа?
Жәаҳәарада. Аԥсуа литература баҳчазар, уи ӡынгьыԥхынгьы ашәҭра иаҿуп. Уи амахәҭақәа аҿа рхылҿиаауеит.
Аиашазы уажәы еиԥшҵәҟьа ҳлитература амҽхак ҭбааны,
ишшәрыз ишәны, уи иаҵагылаз аҿаргьы рыхдырра ҳаракны
иҟамлац. Сара сгәанала ашәҟәыҩҩы-ҿа анырҳәо
– уи уиқәгәыӷроуп, аха илҵраны иҟоу алацәажәара
гәаӷьылацәоуп.
Ҳара иахьа аԥсуа литератураҿы, макьаназы аҿар ирхаҳаԥхьаӡало
џьоукы ҳлитератураҿы рымҩа
ылырххьеит.
Урҭ узыхцәажәаша арҿиамҭақәа ааганы инаҳамҵарҵан,
иҟарҵахьоу ҟәыншьо, ишьҭырымхыц аидара
аҵалара иаҿуп. Шьҭа ҿыӷәӷәала ирыхцәажәалатәуп жәашықәса
раахыс зышьҭыбжь гауа ҳашәҟәыҩҩцәа: Гьаргь
Гублиа, Алықьса Гогәуа, Шьоҭа Ҷкадуа, Нели Ҭарԥҳа, Владимир
Анқәаб, Анатоли Аџьынџьал, Кәасҭа Гьерхьелиа,
Алықьса Џьениа, Платон Бебиа. Аҵыхәтәантәи ашықәсқәа
раан аԥхьаҩ иҩнашә аҿыгә-ҿыгәҳәа иасуа рҿаархеит: Борис Гәыргәлиа, Мушьни Миқаа, Никәала Кәыҵниа, Мушьни
Лашәриа, Џьумка Аҳәба, Сарион Ҭаркьыл, Владимир
Чуаз.
Еиқәаҳаԥхьаӡаз ашәҟәыҩҩцәа ҿарацәа, жәаҳәарада,
иаԥсоу биԥара ҿоуп. Арҭ ааит аԥсуа литератураҿы рхатә
бжьы, рхатә ҟазшьа, рхатә тема ашьақәыргылара иазықәԥауа.
Арҭ хымԥада еилыркаауеит рҿаԥхьа азҵаара
ду шықәгылоу, алитература аамҭа шамоу шәагас, аамҭа
зыԥштәхәы агаз, аамҭа иарцәышыз иарҩеижьыз арҿиамҭа
алитература аҭоурых иашьҭоу ргәалашәараҿыҵәҟьагьы
ишнымхауа.
Абри азҵаара дахцәажәауа, аурыс поет ду Алексеи
Сурков иҩуеит: «Шықәсы ҩажәижәаба инареиҳаны иҵуеит
сара алитература аус азызуа срылагылоуижьҭеи. Сара
исгәалашәоит шәҩыла апоетцәа ҿарацәа аԥхьаҩцәа
рыгәқәа хырхырц ишаҿыз. Аӡәырҩы урҭ рыжәлақәа иахьа
иԥшӡаҟәаҟәараӡа ҳара иаабоит ашәҟә ҿыцқәа рцәақәа
рҿы, иалкаау аҩымҭақәа, атомқәа рцәақәа рҿы. Аха шаҟаҩ
рыхьӡқәа асапын шәах еиԥш инықәба ицазеи, урҭ
иахьа, ажәеинраалақәа ирыԥхьо ракәым, алитература аус
азызуа ауааҵәҟьагьы иргәалашәом. Шәышықәса аӡәырҩы
аамҭа иаԥсаҟьеит, аамҭа иннажьит шьҭахьҟа. Абас иҟан
есымша. Ломоносов ихаан, Пушкини Лермонтови рхаан,
убасҵәҟьа иҟан Блоки Маиаковскии рхаангьы. Иҟалап
аамҭа
шьҭахьҟьа иннажьыргьы аӡәи-ҩыџьеи зыбжьы ҳаҳауа
иахьтәи апоетцәагьы».
Хыхь еиқәаҳаԥхьаӡаз ашәҟәыҩҩцәа ҿарацәа рсиа
иҵегьы иазҳарҳар ҟалон. Аха уи акәым аус злоу. Дара
абарҭ рхыԥхьаӡаралагьы иаабоит аԥсуа литератураҿы
аҿар аҳәиҵәҳәа аиҵагылара ишаҿу. Ҵабаргуп арҭ зегьы
ршәагақәа еиҟарам. Аӡә даӷьны днеиуеит, аӡә ҭынч-ҭынч
ишьаҿа еихигоит, лассы-лассы акьыԥхь аҿы дцәырҵуам.
Аха зегь еидкыланы хлитература ԥхьаҟа агара иазықәԥоит.
Аурыс литератураҿы ашәҟәыҩҩцәа ҿарацәа аагозар,
иахьа еимактәыс иҟоуп аԥхьаҩцәеи акритикцәеи рыҩнуҵҟа
Аксионов, Евтушенко, Вознесенски, Панкратов, Харабаров,
Казакова, Исаев убас егьырҭгьы. Арҭ ашәҟәыҩҩцәа
рҩымҭақәа рҵыхәала аимак-аиҿак ааиҭакра ақәым.
Урҭ рҩымҭақәа еилдыргоит астудентцәа раудиториаҿы,
афабрикақәеи азауадқәеи рлиткружокқәа рҿы, агазеҭқәеи
ажурналқәеи рдаҟьақәа рҿы. Иахьатәи аурыс
шәҟәыҩҩцәа
ҿарацәа цәалашәара ҿыцла иахәаԥшуеит
аԥсҭазаара,
аҿыц аԥшааразы еиԥхеибаҵа амҩа иқәуп.
Ҳәарас иаҭахузеи, арҭ рымҩа каххаа, акаҭран анырҭәалан
иҟам. Џьара ихбаразаргьы, ҽаџьара ихҵәрыроуп, џьара
ииашазаргьы, ҽаџьара наароуп, ҟәаԥаҿаԥароуп. Аурыс
шәҟәыҩҩцәа ҿарацәа иахьеи-уахеи ираҳауеит иахьыманшәалахази
иахьышьацәхныслази. Ажәакала, аԥхьаҩи
акритики рылаԥш иааҵшәаны ҳәа иҟалом.
Абри аганахьала, ҳаԥсуа шәҟәыҩҩцәа ҿарацәа анапы
рыгуп. Макьаназы дара ирызкны еимакы ӷәӷәак ҳмоуц.
Амца шаҟа уаҵхо аҟара еибакуеит. Убри иаҩызоуп ашәҟәыҩҩы
ибаҩхатәрагьы. Ашәҟәыҩҩы дырцыхцыхтәуп,
ҭынч дыртәатәым.
Сара сгәанала крааҵуеит Алықьса Гогәуеи Шьоҭа Ҷкадуеи
рырҿиамҭақәа рҵыхәала адискуссиа, аимак-аиҿак
цәырҵырц ахәҭоуижьҭеи. Арҭ аҩыџьа ҳаԥсуа литератураҿы
зыхьӡ ухамшҭуа шәҟәыҩҩцәоуп, арҭ ирымоуп узыхцәажәаша,
угәы иаанагауа зхуҳәааша аматериал.
Ҳара ҳашәҟәыҩҩцәа ҿарацәа рдунеи арҭбаара иашьҭазароуп.
Горки дуӡӡа ашәҟәыҩҩцәа ҿарацәа дрылабжьауа
иҳәалон: шәара шәхы-шәыԥсы шәнапала аклетка иҭашәымкын
ҳәа. Ашәҟәыҩҩ ибла ҵарызароуп, зегьы
дрызҿлымҳазароуп.
Џьоукы-џьоукы поетцәа ҿарацәақәак
ртематика
ҭшәоуп, урҭ фатәы-жәтәымзар ак ашәа азырҳәауам,
ӡаӡамзар, мзамзар акгьы рбом. Арҭ мап ацәыркуеит
иахьатәи ҳаԥсҭазаара ҭыцҟьааны иаазрыԥшуа аграждантә
лирика. Ҳара иаҳҭахуп аполитика иазку аҩымҭақәа.
Аурыс критик дуӡӡа В. Келински иҩуан: апоет иполитика
– поезиоуп, апоезиа политикоуп ҳәа. Иахьатәи
аԥсҭазаара иалухуазар упоезиатә маҭәахәқәа, аполитика
уацәхьаҵны гылашьа умам. Уанацәхьаҵгьы урҿиамҭақәа
шьа рылаӡамкәа, ашәшьы иҵиааз ашәаԥыџьаԥ еиԥш имчыданы,
иҟат-ҟато иумҵахоит. Ҳа ҳашәҟәыҩҩцәа ҿарацәа
ирывагылоуп кры зхырҳәааша аҩызцәа ӷьеҩқәа. Ҳара
ҳсовет ҿар иахьа ирҵоит имԥсӡауа аус. КПСС Ацентр Комитет амаӡаныҟәгаҩ Л. К. Иличов 1962 шықәса декабр
мза 26 азы ашәҟәыҩҩцәа, асахьаҭыхҩцәа, акомпозиторцәа,
акинои атетри русзуҩцәа ҿарацәа алархәны КПСС
Ацентр Комитет аҟны иҟоу аидеологиатә комиссиа аилатәара ирымаз аҟны иҳәеит: «Иҵабыргыҵәҟьаны, апартиа
еиҵанааӡоит
акоммунизм зыргылауа абиԥара-ҿа хазына,
ашәа ззуҳәаша, ашәа бзиа иаԥсоу аҿар».
Аҵыхәтәантәи ашықәсқәа раан аурыс литератураҿы
иубоит аформализм, абстракционизм зныԥшуа арҿиамҭақәа.
Ас еиԥш иҟоу аҽазкрақәа аабом ҳара аԥсуа литератураҿы.
Аха ҳара ҳашәҟәыҩҩцәақәак рырҿиамҭақәа рҿы
иаабоит даҽа гхақәак. Аӡәырҩы ҳара ҳҿар аԥсҭазаара
ахьырзымдыруа иахҟьаны рырҿиамҭақәа баҩыданы
ирымпыҵахалоит,
мамзаргьы атема аус адулашьа ианақәымшәалак,
атема ахаҭа анырзышьҭымхлак, уҳәан-сҳәан
ахь иианаганы, ирҩыз иагьфелиетонымкәан, иагьсахьаҩырамкәан
иаарымпыҵахоит. Абри зыхҟьо еиҳарак аԥшаара
иахьаҿым, рхы аџьабаа арбара иахьашьҭам ауп.
Егьырҭ алитературақәа рҿы еиԥш аԥсуа литературагьы
есышықәса иаҵагылоит ашәҟәыҩҩцәа ҿарацәа. Урҭ ҳлитература
уаҵәы иаҵагылараны иҟоу уаауп. Аха урҭ ирҭахуп
амҩақәҵара, абжьагажәа. Урҭ ирабжьалаша, ажәа
ҟәыӷақәа разҳәалаша ауаа ҳамоуп ҳара. Ашәҟәыҩҩцәа
еиҳабацәа
ражәа ҽаамҭанык еиԥшымкәа иаҳҭахуп иахьа.
Хыхь зыӡбахә ҳҳәаз аилатәараҿы КПСС Ацентр Комитет
амаӡаныҟәгаҩ
Л. Ф. Иличов иазгәеиҭеит ашәҟәыҩҩцәа
ҿарацәа
реиҵааӡараҿы ашәҟәыҩҩцәа еиҳабацәа шықәу
Горки
дуӡӡа инижьыз атрадициа – аҿар рыгәцаракра аус
еихсыӷьра ақәымзароуп ҳара ҳҟны ҳәа.
Дук хара имгакәа Москва иҟалараны иҟоуп ашәҟәыҩҩцәа
ҿарацәа реилацәажәара. Абри ахҭыс краҵанакуеит
асовет шәҟәыҩҩцәа ҿарацәа зегь рзы, асовет литература
уаҵәтәи амш азы. Аԥснытәи ашәҟәыҩҩцәа ҿарацәа рхаҭарнакгьы
далахәхоит абри аилацәажәара.
Аԥснытәи ашәҟәыҩҩцәа ҿарацәа аринахысгьы рырҿиаратә
усура азкхоит асовет уаҩ ихаҿсахьа аарԥшра,
акоммунизм
аус дуӡӡа ашәа азҳәара.
АЖӘЛАР РЫМАҴ АУРАҾЫ
Аԥснытәи ауаажәларра гәахәарала иазгәарҭеит Аҟәатәи
аҳәынҭқарратә рҵаҩратә институт А. М. Горки ихьӡ зху
аректор, аҭоурыхтә наукақәа рдоктор, апрофессор Георги
Алексеи-иԥа Зиӡариа диижьҭеи 50 шықәса аҵреи инаукатә
рҵаҩратәи иуаажәларратәи усура 25 шықәса ахыҵреи.
Аиубилиар иԥыларазы апрель 27 азы Аҟәатәи аҳәынҭқарратә
драматә театр аҟны еизеит апартиатәи асоветтәи
усзуҩцәа, анаплакқәеи аусҳәарҭақәеи рхаҭарнакцәа,
анаукеи,
алитературеи, аҟазареи русзуҩцәа, Аҟәа иҟоу
авузқәа рстудентцәа, Москва, Қарҭ, Гори, Адыгьтәи АССР
рҿтәи асасцәа, иара убас Аԥсны араионқәа рҿтәи аџьажәлар
рхаҭарнакцәа.
Ахәылԥаз аҟны иҟан Қырҭтәылатәи Акомпартиа Аԥснытәи
обком амаӡаныҟәгаҩцәа: М. ). Бӷажәба, Д. В. Гогохиа, И. С. Ҷанба, О. П. Орански, Аԥснытәи АССР Аминистрцәа
Рсовет Ахантәаҩы М. Г. Чиковани, Аԥснытәи АССР
Иреиҳаӡоу Асовет Апрезидиум Ахантәаҩы Б. Шьынқәба,
Қырҭтәылатәи Акомпартиа Ацентр Комитет апартиатә
усбарҭақәа рыҟәша аинспектор Ш. Б. Немсаӡе, Қырҭтәылатәи
Акомпартиа Аҟәатәи ақалақьтә комитет актәи амаӡаныҟәгаҩ
Ш. Е. Шартава.
Аиубилеитә хәылԥазы аартуа, Аҟәатәи аҳәынҭқарратә
рҵаҩратә институт А. М. Горки ихьӡ зху анаукатәи аҵаратәи
хәҭала апроректор Ш. И. Басилаиа иалагамҭатә ажәаҿы
аиубилиар дихцәажәеит аҟыбаҩ змоу ауаажәларратә
усзуҩ иакәны.
Г. А. Ӡиӡариа авторс дрымоуп 60 инареиҳаны иркьыԥхьхьоу
анаукатә усумҭақәа, убарҭ рхыԥхьаӡараҿы иалоуп
Аԥсны аҭоурых азы акапиталтә усумҭақәеи амонографиақәеи
жәпакы.
Акыр шықәса инеиԥынкыланы ҳреспубликаҿы авуз
дуқәа ируаку — Аҟәатәи аҳәынҭқарратә рҵаҩратә институт А. М. Горки ихьӡ зху напхгара азуа, Г. А. Ӡиӡариа дырра
бзиала имҩақәиҵоит апрофессортә-рҵаҩратә коллектив,
астудентцәа рааӡаразы акырӡа зҵазкуа ауснагӡатә дуқәа
қәҿиарала рыӡбаразы, арҵаҩратә кадырқәа разыҟаҵаразы.
Г. А. Ӡиӡариа инаукатәи ирҵаҩратәи усура лҵшәа бзиала иалеигӡоит активла иуаажәларратәи иполитикатәи усура, СССР Иреиҳаӡоу Асовет адепутат иакәны, Қырҭтәылатәи
Акомпартиа Аԥснытәи обком ачлен иакәны, аҭоурыхи,
аетнографиеи, археологиеи Қырҭтәылатәи ргәыԥ Аԥснытәи
аҟәша ахантәаҩы иакәны, Қырҭтәылатәи ССР агәыԥ
«Адырра» апрезидиум ачлен иакәны.
Аиубилиар имҩаԥигахьоу инаукатә-рҵаҩратәи иуаажәларратәи
усура ду ишахәҭоу ахәшьара арҭахьеит апартиеи Асовет еиҳабыреи. Г. А. Ӡиӡариа ҳамҭас иҭоуп «Аҳаҭыр
дырга» аорден, амедалқәа, Аҳаҭыртә грамотақәа, уи ихҵоуп
Қырҭтәылатәи ССР-и Аԥснытәи АССР-и рҟны анаука
амаҵ ду азызухьоу ҳәа аҳаҭыртә хьыӡқәа. Георги Алексеииԥа дыздыруа зегьы ирҳәауеит, уи ауаҩы игәцаракра злоу,
илаҵәо иакәны дшыҟоу.
Аиубилиар ибзазаратәи иџьатәи мҩа иазкны ажәахә
ҟаиҵеит аҭоурыхтә наукақәа рдоктор Ш. Д. Инал-иԥа.
Ажәахәҟаҵаҩ агәра хаҵаны дшыҟаз иҳәеит, аԥхьагылара
змоу анаука аусзуҩ, акоммунист Г. А. Ӡиӡариа ихшыҩ
ҿиаратә, мчқәа анышәҭыкакаҷуа аамҭа дҭагыланы, аԥышәа
дуи адырра ҭбаақәеи иманы, асовет науказы ҳаԥхьаҟа
иҟаиҵаша даара ишырацәоу.
Убри ашьҭахь Қырҭтәылатәи Акомпартиа Аԥснытәи
обкоми,
Аԥснытәи АССР Иреиҳаӡоу Асовет Апрезидиуми,
Аминистрцәа
Рсовети иҟарҵаз адныҳәалара даԥхьеит
Қырҭтәылатәи
Акомпартиа Аԥснытәи обком алекторцәа
ргәыԥ аиҳабы М. Шь. Хәарҵкьиа. «Гәык-ԥсыкала ҳшәыдныҳәалоит,
шәара, иналукааша асоветтә наука аусзуҩ
аҭоурыхҩҩы, ауаажәларатә усзуҩ, шәиижьҭеи 50 шықәса
ахьыҵуеи шәнаукатә-рҵаҩратәи шәуаажәларратәи усура
25 шықәса ахьахыҵуеи аҟынтә. Ишәзеиӷьаҳшьоит шәара,
акыр иаԥсоу Георги Алексеи-иԥа, агәабзиара ӷәӷәа, асовет наукеи акультуреи ирзеиӷьу аус азы ақәҿиара ҿыцқәа
шәоурц» – аҳәон ашәҟәы.
Абри ауха уаҩ игәы зырхыҭхыҭшаз ажәа ҟәандақәа
акыр рҳәеит аҵара ду змоу ауаҩы изыҳәан. Аиублиар
идныҳәалеит
Қырҭтәылатәи ССР иреиҳауи иҷыдоу абжьаратә
ҵареи Рҳәынҭқарратә Комитет аҟынтә К. Гоксаӡе,
атомрацәа змоу СССР аҭоурых академиатә редакциа
хада аҟынтә апрофессор А. В. Фадеев, Қырҭтәылатәи ССР
анаукақәа Ракадемиа аҭоурых Аинститут Џьавахишвили
ихьӡ зху аҟынтә апрофессор И. Г. Антелава. Урҭ ирҳәеит
асоветтә ҭоурыхтә наука Г. А. Ӡиӡариа иалеигалаз алагаламҭа
ду атәы, изеиӷьаршьеит акыр шықәса аԥсҭазаара,
аринахысгьы лыҵшәа бзиала аусура.
Лыхны ақыҭаҿтәи ахандеиҩцәеи, насгьы хаҭала иареи
рҟнытә аиубилиар гәык-ԥсыкала дидныҳәалт иара иқыҭа
иалҵыз, Лыхны ақыҭан инхо аколнхаҩы бырг, Аԥснытәи
АССР Иреиҳаӡоу Асовет адепутат Синаҭ Џьениа.
Анаука аусзуҩ хьӡи-ԥшеи змоу ииубилеи идныҳәалауа,
афилологиатә наукақәа ркандидат X. С. Бӷажәба иҳәеит,
Г. А. Ӡиӡариа 20 шықәса инареиҳаны Қырҭтәылатәи ССР
анаукақәа Ракадемиа абызшәеи, алитературеи, аҭоурыхи
Аԥснытәи ринститут Д. И. Гәлиа ихьӡ зху аҟны аус уа, имчқәа
рацәаны ишеиҭаз аҭоурыхтә наука арҿиара аус.
Аиубилиар ишҟа адныҳәалара ҟәандақәа ҟарҵеит иареи убас Қарҭтәи аҳәынҭқарратә рҵаҩратә институт А.
С. Пушкин ихьӡ зху аҿтәи апрофессорцәеи арҵаҩцәеи
рыхьӡала адоцент А. В. Рапава, Жәыргьыҭ араион аҿтәи
аџьажәлар рыхьӡала И. М. Кортуа, абызшәеи, алитературеи
аҭоурыхи Аедыгьтәи рнаукатә еилкааратә институт ахьӡала
М. Утлиев, Горитәи арҵаҩратә институт Н. Бараташвили
ихьӡ зху аҿтәи апрофессорцәеи арҵаҩцәеи рыхьӡала М.
С. Ефимиӡе, асубтропикатә нхамҩа Қырҭтәылатәи аинститут арҵаҩцәеи апрофессорцәеи рыхьӡала И. А. Георгбериӡе,
Аҟәатәи аҳәынҭқарратә рҵаҩратә институт А.
М. Горки ихьз зху апрофессорцәеи арҵаҩцәеи рыхьӡала
О. В. Ваханиа, Аиубилиар ихьӡала адныҳәаларатә адресқәа
аарышьҭит иара убас Гәдауҭа, Очамчыра араионқәа,
Тҟәарчал
ақалақь рҿтәи аџьажәлар, Аԥснытәи АССР аҵара
Аминистрра, Аԥснытәи АССР акультура аусзуҩцәа, Аҟәатәи
10-тәи абжьаратә школ Н. А. Лакоба ихьӡ зху аколлектив,
СССР амедицинатә наукақәа Ракадемиа аексперименттә
патологиеи атерапиеи Аҟәатәи Ринститут аколлектив,
Қырҭтәылатәи ЛКСМ Аԥснытәи обком, ажурнал
«Алашара
» аредколлегиа, аҭоурыхи, археологиеи, аетнографиеи
Қырҭтәылатәи ргәыԥ Аԥснытәи аҟәша, Аԥсны еидҵоу
аобласттә газеҭқәа рредакциақәа, Аԥснытәи ашәҟәҭыжьырҭа
«Алашара», Аҟәа ақалақь амедицинатә усзуҩцәа,
жәлар рырҿиамҭа Аҩны аколлектив, аколнхара «Лыхны
»
аҿтәи аколнхацәа, Қырҭтәылатәи ССР «Адырра» агәыԥ
Аԥснытәи аҟәша, Аԥснытәи аҳәынҭқарратә музеи аколлектив,
Қырҭтәылатәи арҵаҩратә гәыԥ Аԥснытәи аҟәша,
Аԥснытәи аҳәынҭқарратә филармониа аколлектив уҳәа
убас егьырҭгьы.
Аиубилиар изкыз иажәеинраала даԥхьеит апоет В. Анқәаб.
Ахәылԥаз аҟны ирыларҳәеит аиубилиар ихьӡала Москва,
Ленинград, Қарҭ, Ереван уҳәа убасгьы атәыла егьырҭ
ақалақьқәа рҟынтә иааз адныҳәаларатә телеграммақәа.
Аԥснытәи АССР Иреиҳаӡоу Асовет Апрезидиум Амаӡаныҟәгаҩ
Ш. Н. Лакоба даԥхьеит Аԥснытәи АССР Иреиҳаӡоу
Асовет Апрезидиум Аусԥҟа, Г. А. Ӡиӡариа «Аԥснытәи
АССР анаука амаҵ ду азызухьоу» ҳәа, аҳаҭыртә хьӡы ихҵара
иазкны. Абри ахьӡ ҳаракы шихҵоу ала аграмота аиубилиар
инапаҿы ииҭеит Аԥснытәи АССР Иреиҳаӡоу Асовет
Апрезидиум Ахантәаҩы Б. Шьынқәба.
Георги Алексеи-иԥа Ӡиӡариа еизаз гәык-ԥсыкала ҭабуп
ҳәа реиҳәеит иара ихьӡала ирҳәаз ажәа ҟәандақәа рзы,
инаукатәи иуаажәларратәи усура иарҭаз ахәшьара ҳаракы
азы, насгьы агәра диргеит, аринахысгьы уи илшара мчқәа,
идыррақәа зегьы шазикуа ажәлар рымаҵ аура.
Аҵыхәтәаны иҟан аконцерт ду.
АҬАКԤХЫҚӘРА, ҨАԤХЬА АҬАКԤХЫҚӘРА
Аԥсуа литература иахьа алитература-ҿа ҳәа узазҳәом.
Уи аҿара ақәра иҭыҵижьҭеи крааҵуеит. Ҳара иахьа
иҳамоуп изызҳазыӷьоу, амҩа иаша иқәу апрофессионалтә
литература. Аԥсуа шәҟәы иахьа ахара ицахьеит, еицырдыруа
адунеизегьтәи абиблиотекақәа ркартатекақәа ирҭаҩуп,
аҳәаанхыҵ ашәҟәыҭирҭа аполкақәа рҿы иқәгылоуп.
Аха алитература ианакәызаалакгьы ажәлар рҿаԥхьа
аҭакԥхықәра ду иамоу аҳәаа нҵәара ақәӡам, уи есымша
иҿоуп, егьа ақәҿиарақәа амазаргьы иҟасҵаз азхоит
ҳәа
акәаԥ аргылаӡом, агәы рҭынчны итәаӡом, еинҭәылацыԥхьаӡа,
аҵакы ҭбаахацыԥхьаӡа еиҳагьы идуу азҵаарақәа,
аусқәа
напы рыланакуеит, еиҳа ихьанҭоу аидара иаҵалашт.
Убасҵәҟьа иҟоуп иахьа аԥсуа литература. Аԥсуа литературазы,
иаҳҳәап, иахьа иҿыцым ҩба-хԥа шәҟәны еилоу апрозатә рҿиамҭа, аҭыԥ ылнаххьеит иажәеинраалоу
роман,
рхы ыҵырххьеит еиуеиԥшым алитературатә хырхарҭақәа.
Ҳара ҳлитература акыр аус хьанҭақәа ириааихьеит,
зҭоурых ҵаулоу ақәра ду змоу алитературақәа
рыԥшаҳәахьы
икылсразы ҽышәала ақәԥара иаҿуп. Ҳара
иахьа
иҳамоуп ҵаралагьы, дырралагьы, баҩхатәралагьы,
ԥышәаралагьы
еибыҭоу ашәҟәыҩҩцәа, апартиеи ажәлари
ирыдырҵо асахьаркыратә еидара ашьҭыхра зылшауа.
Ажәлар ирҳәоит, ауаҩы данбзиоу еиҳагьы дыхьчатәуп
ҳәа. Ҳара ҳлитературатә нхамҩа абас еинҭәыланы аизҳара ианаҿу аамҭазы, лымкаала еиҳагьы иаҭахуп ацхыраара,
иагу иабзоу раарԥшра, ачымазара ҿыкқәа рцәыхьчара.
Абри аҟны еицырдыруеит изакә ҳақьыму, закә ҩыза дуу
алитературатә критика. Ҳара иахҭахуп, аиаша иазықәԥо,
иарӷьажәҩоу, Иван Папасқьыр ишиҳәаз еиԥш, алитература агәеисыбжь узырҳауа, адақәа ашьа шларга-ҩарго
узырбо акритика.
Акритика раԥхьа иргыланы агәра угозароуп. Уи агәра
угарцазы ианыԥшуазароуп адырра дуи, аԥышәеи, анамыси, акультуреи, абаҩхатәреи. Акритика ианакәызаалакгьы
иҳаракны
игылазароуп, егьа ԥынгыла аиургьы, аиаша мҩа
ианымшәароуп, зегь ирзеиԥшу аинтересқәа ахьчозароуп.
Абри аганахьала уахәаԥшуазар, даара ицыркьуеит
уажә ааигәа акьыԥхь аҿы ицәырҵыз В. Ҵнариа истатиа
«Шәҟәык азы гәаанагарақәак».
Астатиа азныказ адәныҟала инагәыдыԥшыло, иара
ашәагаа зладуу ала, ари, зышәҟәы дахцәажәо авторгьы
алитературагьы ирыхәо ажәа дук имҳәакәа дыҟам ҳәа
агәаанагара
иауеит. Насгьы астатиа ахьаанҵәо автор
ихьӡ, иацуп афилологиатә наукақәа ркандидат ҳәа. Абригь
агәыӷра
унаҭоит.
Аха абар, Иван Ҭарба иажәеинраалақәа реизга «Ацҳа
» иазку абри астатиа даԥхьаны даалгеит аԥхьаҩ – азныказтәи
игәыӷрақәа иаразнак ицәыхьшәашәоит. Игәгьы
иазымҵаарц залшом: иқәшәазеи арецензент, уаҳа бзиак
имбаӡеи ҳәа!
Арецензент дахьналаго апоет ажәа иниҵоит уи адоуҳатә
ҿымҭрахь диасырц. Аԥсуа литература аизҳара гәыкала
иашьклаԥшуа абас иҳәап ҳәа сыҟам. Аԥсуа жәлар
рсахьаркыратә
ажәа адәахьы иҭызгақәаз, ашьҭыбжь ахара
изыргақәаз дыруаӡәкуп Иван Ҭарба. Аҵыхәтәантәи аамҭазгьы
лымкаала иаазгәоуҭаратәы аихьӡарақәа имоуп.
Иаагап аҩбатәи ироман «Амра ҳара ҳҿы игылоит». Ари
арҿиамҭа
ахә бзианы ишьеит акритик Ш. Инал-иԥа, анаҩс
ароман тираж рацәала Москва иҭыҵит, ишеибгази ацыԥҵәахақәеи
рнылеит Москватәи ажурналқәа. В. Ҵнариа
дзыхцәажәо ашәҟәаҿы имаҷума ажәеинраала бзиақәа
аԥсадгьыли, ажәлари, апартиеи, аиҩызареи, абзиабареи
ирызку! Иаагап: «Раԥхьатәи ажәа», «Ак ԥсыргьы – ҽак ииуеит», «Аҽҵыс», «Аԥсны аира», «Акыр сныҟәеит, кыр сеимдеит
», «Киев дынхоит сара сҩыза», «Аҵых», «Аԥацха»,
«Ашәа» убас егьырҭгьы. Аԥхьаҩ изы иҳамҭа бзиоуп ажурнал
«Алашара» ааигәа ианиҵаз ажәеинраалақәагьы.
Аредактор М. Лашәриа «Ацҳа» иациҵаз аннотациа ашәҟәы
аҵакы ииашаны иаанарԥшуеит «Аԥсҭазаара абзиабара,
ажәлар рымч рылшара, ԥсра зқәым урҭ ргәеисра, рҳақ
ду азышәаҳәара, аԥшӡа, ацқьа сахьаркыратә ажәала ахцәажәара,
ажәреи аҿареи, амци аҵабырги, хадара злоуи
излами рызхәыцра, ажәытә аҿатә, аиқәаҵәеи ашкәакәеи
рконтрастқәа апоезиа лаԥшҳәаа аҵгара – абри ауп апоет
Иван Ҭарба иеизга ҿыц аҟны хадара зуа мотивс иҟоу.
Аизга иагәылоу ажәеинраалақәа цәанырра ҟәандала
ирԥхоуп, убла ихгылартә иҭырхуеит апоет дзыхцәажәо
адунеи
аилазаашьа, еиуеиԥшым уи асахьақәа, унарылаԥшны
иубоит апоет – алирик имаӡа, изцәырҵуа, ацәалашәарақәа.
Аизгаҿ хадара зуа хаҿсахьаны дуԥылоит ауаҩы.
Апоет игәы аартны абри ауаҩ иеиҳәоит дзызхәыцуа, иԥсҭазаараҿы
дхыхны дызмоу, дзеигәырӷьо, игәы иалоу.
Ҵабырг дууп, В. Ҵнариагьы дахьналагаз игәаԥхаз ҳәа
жәеинраалақәак еиқәиԥхьаӡеит, аха урҭ дырзааҭымгылеит.
Астатиа неиҵых аҿы хымԥада дызвымсшаз арҿиамҭақәа
ыҟоуп.
Сынтәатәи ашықәс В. И. Ленин иира иашықәс ныҳәа
дууп. И. Ҭарба ишәҟәы ахьаауртыҵәҟьо игылоуп ҳарҵаҩ
дуӡӡа изку ажәеинраала «Раԥхьатәи ажәа». Шаҟа иҟәандоузеи,
шаҟа рыгәра угозеи, шаҟа иаҳзааигәоузеи апоет
ицәаҳәақәа:
Ленин игәыҭбаа еиԥшуп са стәыла,
Сахьнеилакгьы аҩызцәа са исырҳауеит.
Бызшәас иҟоу зегь иара иаҳауеит.
... Бзиа избоит са сқыҭа, са сҳабла,
Аԥсшәа ахьхьаҳәа иахьцәажәо иҿыпны.
Аус бзиазы зегьы-зегь ҳаицлабуеит,
Аԥсшәа анаалоит, ианаалоит Аԥсны.
Ленин еиликаан аԥсшәа мчыс иамаз,
Аԥсуаа ириҭеит уи гәацаԥхас!
Сыжәлар ахьеизо дцәажәоит сбызшәала,
Сыбызшәа дамоуп уи иреиӷьу ҭынхас.
Акомҿареидгыла амшира иазкны аконкурс иҟаз аҿы
аиааира ргеит И. Ҭарба иажәеинраалақәа. Уи ианакәзаалакгьы
иашәа аҿара иазкуп:
Ашықәсқәа рыла сажәызар,
Иааима зынӡаск сыҿҳәара?
Скомҿар, скомҿар са сҩыза
Исымаз наӡаӡа уҿара!
Удаҟьа џьаракыр санызар,
Салаз еснагь уҭоурых.
Скомҿар, скомҿар са сҩыза,
Сылацәа нҭааргьы – сырҿых!
Максим Горки иҩуан аклетка иҭашәымкын шәгәы,
шәгәы ҭбааз ҳәа.
И. Ҭарба ианакәзаалакгьы игәы рзаартуп аҩызцәа. Уи
иҩызцәа рацәаҩуп, урҭ ыҟоуп атәыла зегьы аҿы, атәыла
анҭыҵгьы, урҭ ыҟоуп ипоезиаҿгьы. Еицырдыруа аукраин
шәҟәыҩҩы, Ленин ипремиа алауреат Олес Гончар
ихьӡынҩылоу ажәеинраалаҿы апоет иҳәоит:
Изаҭахузеи сажәа сроур,
Сҩыза ишҟа сымҩа хоуп.
Аҵеи бзиа ҩызас дуоур.
Ижәлар зегьы уа иуҭынхоуп!
Иҩызцәа дырзгәдуны даҽа жәеинраалак аҿы уи
иҩуеит:
Шәа шәахьсымоу иарбан малу –
Еиӷьу иҟоу сара сзы!
Ашәаҳәаҩ (абыргцәа рансамбль иалаз) Кьамсыс Гьерхьелиа
игәаларшәара иазку ажәеинраала уанаԥхьа, ихьухьууа хәыцрак узцәырҵуеит. Ашәа уаманы ихалоит ахәахьы.
Ара иҟоуп Аԥсны, ара иҟоуп аԥсуара, ара иҟоуп Аԥсадгьыл
абзиабара. Ицәырҵуеит апоет игәхьаагара:
Еҳ, иҵуазеи, узбаӡомеи,
Нас уахьыҟоу умҳәаӡои?
Иҟалазеи убжьы гомеи,
Аԥсуашәак ҳамҳәаӡои?
Уааи, Абаажә ахәы ҳанхалап,
Ҵаҟа инкаршәишь уа ууапа.
Ӷәада иахыкны убжьы ҳалал,
Иааҭырҟьеишь, нас, ахапа!
И. Ҭарба илирикатә рҿиамҭақәа ирыламҩашьо игылоуп
цәаныррала иҟәандаӡа иҩу ан илызку ажәеинраала. «Сара
сан зегь реиҳа дыԥшӡан». Дарбанзаалак ауаҩы ихәыҷрахьы
илаԥш аниршәлак раԥхьа иргыланы даацәырҵуеит ан:
уи лҿыҭыбжьы, уи лыбла гәыразқәа, уи лыҟәбаҟәшәара:
Санылбалак дыҟәбаҟәшәо дныкҿалоит,
Фатә агны иҟалом лыкҿаҩра.
Крысҿалҵоит ҩаԥхьа уаҟа лнапала,
Уи илырӡуам бзанҵык са схәыҷра...
Сара сыбла дыхгылоуп дшыхгылац.
Уи лсахьа ҟалом еилахәо.
Ашьыжь са саԥхьа дгылоит дышгылац,
Дааиуашәа збоит сахьынхо.
Имаҷӡам, иҵагьы уааҭгылан узыхцәажәаша апоет
иажәеинраалақәа. Аха абра ҳааҭгылап. Ҳаиасып зыӡбахә
цәыраагаз астатиахьы.
В. Ҵнариа игәамԥхеит ажәеинраала «Акы ԥсыргьы –
ҽак ииуеит». Араҟа цәаҳәак («Аӡәы изы анышә аҽаӡәы
ижуеит») алхра даҽа ҵакык аиҭоит. Ари ацәаҳәа ииашаны апоет иаиҭаз ахәшьара еилгамкәа инхеит В. Ҵнариа
изы. Апоет И. Ҭарба изымдыруа дыҟам «аӡәы изы анышә
(атыша) зжуа иара дҭаҳауеит» ҳәа, ирҳәауа ажәаԥҟа, уи
идыруан азоуп раԥхьа иԥсуа изы иаанхо анышә ԥиҟоит
ҳәа ишшапаӡа изимҳәаз. Апоет ажәаԥҟа аҵак ҿыц аиҭеит:
зыԥсы анҭоу анышә зҵибажаауа ыҟоуп, аха аԥсраан зегь
иҟарҵо акоуп. Арецензент ма изгәамҭеит, ма игәеиҭар
иҭахымхеит абри аизга иану ажәеинраалақәа акырӡа
реиԥш абригь алахьеиқәҵара шаҵоу (ҳәарада, агәкажьра
акәым). Апоет дырҩегьых ауаа иргәалаиршәоит адунеи ду (аԥсҭазаара ду) азакәанқәа ирыдкыланы иугозар,
ауаа макьанагь рыԥсҭазаара аӷьырак иаԥсам асса-мысса
ишақәдырӡуа,
ауаҩы дызиз иара адунеи, аԥсабара аҵакы,
ахықәкы ду иамоу дацлабырц шакәу.
«Аԥсабара сахьак амам, ауаа реиԥшҵәҟьа иаргьы
ӷроуп». Араҟа автор иҭахын ари ала иҳәарц, ауаа аӡәиаӡәи шеиԥшым еиԥш, аԥсабарагьы еизадам, ахҭысқәеи
ацәырҵрақәеи еиԥшым, еилаԥсоуп, еиҿагылоуп ҳәа. Апоет ииҳәарц ииҭахыз еилкаауп, иҳәашьа маҷк ихжәацәазар
ҟалоит, аха уи арецензент еилымкаакәа аҵак даҽакала
иҟаиҵеит.
Ажәеинраала «Џьара шьхароуп, џьара лбаароуп» аҟны
апоет еиқәыԥхьаӡарақәа рацәоуп ҳәа Губӷан иҭауа, уи
иҳәоит: «Урҭ еилашәмырҩашьан» ҳәагьы нациҵоит. Иабаигеи «урҭ еилашәмырҩашьан», убри ажәеинраалаҿы
иҟаӡамеи?!
Арецензент аҩымҭа дазааҭгыланы аҵакы даназымхәыцуа
ыҟоуп. Убас ихьит ажәеинраала «Аҵара сымоуп
исызхаша» аҟны. Ари апоет (мамзаргьы алирикатә фырхаҵа)
ихазы иҩыз џьишьан, арахь ирҵәиуа, анахь ирҵәиуа
иман дықәлан ажәеинраала аԥсы ахихит. Арахь
уахәаԥшуазар,
«Аҵара сымоуп исызхаша» апоет ихазы
акәӡам изҩыз. Ара И. Ҭарба дихыччоит ахамаԥагьа,
аԥсҭазаара
имарианы иахәаԥшуа, хыхь-хыхь ихызыӷьӷьаауа,
ақьаф дарцәыцәны зны-зынлагьы уимоу сзашьҭоузеи
ҳәа изыҩуа ажәеинраала. Уи ауаа ахьеизо ажәа мчыла
ирцәганы дықәгылоит, дыҩуеит, даԥхьоит Д. Гәлиа иажәақәа
рыла иуҳәозар, «назҳароуп».
Нхыҵи-аахыҵи жәала еимыздоит,
Адунеи аҿы иҟоу шыҟоу,
Џьа мбаӡакәа са еимыздоит,
Хшыҩла уи сахысуеит сныҟәо.
Ара апоет зыӡбахә имоу ауаҩы зегьы иқьышә иқәиҵоит,
ауаатәыҩса рылшара дуқәа иаҭәаишьом, «Адгьыл сҵазшәа
ажәҩан салоуп» – иҳәоит. Абри ацәаҳәа апоет ихазы
иҳәазшәа ауп В. Ҵнариа ишидикылаз. Уи иҳәоит «акосмос аҿтәи аиааирақәагьы азҵаара дырга рыдиргылт» ҳәа.
Ажәакала, ажәеинраала апародиара шалоу мҩашьо иҟоуп.
Нас ихьзеи арецензент?
В. Ҵнариа акырӡа дазааҭгылт ажәеинраала «Амҩа ҭбаа
сықәуп сызнымшәо». Абраҟагьы апоет ԥхьаҟатәи амшқәа
рыгәра ахьигауазы Губӷан иҭауа, иҩуеит: «аԥсҭазаара
ҳазҵанаҵо аидара аҟара ихьанҭоу, иҳазго, иаҳзымго заа
издыруада?» Мап, ас еиԥш азҵаара асовет уаҩ иҿаԥхьа
иқәиргылаӡом. Асовет уаҩ идыруеит дызҵоу аидара хымԥада
имч шақәхо, иахьынӡахәҭоугьы анагара шилшауа.
Астатиа автор жәеинраалақәак рҵакы еилымкааӡакәа
Губӷанк-гәыбӷанк риҭоит. Абас рзиуит ажәеинраалақәа:
«Аҭаҳмадацәа», «Макьана исыргылом ақәаԥ», «Аҭынчра»,
«Сара сан зегь реиҳа дыԥшӡоуп» убас егьырҭгьы.
Аҽаџьара автор атерминқәа рыла истатиа ирхьанҭоит.
Иаагап ажәеинраала «Аҽҵыс» ахьеилирго абас иҳәоит:
«Аҽҵыс» захьӡу ажәеинраалаҿы хадара руеит ҩ-лирикатә
категориак, алирикатә фырхаҵеи уи иҽи (асимволтә
обиект, аметафортә хшыҩҵак маӡа). Иабаҭаху газеҭ рецензиак
аҿы абырсҟатәи иаԥсышәам ажәақәа. Аԥхьаҩ
игәы ԥысҵәар ҳәа сшәоит акәымзар, астатиаҿы иаагоу урҭ
ажәақәа зегьы еиқәысыԥхьаӡон. Ус егьа иҟазаргьы ҳәоу
кьаҿқәак ҳрыԥхьапи: «Ишдыру еиԥш алирикатә поезиаҿы
апоет исубиективтә дунеи алирика фырхаҵа ихаҿсахьала
аҽаанарԥшуеит. Алирикатә ҽаарԥшра (самовыражение)
иаҳнаҭо адоуҳатә беиара ҳара ҳемоциатә дунеи арҭбаауеит
».
Ҵабыргуп, аҳәаанырцәтәи ажәақәеи атерминқәеи ахы
иархәалатәуп, еиҳараӡак наукала аус зуа ауаа. Аха алитератураҿы
урҭ ахрархәара ҳәаак амазароуп. Аԥсуа
ԥхьаҩ ԥсуа статиак даԥхьарц ианаашьҭихлак, урҭ ажәақәа
дзыргәылымсуа, дыршьаҳауа иалагар — уи бзиоуп,
ииааироуп ҳәа сара исызшьом. Хшыҩырҵарахеит астатиа
ахьаанҵәо игылоу аҳәоугьы. Уи иҳәоит: «Ҳаблақәа хҩаны
иҟаҳҵо зегь бзиоушәа ҳабанӡацалари?» ҳәа.
Изҳәада ҳаблақәа хҩаны ҳагхақәа ҳрывсып ҳәа?
Жәаҳәарада, ҳара ҳакритика иҵегь ирҵартәуп, агхақәа
рцәыргараҿы иҵегьы аҵауларахь илбаалароуп. Аха цәҳарала,
ӷьрала, ҵҟьарала акәымкәа – дыррала, ламысла, профессионалла.
Сара исҳәом И. Ҭарба гха имаӡам ҳәа. Гха змам дарбан.
Саргьы избоит сгәы иамыхәо, сгәы еихьызшьуа
ажәеинраалақәа, ацәаҳәақәа, урҭ ара сырзааҭымгылазаргьы.
Аха еицырдыруа аԥсуа шәҟәыҩҩы И. Ҭарба ипоезиаҿы
сара избом, В. Ҵнариа ишиҳәаз еиԥш, «рахәыц еиқәаҵәаны
иагәылсуа аегоисттә цәалашәарақәа», мамзаргьы
аԥсҭҳәа еиқәаҵәа.
В. Ҵнариа изызҳауа критик ҿоуп. Уажәоуп иара дҿыцыҳҳараӡа
данааҳалагылаз. Аҟаҵатәқәа, аутәқәа, аҳәатәқәа
– аусқәа рацәаӡаны иаԥхьаҟа ишьҭоуп.
Ауаҩ игха аниауҳәо еиликаарацы, ихаҿы инеигарацы,
дархәыцрацы иаҳәашьа даара краҵанакуеит. Ахи аҵыхәеи, аус хьанҭа, ажәа хьанҭа аҵакгьы мырӡкәа, изаҳауагьы
изызкугьы ргәы цәнамҟьартә аҳәара ауп. Ихжәаны
ацәажәара даара имариоу аҟарагьы илҵшәадоуп. Убри
уаҩы имыхьырц азыхәа, дзыхцәажәо агхақәа егьа игәы
иҵаххызаргьы, агәаӷ иахылымҵуазароуп, урҭ рҵәылхра,
рырмжьыжькра акәымкәа, реиӷьтәра, «рыхәышәтәра» хықәкыс
имазар акритик иҳәашьагьы бзиахоит. Иара аброуп
агәрагара амаӡа ахьыҵәахугьы.
Иван Ҭарба иаци иахьеи иалагаз шәҟәыҩҩым. Уи ирҿиамҭақәа
рнаҩсгьы, аԥсуа литература иџьабаа маҷӡамкәа
иадуп. Убрыгь гәамҭакәа егьыгь гәамҭакәа ас апоет
ихцәажәара шьаҭанкыла ииашам.
Сара сықәгылара хықәкыс иамоу абри ауп: акритика
критикоуп. Уи абаҩхатәрагьы ацзароуп, аҭакԥхықәрагьы.
АХАҲӘ МРА ЫҴЫЗХУА АҚАЛАҚЬ
Араатәи аҭыԥқәа ауаҩ ишьҭа ахаан ирымбаӡацызт.
Бнаршәыран уахьынаҳәы-ааҳәлакгьы. Араатәи аԥсҭақәа,
ахрақәа рҟны агыгшәыг ишырҭахыз гәата-бӷата абна
илан. Ашәарыцацәа шықәсык ахь знык ахәаҩ-чеҩҳәа игоз
рхысбжьқәа, аҩхаа ҵаулақәа иларҭапҟа ицон. Арҭ ашьхақәа,
рҽыԥхьакны излагылаз ала, маӡак ҵәахны ишрымаз ҩашьомызт.
Аха ашәарыцацәа гәҩарас иҟарҵаӡомызт. Абла
еиқәаҵәаӡа хаҳәык рԥыхьашәаргьы, иавсны ицон, уи акы
иалаҟоуп ҳәа иҟаӡамызт. Ус, ҽнак, шәарыцаҩык данҭанасы,
ахьҭа данакы, амца еиқәиҵеит ахаҳә еиқәаҵәақәа хчнызас иҟаҵаны. Амҿы леиқәыблы ианцагьы, урҭ ахчнызақәа
заҵа имкаҳарыз, ихәажжаӡа, аҵәыршы еиԥш иҟаԥшьшьӡа
ашәарыцаҩ ибла ихыԥшылон. Убасҟан ауп ашәарыцаҩ
ианидыр ахаҳә еиқәаҵәақәа ссирк ишалаҟаз. Аха уеизгьы абри ахаҳә амаӡаҵәҟьа аҵхӡамкәа ус иаанханы иҟан.
Абна шыбнаршәыраз, иштоураз игылан, амҩахәасҭақәа,
аӡырлашә еиԥш, инкыдԥала-аакыдԥало ахрақәа, акыӡӷқәа
ирҿан.
Аамҭа цон. Ҽнак ашәарыцаҩ иеидара ашәарахжьы
иманы
Аалӡга аԥсҭахьы дылбааит. Аӡба дакны дыҟан,
гәышԥыла днықәианы, арҩаш еибаха-еибафа иқьышә
аҵеикырц
дналагон еиԥш, игәеиҭеит дзықәиаз аҟәара
ахаҳә еиқәаҵәа шалаԥсаз. Иџьыба изаркуаз аашьҭыхны
аҩныҟа
иааигеит...
Ахаҳә еиқәаҵәа хәыҷ-хәҷы ахы еиҭанамҳәар амуит.
Уи рзымҵәахит абнаршәыра бааԥсқәеи, ахра ҳаракқәеи,
Аалӡга ацәқәырԥақәеи. Уи аҽыднардырит Амшын Еиқәа
аҿықәаҿ инхоз ауаа. Уаантәи инықәыршәны амшын ихыхәхәала
ахара ицеит. Аӡбахә еимдырдеит лада-ҩада.
Амал
ашьҭазаҩцәа рлымҳақәа аркьацәит, ршьапы иқәнаргылеит,
еиԥхеибаҵа амҩа иқәнаҵеит.
Ари аныҟалаз иаҳхысыз ашәышықәса анҵәамҭаз ауп.
Ҽнак Тҟәарчал ақыҭан џьоук рҭааит. Урҭ мчыбжьыла, мызла иаанхо иалагеит. Ржьаҳәақәеи рбаҳақәеи рыманы
аԥсҭаҟа ихалеит, ахра иаҿалеит. Урҭ шзахәоз иԥшаауан,
урҭ ирҭахын Тҟәарчалтәи ашьхақәа иҵәахны ирымаз
амаӡа
аԥсы ахьҭаҵәҟьаз рыԥшаарц. Ахаҳәқәа рыхқәа ҭадырҷаҷон,
адгьыл ржуан, аԥшаара иаҿын. Аха амаӡа ус
аламала аҽрынаҭомызт. Ус ари аус аҭыԥантәи ауаа аладырхәт,
жәытә-натә аахыс абри адгьыл зтәу аԥсуаа агеологцәа
ираԥызо рҿынархеит. Урҭ рышьхақәа, егьа рлеишәа
цәгьазаргьы, дара еиҳа ирыххәыцуеит, еиҳа рнапаҿы
иааиуеит.
Тҟәарчалтәи ахаҳә мра аӡбахә еиханы ахара ацара
ишаҿыц иаҿын. Уи аӡбахә раҳаит: Италиа, Франциа, Норвегиа, Швециа. Тҟәарчал иааз «асасцәа» ракәзар, егьа
аџьабаа рбазаргьы, амал ԥшаан. Аха уи аиҭакра ус мариаӡамызт
Тҟәарчал.
Ашьхақәа ус унарыдыххыланы иуҭаху рылаугӡо, рмал
узрымпыҵхуа иҟамызт. Урҭ рлеишәа ырцәгьан амал зыԥсы
ахьыхәхәоз иаарҿагылт. Раԥхьаӡа иргыланы амҩақәа
ҟаҵатәын. Тҟәарчалтәи ашьхақәа, аԥсҭақәа амҩа рыҿгара
ус дуун, амал ӷәӷәа аҭахын. Уи ҟазҵарц згәы иҭазкыз
ашәара,
азара, акапанра иалагеит. Иахьа абриаҟара амал
шьҭарҵоит, аха уаҵәы уи рзырхынҳәуоу, архынҳәра акәым,
шаҟа рзахашәалои? Ахашәала мыжда ами урҭ ырқәаџқәаџуа
ахарантәи арахь иаазцаз. Ирацәахеит аимак-аиҿак.
Идырҿиараны иҟаз аус ҽнак зқьынтә акапанга иақәҵаны
иркапануан.
Абас аимакқәеи, аилацәажәарақәеи, аибажьарақәеи,
аилахәҳахәҭрақәеи
ишырҿыз, Нева ахықәаҿы «Аврора» абзарбзан ҭнарҟьан, ажәытә аамҭа хыршәҭны ахаан
изымгылаӡо иканажьит. Аврора ажәлар ирнаҭаз амчра,
дук мырҵыкәа Аԥсынгьы иааит. Аха Асовет мчра ашьапы акра ус имариамызт, хышықәса араҟа аԥшәмара зуаз
аменшевикцәа
атәыла хәыҷы аӷәцәҳәы иқәдыртәеит,
амал-ашьал крамазар рыԥсы иарҭеит. Абри аамҭазы Асовет
Урыстәылагьы, иақәнагаз ацхыраара ҟанаҵаратәы иҟамызт.
Аинтервентцәа еилаԥыххаан, аарла аҽеибыҭара иаҿын.
Абриаҟара џьамыӷәацәгьа зхызгаз атәыла, Тҟәарчалтәи
арацәа хара изазымхәыцыргьы, Губӷан узаҭауа
иҟамызт. Аха
дыҟан ауаҩы, егьа деилахазаргьы, егьа ҳәынҭқарра усқәа
деимдырххозаргьы, Кавказ зылаԥш
ахыз, Кавказ ахьаа
зхьааз, Кавказ аразҟы лаша азызчаԥарц
зҭахыз. Илаԥш
ахын Аԥсынгьы. Уи Владимир Илиа-иԥа Ленин иакәын.
Кавказтәи акоммунистцәа рыхьӡ ала ииҩыз, аԥсабара
абеиарақәа ахрархәара дахьалацәажәо
ашәҟәаҿы иавеимыжьит Тҟәарчалтәи арацәаҵхырҭақәагьы.
Ҩажәак роуп уи ииҳәаз, икьаҿӡан Тҟәарчал азы ииҩыз
ацәаҳәа. Аха шаҟа аус ду ахылҿиаазеи! Арацәаҵхырҭа
абассеин ду аҟаҵара мацара акәым, ари ацәаҳәа иабзоураны, иит ақалақь ҿыц, иит имилаҭтәу аусуцәа рыкласс.
Тҟәарчалтәи ашьхақәа рҿы игаз алаӷәым бжьы иарҿыхеит,
ршьапы иқәнаргылт аҭыԥантәи ауаа. Азауад абжьы уахь ирыԥхьеит. Абжь ҿыц ауаа ҿыццәа аднаԥхьалон.
Аокеан кит еиԥш иԥсылаз Тҟәарчалтәи ашьхақәа амал
рыцәгатәын, ахы иархәатәын. Нас, ишԥалагеи абри аус?
1926 шықәса маи мзазы Тҟәарчал иааит аԥышәа ду
змаз, ааԥсарак, хьаҵрак ззымдырӡоз, адгьыл аџьыба иҭоу
амаӡақәа раарԥшҩы Владимир Владимир-иԥа Мокрински
хадас дызмаз гәыԥ дук. Тҟәарчалтәи ашьхақәа, абжьааԥны
еиԥш, арҭгьы рлеишәа ырцәгьаны ирԥылеит.
Аха агеологцәа аус руан, урҭ гәрагарала изышьҭаз аус
рхы шхаз иазцон. Урҭ аус хьанҭақәа рнапаҿы ишааргоз,
раԥхьаӡатәи рықәҿиарақәа ишреигәырӷьоз, реиҩызара
ишазҳауаз, ишыӡрыжәхоз, Тҟәарчалтәи анхацәа закә цхыраара дуз иҟарҵоз, лымкаала Нестор Лакоба агеологцәа
ацхыраара ириҭоз, илаԥш шырхыз, Донбасстәи ашахтиорцәа
закә ҩызароу имҩаԥыргаз – абарҭқәа зегьы урылацәажәо
уҿааухар, шәҟәыкгьы ианӡалом. Аха ҳара ҳҿаԥхьа
даҽа уснагӡатәуп иқәгылоу. Ҳара иаҳҭахуп, журнал
очеркк иҭакӡаны, аԥхьаҩцәа еиҭарзеиҭаҳҳәарц ашьха
леишәацәгьақәа ркыӡӷы аҿы ақалақь ашьапы шыркыз, уи
иахьа изҭагылоу амш, ахаҳә мра ԥызҽуа рҭагылазаашьа,
урҭ аус шыруа, аҩнқәа шдыргыло, ахра кнаҳақәа амҩақәа
шырҿырго, абахәқәа шԥыржәо, афымца лашара шадыркуа,
ашколқәа, акультуратә усҳәарҭақәа шдыргылауа, ашьхақәа
рхы-рҿы шырыԥсахуа. Нас, ус анакәха, еихҳаршәшәапи
аҩажәатәи ашықәсқәа раан агеологцәа рекспедициа
иалаз Е. М. Пушкин игәалашәара адаҟьақәа. Аа, уи ииҩуа:
«Исгәалашәоит раԥхьаӡатәи ҳаиԥыларақәа.
Ари аизара иалахәын Тҟәарчал ақыҭа иаланхоз
аџьажәлар
аӡә дагымкәа. Убри аҽныҵәҟьа аҭыԥантәи
ауааи ҳареи ҳажәҩа еибаҳҭеит, урҭ ҳара нап зҳаркыз
аус ишалаагалара иалаагалеит. Урҭ абна ԥырҟон, амҩа
шьҭарҵон, аԥсҭазаара ҿыц ашьаҭа рҳауан. Аԥсуаа рысасдкылашьа иеицырдыруа акоуп. Араҟа асасдкылара аус
ду ахылҿиааит. Ҳара ҳшеилаҵәара ҳаилаҵәеит. Итәаны
иаҳзыӡырҩуан аԥсуа ҭаҳмадацәа, урҭ ирдыруан уаанӡа
хырҳага злаӡамкәа аԥшаарақәа иҟаз. Аха урҭгьы иахьа
ргәыӷра ҳаракын».
Абас аус ду нап аркын. Усҟан дарбанзаалакгьы аӡә длакҩакуамызт. Уи идыруан Тҟәарчалтәи арацәа Асовет мчра
шахәаԥшуаз, уи акаҿы икылымсыр шамуаз. Убри аҟынтә
дасу дзыдгылаз иус агәра игон. Иара убасҟангьы урҭ икаххаа ирбон наҟ-наҟ идыргылараны иҟаз аиндустриатә
қалақь – Тҟәарчал. Урҭ ирбон зыргылара иалагаз ақалақь,
шәҭыхкырацәала иҟаҵоу абукет еиԥш, амилаҭ рацәа еидызкыло акакәны, аинтернационалразы иҿырԥшыгоу
акакәны ишыҟалоз. Милаҭ рацәала рыжәҩахыр еибыҭаны
ауп раԥхьаӡатәи ашьаҿақәагьы рыҟаҵара ишалагаз. Аус
хьанҭа еицышьҭырхуан, иаӡәыкны еидгылан: аурысцәа,
аукраинцәа, аԥсуаа – урҭ риешьара нап здыркыз аус еиҳагьы
иарӷәӷәон, џырҵас еиланарҭәон. Хашҭра ақәума
раԥхьаӡатәи ашахт аартра! Алента ԥҟаны уи ианҭалоз,
ара иҟан аишьцәа зегьы аӡә дагымкәа. Ара аус руан Донбасстәи
Кәзнецктәи ашахтиорцәа, Урҭ, рԥышәа рымдауа,
ирывагылан аԥсуа шахтиорцәа.
Аамҭа кьаҿк иалагӡаны ашьхараҿы аиндустриалтә қалақь
ргылан. Ари зегь раԥхьа иргыланы изыбзоуроу хәу
змаӡам амаҭәахә – аиҩызара ауп. Усҟан Урыстәыла Афедерациа аҟынтәи иахьеи-уахеи амҩа иқәын аргылагатә
маҭәахәқәа. Аргылага механизмқәа, аелектромоторқәа,
ашахт иааҭахыз амаҭәахә зегьы аауан Украинантәи, Москвантәи,
Ленинградынтәи. Мшәан, Аԥсны хәыҷы амацара
иалшараны иҟааз, аиҩызаратә напы адрымкылар! Аиҩызара
– шаҟа мчы арҵысуазеи, шаҟа ус дуқәа рырҿиара
алшозеи уи!
Иахьа, шьҭахьҟа иныжьу аус хьанҭақәа урзымхәыцкәа,
ахә узақәҵом Асовет мчра Аԥсны ашьхақәа рҿы иҟанаҵаз
ассир. Иаҳгәалаҳаршәап, шәышықәса инарықәгәыӷуа акапитал ду зымпыҵакыз абарҭ аҭыԥқәа ирыдӷырлон, аха урҭ
егьрылымшеит. Асовет мчра раԥхьатәи ашықәсқәа раан,
бла иамбац ала ишӷарызгьы, Аԥсны ашьха бнаршәырақәа
рҿы жәаба-жәохә шықәса рыла ашахтақәа аргылеит,
ақалақь ҿыц ауасхыр шышьҭанаҵара ишьҭанаҵеит. Аалӡга
ахықәаҿы иаақәгылеит Тҟәарчалтәи ГРЕС. Иахьа
имшынуп
уи иахылҵуа алашара. Ара иҵырхуа арацәа
Аахыҵ Кавказтәи аметаллургиатә зауад аус анаруеит. Уи
хәарҭа дуны ирымоуп егьырҭ ааглыхратә наплакқәагьы.
Ақалақь ҿыц ахь инеиит акаҭран мҩа ду, ҩ-цәаҳәакны
еиваиеит аихамҩа. Ақалақь етажрацәала еихагылоу аханқәа
идырԥшӡоит, Аалӡга инхылеит аихатәы цҳақәа. Шьауардынҵас
ажәҩан иалоуп авагонеткақәа. Аҟармара, ахаан уардынла уаҩ дахьзымнеиуаз, иахьа арҵәаа ахырга
адәыӷба неины арацәа аанагоит. Ҿыки-бзыки ирзеиҭаҳәом
ара иҟаҵоу аус.
Ааи, иццакӡаноуп араҟа ақалақь ишазҳаз. Иахьа Аԥсны
ҩынҩажәижәаба шықәса ахыҵразы имҩаԥнаго аиубилеи аҳаракыраҟынтәи улбааԥшуазар, аргамаду иубоит
Акоммунист партиа имҩаԥнаго аполитика Тҟәарчал азгьы имарымажаханы, игәазырҳаганы, иааӡаганы ишыҟоу.
Тҟәарчал иҵырхуа арацәа, ҳтәыла егьырҭ араионқәа рҿы
иҵырхуа иадукылар, ари «уаԥсҵәык» азна ауп иҟоу. Аха
абри «ауаԥсҵәы» шаҟа амч анаҭазеи Аԥсны! Аԥсны азыҳәан
шаҟа ихьӡырҳәаганы иҟалазеи! Тҟәарчал абзоурала
Аԥсны ахаҿы акыр иаԥсахит. Тҟәарчал иабзоураны аусуацәа
рыкласс ӷәӷәа ҟаҵахеит.
Аалыхратә товарқәа зегьы ареспублика иара нхыҵынтәи
иаанагозҭгьы уаанӡа, иахьа ааглыхратә хсаалаҿы ахьӡ
ҿаҿаӡа иануп. Ахаҭа егьырҭ ақалақьқәеи ареспубликақәеи
ацхыраара рнаҭоит. Уаанӡа апрофессионалтә техникатә
кадрқәа Урыстәыла, Украина, Қырҭтәыла уҳәа рҟынтәи
иаанагозҭгьы,
иахьа аҭыԥан, ахаҭа иаӡрыжәуеит ахатә
кадрқәа.
Тҟәарчал ауп абарҭ акадрқәа ахьазыҟарҵо аучилишьче
раԥхьаӡа Аԥсны иахьаадыртыз.
Уаҩы ихашҭраны иҟоума абри афакт: Аџьынџьтәыла
еибашьра Дуӡӡа аан Азнамиа ҟаԥшь змоу Амшын Еиқәа
афлот
рацәала еиқәзыршәоз Тҟәарчал заҵәык акәын.
Аԥсны, Аԥсны жәлар абзиара рзызуз дырхашҭӡом. Абзиара
бзиала аҳақ ҟарҵоит. Наҟ-наҟ игылараны иҟоу
Тҟәарчалтәи
абиԥарақәагьы иргәаладыршәалашт раԥхьаӡа
Тҟәарчал абнараҿ аҟыгәбжьы зыргаз, ахарантә иааз
ҳашьцәа, аиҩызаратә напы аԥсуаа идзыркыз. Тҟәарчал
рыхьӡқәа ахашҭраны иҟам раԥхьаӡатәи ауасхыр аԥсуаа
ирыцшьҭазҵаз Житников, Алиабиев, Богачиов убас ирацәаҩӡаны,
– Донбассынтә, Кузбассынтә иаақәаз. Урҭ роуп
аԥсуа уаҩы изырҵаз жьаҳәала ахаҳә аԥҽышьа, ашахт аргылашьа, ахаҳә ԥҽыга машьына аус арушьа. Аираа, Жьиаа
уҳәа егьырҭгьы иахьа ирацәазар – урҭ зегьы зыбзоуроу
аиашьа инапоуп. Иахьа Заабеҭ Жьибеи Атузбеи Барцыци
рхаҭақәа ирышьҭанеиуа аҿар азыҟарҵоит, амҩа ҭбаахь
икылыргоит. Урҭ аҵара здырҵо аԥсуаа рымацара ракәӡам,
урҭ рԥышәа абзоурала ашахтиор имҩа иаша ианылоит:
аурысцәа, амолдаванцәа, аерманцәа, аӡербаиџьанцәа.
Атузбеи Барцыц ибригада иалоуп еиуеиԥшым амилаҭқәа
рхаҭарнакцәа – урҭ зегьы еишьцәоуп, жәҩахырк еиднакылоит. Ас иҟоу абригадақәа шаҟа ыҟоузеи!
Асовет мчра аан ииз ақалақьқәа ируакуп Тҟәарчал. Ари
ақалақь «аиҩызара» ахьӡуҵаргьы, ари еиԥш азин иара илнахит, иара иачаԥеит. Абри ақалақь аҿы рдац дырӷәӷәеит
аусуцәа рыкласс атрадициақәа. Ақалақь иазҳауеит, уи
амҩа иқәуп. Ахаҳә мра лашоит, уи ҿзырцәо, ма абла зырхаауа мчы ыҟам. Лашькьындар абӷа ланарҟәра аҳа, ара
ихьаҵраны иҟам ԥхьаҟа ирго аус. Аусура мшынха еилашуеит, ашахта ҿыцқәа аҷараҳәа рышәқәа аатуеит. Араҟа
абжьы шгац игоит Леонти Лабахәуа ипоема – Тҟәарчал
ргылара иахҳәаау раԥхьаӡатәи аԥсуа поема, апоезиаҿы
раԥхьаӡатәи Тҟәарчал абжьы:
Гәырр, агәақь –
Арирахьтәи акәакь,
Гәырр, агәақь –
Анирахьтәи акәакь.
Аҵықь, аҵықь, аҵықь...
Аҵықь, аҵықьҳәа ишгац игоит ахысбжьқәа. Ахысбжьқәеи
адыдреи еиқәҿырҭуеит. Зны-зынла еилаҩашьоит.
Ахысбжьқәа
араҟа алымҳақәа рышьцылеит. Араатәи аԥсабара
иазакәанхеит. Ахаҳә мра алашара иацнаҵоит. Уи
Аалӡга аасҭа ашьҭыбжь ӷәӷәаны, Аалӡга аасҭа иласны, ицәқәырԥо
аара ишаҿыц иаҿуп.
Ақалақь ахра мҵәыжәҩақәа еиҳа-еиҳа еиҵнахуеит.
Акаӡӷқәа ирҿаланы, еисаны аҩада ицоит аханқәа. Иссируп ҽынлатәи Тҟәарчал еиҳагьы, илакәуп уахынлатәи
Тҟәарчал. Аланарԥшырақәа зегьы аҵанарӡуеит Тҟәарчал
ахәқәа рҟынтәи ҵаҟа уҭаԥшыр, аԥырӷы зхаԥсоу ачуан ду
еиԥш, еилаарцыруеит.
Игәазырҳагоуп Тҟәарчал иахьа – Март 4 ҩынҩажәижәаба
шықәса анахыҵуа. Зынӡа еиҭаҳәатәхашт, зынӡа
аҽарҭбааӡашт уи, Март 4 шәышықәса анахыҵуа.
АԤСАБАРА АРЫЦҲАРА АМИЛАҬ ИРРЫЦҲАРОУП
Аԥсуаа жәытә-натә аахыс џьамыӷәацәгьа баны акультура ду аԥызҵаз жәларуп. Урҭ иаԥырҵаз архитектуратә
баҟақәа аамҭа ԥсыцәгьа, егьа ацәа иҭыҵзаргьы, егьа
хлымӡаах рыҵанагалазаргьы, рышьҭамҭа азмырӡит, иазеицамкит. Урҭ имилаҭтә гәызырҳаганы, имилаҭ хьӡырҳәаганы,
иаԥсаҵәҟьаны, рхы ҟәнырымшьаӡо адунеизегьтәи аҟазара
иалахәуп. Аԥсуа баҟақәа ирызҿлымҳау наџьнатә ирацәаҩӡоуп.
Иахьа урҭ ҭырҵаауеит аҭоурыхҩҩцәа, архитекторцәа, археологцәа, асахьаҭыхҩцәа, аҟазара знапы алаку
ауаа, ашәҟәыҩҩцәа, иара убас адгьыл аҵыхәантә Аԥсны
иаауа, зхыԥхьаӡара нымҵәаӡо атуристцәа.
Аԥсуа баҟақәа зыԥсоу, урҭ рҭоурых еицырдыруеит. Сара
уи акәӡам ара сызлацәажәарц исҭаху. Ашәышықәсқәа
ирцәынханы, ирзымҵәахыкәа, ирзхымшьаакәа, ирзмырбгакәа
ҳара ҳҟынӡа иааӡаз, иахьа ҳазхыҽхәо, ҳзырԥшӡо
абарҭ абаҟақәа дара зықәгылоу адгьыл, рыкәша-мыкәша
иҟоу аԥсабара ҳарҭ ҳашԥарызныҟәо, аринахысгьы реиқәырхаразы
иарбан усу иаауа, иарбан гәцаракроу иааҳарԥшуа.
Абри ауп сара гәҭыха дус исымоу.
Асовет мчра Аԥсны иаашьақәгылеижьҭеи, 1921 шықәса
раахыс аиҳабыра рганахьала ирыдыркылахьеит ҵҩа змам
ирацәаӡаны еиуеиԥшым ақәҵарақәа, еиҿыркаахьеит акомиссиақәа,
акомитетқәа, аорганизациақәа Аԥсны акультуреи, ажәытә баҟақәеи, аԥсабреи реиқәырхаразы, рыхьчаразы. Абри аус раԥхьаӡа дахаҵгылеит Самсон Ҷанба.
Иара иинициативала Аԥснытәи Ацентртә Анагӡаратә
Комитет
ишьақәнарӷәӷәеит аҟазареи, ажәытә баҟақәеи,
аԥсабареи рыхьчаразы «Аԥсуа комиссиа». Ас еиԥш иаԥҵаз
ақәҵарақәа иҵегьы абра рыӡбахә сҳәарц сылшоит, урҭ
ҵәахуп Аԥснытәи АССР Ацентртә ҳәынҭқарратә архив аҿы.
Аҵабырг уҳәозар, иахьагьы акультура абаҟақәа реиқәырхаразы
иҟаҵоу аҽазкрақәа, аҽышәарақәа маҷӡам,
урҭ аиҳабыра рганахьала азҿлымҳара рыгӡам. Иаагозар,
абри азҵаара ҷыдала инарҭбааны иалацәажәеит, иақәнагаз
ақәҵарагьы рыдыркылеит иаҳхысыз ашықәс азы
Аԥснытәи АССР Иреиҳаӡоу Асовет асессиаҿы.
Аха убас егьа иҟазаргьы, аиаша мҳәакәа узавсуам.
Ҳа ҳжәытәра шаҳаҭра азызуа ҳбаҟақәеи ҳаԥсабара
хазынеи рҿаԥхьа иҳадыз ауалԥшьа ишҳаду иаанханы иҟоуп. Аилабгара иаҿу ҳҭоурых баҟақәеи ламысдарала ихыршьаауа
ҳабнақәеи, ихтны адәы ианықәха
аҭабарахьы зхы зырхаз
ҳӡиасқәеи рыблақәа ҭраа иҳахәаԥшуеит «ишәықәшәазеи,
абааԥсы, зынӡаск шәгәаҵәақәа
жәпахама» ҳәа.
Сара агәра ганы сыҟоуп иахьа уажәраанӡа ишҳамам
аҭоурых архитектуратә баҟақәа аҳәынҭқарра аганахьала
рсиа нагӡа ҟаҵаны. Иаҳҳәап, ус еиԥш иҟоу асиа ыҟазар,
изкьыԥхьымзеи, ауаа ирбо ираҳауа изыҟаҵамзеи? 1956
шықәсазы Аԥснытәи АССР Аминистрцәа Рсовет иаднакылаз ақәҵараҿы абас ануп: «Аҳәынҭқарра иахьчаразы
изықәныҟәо аҭоурых археологиатә баҟақәа, иара убас
аҟазара абаҟақәа, рсиа уажәы ишьақәыргылам, еилкаам»...
иара убри ақәҵараҿы ҳаԥхьоит: «Араионтәи, ақалақьтәи,
аҭыԥантәи асоветқәа уссгьы иркӡам, иақәнаго ахылаԥшра
рырҭом акультуратә баҟақәа, рыхьчаразы иаԥҵоу аԥҟара
иқәныҟәом, абаҟахьчаҩцәа аконтроль рзыҟарҵом, русушьа иашьклаԥшуам».
Убас еиԥш иҟоу адокумент аиҳабыра ирыдыркылеижьҭеи
шьҭа крааҵуеит – ҩажәижәаба шықәса инареиҳауп.
Аха, изхәарҭоузеи, уижьҭеи уаҩы иааибаратәы аус зеиҭамҵит,
аҭыԥаҿ ишьанхалан иаанхеит. Ари ус шакәу дырҵабыргуеит,
абаҟақәа рхаҭақәа. Аилаҳара, абгарахьы рхы хоуп:
Бзыԥтәи, Лашькьындартәи, Агәыбедиатәи ауахәамақәа,
Баграт ибаа, Анаҟәаԥиатәи, Ҵабалтәи, Аҟәатәи абаақәа.
Хыхь зыӡбахә сҳәаз абаҟақәа рыбжеиҳарак рышҟа амҩақәа
нагам, арахь уԥшыр, урҭ атуристцәа зҭаауа аҭоурых
гәыԥқәа
ирхыԥхьаӡалоуп. Иџьоушьаша, иахьа уажәраанӡагьы
Ивер ашьхарахь ухазгало амҩа ҟаҵам. Ари
афакт уаҩы изычҳауа акы акәны иҟам. Аурыс шәҟәыҩҩы
ду Антон Павел-иԥа Чехов Аԥсны даныҟаз, Ивер ашьха дхаланы ианиба, иџьашьаны абас ихәеит: «Афон ҿыц
дыҟаны Ивер ашьхараҿ ихамлаз уи ауаҩ Рим днеины Ватикан Римтәи папа дзымбаз диҩызоуп» ҳәа.
Ԥшьбаҟа шықәса ҵуеит Аԥсны дсасуан еицырдыруа, археолог, СССР Анаукақәа ракадемиа ачлен корреспондент,
академик А. Деревианко. Уи иџьеишьеит, даарагьы игәы
иалсит Аԥсны ажәытәӡатәи абаҟақәа ихылаԥшраданы,
аԥхасҭахара
иаҿны иахьибаз. Уи иазгәеиҭеит: абаҟақәа
жәпакы абна рхыҵәаны иҟоуп, адац аҟара абаҟа зырбго
даҽа мчык ыҟаӡам. Убри аҟнытә аҭоурых баҟақәа ашәаԥыџьаԥ
ирцәыхьчалатәуп, аҵла злиааз аҭӡы уи икаҳаз, еилабгаз акакәны иахәаԥштәуп.
Уаҩы иааизычҳауа, дзанышәо иҟам Баӷмаран ақыҭан
Аԥсуа ҭӡы Дуӡӡа аҭагылазаашьа, уи, Кьалашәыр аӡиас
иҵшәааны иахьеиланажьуа азмырхакәа, акәша-мыкәша
инхо ауаа ахаҳәқәа амхны рыҩнқәа, ргәарақәа рыргылараҿы
рхы иадырхәоит. Ари ламысдароуп, бнауаҩроуп,
ҳаӷоу
иибаша акоуп. Абра ҳааҵраҿы иҟоу адунеи зегьы иадыруа абаҟа абас иазныҟәозар, шәа шәазхәыц,
инасҭхоу, иаҳцәыхароу абаҟақәа ишрызныҟәауа. Аԥсуа
ҭӡы Дуӡӡа ҳара ҳахьӡ ахара изгаз, иаҳгәазырҳагоу, ҳабла
агәеиԥш иҳахьчозароуп. Раԥхьа иргыланы, уи ахылаԥшра
ду анаҭалароуп абаҟақәа рыхьчара хаҭала знапы иану
аусҳәарҭа. Башаӡа ирҳәом: аԥсуа шьхақәа зегьы Ерцахә
шырхыҳәҳәо еиԥш, Аԥсуа ҭӡы Дуӡӡа рхыҳәҳәоит ажәытәӡатәи
ҳара ҳҭоурых баҟақәа ҳәа.
Адунеи зегьы аҿы анаука знапы алаку рылаԥш ахуп амшын аҵаҟа зҽызҵәахыз, ҳа ҳазну аера аҟынӡа иҟаз ақалақь
Диоскуриа. Ҩажәа шықәса уажәы аԥхьа Аԥсны дааны
дыҟан иеицырдыруа англыз шәҟәыҩҩы Џьеимс Олдриџь.
Уи аӡы аҵахь узлалбаауа акостиум ишәҵаны амшын аҵахь
дцеит. Иара излеиҳәаз ала, аԥсыӡқәа реилаӡсара ҭихуан.
Ԥыҭрак ашьҭахь, уи хыхь данхаҵәрыла, омашәа ибаны
иҳәон амшын аҵаҿы еилаԥыхха ақалақь агәарабжьарақәа
шибаз. Ҳара уи иаҳҳәеит иибаз Диоскуриа аԥҽыхақәа
шракәз. Ҳара ахара ҳхәыцуазар, иаҳҳәап, абри азы
ареклама зыҟаҳамҵарызеи, амшын аҵахь узлалбаауа аобиект ҟаҵаны, анкьаӡа зҽызҵәахыз ақалақь ауаа аршанхо
издҳмырбаларызеи?
Наҟ-наҟ игылараны иҟоу абиԥарақәа
иҳанарыжьшам
Аԥсны аҳ Қьалышьбеи
Ачачба ирезиденциа ахьеиқәаҳмырхаз. Уи иԥсадгьыл ихы ақәиҵеит. ХIX ашәышықәса
алагамҭазы
Кьалышьбеи Ачачба аҟәышра ду ҟаиҵеит,
шәышықәсала
ақәылацәа иҵдырҟәҟәаахьаз Аԥсны Урыстәыла
иадиҵеит, иара убриалагьы ижәлар ақәӡаара, аԥсра
иацәынирхеит. Арыцҳацәа рхьыкәкәа, рыбла узҭамԥшуа
иҟоуп Аԥсны иаҳхысыз ашәышықәсазы идыргылаз ауахәамақәа.
Иаагозар: Кәтол, Аҭара, Дәрыԥшь, Баӷмаран
уҳәа убас ақыҭақәа жәпакы рҿы аԥхасҭахара, аилаҳара
иаҿуп.
Џьара шьхацарҭас, ҵәахырҭас иҟарҵеит, даҽаџьара
амаӷ-ажыц рхысны, ашәаԥыџьаԥ рҭиааны иҿаасҭаха,
иҭынхадаха
иҟоуп. Араионқәеи ақыҭақәеи Рсоветқәа рхаҿы
иааргар, урҭ ареставрациа рзырур, имузеиқәаны иҟарҵар
рылшон. Аха иахьа уажәазы арҭ аҭоурых баҟақәа
еимацәыхаа, узырҿамԥшуа, узыҩнамԥшуа еиба-кәеибаха
игылоуп.
Аԥсны ақалақьқәа жәпакы рҟны, еиҳараӡак Аҟәа, игылоуп ахыбрақәа архитектура аганахьала зыхә ҳаракны иушьаша, аҭоурых ҵакы змоу. Урҭ реиқәырхаразы уеизгьыуеизгьы реставрациа дук рҭахӡам, харџь дук рықәрӡтәӡам.
Урҭ рырбгара ҟалом, уи азин аӡәгьы имоуроуп. Рыцҳарас
иҟалаз, ҳаазқәлаз Аҟәа ақалақь аҿы абри чмазараны,
иус ҿкны иҟалеит. Иаагозар, иахьа ақырҭуа театр ахьгылоу иҟаз ажәытә ҩны, аҵыхәтәаны акинотеатр «Аԥсны»
захьӡыз, алакьысра аҭахызма? Баак рыбганы баак зыргылаз ҳаиҩызахеит. Ирҳәоит, ҩ-шықәса ирзынаԥшуа убри
ахыбра арбгара иаҿын ҳәа. Иџьоушьаша, амармалташь иамаз ахьыргаз ҳәа аӡәгьы изеилымкаац иахьа уажәраанӡа.
Иҟалаз ҟалеит, шьҭа аҳәара иаԥсамзар ҟалап, аха аринахыс аиԥш зеиԥшу хыбрак иаламкьысроуп, еиҳараӡак
аҭоурых ҵакы змоу, ақалақь анапхгаҩцәа рзы уи акинотеатр арбгара ргәырҽанызҵо акакәны, ԥышәагак иаҩызаны
иҟалароуп.
Хәы змаӡам баҟаны иҟоуп ҳара ҳзы Аԥсны аԥсабара
ссир. Аԥсабара ԥсра зқәым, еицакра змыхьӡо, згәы ҭбаау,
иразу ан илҩызоуп ҳара ҳзы. Аԥсабара ауаҩы имч-илшара арӷәӷәоит, уи ауаҩы иланаҵоит абаҩхатәра, аҟәышра,
агәаҳәара, аиааиразы гәышԥыла ақәԥара игәанарԥхоит.
Аԥсабара ауаа еилнахуам, уи зегьы азеиԥшны бзиа иабоит, зегьы ӷӷаӡа иннархоит, аԥсҭазааразы агәаҳәара рнаҭоит.
Гиоте дуӡӡа иҳәон: «Аԥсабара ҵакыла иӷәӷәаӡоу, ҵакыла
ибеиоу шәҟәуп, илаша-лашоит уи адаҟьақәа».
Ишдыру еиԥш, ҳауа цкьада аԥсҭазаара ԥсҭазаарам. Аҳауа
раԥхьаӡа иргыланы, хәыда-ԥсада ҳара абна иаҳнаҭоит.
Ҳара ҳшәышықәса адунеи ахаан иамбац атехника иашәышықәсоуп.
Адгьыл иқәынхо ауааԥсыра рхыԥхьаӡара
иазҳауеит. Аметаллургиатә зауад дуқәа руаџьаҟқәа алҩа
аурыжьуеит, ԥсҭҳәа еиқәаҵәаҵас ажәҩан иаҵатәоит. Абри
еиԥш аҭагылазаашьа ҳара иҳаднаҵоит аҳауа ацқьаразы,
иааҳакәыршаны иҟоу, ҳазлагылоу аԥсабара ахаҿы ԥшӡа
еицамкыртә еиԥш аиқәырхара ҳазықәԥаларц. Адгьыл
гәык-ԥсыкала ҳазныҟәар, еиҵааӡаны, еиқәырханы иамоу ашәаԥыџьаԥ, аӡиасқәа ҳреиҷаҳар, аҳауа зҩыдахоит,
ачымазарақәа маҷхоит, аԥсҭазаара лахҿыххоит, ишәҭыкакаҷуеит.
Убри азы бзиа иаҳбалап, ҳалаԥш ахыз ихааӡа адгьыл.
Адгьыл шәахӡыӡаала шәара, шәыҟаз шәыԥсы аҟәынхаланы.
Изаҳахьада мшәан џьара Адгьыл уалк аднархаланы!
Ааԥныз, ӡныз, адгьыл ԥшӡаӡоуп, иҟоуп алакә ацәа ахаланы. Уи бзиа избаз бзанҵы дахьхәӡом, иалшом уалк аднархаланы.
Асовет мчра анышьақәгылагьы, аԥсуа ԥсабара, аԥсуа
бнақәа рҭагылазаашьа иаразнакы аҽамԥсахӡеит.
Ари хьаас иҟаҵаны, аԥсуа ԥсабара аиқәырхаразы ианаамҭаз
ибжьы иргеит аԥсуа шәҟәыҩҩы ду, иналукааша
ауаажәларатә усзуҩы Самсон Ҷанба. Уи иҳәон аԥсабара
хьчалатәуп, аҭоурых баҟақәа реиԥш, ҳара ҳзы аԥсабара
нырхатәуп, анаҩсан амилаҭ иргәадуроуп ҳәа. Ҳахьналагаз
ишазгәаҳҭаз еиԥш, Самсон Ҷанба ибзоурала
ажәытә баҟақәеи аԥсабареи рыхьчаразы Аԥсны Ацентртә
Анагӡаратә Комитет аҿы акомиссиа еиҿкаан, «убри акомитет напхгара азиуит усҟан аҵара аус азы наркомс иҟаз
Андреи Максим-иԥа Ҷоҷуа. Акомиссиа иалшаз рацәаӡоуп.
Иаагозар, 1927 шықәсазы Гагратәи аӷәыхырҭа зауад
Пицунда
идыргыларц ианақәырк, А. М. Ҷоҷуа ишьапы
аҿаршәны
имуит, еиԥиҟьеит. Аха, уаҩы игәы инархьуа
иҟоуп, абас завторитет ҳаракыз акомиссиа шыҟарҵазгьы,
Аԥсны абнақәа ишақәнагаз иахьеиқәырхамхаз, ҳадгьыл
иахьаныӡааз ауникалтә бнақәа акыр.
Иахьа акәыкәуҳәа ҳаибарҳәҳәарц ахәҭоуп, избанзар
абар, абар ақәӡаарахьы ахы хоуп Пицундатәи ареликттә
ԥсара, 200 нызқь шықәса еиҳаны изхыҵуа, адунеи аҿы
еицырдыруа. Арҭ аԥсаҵлақәа цәажәозҭгьы, иҳарҳәараны
иҟаӡоузеи. Дара ирдыруеит ажәытәӡатәи абырзенцәа, урҭ
ирбахьеит ақәылацәа рышхәақәа иӡхыргоз абџьар, амшын ихыхәхәала, мҳаџьырра ицаз аԥсуаа лахьыцәгьақәа,
иҟалап арҭ иахьа рыԥсахы еиҟәыҷҷозар ишакәым иахьрызныҟәаз,
иахьагьы раҳаҭыр ахьырымбо. Сара излаздыруала, иахьа уажәраанӡа Аԥснытәи аиҳабыра ҽырҵысы
рымаӡам Пицундатәи ассир, аԥсара аиқәырхаразы. Наҟнаҟ игылараны иҟоу абиԥарақәа иҳанаршьашам ашықәс
харақәа еиқәырханы иаҳзааргаз зыԥсы ҭоу аԥсабара,
анцәа итәарҭа ҳабла ишабо иниаӡааны ицар. Абра иугәаламшәарц
залшом аӡиа ԥшӡа Баикал рҟьашьуа ианалага, асовет шәҟәыҩҩы дуӡӡа Михаил Шолохов ииҳәаз
ажәақәа: «Сара сшәоит ԥхьаҟа иааираны иҟоу абиԥарақәа
иҳанармыжьыр ҳәа ҳарҭ ианаҳзеиқәмырха Баикал ԥшьа,
амшын хьӡырҳәага!»
Ашәарҭа бааԥс иҭагылоуп иахьа Аҟәа Синоп араионгьы. Араҟа, иара ианиаамҭаз, Николаи Смецкои иуникалу
аботаникатә баҳча ҟаиҵеит. Ирҳәоит, уи иԥсҭазаара
иалҵымҭаз ибаҳча ззынижьуаз дрыҳәеит ҳәа амҩахәасҭақәа
рҟны акаҭран шьҭарымҵаразы. Ҳара акаҭран
ашьҭаҵара
азҳархандаз! Ҳаалаган, рыцҳашьарак ҟамҵаӡакәа, хәы змаӡам аҵлақәа рышьаҭа илыҵаԥҟаны инкажьны, хыбрас иҟоу зегьы ыҵаҳаргылеит абри абаҳча.
Ахаҿы ссир еиҭаҳкит. Сара исыздырам дарбан зхаҿы иааиз Синоп аԥсҭа агәашә аҿыҵәҟьа етаж рацәала еихагылоу ахан ргылара? Исгәалашәоит шықәсқәак рышьҭахь
Аԥснытәи аҳәынҭқарратә филармониаҿы Илиа Ҷавҷаваӡе
ииубилеи анымҩаԥыргоз, темала зынӡас иара ааигәара
ишыҟаӡамызгьы, ааигәа зыԥсҭазаара иалҵыз, иаалукааша асовет шәҟәыҩҩы Гьаргь Гәлиа иԥсахы ԥыжәжәо
иазгәеиҭеит Синоптәи аԥсҭа ашәаҳара ақалақь азы ишԥырхага
дуу, уи иҳәеит афизика-математикатә институт
ибеиоу, амал ду зку усҳәарҭоуп, уи анапхгаҩцәа рхы иахьааҭашәо
аҩнқәа дыргыло ианалага, ақалақь зеиуоу
узымдырӡо иҟарҵоит ҳәа. Ашәҟәыҩҩы ду абас агәала
иманы данцәажәоз, Аԥснытәи аиҳабыра ишҳәыԥкыз уа
итәан, аха, абжьааԥны еиԥш, ираҳаз рлымҳа иаврыжьит.
Афизика-математикатә институт уи ашьҭахь, иргылахаз
даҽа ханк наванаргылан, аԥсҭа аҿы зынӡа иашәаҳаит. Абри
аҩыза, ақалақь иаӷоу иакәымзар, даҽаӡәы иҟаиҵараны
дыҟаӡам. Арҭ ауаа ҳаԥсабара мацара акәӡам аҵәы зхьыршьыз, адамыӷ знырҵаз, ҳарҭ зегьы уаас ҳрымшьеит. Аԥсны
ишакәхалак иазныҟәо, ҳзашьҭоузеи ҳәа иааны иҟоу,
қьаф алазуа, иамуӡаргьы ҳахьааз ҳцап ҳәа ихәыцуа ауаа
иаараҳраӡар, дук хара имгакәа даргьы ҳаргьы акислород
зҭоу аҳаҭақәа ҳабӷа икыдҵаны аныҟәара ҳалагар акәхоит.
Абра иаақәгылоит иҿаҿаӡа азҵаара ҳақалақь цәысырҭас
иҟазҵаз ауаа рхы иааҭашәоз аныҟарҵоз, ианалахәмаруаз
иабаҟаз ақалақь анапхгаҩцәа? Иахьагьы иаанкылоума
урҭ рнапқәа? Уажәы еимырххатәны иҟоуп Ингәыр-ГЕС
иаргылаз
аҩнқәа. Иахьа уажәраанӡа ишьақәыргылаӡам
Ингәыр-ГЕС Аҟәа ақалақь аҿы шаҟа ҩны аргылахьоу, ӡәыр
еиликаахьоума Аҟәа абырсҟатәи ҩны зыргылоу, насгьы
изусҭцәоу иҩнарҵаз, хықәкыс ирымоу. Ингәыр-ГЕС аус
зуа ауаа Аҟәа инхом-инҵуам, иаҟәатәқәаӡам, нас абра
аквартирақәа рмоур ада ԥсыхәа амамкәа изыҟалазеи.
Ара ҳнавс ҩавсуа ҳазцәажәарызеи, Аԥсны милаҭк ахыԥхьаӡара
аррацәароуп зегьы зызку. Ингәыр-ГЕС еиԥш убас
анҭыҵтәи аоргацизациақәа Аҟәа шаҟа ҩны, шаҟа хыбра дыргылауа анцәа идырп, игәазҭахьада, издыруада
акәымзар. Аҟәа ақалақь, Аҟәа мацарагьы акәым, Аԥсны
зегь ҭынхадахеит. Аԥсны, иааҭырҟьаны иуҳәозар, зан
деимырҵәаз илҩызахеит. Ахуаадақәа, иаармариан амал
арҳара иашьҭоу ауаа рыла иҭәит. Исгәалашәоит, шықәсык
зны ақалақь аҿтәи амилициа аиҳабы Гахокиӡе ақалақь
Совет асессиаҿы дашшуан Қәҭешьтәи абжьахәҳахәҭцәа
зегьы, уа аӡәы ирырҳазар акәхап, Очамчыреи Аҟәеи
ақалақьқәа рҿы рҽеизыркит ҳәа. Уижьҭеи аамҭа маҷ цама.
Иахьа еиҳагьы еицәами! Аԥара рацәа змоу ауаа амч ду
змоу иҩызоуп, ирҭаххар ирԥырхагоу аанда даларшшуеит. Урҭ ракәӡами Аҟәа ашьхараҿы ашәаԥыџьаԥ, ықәхны
анаарақәа ҿырбганы ахыбрақәа зыргылаз. Амш бааԥсқәа
раан, ақәаршҩқәа атәыла андырбго, урҭ ршьышьмақәа
хыҵуеит, избанзар уа иҟаӡам аканализациа, аҩарқәа
цәгьа-мыцәгьас иҟоу зегьы рыманы ақалақь ахь илбаауеит, ақалақь афҩы дыргоит, нас акыраамҭа амашьынақәа
неиҭа-неиҭасуа арыцқьара иаҿуп. Ҩаԥхьа сҵаауеит,
абарҭ ахәқәа рҿы ихаланы инхаз азин рызҭада? Урҭ еилкаатәыми,
аус иақәыршәатәыми. Абарҭ роуп аекологиа
аӷацәа. Насгьы шьҭа ҳацәымҩашьо иҳамдыруеи урҭ азин
рызҭаз рыблақәа ԥшӡоуп ҳәа ишримҭаз, иџьыба мыжда еимгәамӡо иширҭәыз. Хәбаҟа шықәса рышьҭахь са
сықәгылеит
акьыԥхь аҿы, ҳақалақь аҭагылазаашьа бааԥс
иазкны. Сара уа иазгәасҭеит: аекологиа ҳазхәыцуазар,
ҳақалақь еиӷьаҳтәырц ҳҭахызар, иаҳдыруазароуп иҭкааҵәҟьаны
шаҟаҩ ауааԥсыра аланхо. Хьыӡҳәала азҵаара
ықәсыргылеит Аҟәа ақалақь аҿы ҩба-хԥа улица ирыдамзаргьы игәаҳҭарц, инхо зусҭцәоу, иахьынтәааз, ашәҟәы
ианҭарҩыз, иҭазҩыз зусҭцәоу, насгьы занааҭс ирымоу, рхы
зланыҟәырго. Са сыстатиа, ҵабыргны, аиҳабыра ахаҵгылеит,
апартиа Аԥснытәи аобласт Комитет абиуро аҿы
иалацәажәеит.
Аха, иџьоушьаша, сыстатиаҿы зҵаара хаданы иқәгылаз иавсит, хырҩа азыруит. Ус зыҟашәҵазеи
ҳәа ақалақь совет аусзуҩ саниазҵаа, уцәажәашьоузеи,
ақалақь гәаҳҭо ҳҿааҳхар ицәырҵуа, иааԥшуа закәу, шаҟаҩ
еибнаркуа удыруоу иҳәеит. Убри амыждоуп иахьа
уажәраанӡа ҳагьнзмырхо, ҳагьзмырӷьацо. Аиаша ҳҳәап,
Аҟәа ақалақь ауааԥсыра мышкала акәым сааҭла ирызҳауеит.
Ирыззырҳауа ауааԥсыра риира акәӡам, иааны инхауа роуп. Еиҳараӡак урҭ аауеит мраҭашәарахьтәи Қырҭтәыла
ахьынтәи. Изеицәааӡарызеи, ҳа ҳашҟа иаауа абзиақәа,
аҽеиқәа, зхы пату ақәзҵо ракәӡам. Зыламыс ыҟоу,
заҳаҭыр ҳараку дахьиз, дахьааӡаз кажьны дгәеи-гәеиуа
дықәлаӡом. Урҭ ақалақь андырҭәлак аӡы, абылтәы, агаз,
афымца нырхуеит, арахь ақалақь абиуџьет аҟны урҭқәа
арбаӡам, дара арма тауар иашьцылахьеит, урҭ ирыхҟьаны
бжеиҳан аӡы ҳамҵәалап, ҳалашара ыцәалап, ҳгаз ҭабалап,
ҳмагазинқәа рҿы аихәлахара ҟалалап. Иџьоушьаша, ақалақь
анапхгаҩцәа уи усс ирымаӡам, урҭ иахьа уажәраанӡа
ирыздырӡом ииашаҵәҟьаны ақалақь шаҟа ауааԥсыра
аланхо.
Баша иҟам ажәаԥҟа «уқәҵатәы гәаҭаны ушьапы еиҵых» ҳәа. Ақалақь аҿы апориадок ҟаҳҵарц азы
уи иаӷроу аадыруазар ами. Убри азоуп ҳинтеллигенциа
иреиӷьу
ахаҭарнакцәа, абар иҵуазеи, иӷьаҵәы-ӷьацәуа
изырҳәо
Аҟәа мацарагьы акәымкәа, Аԥсны зегьы апаспорт режим ҟаҵатәуп ҳәа, иаҳҳәап, Шәача, Иалта уҳәа
ишыҟоу еиԥш. Аха, ареспубликаҿтәи анапхгаҩцәа, абри
азҵаара заҵа рхаҿы иаарымгара, ҽырдагәа ҟарҵоит,
џьара акала ҳахаҵгылап ҳәа ргәы иҭаӡам. Иахьа аиҭакра
аамҭазы, макьана ишьақәымгылац азакәанқәа рхы иархәаны,
Аԥсны цәаӷәаны, икәаҳаны иахысырц иҟоуп абжьахәҳахәҭцәа,
акоммерсантцәа, акоррупциа знапы алаку ауаа, урҭ рнапқәа ҿазҳәо лассы даныҟамла. Иҟалап
адунеиаҿы иҟамзар даҽа қалақьк Аҟәа ақалақь еиԥш
иҟьашьу.
Изыхҟьоузеи абри? Азҵаара аҭак аҟаҵара баҩ
алаӡам. Ҳа ҳақалақь гәакьа, ақалақь парк, ақалақь баҳча
ҳәа изышьҭаз ацәа зырӡуа атәымуаа роуп, иаармарианы ахныҟәгара иашьҭоу, аӷьычцәа, аџьыбаҭасцәа, аҵарҭышагацәа,
ҳзашьҭоузеи, иааҳҭаху зегь алаҳкӡап ҳәа згәы
иҭаны иааз ауаа. Ҳара ҳекологиа аҭагылазаашьа бжьызхуа аҵыхәтәантәи аамҭазы раԥхьагьы игылазар ҟалап
атранспорт. Амашьынақәа ирыцрыҵуа агаз аҳауа хазына бжьнахуеит. Еиҳараӡак Аҟәа ақалақь аҿы атранспорт,
автомашьынақәа рацәахеит, урҭ азмырхақәа, атәыла
егьырҭ арегионқәа рҟынтәи иааны хақалақь иалоуп. Урҭ
рдырра мариахон Аԥснытәи АССР ахатәы сериа амазҭгьы.
Абри азҵаара аӡбра аӡәгьы иахьагьы, игәахьгьы иааиуа
иҟаӡам. Иаагозар, Шәача ақалақьҵәҟьа иамоуп ахатәы сериа. Урыстәыла автономиатә республикақәа, аобластқәа,
аокругқәа, ақалақь дуқәа зегьы ирымоуп рхатәы сериақәа.
Нас иҟалазеи, дарбан зтәыҩақәа хнажәо Аԥсны атранспорт ахатәы сериа аиура. Даҽакы ҳаҟәыҵып, уи автоинспекциаа русура армарион. Зегьы ирдыруеит атранспорттә
машәырқәа Аԥсны аҟара атәыла зегь аҿы ҽаџьара ишыҟам.
Аԥсабара хәыда-ԥсада иаҳнаҭаз абаҟақәа иреиуоуп
аӡиасқәеи аӡиақәеи. Аԥснытәи аӡиасқәеи аӡиақәеи аԥсуа
иламыс еиԥш ицқьоуп, изҩыдоуп. Ҳа ҳҿы иҟам ӡиаск,
ӡиак рыжәтәыс рхы иахьадырхәо мацарагьы акәымкәа,
ҽыхәышәтәыгас рхы иадмырхәо. Абас ахатәра змоу аԥсуа
поет Иури Лакрба Риҵаҟа уанцо амҩан иҟоу иҳәыҳәԥштәалоу
аӡиа азы абас иҳәеит: «Анкьа зны анцәацәа ыҟаҵәҟьазҭгьы,
ари урҭ иржәуаз ӡуп».
Рҭагылазаашьа шԥаҟоу Аԥснытәи аӡиасқәеи аӡиақәеи?
Еицырдыруа усуп рҭагылазаашьа еиҳа-еиҳа аицәахара
ишаҿу. Анапы ахьрыдкылам, иақәнагоу ахылаԥшра ахьрымам иахҟьаны ҳӡиасқәа аҭабара иаҿуп. Аԥсны ашәаԥыџьаԥ
рықәхра ҳӡиасқәа рзы имыждараны, ибӷаԥҵәаганы иҟалеит. Иарбан ӡиасзаалак бнада, шәаԥыџьаԥда
ахаҿра
бжьысуеит, ахы азеиқәырхом. Машәырны акәӡам
Пиотр
Актәи, иара иаамҭазы, азакәан зԥиҟаз аӡиасқәа
рхықәқәа
рҿы абнаԥҟара азин ыҟам ҳәа. Ҳара ҳӡиасқәа
иҟьантазӡа еилаҳхижьҭеи шьҭа акрааҵуеит. Иабаҟоу иахьа зԥаҩқәа ҭырҭәааны, иҳәалыҳәалуа, ргәышҵақәа еилаарцыруа аԥсыӡ рҭаны инеиуаз ҳӡиасқәа. Ишдыру еиԥш,
Кәыдры ацҳа анхымыз паранла ируан, ус анакәха, уи
ҭҭәааны илеиуан. Иахьа? Хәыҷы-хәыҷ агхара, аӷӷарахара
иаҿуп. Ари рыцҳараӡами? Кавказ ашьха ӡиас дуқәа ируакыз Игры иахьа Галтәи амшын иажәын ирыцҳахәха,
иӡытҟәаха, иӡмахха, амаӷ, ажыц ахиааны, аҭҟьаԥ ҭашьшьы,
имҵысӡо иҭатәоуп. Аӡы иашьыз аӡы иҿадырхәхәон ҳәа,
иабаҭахыз Галтәи амшын, шьаҿақәак ныҟауҵар Амшын
Еиқәа шьқьыруа, игазго унхықәгылозар?! Шаҟа шықәса
ҵуазеи ашьха рҩаш хазына Аалӡга ҳцәыӡны иҟоуижьҭеи.
Уи, зылахь рацәала иаҳҷышәыз, шьҭа ашьара изықәмлозар
акәхап. Нарцә ҳәатәы ыҟан утәы ыҟамызт ҳәа, иҵуазеи
Аалӡга алахьынҵа рыӡбырц иалацәажәоижьҭеи аха уаҳа
умԥсит. Ажәа, ҳара ҳҿы ишаԥу еиԥш, ақьаад аҿы иаанхеит. Митә гылан митә ауит ҳәа, Кындыӷтәи аԥсаатә фабрика здыргылоз Ҷашьа аӡиас хәыҷгьы аразҟы цәгьахарц
акәын. Ҷашьа хәыҷуп, аха абар, зқьышықәсала, ау уамшьуа аҳәатәы уамшьуа аԥаҩа хәыҷқәа ҭырҭәааны, бзиарамзар цәгьарак ҟанамҵаӡо, аҭаца ҿыц леиԥш, ашьҭыбжь
мырзаӡо, акҿаҩра икҿан, иаалшоз ахәыҷы ала ауаа рымаҵ
уа. Аха, изхәарҭоузеи, аԥсаатә фабрика аусура ишналагаз
еиԥш, Ҷашьа иақәшәацәгьеит, акәты руац фҩы ҭышәшәа,
амҵ ахаабыцуа иаақәхеит. Амҵқәа убас ирацәахеит, убас
иԥсҭҳәа еиқәаҵәаны иқәчит, азныказы уи акәшамыкәша
иҟоу ақыҭақәа дара-дара зеибамбо, рҿахьы рҿаҵа наргаанӡа
амҵқәа ирымҟәҵырԥаауа аҟынӡа инеит. Ҷашьа
акәзар,
арахә ианыржәлак, ичны ихаббала-хаббала аԥаҩ
ишаважьыз
рбон. Абас Ҷашьа рыԥсы иаҭаны иаатәеит
иахьатәи ҳаамҭа «афырхацәа». Арыцҳара ӷәӷәаҵәҟьа иҭашәаны
иҟоуп Басла аӡиасгьы. Уи, иахьа зеиԥшу иҟьашьу
даҽа ӡиаск адунеи аҿы иузыԥшаараны иҟаӡам. Ахықә
аҿы ашьышьмақәа хықәгылоуп, дасу иаарԥыхьашәо иара
иҭарыжьуеит; аҟәарџмарџ, аԥаҭлыка ԥҽыхақәа, иажәыз
амашьына маҭәахәқәа, ажәакала, гәам-сам ҭажьырҭас,
тышас иҟарҵеит. Иааҭарыжьуа зегьы амшын ахь ишнанаго аӡәгьы дазхәыцӡом. Иџьоушьаша даҽа фактк: Аԥсны
аӡиасқәа зегьы ицқьаны иаауеит, аха Хыԥсҭа урҭ ирылумкаар залшом. Уи атәымуаа аӡиас шкәакәа ҳәа ахьӡырҵеит,
ари машәыршәа иҟалаз акы акәӡам. Ииашаҵәҟьаны,
Хыԥсҭа ахш еиԥш ишкәакәаҵәҟьоуп, ахаҳәқәа зегьы,
ҟәашҟаҟараӡа,
аслан абаҩ еиԥш, илаша-лашоит. Са исыздырам абри аӡиас ссир ахықәаҿы аҳәақәа рферма зыргылаз зызхәцыз, иргәаӷьыз. Умԥсыр иумбара иҟоузеи ҳәа
шырҳәо еиԥш, абри аҩыза афакт цәыршәагагьы ҳабла иабарц, ҳахаанхарц ҳаҟамзи!
Даара уацәшәаратәы иҟоуп Риҵа хазына аԥеиԥшгьы.
Риҵаҟа игоу амҩа, аԥсҭа аҩхаақәа рывагылара згәаӷьуа
даҽа ԥсабаратә баҟак ыҟоума адунеи аҿы? КПСС Ацентр
Комитети СССР Аминистрцәа Рсовет Аԥснытәи АССР аекономикеи
акультуреи рырҿиаразы ирыдыркылаз ақәҵарақәа
рышьҭахь, Аԥсны абнаԥҟара иаҟәыхуп. Аха убас егьа
иҟазаргьы, ҳаԥсҭақәа ирҭысуа амҩақәа рҿы макьанагьы
иуԥылоит ӷба шахала еидҿаҳәаланы ақыдқәа
ирыҵоу амашьынақәа.
Урҭ рҩыза аидарашьҭыхга машьынақәа убоит
Риҵа аԥсҭа уҭаланы уҿыноухар. Нас, макьанагьы, абна
ачымазара иацәырыхьчоушәа, медицинала иԥырҟаз ак акәушәа
Риҵа абна хыршьаауеит, рыԥсы қымқымқәа рзаҟәгом.
Сара сзыҳәан уи рыцҳара дуӡӡоуп, исзаҩызоуп еҵәак
акашәара. Убри азакәхап Риҵа абна сзахӡыӡо, уи акы
ахьыр, схы зсыхьуа саргьы.
Даҽакгьы. Ҳаазқәылаз, аҵыхәтәантәи аамҭазы, Риҵа
акоммерциа знапы алаку рыблала иахәаԥшуа иалагеит. Уи ахықә аҿы идыргылоит, ааԥынтәи акәыкәбаақәа
реиԥш ирызҳаит еиуеиԥшым акрыфарҭақәа. Аматор змоу
афлыкақәа
абензин лҩа аӡы ихырчылауа ихуп, аԥара
аладырҳауеит.
Сара избеит Ҭырқәтәыла амшын иаҟароу,
Иргәыԥ захьӡу ӡиак. Уи амотор змоу афлыка акәым, ажәҩа
зҵыршьуа ашхәаҵәҟьа хырҵар ҟалаӡом. Убри азоуп уи
аӡы, алаӷырӡ еиԥш, ицқьакәакәараӡа изыҟоу. Абас ала, иахьа адунеиаҿы аӡиақәа иреиӷьӡақәоу ирхыԥхьаӡало Риҵагьы
ашәарҭа бааԥсы иааҭагылеит. Риҵа аҵкыс еицәоуп
Ауадҳара аҭагылазаашьагьы. Анапы шԥагу, анапы, анапы...
Даҽакы ҳаҟәыҵып, Ауадҳара аӡы технологиала аус адулазар, хаҭабзиарала Боржом еицәоума? Амал ду адгьыл
иҵыҩрны ацара иаҿуп, хырҳагак алаӡамкәа.
Аԥсны аӡиасқәеи, акәараҷҷақәеи, аӡиақәеи анычмазаҩха,
урҭ злалоу амшынгьы дырчмазаҩуеит. Иахьа
ҳамшын хазына аԥсшьацәа ацәмаҷхо иалагеит, иацәшәаны
иҭалаӡом, ари еиҳау рыцҳара ыҟоума. Ҳамшын ауаа
рқьаф ҭанаҵон, ргәабзиара арыӷәӷәон, миллионҩыла ауаа
ахәышәтәуан, иахьа иара ахаҭа хәышәтәтәхеит. Агаҿа
уаваланы уҿыноухар, анкьа иаабахьаз ҳамшын абаҟоу!
Ацәқәырԥақәа агәам-сам иаҵаланы аарла рыԥсы еивыргоит, аҟәараҿы ушьапы узықәыргылом, аҟәарџмарџ, аиха
ԥҽыхақәа, асаркьа, аԥаҭлыка иаганы иҟоуп. «Абыржәоуп
ахаҵа ауаҩы дангәеиҭо, абыржәоуп ахаҵара анаабо»
иҳәеит Аџьынџьтәылатә еибашьра Дуӡӡаҿы Аԥсадгьыл
зхы ақәызҵаз Леуарса Кәыҵниа 30-тәи ашықәсқәа раан.
Аԥсны аԥсабара аиқәырхаразы, аекологиа ҭагылазаашьа
аиӷьтәразы иахьа, ҽаамҭанык еиԥшымкәа, ақәгылара, абжьы аргара аҭахуп.
Аԥсуа поетцәа, аԥсуа шәҟәыҩҩцәа иаагылазар бзиа
ирбо темоуп аԥсабара аԥшӡара, уи ашәа азҳәара. Дыҟам
ԥсуа поетк раԥхьаӡатәи зцәаҳәа Аԥсны аԥсабара
иахьӡзнымҩылаз.
Нас, Аԥсны аԥсабара ламысдарала ианазныҟәоз,
абна хазынақәа, абна еилачқәа анхыршьаауаз, ҳара ҳабаҟаз, акәукәуҳәа ҳзымыҳәҳәазеи, аиха
мҩанызҵоз,
ахәархь иахоз рнапқәа знаҳамкылазеи? Ҳа
ҳаблаҿы
акәӡами аҽнышьыбжьон ҳадгьыл иахьаныӡааз
Ҷаҷал
абна, Кындӷааи Аҭарааи рыбнақәа? Бзыԥ аԥсҭеи
Кәыдры аԥсҭеи ирҭаз, шәышықәсала абри адгьыл иааӡаз,
ашәаԥыџьаԥ – ахьа, аџь, ара, ашыц, ашә уҳәа амашьынақәа
еибарҿыжуа иҭҳәаны ианыргоз ӡәыр ҳабжьы иаҳама, машьынак ҳҽаԥыражьны инаҳкылама? Иахьа Аҟәа, Гагра
уҳәа ақалақьқәа ирычхныргаран иҟоу амҩақәа ашьхақәа
рыҿгара иаҿуп, аха убра ҳнеины ӡәыр игәаҳҭахьоума
амҩаҟаҵаҩцәа аԥсабара ишазныҟәо, идырбго ашьхақәа
гәымбылџьбарала ирызныҟәо, мамзаргьы иреиҷаҳауоу?
Ашьхақәа ржьы дмырхькәа аусқәа мҩаԥысуоу?
Иахьа ҳазҭагылоу аиҭакра аамҭазы ҳтәылаҿы еиҿыркаауеит
ирацәаӡаны ауаажәларрақәа, аорганизациақәа,
акомитетқәа. Сгәы иаанагоит даара иаҭахуп ҳәа раион цыԥхьаӡа,
уимоу қыҭацыԥхьаӡа, ҳаблацыԥхьаӡа еиҿкаатәуп
ҳәа ҳабнақәа, ҳбаҳчақәа, ҳаԥсҭақәа, ҳкәарақәа, ҳӡиасқәа,
хӡыхьқәа, ҳқәараҷҷақәа рыхьчара, реиҭарҿиара иазку
акомитетқәа.
Абас ианаҳзыҟамҵа, уажәы шьаҿацыԥхьаӡа
кооператив ҳасабла ҳаԥсҭақәеи ҳамшынҿықәқәеи
рҿы зыргылара
иалагаз акрыфарҭақәа, акаҳуажәырҭақәа,
автомашьынақәа
аремонт рзыҟаҵаразы ацехқәа уҳәа аԥара
арҳарада зыбла акы амбо, зхы акгьы ҭам ҳаԥсабара
иалоу зынӡас иаалырхуеит. Иаагап, аԥхын мзақәа раан,
атәыла егьырҭ арегионқәа рҟынтәи рҭаацәа рыманы рхатә
машьынақәа ирықәтәаны, Аԥсныҟа иаауеит ирацәаны
аԥсшьацәа.
Урҭ, бжаҩык акемпингқәа рҟны иаанҿасӡом,
аԥара рымшәарц азы, аӡиасқәа рхықәқәа рҿы рпалаткақәа
неиҵыхны иаатәоит, рыкәша-мыкәша антисанитариа
ззырҳәо
ҟарҵоит. Ус акәымкәа, акомитетқәа аныҟала, дасу
иара инапы иану аҭыԥқәа дырхылаԥшуеит, ихьчоит дрыхӡыӡаауеит,
ишакәым иазныҟәо даԥхьирҟәҟәаауеит. Сара
шәсазҵаауазар, агаҿа ахықәаҿы ишьҭоу ақыҭақәа рҟны
еиҿкаатәуп, хыхь зыӡбахә сҳәаз реиԥш, ԥсшьара иаауа
ахьаанҿаслаша аҭыԥқәа дзырбалаша аорганизациақәа.
Иаҳҳәап, иахьа ақыҭақәа рҿы аҩн дуқәа рзыԥшуп, урҭ, шамахамзар, иҭыкка иҟоуп. Нас анхацәа хаҭала изрыдрымкыларызеи иааз аԥсшьацәа. Акы, анхаҩ ахашәала иауеит,
ҩба, зыԥсы зшьо дымшәа-дмырҳа иԥсы ишьоит, хԥа, урҭ
аиашьара, аиуара рыбжьалоит. Уи цәгьоума? Раԥхьаӡа иргыланы аԥсшьацәа рганахьала аԥсабара аҟьашьра аҵыхәа
ԥҵәахоит.
Иара убас. Аԥсны аԥсабара аԥарарҳаҩ иблала иахәаԥшуа,
аԥсы қымқымқәа рахьырхәразы аҭыԥан ишьақәргылатәуп
закәанк. Урҭ аштраф рыршәара. Иаҳҳәап,
Сингапур
ишыҟоу еиԥш, аламалагьы акәымкәа, мызктәи
руалафахәы
рымхлатәуп. Убасҟан ауп урҭ иҟарҵо ацәгьара
рыбӷа ианаҵасуа. Аштраф ӷәӷәа ду шәалатәуп
ҳақалақьқәа зҟьашьуа, ҳамҩақәа зырбго, аҭаҭын цыблаахақәа
казыршәуа инаиркны. Штрафла еизырго аԥарақәа
аԥсабара аиҭарҿиара, ақалақьқәа ицқьашәқьаӡа рыҟаҵараҿы
ахы иархәалатәуп. Абас ҟаҳамҵакәа пропагандала, амораль аԥхьарала, гәманизмла, хшыҩрҵарала ҳаԥсабара
цәгьамыцәгьала иазныҟәо ауаа ҳзынкылараны
ҳаҟаӡам.
Аԥсны абаҟақәа реиқәырхара, аԥсабара ахьчара гәҭыха
дууп зегь ҳзы. Шәааи, нас, урҭ реиқәырхаразы ҳарҭ зегьы ҳақәгылап, ҳақәԥап атыша ҳазҭымҵуа ҳҭаҳаанӡа.
ЗАПОРОЖИЕАА РЫДГЬЫЛ АҾЫ
ГӘЫК-ԤСЫКАЛА АИԤЫЛАРА
Ҳназгоз адәыӷба аныҟәашәа аармаҷит. Ақалақь Запорожие авокзал ҳнадгылт. Аҵх аҽеиҩнашахьан. Иауны
ишьҭаз асы акыргьы иақәҵаахьан. Абри аамҭазы аперрон
аҟны аӡәгьы дыҟамзаргьы, гәыбӷанк узыҟаҵо иҟамызт.
Аха ус иҟамызт аусқәа. Адәыӷба анаангыла, авагон аҭыҵра
ҳамраӡакәа запорожиатәи ҳҩызцәа ааҳакәшеит. Ара
иаҳԥылаз рацәаҩӡоуп, иҟан ашәҟәыҩҩцәа рнаҩсангьы,
апартиатәи, асоветтәи, азанааҭеидгылатәи, акомҿареидгылатәи
организациақәа рхаҭарнакцәа. Гәык-ԥсыкала
аԥсшәа
анааибаҳҳәа, асасааирҭахь ҳҿынаҳхеит. Амҩаду
ҳананыла,
иаразнакы ҳалаԥш нараахеит илаша-лашоз атранспорантқәа,
х-бызшәак рыла урҭ ирнын: «Добро пожаловать!», «Ласково просимо!», «Бзиала шәаабеит!».
Ашацкыраз аҭыԥантәи арадио адырра ҟанаҵеит аделегациа шнеиз, аҽны аԥсуа литература амчыбжь ишалагаз
Запорожие ақалақь аҿы. Аҭыԥантәи ргазеҭқәа ааҳартызар,
уаҟа ҳара иҳадныҳәалон еицырдыруаз аџыррҭәаҩцәа,
Днепро-ГЕС аҩбатәи аргылаҩцәа, акультуреи аҟазареи
русзуҩцәа.
Запорожие ақалақь аҿы аԥсуа литература амчыбжь
ишалагаз далацәажәон агазеҭ адаҟьаҿы уаатәи ашәҟәыҩҩцәа
рмаӡаныҟәгаҩ Петр Ребро.
Декабр мза 10 рзы, ашьыжь, Запорожие ақалақь аҿы
иалагеит аԥсуа литература амчыбжь. Ашәҭқәа наганы
ишьҭаҳҵеит В. И. Ленин ибаҟа ашьапаҿы. Уи ашьҭахь ҳара
ҳидикылеит апартиа аобласттә комитет амаӡаныҟәгаҩ
аҩыза, В. И. Петрыкин. Уи иҳаиҳәеит аобласт аҿы аекономикеи
акультуреи рганахьала аихьӡарақәа иҟоу ртәы,
ажәбатәи ахәышықәса апланқәа рынагӡараҿы аиааира
дуқәа шрымоу. Уи дазааҭгылеит аобласт аҿы аус зуа ашәҟәыҩҩцәа
русура.
Ҳара ҳделегациа ахада, аҩыза И. Ҭарба, аԥсуа шәҟәыҩҩцәа
ахьаарԥхьаз азы ҭабуп ҳәа ахҳәаауа, дааҭгыланы
далацәажәеит иахьатәи аԥсуа литература аҭагылазаашьа,
Д. И. Гәлиа ишәышықәсхыҵра аиубилеи шымҩаԥысыз
атәы.
Апартиа аобласттә комитет аҟынтә ҳара ҳцеит ДнепроГЕС ашҟа. Ара зҭоурых дуу ари астанциа дыргылеит
1927–1932 шықәсқәа раан. Аџьынџьтәыла еибашьра
ашықәсқәа раан Днепро-ГЕС ӷәӷәала аԥхасҭа аман. Уимоу афашистцәа хьаҵны ианцоз астанциа зынӡа адунеи
ианырхырц ақәыркит. Аха иахьа уажәраанӡа дызусҭоу
уаҩы изымдырӡо совет солдаҭк афашистцәа рыгәҭакы
еиԥиҟьеит, иаргьы убра ихы ақәиҵеит. Аԥжәагахь инагаз,
инапала ихиҵәаз ашашәа ааигәара дышьны дшышьҭаз
дырбеит. Уи ибаҟа иахьа Днепро-ГЕС асквераҿы игылоуп
«Зыхьӡ еилкаам асолдаҭ» ҳәа, анны.
Атәыла зегьы аелектрификациа азуразы ленинтә идеиақәа
раԥхьаӡа ирхылҵыз акоуп Днепро-ГЕС. Абри аргылара ссир ҳара интерес дула ҳахәаԥшит. Нас, ҳандәықәла,
абас еиԥшгьы ашәҟәы ианаҳҵеит: «Днепро-ГЕС уҩналаны
иангәоуҭо, ҳаамҭеи ҳажәлари ргәамчи рыԥшӡареи цәалажьыла иуныруеит. Днепро-ГЕС! Уара ухәыҷқәа Аҟәа-ГЕС-и
Егр-ГЕС-и рысалам удкыл» ҳәа. Днепро-ГЕС ҳшаадәылҵыз,
ҳара ҳнеит аҩбатәи Днепро-ГЕС аргылара иахьаҿу. Иара
убраҵәҟьа аргылага техника ҳабжьы налаӡуа, ҳрыԥхьеит
ҳажәеинраалақәа.
Иара убри аҽны, ахәылбыҽха, ҳара аиԥылара ду ҳаман
Запорожиатәи аметаллургиатә институт аҿы. Азал аҿы
ауаа рацәаҩӡаны иҟан. Араҟа астудентцәа, традициала
аукраин жәлар ишрымоу еиԥш, чеиџьыкала иаҳԥылеит.
Уи нахыс азал иҩныҩуа аҿаанахеит ажәеинраала абжьы:
урысшәала, украин бызшәала, аԥсышәала. Уи ашьҭахь Запорожиатәи
асахьаҭыхҩцәа рорганизациа напхгара азызуа
Л. Орленко Аԥснытәи ашәҟәыҩҩцәа ҳамҭас ириҭеит
А. Иакушенко иҭихыз асахьа «Днепр ахықә аҿы». Ҳара
дҳадныҳәалеит ареспубликаҿы зҽаԥсазтәыз аметаллург
Е. Васильчишин. Иара абрааҵәҟьа ирыларҳәеит Хортиц
анхарҭатә массив аҿы аулицақәа руакы «Абхазски» ҳәа,
хьӡыс ишарҭаз. Зегьы рыԥсы ӡаны илзыӡырҩит ашәҟәыҩҩы
ԥҳәыс Ольга Джигурда, уи Аџьынџьтәыла еибашьра ду аан аӷба «Абхазиа» аҿы медицинатә еҳәшьас аус
луан. О. Джигурда ҳлыҳәеит аӷба аҵыхәала иаалдыруа
лгәалашәарақәа зегьы ажурнал «Алашаразы» иаҳзылҩырц.
Адырҩаҽны ҳара ҳсасцәаны ҳарҭан аорденқәа ҩба
змоу зыхьӡ-зыԥша ахара инаҩхьоу азауад «Запорожсталь»
аҿтәи аџыррҭәаҩцәа.
Ишдыру еиԥш, араҟа, апартиа Запорожиатәи аобласттә
комитет актәи амаӡаныҟәгаҩс аус иуан Л. И. Брежнев.
Усҟан уи икабинет ииаигеит азауад аҩнуҵҟа. Ҳара иҳарҳәеит
Леонид Илиа-иԥа уахгьы-ҽынгьы азауад аиҭашьақәыргылара
шаҟа илаԥш ахыз. 1947 шықәса рзы аусура
еилашыҩкӡаны ианыҟаз амзақәа раан, уи дубон аобиектқәа
ахьаадыртуаз аҭыԥқәа зегьы рҿы. Азауад аколлектив
агәазҳара ду рнаҭеит КПСС Ацентр Комитет Амаӡаныҟәгаҩ
хада Л. И. Брежнев 1972 шықәса рзы ирзааишьҭыз адныҳәалара.
Даара иуадаҩуп ажәала аиҭаҳәара ҳара азауад аҿы
иаабаз зегьы. Араҟа ҳҳәынҭқарра амч шдырӷәӷәо еиԥш,
аԥшӡарагьы рчаԥоит. Аланарԥшыга иаҵәақәа рыла ҳара
аилаҽҽара, аилагьежьра, аҭәара иаҿыз аџыр ҳахәаԥшуан,
ҳагәгьы иабон Кавказтәи аӡҭаҽҽақәа ҳрыхәаԥшуазшәа.
Омашәа исахьаркны ауп дышцәажәаз КПСС XXIV аизара
ду аделегат, аџыррҭәаҩ Егор Проскурин. Зыԥсы згәыҵамӡо
ашра иаҿыз ауаџьаҟ дадгылан иара. Уахьихәаԥшуа
ҳаракык, Аԥсны агаҿаҿы кәыркәа мра дашәызшәа дбылны. Уи амратәыла – Аԥснытәи асасцәа шиҭаз аниарҳәа,
дааԥышәырыччан ҿааиҭит: «Ара сара сҟны алшықәсанык
Аԥсынроуп!».
Ҳара иара убас гәахәара дус иҟаҳҵеит аԥсуа, Иура
Харчлаа
абра аџыр зырҭәо рколлектив дахьалоу, уи аӡы
мҩанызго рбригада бригадирс дамоуп. Иура фы-шықәса
ҵуеит ара аус иуеижьҭеи. Ҩыџьа аӡӷабцәа имоуп, аиҳабы
илыхьӡуп Натела, аиҵбы Леила.
Аџыррҭәаҩцәа рклуб аҿы аурысшәала ажәеинраала
ҳанаԥхьа, урҭ руаӡәк ҿылҭит: шәаԥхьала аԥсышәала. Абри
азал еиуеиԥшым абызшәақәа аҳахьеит. Апоезиа бызшәеи
аҩыза гәакьа иажәеи реилкаара мариаӡоуп.
Араҟа аџыррҭәаҩ исахьа зну асувенир ҳамҭас иҳарҭеит.
Ари иаанаго убри ауп – ҳҩымҭақәа рҿы есымша
аԥхьа дҳаргыларц аусуҩы.Убри аҽны ҳара ҳақәгылеит
ателестудиаҿы. Ахәылбыҽха аспорт Ахан ду аҿы ҳара
дҳақәшәеит
адунеи зегьы зыхьӡ адыруа ачемпион Леонид Жаботински. Адырҩаҽны, шьыжьнаҵы, ҳара ҳпоет
бжьы ҩныҩуан азауад «Коммунар». Ара иҭрыжьуеит автомашьына «Запорожец». Жәибжь нызқьҩык аус ахьыруа,
аиҳараӡак аус знапы алаку аҿар роуп. Азауад аҩнуҵҟа
атранспорантқәа ирныҷҷалоит: «Азауад амарка ахьӡ-аԥша
уара ухьӡ-уԥшоуп». Азауад иҭнажьуа автомашьынақәа иахьа аҳәаанырцәҟа ирацәаӡаны ицоит.
Ҳара, аконвеиерқәа рышьҭыбжь иалаӡҩауа, ажәеинраалақәа
ҳрыԥхьон. Аха урҭ рышьҭыбжь ҳаргьы, иаҳзыӡырҩуазгьы
ирԥырхагамызт. Ҳара даара ҳаигәырӷьеит
ҳаҭыр
зқәу аӷәаҿы ҳреспубликаҿтәи ауаҩ ижәла анааба — Чеглошвили Г. В.
Шьыбжьышьҭахь ҳара сасцәаны ҳарҭан ажурналистцәа.
Араҟа акыраамҭаӡа аиҿцәажәара ыҟан.
Ахәылбыҽха Запорожиатәи аҳәынҭқарратә рҵаҩратә
институт аҿы аиԥылара ду ыҟан. Араҟа афое аҿы еиҿкаан
аԥсуа шәҟәқәа рцәыргақәҵа.
Аизараҿы зегь раԥхьаӡа ҳара дҳадныҳәалеит, аинститут апроректор В. А. Горпинич. Уи иҳәеит: ҳара насыԥ дус
иаҳшьоит Аԥснынтәи асасцәа ахьаҳҭоу, ҳара ҳалшарақәа
ҳреигӡом аԥсуа шәҟәыҩҩцәа шәырҿиамҭақәа украин
бызшәала апропаганда рзуразы.
Запорожиатәи ашәҟәыҩҩцәа рорганизациа амаӡаныҟәгаҩ
П. Ребро арҿиаратә организациақәа рыхьӡала
дҳадныҳәаланы, ҳамҭас иҳаҭәаишьеит Т. Г. Шевченко
иҩымҭа «Кобзар» раԥхьаӡатәи аҭыжьра акопиа. Аԥснытәи
ашәҟәыҩҩцәа Реидгыла иаҭәеишьеит Днепро-ГЕС амакет
ала иҟаҵоу амеланҭра ҩ-каламк аманы.
— Ари, ҩ-каламк змоу амеланҭра зшәаҭәаҳшьо убри
ауп, – иҳәеит уи, – руак ала аоригиналтә ҩымҭақәа жәыҩларц,
егьи ала аԥсшәахь еиҭажәгаларцы аукраин литература.
Аԥснытәи ашәҟәыҩҩцәа рыхьӡала Иван Ҭарба Запорожиатәи
ашәҟәыҩҩцәа ириҭеит имаҷны иҟаҵоу Д. И. Гәлиа
ипатреҭ, насгьы 43 бызшәа рыла иҭыжьу уи иажәеинраала
«Ҳара ҳпартиа».
Декабр мза 13 рзы ҳара шаанӡа Бердианск ақалақь
ашҟа амҩа ҳақәлеит.
Бердианск ҳашнеиз еиԥш ҳара В. И. Ленин ибаҟаҿы
ашәҭқәа шьҭаҳҵеит. Уи ашьҭахь ҳидикылеит апартиа Бердиансктәи
ақалақь комитет актәи амаӡаныҟәгаҩ Н. С.
Шульски. Бердианск ҳа ҳақалақь гәакьа Аҟәа излеиԥшу
рацәаӡоуп,
ара апаркқәа ҵҩа рымам. Еиҳараӡак курорт
қалақьуп. Убас шакәугьы ара рхыԥхьаӡара маҷӡам ааглыхратә
зауадқәа.
Аиԥылара бзиаӡа ҳаман Бердиансктәи арҵаҩратә институт аҿы. Араҟа астудентцәа ирдыруеит: Д. Гәлиа, М. Лакрба, И. Папасқьыр, Б. Шьынқәба, И. Ҭарба рырҿиамҭақәа.
Араҟа уаахнахратәы еиҿкаан аԥсуа шәҟәқәа рцәыргақәҵа.
Аинститут аҿы ҳара ҳамҭас иҳарҭеит Бердианск иааӡаз
асахьаҭыхҩы ду Исаак Бродски изку ашәҟәы.
Ахәылбыҽха ҩаԥхьа аиԥылара ҳаман азауад «Азовкабель» аҿы. Ишуахынлазгьы, ҳара азауад ҳаҩналаны иаабеит.
Запорожиатәи аобласт аҟны ҳара ҳақәгыларақәа хҳаркәшеит.
П. Осипенко лыхьӡ зху ақыҭа аколнхара «Дружба
»
аҿы.
Азал ҳахьынҩналаз еимгәамӡо уаала иҭәын. Ҳара дҳадныҳәалеит
аколнхара ахантәаҩы И. А. Иванченко.
– Шәара шәааира ҳара гәахәа дус иҟаҳҵоит, – иҳәеит
уи, – ҳара аиҩызара ахә ҳаракӡаны иаҳшьоит, машәыршәа
акәӡам ҳколнхарагьы абас еиԥш ахьӡ зазаҳаԥшааз. Ҳара ҳқыҭа иалҵит зыхьӡ-зыԥша кашәара ақәӡам ауаа.
Урҭ рылахәын аброненосец «Потемкин» аҟны авосстание ҟазҵаз, активла иқәԥон 1905-1907 шықәсқәа раан,
бзанҵык лыхьӡ кашәара ақәым ҳара ҳҿы ииз, ҳара ҳҿы
иааӡаз аԥырҩ ԥҳәыс Полина Осипенко. Иҳамоуп ҳара
ҳхатәы шәҟәыҩҩцәа, ҳхатәы композиторцәа. Еицырдыруа
асовет шәҟәыҩҩы Михаил Годиенко абраатәуп.
Ҳара рыхьӡқәа ҳрыхӡыӡааны ауп ишаҳҳәо Аԥсадгьыл
зхы ақәызҵаз ҳқыҭа иалҵыз ауаа – урҭ аашәҩык ыҟоуп.
Уажәы ааԥынра аҽазыҟаҵара ҳаҿуп. Гәҭакысгьы иҳамоуп
ҽааны миллион ԥуҭк ача аҳәынҭқарра иаҳҭарацы.
Иахьа шәара шәааира, акыр иаԥсоу ҳашьцәа, ҳаиҩызара
арыӷәӷәара мацарагьы акәымкәа, ҳусурагьы арыӷәӷәоит.
Ҳара гәахәа дула ҳрыхәаԥшуан ашколхәыҷқәа, аттаҳәа
атрибуна ихаланы аԥсуа жәеинраалақәа украин бызшәала
ирыԥхьауаз.
Акультура ахан аҟынтәи ҳара ҳцеит П. Осипенко лыхьӡ
зху амузеи ашҟа. Амузеи аҿаԥхьа игылоуп ақыҭа иалҵыз,
аибашьраҿы Аԥсадгьыл зхы ақәызҵаз ауаа рыхьӡқәа
анны абаҟа. Абраҟа аԥшәмацәеи ҳареи ҩаԥхьа иаҳгәалаҳаршәеит
аукраин дгьыл зхы ақәызҵаз Асовет Еидгыла афырхаҵа Владимир Ҳаразиеи зыхьӡ кашәара ақәым
Владимир Ԥачлиеи.
Амузеи аҿы залк шеибгоу Полина Осипенко лыԥсҭазаареи
лфырхаҵареи ирызкуп.
Адырҩаҽны ашьжьымҭан ҳара аҩныҟа амҩа ҳақәлеит.
Иуадаҩын ҳҩызцәа гәакьақәеи ҳареи ҳаиԥырҵра. Ҳара
аргамаду агәра аагеит ҳаиҩызара аиашьарахь ишиасыз.
Ас еиԥш ҟаларц ахьалшо Ленин имилаҭ политика аиааира
ахьагаз атәылаҿоуп.
Запорожиатәи ашәҟәыҩҩцәа, ҳашьцәа, Аԥсныҟа иааҳаԥхьеит.
Ҳара иҟаҳҵаз ааԥхьара урҭ гәык-ԥсыкала ирыдыркылеит. Дара ҳҭаараны иҟоуп ҽааны, сентиабр мзазы.
Ианааиуа ҳарԥылоит: «Ласково просимо!» ҳәа.
ДЫРМИТ ДУ
(Дырмит Гәлиа диижьҭеи 100 ш. аҵра иазкны)
Аԥсуа сахьаркыратә литературеи аԥсуа ҟазареи руасхыр
шьҭазҵаз, урҭ ӷәӷәалагьы ршьапы иқәзыргылаз,
аҵара
ду змаз, ауаажәлар русзуҩ ду, Аԥсны жәлар рпоет
Дырмит
Иосиф-иԥа Гәлиа диижьҭеи шәы-шықәса ҵит. Ари
— ныҳәа дуӡӡоуп. Аиԥш зеиԥшу аныҳәа иахьа уажәраанӡа
аԥсуаа ҳлитературеи ҳкультуреи рзы иҟамлац. Ари, Ленин
дуӡӡа имилаҭтә политика иаҳнаҭаз, асовет уаажәларра
зегьы еицгәарҭо ныҳәоуп.
Д. И. Гәлиа ажәытә аамҭа далиааит. Уи ихәыҷра арыцҳара
ду ахьӡеит, ацәқәырԥа хәашьқәа ааӡӷасуа, амҳаџьыр ӷба
акыр икыднаҟьеит. Уи ихәыҷра ашьапқәа мшын нырцәтәи
аԥслымӡ цаҳә-цаҳә акырынтә иабылхьан. Уи иԥсҭазаара
иҿажәкны нырцә ацәҳәыра млашь инахәлаӡ ицар ҟалон,
аха наҟ-наҟ зыжәлар рзы аеҵәа кыдызԥаараны иҟаз,
Сасрыҟәа адгьыл аҵантә ашьауардын дышханагалаз еиԥш,
уи аԥсуаа ҳразҟы Аԥсныҟа даанагеит.
Д. И. Гәлиа дышқәыԥшӡаз ибеит ижәлар ихьанҭыџьӡа
рыхәда иқәыз ауӷә, уи ибеит ижәлар шҿаҳәаз, ишдагәаз,
ишлашәыз. Аха згәы еилыҷҷаз аҷкәын ишьауардын блақәа
рыла аамҭа еиқәаҵәа далԥшны ибеит ижәлар аразҟ ду,
аразҟы лаша шырзыԥшыз. Уи нап аиркит ижәлар, гәакьа
рзы иҵарбаҟа иаркыз аҵарадырра агәашәқәа иҟьаҟьаӡа
ирзааиртырц. Абри аус ԥшьа, аус хьанҭа дҩахан ишьҭихын,
даҵаланы иҿааихеит. Уи иҟаиҵеит анбан шәҟәы, иара
ихарџьала 1912 шықәсазы иҭижьит раԥхьаӡатәи аԥсуа
сахьаркыратә
шәҟәы, 1918 шықәсазы ашьапы икит раԥхьаӡатәи
аԥсуа газеҭ, уи раԥхьаӡа ашкол аҿы аԥсышәала
аҵара дырҵара далагеит. Абас, аҳәынҭқарра аганахьала
цхыраарак имаӡамкәа, аԥсуа шәҟәҩыра, аԥсуа ҵара
хәыҷ-хәыҷы ашьапы иқәыргыло ддәықәлеит. Ус – иааивагылозгьы
ҟалеит. Урҭ иреиуаз Миха Лакрба ибжьы иргеит:
Уԥшишь! Иубома, амра гылоит!
Уажәнатә ицәывҵыҷҷоит иара...
Уи амра гылаҵәҟьеит 1921 шықәсазы. Аԥсны аҵеицәа
иашақәа аамҭа ҿыц анапы ркит ирӷәӷәаны. Асовет мчра
Д. И. Гәлиа даԥылеит агәаҳәара ду иманы. Уи иҳәеит:
«Шәнеиха шәаԥхьаҟа! Амра ҳалаԥхан ҳарҿыхеит зегьы!»
Асовет аамҭа шаҟа игәҭакқәа дрыхьнагӡазеи Д. И.
Гәлиа! Уи абасгьы ианаҳәеит: укәалкәало узышьҭаз уусқәа
зегьы сара урхьысыгӡоит. Амала, уажәраанӡа аус шууаз
аҵкысгьы, еиҳангьы аџьабаа ухы иаурбалароуп.
Аџьабааи аус хьанҭеи дырзынкыломызт Д. И. Гәлиа.
Уи илаиҵаз ажәла дацԥыҳәаны аарыхра далагеит. Дук
мырҵыкәагьы
«Еҵәаџьаа» иваӷӷа иааивагылеит. Аԥсуа
литература
аразҟымҩа ианылеит. Раԥхьаӡатәи аԥсуа
шәҟәыҩҩы
аус иуан имаӷрақәа ԥхьарҵәаны. Уи иаԥиҵо
иҿааихеит: ажәеинраалақәа, апоемақәа, ачастушкақәа,
ажәабжьқәа, ароман, апиесақәа, еизигон ажәлар рлакәқәа,
рҿаԥыц ҳәамҭақәа, наукала иҭиҵаауан ижәлар рбызшәа,
рҭоурых. Уи иҩит «Аԥсынтәыла аҭоурых». Д. И. Гәлиа
аԥсуа культура ахкқәа зегьы инапы рылакын: уи еиқәиршәеит
арҵага шәҟәқәа рацәаӡаны, иҟаиҵеит атерминологиатә
жәар, еиҿикааит аԥсуа театр, иазиҩит адраматургиатә
рҿиамҭақәа.
Уи иԥсы ахьынӡаҭаз аԥсуа литература арбеиара даҿын.
Аамҭа рацәаӡаны иақәирӡуан аиҭагара аус. Д. И. Гәлиа
ибзоурала, аԥсуаа рхатәы бызшәала аҷҷаҳәа иаԥхьеит:
«Игор ир ирыхҳәаау ажәа», Ш. Русҭавели иҩымҭа ду
«Абжьасцәа зшәу», убас Пушкин, Лермонтов, Ҵереҭели,
Ҷавҷаваӡе, Шевченко уҳәа рҩымҭақәа.
Д. И. Гәлиа аенциклопедист ҳәа ззырҳәо уаҩуп. Уи дпоетын,
дыпрозаикын, дыдраматургын, дҵарауаҩын, дҭоурыхҩҩын,
дырҵаҩын, детнографын, длингвистын, атеатр
даусзуҩын. 1929 шықәсазы Ақырҭуатә аҭоурых-етнографиатә
еилазаара уи далнахит дчлен иашаҵәҟьаны. 1937
шықәсазы, СССР анаукақәа ракадемиа иаднакылаз ақәҵарала,
уи аҭоурых наукақәа дыркандидатхеит. Д. И.
Гәлиа иԥсы ахьынӡаҭаз ҵара дула аус иуан иахьа ихьӡ
зху Қырҭтәылатәи анаукақәа ракадемиа иатәу абызшәеи,
алитературеи, аҭоурыхи Аԥснытәи ринститут аҿы.
1936 шықәсазы Д. И. Гәлиа даԥсаҵәҟьаны Аԥсны жәлар
рпоет ҳәа ахьӡ ҳаракы ихырҵеит. Уи ихьӡ, асовет литература
ашьаҭаркцәа рыхьӡ ииашаҵәҟьаны, иақәнаганы
иавагылоуп.
Иҩымҭақәа ҳтәыла иқәынхо ажәларқәа рыбызшәақәа
рахь еиҭагоуп, иара убас аҳәаанырцәтәи абызшәақәа
рахьгьы рымҩа ылырххьеит.
Д. И. Гәлиа иџьабаа ажәлари, апартиеи, аиҳабыреи ахә
дуӡӡаны иршьон. Уи далырххьан СССР Иреиҳаӡоу Асовет
ахь депутатс, акыр шықәса Аԥсны АССР Иреиҳаӡоу
Асовет ахь депутатси уи Апрезидиум ачленси дыҟан. Асовет
еиҳабыра уи ианаршьахьан Ленин иордени аџьа Абираҟ
ҟаԥшь аорденқәа ԥшьбеи. Уи ихьӡ акамыршәразы
Аԥсны акультуратә усҳәарҭақәеи аулицақәеи ирыхҵоуп.
Д. И. Гәлиа ихьӡ ахны аокеан ихуп аӷба ду. Аҟәа ақалақь
агәҭаны, иара анышә дахьамадоу, игылоуп наӡаӡа ԥхьаҟа
иԥшуа ибаҟа. Аԥсуа литературеи аҟазареи аринахысгьы
рырҿиара иазкны ишьақәыргылоуп иара ихьӡ зху ес-ҩышықәсатәи
алитературатә ҳамҭа.
Акоммунист Д. И. Гәлиа ирҿиаз аус шдуӡӡоу уазҳәо
усуп — уи 100 шықәса ихыҵра инеиҵыхны ҳтәыла ахьынӡанаӡааӡо
иахьазгәарҭо, Аԥсны анаҩсангьы, Москвеи Қарҭи
аиубилеи амҩаԥгаразы акомитетқәа ахьыҟаҵоу.
Д. И. Гәлиа аԥсуаа дрыхьӡырҳәагоуп, дрыхьӡ-рыԥшоуп.
Уи ибзоурала, Аԥсны ахьӡ ахара инаҩит. Уи Аԥсны дамҩан,
Аԥсны дагәашәын. Сас дук Аԥсны даар, раԥхьаӡа иара иҟны
акәын дахьымҩахыҵуаз, иахьитәарҭаз, иахьигыларҭаз. Аурыс шәҟәыҩҩ ду К. Симонов иҳәоит: «Уи иҩнаҭаҿы исзаатит
гәыкалатәи ашә. Сара мацарагьы соума? Абарҭ
ажәақәа
сыцызҳәаша рхыԥхьаӡара рацәаҩӡоуп».
«Дырмит Гәлиа асовет поезиа дашьауардынуп» ҳәа,
иҩуан ақырҭуа шәҟәыҩҩ ду Ш. Дадиани. Аԥсуа шәҟәыҩҩцәа рлитература аб изгәдуны, Ерцахә дадыркылоит.
Ерцахәшла ӷьазӷьазуа, Аԥсны ашьхақәа ирхыҳәҳәо
ишрылагылоу еиԥш, Д. И. Гәлиа аԥсуа литература аҿы
дҳаракӡаны дгылазаауеит
наунагӡа.
АСАХЬАРКЫРАТӘ АЖӘА АМЧ ДУ
Асовет уаҩ доуҳала иааӡараҿы алитературеи аҟазареи
аҵак ду шрымоу, ирылшауа шырацәоу еицырдыруа усуп.
Ҩымҭа ҳаракылеи исахьарку ажәалеи еиқәных еибыҭоу
алитература ианакәзаалакгьы, иарбан аамҭазаалакгьы
ауаатәыҩса бзиа иеибабо, рыгәқәа еизыбылуа иҟанаҵоит,
уи урҭ рымчқәа еиднакылоит, ԥхьаҟатәи рымшқәа иҵагьы
идырлашартә алшара рнаҭоит.
СССР иқәынхо ажәларқәа реиҩызара – ари Октиабр
Дуӡӡа бџьар мцала иаанагаз, Акоммунист партиа иаӡрыжәыз
мчуп, ахааназы ԥгара зқәым баашуп. Иахьа асовет
жәлар гәадула ирҳәеит: Асоветқәа Рыԥсадгьыл аиҩызара
иаԥсадгьылуп хәа. Асовет жәларқәа реиҩызара
иазҳаит, иагьыӷәӷәахеит аинтернационалтә дгьыл аҿы. Уи
мыҟәмабарас иҟаз зегьы ахганы, амч еиқәаҵәақәа зегьы
ириааины, дады-мацәыс иалсны иахьа, адунеизегьы ахьырԥшны,
ԥхьаҟа ицоит, агәыӷреи, анасыԥи, ашәҭкакаҷреи
ирбираҟны. Ҭоурыхла уахәаԥшуазар, ҳарҭ аамҭа кьаҿла
уаҩы ишимбац ԥхьаҟа ҳцеит, адоуҳатә мчы ҳарҵысит,
зегь реиҳа
зхәыцуа алакәқәа лабҿабахеит. Аха, абас еиԥш
аиааира ҳгарц азы, ухаҿы иузаамго амҩа ҳаразкуа зегьы
ҳарнысыр акәхеит, ҳнапаҿы иааҳгар акәхеит. Абарҭкәа
зегьы рыхьӡара акәым, ҳариааины ҳагьраԥысит.
Ҳарҭ иахьа зегь реиҳа аԥхьагылара змоу ауаажәларра
ачаԥара ҳаҿуп – илашарбагоу, игәыӷырҭа дуу ауаатәыҩса
зегь рзы. Абри ас шакәу ҩаԥхьа шаҳаҭра ауеит ҳа ҳ-конституциа
ҿыц – Асоветтә Социалисттә Республикақәа
Реидгыла Азакәан Хада.
Асовет жәлар реиҩызара Дуӡӡа иабзоураны ҳ-Аԥсны
адгьыл аҭоурых аҟны хьӡи-ԥшеила иҭәу адаҟьақәа рацәаӡаны
иаатит.
Асовет мчы раԥхьаӡатәи ашьаҿақәа аныҟанаҵозтәи,
Аџьынџьтәылатә еибашьра Дуӡӡа аани, уи ашьҭахь аибашьра
еиланажьыз анхамҩа ашьақәыргылара аани, иара
убас акосмос ҳанажәлазтәи ашықәсқәа раани, Асовет
жәлар абарҭ аетапқәа раан иргаз аиааира дуӡӡақәа
асахьаркыратә литература
шьахәлаҵәҟьа ианыԥшит.
Асовет литература, ахы шҩыҵнахыз еиԥш, хықәкыс
ишьҭнахит
асовет уаҩ имаҵ аура, уи аԥсҭазаара ҿыц
игәы азырхаҵара. Ҳара ҳзы игәадуроуп ҳара ҳҿы иахьиз
раԥхьаӡа
абарҭ ажәақәа: Ауаҩы ҳәа узырҳәозар – ари
гәадуроуп! Адгьыл аҿы уаҩытәыҩсаны аҟазаара – ари
иреиҳаӡоу маҵуроуп!
Аурыс литература иаагылеижьҭеи апатриотизми аинтернационализми
рымчала иӷәӷәоу Пушкини, Лермонтови,
Лев Толстоии рырҿиамҭа дуӡӡақәа ажәлар ирыларааӡон,
иахьагьы убас иаауеит, уаҩытәыҩса ԥхьаҟа дызго
аҟазшьа бзиақәа, агуманизм ҳаракы, аԥхьагылара змоу
зегьы амч рыҭара, гәыкала рзыҟазаара. Убри азоуп абарҭ
акорифеицәа рырҿиамҭақәа ажәларқәа зегьы изыртәу,
ирхатәы милаҭ доуҳаны изрыдыркылогьы. Аџьынџьтәылатә
еибашьра Дуӡӡа аан, адунеи зегь афашизм ацәаҟәа
еиԥшны ианахаԥа ауаатәыҩса рразҟы, рынасыԥ ашәарҭа
бааԥс ианҭашәа, ихәыҵыбгаз агәаҟра ду ахьанҭара зегьы
асовет жәлар рыжәҩа ианықәҳаз, ишдыру еиԥш, асовет
еиҳабыра дара рхарџьала, тираж рацәала Лондон
иҭрыжьит
Лев Толстои ирҿиамҭа ду «Аибашьреи аҭынчреи».
Абри ароман ҩаԥхьа адунеи иқәынхо ажәларқәа агәра
днаргон аурыс имч ахжәара шамуаз. Абри аҩымҭа ду абџьар
зкыз асолдаҭцәа инарывагыланы еибашьуан, аамҭала
афашизм амагәшьхәа иҭацалаз ажәларқәа ргәы канажьуамызт,
изҭашәаз аџьаҳаным ишҭыҵуаз агәра днаргон.
Лев Толстои диижьҭеи 150 шықәса ааигәа ианазгәарҭоз
еицырдыруа афранцыз шәҟәыҩҩы Морис Дрион иҩуан:
«Раԥхьаӡа сара «Аибашьреи аҭынчреи» саԥхьеит 1940
шықәсазы афранцыз кампаниа аан. Ҳара усҟан ҳхьаҵра
ҳашьны ҳанамаз ашьаҟәаҟәа ҳгәы ианҭаз, «Аибашьреи
аҭынчреи» исҩыза иашаны, исҩыза-шәҟәны, исывагылан...
Сара исҩызцәаз, исывагылаз ауаа иреиԥшнысшьалон, аибашьраҿы
исымҩанызацәан аҭауад Андреи, Пиер Безухов,
Николаи Ростов...».
Зегьы ирдыруеит Аџьынџьтәылатә еибашьра Дуӡӡа аан
иҭахаз аибашьцәа рџьыбақәа ишырҭыргаз ажәеинраалақәеи
ашәақәеи. Иаагозар, К. Симонов еицырдыруа
иажәеинраала
«Бысзыԥшыз сара» еибашьуаз амилаҭқәа зегьы
рзы бзиа еицырбоз жәеинраалан.
Алитература аибашьраҿы акәзааит, аҭынчнхара аамҭазы
акәзааит уи ажәлар апатриотизмреи аинтернационализмреи
рыланааӡоит. Иаагап: «Марсельеза», «Интернационал
», «Сибраҟа», «Аибашьреи аҭынчреи», «Ан», «Аџыр
еиларҭәахаз», «Иаҿуп аибашьра жәлар ирзеиԥшу», «Агвардиаҿа», «Акоммунистцәа ԥхьаҟа», «Дон ҭынч», убас
егьыргьы еиуеиԥшым амилаҭқәа рхаҭарнакцәа еидыркылон,
еиладырҵәон, урҭ ахақәиҭра ахьӡала абаррикадақәа
рахь инеиуан, аҭабиа иҭаион, амбразурақәа ршәаҳауан,
афашист танкқәа ирбылуан. Абасҵәҟьа ауп ишыҟалаз
зыԥсҭазаара
легендоу, ажәлар
ԥхьаҟа изгоз, еишьцәахаз
26-ҩык акомиссарцәа аҭакар зхацеиуаз аԥслымӡраҿы
фырхаҵала рҭахашьа.
Асовет жәлар апатриотра рылазааӡо жәеинраалаӡами
ареволиуциа атрибун Владимир
Маиаковски ирҿиамҭа
ссир, «Асовет паспорт» азы ажәеинраала:
Шәаԥхьала, шәсыҵашьыцла,
Асовет Еидгыла сауаҩԥсуп сара!
Абарҭ ацәаҳәақәа закә патриотизмузеи ицаҳәцаҳәо
ирхылҟьо, закәытә интернационализмузеи ршьа-рда иалоу.
Ари ажәеинраала ҳара иҳацуп, амҵәыжәҩа ҳнаҭоит,
иаҳгәанарԥхоит ԥхьацара.
Абас агәаҳәара узҭо ажәеинраалақәа рацәами асовет
поезиаҿы. Иаҳгәалаҳаршәап Николаи Тихонов ирҿиамҭақәа
«Аҵәымыӷқәа рзы абаллада», «Киров ҳара дҳацуп»,
«Аиҩызара дуӡӡаз ажәеинраала».
Ари аиҩызара ажәлар гәаҟқәа Анасыԥ ашҭаҿ еизнагеит.
Ари аиҩызара уралтәи ауаџьаҟқәа идырҭәазшәа аџыр
еиԥш иӷәӷәахеит.
Асовет литература зегьы
реиԥш, ақырҭуа литературагьы
иаагылеижьҭеи ажәлар реиҩызареи риашьареи рырӷәӷәара
хықәкыс иамоуп, иазықәԥоит. Ажәаҩатәи ашәышықәсазы
Русҭавели дуӡӡа иҩуан – «аиҩызцәа рыԥшаара иашьҭам,
уи ихы даӷоуп аргамаду».
Ԥхьаҟа хәа ихәыцуаз Қырҭтәыла аҵеицәа рхы-рыԥсы
иамеигӡауа аиҩызареи, аиашьареи, аинтернационализми
ридеиақәа аиааира ргарц рҭахын, ҽышәалагьы ирзықәԥон.
Зыхьӡ кашәара ақәым Акаки Цереҭели дуӡӡа иами
изҳәаз абарҭ ажәа ссирқәа: «Сара хықәкыс, гәҭыхас
исымоуп ажәларқәа зегьы еиҩызцәаны, насыԥла еиҟараны
избарацы».
Аиҩызареи аешьареи ирызкны ашәа рхәыцит ҳара
ҳаамҭа аантәи ашәҟәыҩҩцәагьы. 1945 шықәсазы Берлин,
Реихстаг ҳиааиратә бираҟ анахашәыршәыр, ақырҭуа
жәлар рпоет Галактион Ҭабиӡе дгәырӷьаҵәа ҿиҭит:
Ажәлар ԥсра рықәым, идуӡӡоуп,
Аиааирақәа зегь дара иртәуп.
Закә насыԥузеи абра
Абас иахьеилаҵәаз агәқәа!
Асовет литература зырӷәӷәо рацәоуп. Убарҭ амчқәа
иреиуоуп уи милаҭ рацәала иахьеилоу, насгьы аинтериационалтә
дгьыл иахьықәгылоу. Иахьа аҩымҭа бзиа
иахьцәырҵлакгьы, иаразнакы, аурыс бызшәа абзоурала,
асовет жәларқәа зегьы ирдоуҳатә малны, ирзеиԥшны
иҟалоит. Л. И. Брежнев иазгәеиҭеит: «Асовет Еидгыла ажәларқәа
зегьы иаԥырҵаз алитературеи, асахьеи, амузыкеи
ишьахәӡоу еиуеиԥшым рырҿиамҭақәа акрааҵуеит
ҳара
иаҳзеиԥшу беиараны иҟалеижьҭеи».
Ҳара ҳтәылаҿы иҟоуп Октиабр Дуӡӡа абзоурала ишьақәыргылаз
алитературақәа, иаарласӡаны иҿиаз, рхы ҟәнырымшьо
алитература дуқәа иаарылагылаз, ԥхьаҟагьы иаҿу
ацара, убарҭ иреиуоуп аԥсуа литературагьы.
Аԥсуа литература иит Октиабртәи асоциалисттә револиуциа
аиааира агарацы ақәԥара ианаҿыз ашықәсқәа
рыламҭалазы. 1912 шықәсазы актәи адунеизегьтәи аибашьра
дуӡӡа агәашә ианаалагылаз, Урыстәыла ареакциа
еиқәаҵәа мацәысуа ианықәыз, иара аҿацәқәа рҿы
амилаҭқәа рыбла ааҳарԥшуам ҳәа ианаҿыз аамҭазы,
иҭыҵит раԥхьатәи, аԥсуа сахьаркыратә шәҟәы – Д. И.
Гәлиа ирҿиамҭаны. Д. Гәлиа иԥсы ахьынӡаҭаз ааԥсарак,
хьаҵрак
изымдырӡо ауаа ирылаиааӡон аҿиара, аразра,
аиаша азықәԥара. Уи ажәларқәа
реиҩызареи, риашьареи,
интернационалла реиларҵәареи дырзықәԥон убарҭ иреиҳаны
ҽа уск уи иҿаԥхьа иқәиргыломызт. Уи иҩуан:
Сара исашьоу иашьа соуп.
Ажәларқәа зегьы срашьоуп!
Сара саԥсуоуп,
Сышьха шлақәа сырԥоуп,
Стәыла саԥоуп,
Сабдуцәеи урҭ рабдуцәеи
Анышә иахьамадоу сырԥоуп.
Исашьоу сиашьоуп.
Ақьиацәа зегьы
Сара суацәа роуп.
Дырмит Гәлиа дпатриот дуӡӡан, аинтернационал гәы
зызҭаз уаҩын. Уи иԥсы анҭазгьы иҩны интернационалтә
клубк иаҩызахахьан. Уажәы имемориалтә музеиуп, уи
иҩны еизалон лассы-ласс амилаҭ литературақәа рхаҭарнакцәа
еицырдыруа ашәҟәыҩҩцәа. Акритик, алитератураҭҵааҩ
Александр Димшиц иҩуеит: «Ашәҟәыҩҩы Гьаргь
Гәлиа насыԥ дуӡӡа змоу иоуп. Уи диит ахәынҭқар ихаангьы
арҿиара ус ахьеилашуаз аҩнаҭаҿы. Асовет мчра ашықәсқәа
раан уи аҩны ашәқәа ҟьаҟьаӡа иаатит. Уи аӡәырҩы
рзы кадемиак иаҩызахеит, анаукеи аҟазареи ирхаанны
иаақәгылеит».
Омашәа ибатәӡам нас Д. И. Гәлиа 100 шықәса ихыҵра
амҩаԥгара, интернационалтә ашәак еиԥш, ашьҭыбжь
атәыла
зегьы иахыҩзар. Ишдыру еиԥш, аиубилеи Қарҭ
иалагеит.
Иара убраҟа усҟан ахаҳә ахьышьҭарҵаз дук хара
имгакәа иқәдыргылараны иҟоуп Аԥсны жәлар рпоет
ибаҟа. Қарҭынтә аиубилеи аҿаанахан, апоет иԥсадгьылахь,
Аԥсныҟа иааит. Абраҟа, асовет жәларқәа рхаҭарнакцәа
алархәны Аԥсны аҵеи дуӡӡа имшира – 100 шықәса аҵра
— азгәарҭеит. Аиԥш зеиԥшу алитературатә ныҳәа аԥсуа
дгьыл уаанӡа иамбацызт.
Аиубилеи ашьҭыбжь Аԥсны еихымсӷьцызт, дук мырҵыкәа
Москваҟа инарԥхьеит Аԥснытәи аделегациа, Д. И.
Гәлиа ииубилеи Ҳаԥсадгьыл аҳҭны қалақь аҿы амҩаԥгаразы.
Чаиковски изал аҿы аиубилеи аартуа, Константин
Симонов ихәеит: «Ҳара иахьа иазгәаҳҭо арыцхә,
имҩаԥааго
аныҳәа Аԥсни Қырҭтәылеи рзы мацарагьы
акәымкәа,
милаҭрацәала еилоу ҳара ҳсоветтә культура зегьы
азы апринциптә ҵакы амоуп».
Апатриоттәи аинтернационалтәи ҵакы змоу ахҭысқәа
рыла ибеиахеит ҳара ҳлитература Октиабртәи асоциалисттә
револиуциа 60 шықәса ахыҵра амҩаԥгараан. Аԥсни,
Аԥсны анҭыҵи имҩаԥгоуп иахьагьы уаҵәгьы хашҭра
зқәым аиԥыларақәа. Ҳарҭ ҳҟазара ҳпоет ажәа, гәахәара
дула ирыдыркылеит Ҟарачы-Черкьесиатәыла, Запорожие,
Қәҭешь, Цхакаиа уҳәа араионқәа рҿы. Ишдыру еиԥш, хыхь
еиқәаҳаԥхьаӡаз ақалақьқәеи аобластқәеи рҟынтәи ҳара
сасцәаны иаҳҭааит урҭ рлитературақәеи рҟазарақәеи
рхаҭарнакцәа.
Аԥснытәи ауажәлар урҭ гәык-ԥсыкала аиҩызаратә,
аешьаратә Губылра ду аҵаҵаны ирԥылеит,
ирыдыркылеит.
Ҳара аамҭа ссир ҳалиааит. Аха уамашәа иубаша, абарҭ
ахҭысқәеи ҳареи лассы хаишьцылоит, уи моу зны-зынла
ргәаҭарагьы ҳаҟәыҵуеит. Аҳәаанырцәтәи иааз ауаҩы ҳара
иҳамоу аихьӡарақәа, аиҭакрақәа, аиааирақәа анибалакь,
иԥхаишьоит, сыбла иабо иашаҵәҟьоума ҳәа, иҳәо аҟынӡа
днеиуит. 1964 шықәсазы Гәдоуҭа араион Ҟәланырхәа
ақыҭан, ашкол ашҭа адәы иашараҿы имҩаԥаагеит апоезиа
амш... Убри аныҳәа иалахәын Москвантә, Қарҭынтә, иааны
иҟаз ашәҟәыҩҩцәа. Аиԥылара дақәшәеит австралиатәи
ашәҟәыҩҩы Алан Маршал.
Дук мырҵыкәа уи «Правда
»
адаҟьаҿы абас иҩуан: «Шаҟа иссирыз, шаҟа ихазыназ
сара избаз! Урҭ рныҳәа сахьақәшәаз, сахьалахәхаз насыԥ
дууп. Иҟоума абри аиԥш ахьубауа тәылак? Сара
срылатәан
ишшәасҳәаз еиԥш акультура ачаԥара азин
зауз ҳәсеи-хацәеи. Акультура ара, иалкааны џьоукы рзы
мацара акәымкәа, жәлары зегьы еицырзеиԥшуп, жәлары
зегьы иртәуп». Ҳәарас иаҭахузеи, харантә, Австралиантә
иалыхәхәа иааз изы араҟа зегь џьашьахәуп, иссируп. Аха
ҳара ҳзы ара аиҭакрақәа иаабац, иахьеи-уахеи ҳазлагылоу
ҳдунеи, ҳаԥсабара иатәу цәырҵрақәоуп.
Уԥсадгьыл азы упатриотны, уинтернационалистны аҟазаара
хаҵароуп, ус дуӡӡоуп. Ус уҟаларц азы, ҳара ҳаамҭа
ишақәнаго, ҵарадырралагьы культуралагьы уеиқәных,
уеиқәышәшәа уҟазароуп. Убарҭқәагьы азхом, уара
амарксистә ленинтә дунеихәаԥшышьа умазароуп. Узлиааз
амилаҭ бзиа ибауа, даҽа милаҭкгьы аҳаҭыр, апату
ақәуҵозароуп. Са сызлиааз амилаҭ егьырҭ амилаҭқәа
иреиӷьуп
ҳәа згәы иаанагауа, мамзаргьы имӡаӡакәа иаахтны
изҳәауа, иҽхәауа – урҭ ргәы иажьоит, урҭ, рпатриотра
мыцла еибаркуп. Абас еиԥш иҟоу ауаа еиҵахақәа иаахтны
дырҿагылон, иҿаԥиҽуан абаҩхатәра ду змаз аерман
шәҟәыҩҩы Паруир Севак.
Уи иҩуан: «Иҟоуп ҳара ҳҿы аӡәи-ҩыџьеи ракәзаргьы,
абас зҳәо ауаа – ҳара ҳшынхара ҳанынхахьаз, иҟан ажәларқәа
акәац аҵаашьаҵәҟьа ззымдыруаз... Ҳара Платон
деиҭаганы ҳаниԥхьоз, урҭ аҵла иқәлан иԥхьон... Абраҟа
зынӡа уеилазго, ас зҳәо ауаҩы ихатәгьы издырам, даҽаӡәы
итәгьы издырам. Уи ус аԥша иҿанагало иҳәоит. Еиҳараӡак
ихьымӡӷушьаша, уи иауҳәар егьырҭ ажәларқәагьы, агәылацәагьы
хәыдаӡамызт, акыррдыруан, еиҳагьы рыман ҳәа,
уи ихаиҵаӡом. Ас еиԥш иҟоу апатриотра, аҵысхә акәымкәа,
арцәага зҭоу хчы татоуп».
Ҳара ҳҿгьы иҟоуп џьоукы, зпатриотра аишәаҿы ицәырҵуа.
Урҭ аҩы ԥхеи-ԥхеиуа аҵәца иҭаҭәаны идуркыр,
ипатриотцәаны иаақәгылоит, ражәақәа узырхыԥом, ирылымшо
ҳәа иҟоузеи. Аха рыцҳарас иҟоу урҭ рпатриотра
аҩыжәга ҵәыца иҭаӡоит, игыланы ианцо уа аишәаҿы иаанрыжьуеит.
Апатриотизми аинтернационализми рықәцә, рыҳаракырахь
ахалара ус имариаӡам. Араҟа раԥхьаӡа иргыланы
дырралеи, культуралеи, идеалеи аԥхьагылара змоу ауаа
урывагылартә уеибыҭазароуп, асовет жәлар ринтересқәа
урзықәԥароуп.
Ашәҟәыҩҩы иаша ианакәзаалакгьы аамҭа аҿаԥхьа
аҭакԥхықәра ду шиду идыруеит. Уи сахьажәала ажәлар
ирылаиааӡоит
апатриотизм, аинтернационализм.
Ҳара иахьа зидеологиа хьанҭоу аамҭа ҳҭагылоуп. Иахьа,
лымкаала, аҳәаанхыҵ, идеологиала ҳара иҳаӷацәоу, аҳауа
рҟьашьуеит, мӡышәарас иҟоу зегьы рҳәоит, иаарылшо зегьы
ҟарҵауеит ҳара ҳауаа мҩахырҟьарц.
Аиҩызара ахьыҟоу иҟоуп аиааира – абас аҳәоит ажәлар
ражәаԥҟа. Ажәларқәа реиҩызара, риашьара арӷәӷәалара,
ринтернационалтә хдырра аҳараклара иаагылеижьҭеи
иазықәԥоит, аринахысгьы еиҳау даҽа хықәкык амам асовет
литература.
ҲАРА ҲААМҬА АПОЕТ
Гьаргь Гублиа 50 шықәса ихыҵит
Иалукааша аԥсуа шәҟәыҩҩы Гьаргь Гублиа ихыҵит 50
шықәса. Ари, адунеи зегь аҿы еицырдыруа аԥсуа иқәра
хыџьара иушар актәи ахәҭоуп. Ари ақәра ишынеибакәу
гәылагьы, шьамхылагьы, дырралагьы аҿара ашҭа иҭагылоуп.
Нас ус анакәха, абаҩхатәра шьахәӡа замоу, еиуеиԥшым
аҩымҭа заманақәа рыла ҳлитература гәакьа
зырбеиаз, бзиа иаабо ҳҩыза, ҳақәла Гьаргь Гублиа абыржәоуп
аҿара ахәы аҳаракыраҿыҵәҟьа данхалаз. Шьҭа
уи наҟ иаԥхьаҟа дрыҵаԥшуеит иҵегьы агәаҳәара ду
изҭо, иҵегь еиҳау арҿиаратә иааирақәа рахь иԥхьо ахәы
ҳаракқәа. Изеиӷьаҳшьап нас убарҭ ахәқәа рахь ипоезиа
хазгалаша амч ҿыц, агәабзиара зҩыда, арҿиаратә гәеицҳара,
аманшәалара, анасыԥ ду, аиааирақәа.
Гьаргь Гублиа алитератураҿы дцәырҵит Аџьынџьтәылатә
еибашьра Дуӡӡа анеилга раԥхьаӡатәи ашықәсқәа
раан. Усҟан аԥсуа милаҭтә литература акадрқәа реилазаара акырӡа иӷарԥшарын, иахьеиԥш, ецәаџьаа реиԥш
еиҵагыланы иҟамызт. Хыԥхьаӡарала даара имаҷын. Аибашьра
мцабз иалҵны иааз ҳашәҟәыҩҩцәа ракәзар,
аҩымҭа
ҿыцқәа раԥҵара иахыццакуа, рҩымҭа столқәа
инархатәеит,
аха рыхәрақәа рырӷьара еиҳа аамҭа рцәагон.
Усҟантәи аҭагылазаашьа аан баҩхатәрала деилыхха
ашәҟәыҩҩ-ҿа ицәырҵра, иаақәгылара лымкаала ҳлитературазы
инасыԥын. Иҳалшо азы ҳахиоуп ҳәа усҟан
иааиҵагылаз
ашәҟәыҩҩцәа ҿарацәа реидгыла даҵанакуеит
Гьаргь Гублиа.
Абар ҩажәижәаба шықәса инареиҳауп Гьаргь Гублиа
аԥсуа литература дазааԥсоижьҭеи. Абри аамҭа иалагӡаны
уи ҳара ҳмилаҭ сахьаркыратә литература иалеигалеит
ҳреспублика анҭыҵгьы еицырдыруа арҿиамҭақәа. Уи
дцәырҵит
поетк иаҳасабала. Дагьшәит, дагьыӷәӷәахеит
абри
ажанр аҿы. Аха дшааиуаз, аҳәатәы-аутәы рацәаны
ианиоу, апоезиа аҳәаақәа дырҭыҵны инапы рылаикуа
далагеит апрозеи, адраматургиеи, алитератураҭҵаареи.
Зегь акоуп уи гәыла-ԥсыла дызлапоету ала, апоезиа даԥырҵны
хара дцаӡом, уажәы-уажә иара ишьҭахьҟа дхынҳәуеит,
саҭамзааит угәы нсырхазар ҳәа иҳәоушәа. Поезиалоуп
уи раԥхьаӡа аурыс литература, ақырҭуа литература,
убас егьырҭ аешьаратә литературақәа рышҟа дызлакылсыз
апоет раԥхьаӡатәи ишьаҿақәа рҟны аԥыжәара
аман еиҳараӡак абзиабаратә лирика. (Ҵабыргуп уи иахьа
уажәраанӡагьы
иааиԥмырҟьаӡакәа иааигоит). Аҷкәынра,
аҿара
цаҳә-цаҳәуа зныԥшуа, агәаҵа иҭыҵыз абзиабараз
гәыкала ииҳәаз ажәа аԥсуа бзиабаратә лирика арԥшӡоит.
Ҳа ҳпоезиа маҷк иадамхаргьы иазҿлымҳау ибзианы ирдыруеит,
иашәангьы ирҳәоит апоет иажәеинраала «Бысзыԥшыз
»:
Са саԥсуоуп, са салмасуп,
Сара сақәтәоуп саб иҽыз.
Апҟаҩҳәа снеиуеит са сымҩасҩым,
Уаҟа агәашәаҿ бысзыԥшыз.
Сахь банааиуа, бгәырӷьа гәырӷьо,
Са исыздыруам сахьцара.
Сызмырҭынчуа схы-сгәы иҭыхо
Исцәуадаҩуп аҳәара...
Гь. Гублиа илирика уаналацәажәа, уавсны уцарц залшом
абри ажәеинраала:
Амза каҷҷа-каҷҷо амшын ихыршәлан,
Амшын ихыршәлан иҵыс-ҵысуа.
Ацәқәырԥқәа рҽеикәаԥсан иҭынчӡа ицәан,
Аҟәараш ԥшын аҭҳара еисуа.
Ус, амшын агәахьы шәхьыблак нхыҷҷалан,
Амза аҽаҵәахит иԥхашьа.
Быхәда ҭарҳа, бцәырмҵлан ԥшаҳәала,
Аӷба мҩахыҵп блашарбагоу џьшьа.
Апоет дшәыцыԥхьаӡа ипоезиа тематикала аҽарҭбаауеит,
амҵәыжәҩақәа еиҵнахуеит. Еиҳараӡак амҽхакы
аиуеит аграждантә лирика.
Уи ауаажәларра аҿаԥхьа иқәгылоу азҵаарақәа ҭакԥхықәрала
дрызнеиуа далагоит. Уи ирҿиаратә дунеи аҿы
еишьҭагыланы рҿаархоит ак аҵкыс ак еиӷьны, ҵакылагьы
формалагьы иӷәӷәаны апоет ибжьы цаҳә-цаҳә рхылҟьо
ажәеинраалақәа, апоемақәа.
Дарбан поетзаалакь иреиӷьӡоу ицәаҳәақәа иԥсадгьыл
иазикуеит. Апоет Аԥсны азы имоу абзиабара еицакра,
хәашьра шақәым аарԥшуп иажәеинраалақәа жәпак рҟны.
Убарҭ иреиуоуп «Аԥсны ажәа».
Араҟа уи Аԥсны абас ирацәажәеит:
Сышьха ԥагьақәа рхы ладмырҟәӡацт,
Нарҭаа рышьҭра ҩашьеит хәа рымҳәаӡацт.
Амра сыхьӡуп, жәлас, исымоуп Аԥсны,
Сыҟазарц сҭахуп еснагь сыхьӡ саԥсаны.
Гьаргь Гублиа ипоезиаҿы аҭыԥ бзиа ааныркылоит
Акоммунисттә партиеи Ленин дуӡӡеи ирызку аҩымҭақәа,
апатриотра иаша зныԥшуа ажәеинраалақәа.
Аԥсуа поет ирҿиамҭақәа рҟны ибзианы улаԥш иҵашәо
иҟоуп аиҩызара ҳаразкуа ажәеинраалақәа. Убарҭ рахь
рыӡбахә заанаҵгьы иҳәатәуп Қырҭтәылеи Қарҭи ирызку
арҿиамҭақәа: «Қарҭли агәы», «Кура ахықәан», «Бзиала
ауниверситет
» убас егьырҭгьы. Аԥхьаҩ игәы аҵанӡа инеиуа
иҟоуп Нхыҵ Кавказ инхо ҳашьцәа ҟабардаа ирызку
ажәеинраала.
Гьаргь Гублиа даара иџьушьаратәы аус иуит аҭынчреи
аибашьреи ртәы зҳәо аҩымҭақәа раԥҵараҿы. Ҵакылагьы
формалагьы шьахәла иҟаҵоуп ажәеинраалақәа: «Акапитан
исааҭ», «Ан» иара убас Аџьынџьтәыла еибашьра Дуӡӡа
афырхацәа: Владимир Ҳаразиа, Владимир Ԥачлиа,
Мелитон Қанҭариа, Ҷыка Габлиа, Џьаҭ Аргәын уҳәа ирыхьӡынҩылоу
арҿиамҭақәа.
Аепикатә рҿиамҭақәа раԥҵараҿгьы илшаз маҷӡам
Гьаргь Гублиа. Аԥхьаҩцәа ргәы иақәшәеит уи ипоемақәа:
«Адгәыр Бзыԥба», «Сымцахә ахьыҟоу». Ашьхауаҩ Гьаргь
Гублиа ипоезиа зырӷәӷәо мчы дуны иҟоуп уи идгьыл
гәакьа ӷәӷәала дахьаларсу, поет ҳасабла дааҵшәазар аахыс
дызлиааз аамҭа дахьазышәаҳәаҩу, ахҭыс ҿыцқәа ирласны
рықәҿыҭра ахьилшауа. Гьаргь Гублиа ҳара ҳаамҭа
дапоетуп. Ари инаҵшьны иуҳәар алшоит.
Заанаҵы ишазгәаҳҭахьоу еиԥш, апоет иаԥиҵеит ажәабжьқәа,
аповесткәа, иара убас адраматургиатә рҿиамҭакәа:
«Ҿыц ишәҭуеит», «Сыбзиабара уара иуцуп».
Абарҭгьы
апоет ирҿиаратә ҵла иамахәҭақәоуп, иалҩаауа
иҟаӡам.
Аԥсны жәлар рпоет Д. И. Гәлиа иԥсҭазаареи ирҿиамҭақәеи
ирызкны жәпакы акритика библиографиатә усумҭақәа
ҭыҵхьеит аԥсышәала, урыс бызшәала, қырҭшәала.
Убарҭ аусумҭақәа акыҳәа ирыцлеит аԥсуа жәлар рҵеи
дуӡӡа дызнысыз амҩа нҭкааны иаазырԥшуа Гьаргь Гублиа
имонографиа «Дырмит Гәлиа». Абри аусумҭа ахә ҳаракны
ишьаны, 1974 шыкәсазы апоет, аҵарауаҩ ирҭеит Д. И.
Гәлиа ихьӡ зху аҳамҭа.
Аԥсуа шәҟәыҩҩы Гьаргь Гублиа иџьабаа маҷӡам амаҵура
уси азеиԥш уси рганахьалагьы. Уи ҩажәи хәба
шықәса инарықәгәыӷуа аинститут аҿы алекциа даԥхьоит,
ддоцентуп, афилологиатә наукақәа дыркандидатуп. Аҵыхәтәантәи
аамҭазы Гь. Гублиа ажурнал «Алашара» аредактор
хадас аус иуеит, Аԥснытәи ашәҟәыҩҩцәа Реидгыла
абиуро дачленуп. Уи даагылеижьҭеи активла ихы
алаирхәуеит ашәҟәыҩҩцәа рорганизациа аусура.
Ашәҟәыҩҩы 50 шықәса ихыҵра иазкны идныҳәалеит
СССР ашәҟәыҩҩцәа Реидгыла асекретариати ақырҭуа
литература асовети.
Еицырдыруа аԥсуа шәҟәыҩҩы Гьаргь Гублиа исакьаҳәымҭаҵәҟьа
дҭагылоуп. Уи илитература гәакьеи змаҵ
иуа ижәлари аринахысгьы излаиргәырӷьаша иҩымҭақәа
аԥиҵаратәы еиԥш агәамчи, аԥышәеи, агәаҳәареи имоуп.
Нас ҩаԥхьа изеиӷьаҳшьап арҿиаратә насыԥи арҿиаратә
иааирақәеи!
АԤСУА ЖӘА ЗЫЗГӘДУРОУ
Мушьни Миқаиа диижьҭеи 50 шықәса ҵит
Сынтәатәи ашықәс аԥсуа литературазы иаалукааша
ашықәсқәа ируакуп. Сынтәа иазгәаҭахоит исахьарку аԥсуа
шәҟәы ҭыҵижьҭеи 70 шықәса аҵра, ҳмилаҭ литература
ахьӡ аԥша ахара изгаз ҳашәҟәыҩҩцәа дуқәа аӡәырҩы
рышықәсирақәа. Иара убас сынтәа, раԥхьаӡа акәны
раԥхьаӡатәи риубилеиқәа ирԥылоит абжьаратәи абиԥара
иаҵанакуа, 50 шықәса ирҭысуа, ҳлитература ахьӡ-аԥша
иаҵагылоу, аринахысгьы уи аразҟы ачаԥараҿы аҭакԥхықәра
зду иреиуоу, збаҩхатәра ашәымҭа иҭагылоу ҳашәҟәыҩҩцәа
ргәыԥ ӷәӷәак. Убарҭ дреиуоуп еицырдыруа
апоет Мушьни Миқаиа.
Мушьни Миқаиа диит Кәтол ақыҭан – аԥсуа шәҟәыҩҩцәа
аӡәырҩы иргәакьоу адгьыл аҿы. Иалукааша аԥсуа критик
Хәыхәыт Соломон-иԥа Бӷажәба иҩуеит истатиақәа
руак аҿы: «Аԥсуа литература ашьаҭаркҩы Дырмити уи
иарӷьажәҩа Самсон иларҵаз ажәлақәа баша имыӡит, акыр
рхылҿиааит, ишнеи-шнеиуаз ус дук иазҳәаны иҟалеит.
Урҭ рымҩа данысит Иуа Коӷониа. Нас, Аԥсны Асовет мчра
анышьақәгыла ашьҭахь, урҭ инарышьҭалеит егьырҭгьы –
Кәтол аҵеицәа аӡәырҩы. Урҭ реиқәыԥхьаӡарагьы акыр
уадхалоит, аха уи гәахәас изыҟаумҵарызеи. X. Бӷажәба
еиқәиԥхьаӡоит Кәтол ақыҭа иалҵыз ашәҟәыҩҩцәа, аҟазара
аусзуҩцәа, аҵарауаа. Убарҭ рыгәҭаны диргылоит
Мушьни Миқаиа.
Абар, шьҭа 25 шықәса инареиҳауп Мушьни Миқаиа дызнылаз
арҿиаратә мҩа хьанҭа данымшәаӡакәа илшареи,
ибаҩхатәреи илитература гәакьа иадиҵоижьҭеи, ари аамҭа
иагьырацәам, аха иагьмаҷым. Ари аамҭа иалагӡаны апоет
иааирыхыз аҽаҩра иахьа иубаратәы иҟоуп. М. Миқаиа
дреиуоуп зышьҭыбжь рацәак имыргакәа злитература
гәакьа
ламысла, ҭакԥхықәрала аус азызуа, иагьазааԥсо.
Уи мыцхәы даламлакәа, инапы ахара имҟьакәа, иҿахәы
аҳәара
илшоит. Апоет дахьиз Кәтол ақыҭан Ахуаа рҳаблаҿы
дгыланы атәыла зегьы ибоит. Уи игәҭыхоуп ауаҩытәыҩса
зегьы рыгәҭыха, рыҩнуҵҟатәи рыхәрақәа, уаҵәтәи
рымш, уаҵәтәи рԥеиԥш. Зеиԥш ажәала акәымкәа,
конкретла. Мушьни Миқаиа ирҿиаратә дунеи аҿы имоу
аҟазшьа бзиақәа ирылукааратәы иҟоуп – уи ижәлар рбызшәа
абеиара шьахәла ихы иахьаирхәо, аԥсшәа бзианы
иахьиҿоу, иажәа ахьсахьарку, иахьыцқьоу, иан илырҵаз
ибызшәа гәакьа дахьазгәдуу. Апоет ирҿиамҭақәа рҿы
убри азакәхап ажәлар рҿаԥыц ҳәамҭақәа, рлакәқәа, рлегендақәа
ибзиаӡаны аҭыԥ зрымоугьы. Ажәлар ражәа
ҟәышқәа,
ражәа ҵарқәа ҟазарала иажәеинраалақәа, ипоемақәа
ирааирбуеит, иахьақәнагоу ахархәашьа дақәшәоит.
М. Миқаиа аҟыбаҩ бзиа ааирԥшуеит аԥсабара асахьа
аҭыхраҿы. Уи аԥсабара ҩыза гәакьак еиԥш дацәажәоит,
дазыӡырҩуеит, уи аҿаԥхьа игәы аартуп, ибла хтуп. Абраҟа
апоет ибаҩхатәра шьахәӡаны ианыԥшит ажәеинраала
«Акаԥ-каԥқәа еиқәҿырҭуеит». Ари Иуа Коӷониа
еицырдыруа
иажәеинраала «Ашәарыцаҩ ашьха» иааваургылаша
рҿиамҭоуп: «Ахәда ҭырҳан иӡырҩит, ифҩышәеит,
аха аԥшалас
гәҩарамкәа иасуан ицқьаӡа. Нас, агәы каршәны
аӡыршәра иныршәан, аҭыԥҳа цқьа леиԥш иажәит аӡыхь
ласӡа... Асыԥсақәа ҭҟәацит ашьха ҩаскьараҿ. Ашьхақәа
ирыхьша
зегь аман ицеит. Аԥҭа црышқәагьы иааԥса икара
амшын
ихыԥсалоушәа ажәҩан ҵырҟьеит».
Зышәагаа дуум аепикатә рҿиамҭақәа алегендақәа,
абалладақәа
маҷымкәа иаԥиҵахьеит Мушьни Миқаиа.
Уи икалам иҵыҵхьеит апрозатә рҿиамҭақәагьы. Аха, уаҟа
имч цәгьаӡамкәа ишԥишәазгьы, иазгәоуҭаша аихьӡарақәа
шимоугьы, ашәҟәыҩҩы ирҿиаратә усураҿы апоезиа аԥыжәара
шамоу иаанхоит. М. Миқаиа жәа-шәҟәык инареиҳаны
апоезиатәи апрозатәи – арҿиамҭақәа дравторуп.
Дук хара имгакәа аԥхьаҩцәа ироураны иҟоуп апоет
иреиӷьӡаӡоу иажәеинраалақәеи ипоемақәеи хаз шәҟәны
иааизакны. М. Миқаиа ирҿиамҭақәа акыр еиҭагоуп урыс
бызшәала, иара убас ҳтәыла иқәынхо егьырҭ ажәларқәа
рбызшәақәа рахьгьы. Апоет ихаҭа иааиԥмырҟьаӡакәа
аԥсшәахь
еиҭеигоит аешьаратә литературақәа рҟынтәи
арҿиамҭақәа. Ашәҟәыҩҩы дызлагыло аамҭа, иахьатәи
ахҭысқәа уахгьы-ҽынгьы дрызхиоуп. Абраҟа иааирԥшуеит
уи иуаажәларратә усура акьыԥхь аҿы дықәгылоит, иҩуеит
ицаҳә-цаҳәо асахьаркыратә очеркқәа, апублицистикатә
статиақәа. Мушьни Миқаиа аԥсуа кьыԥхь акыр дазааԥсахьеит. Уи аус иуан редакторс ашәҟәҭыжьырҭа «Алашара»
аҟны. Акыр шықәсқәа раахыс ажурнал «Алашара» апоезиа
аҟәша дахагылоуп. Имаҷӡам иџьабаа апоетцәа ҿарацәа
ацхыраара рыҭараҿы. Алитературеи акьыԥхьи рҿы аџьабаа
иибахьоу азгәаҭаны М. Миқаиа ирҭеит Аԥснытәи АССР
Иреиҳаӡоу Асовет Апрезидиум Аҳаҭыртә грамота.
Апоет Мушьни Миқаиа имшира гәык-ԥсыкала идныҳәало,
изеиӷьаҳшьап нас инапы злаку аус аҿы аиааира,
ижәлар злаиргәырӷьаша аҩымҭа ҿыцқәа, аԥсуа иҩынҩықәра!
АШӘҞӘИ АБИБЛИОТЕКЕИ
Ауаатәҩса рыхшыҩ иахәыцхьоу ассирқәа зегьы раԥхьа
игылоуп ашәҟәы. Иаҳхысхьоу ашәышықәсақәа ирылагӡаны
ауаҩы иҟаиҵеит ԥхьаҟа дызгашаз ашьаҿаӷәӷәақәа,
уи
ашәышықәсақәа рымаӡақәа рацәаӡаны ирыҵихит, алакәқәа
лабҿабеитәит, шаҟагьы ааиртызеи! Урҭ аартрақәа зегьы ирыцкуп – ашәҟәы. Ашәҟәы ацәырҵра иаԥсахит шьаҭанкыла
ауаҩытәҩса идоуҳатә дунеи.
Ашәҟәы наунагӡа ҳара иаҳҩызоуп, уи зыԥсы ҭоу акы
акәны аҷҷаҳәа иҳацәажәоит, ихшыҩрҵагоуп, аҳәаахьчаҩ
иҩызоуп, есымша ҳахьчоит. Ашәҟәы ҽыԥныҳәак ҟамҵаӡо
уахгьы-ҽынгьы ҳамаҵ ауеит. Карл Маркс иҳәон: «Урҭ сара
исмаҵуҩцәоуп, сара ишысҭахугьы сымаҵ рулароуп...» Ааи,
ашәҟәқәа ииашаҵәҟьаны ҳхаҵкы камыршәуа, гәхьаак
ҳамыргаӡо аџьабаа ҳзырбоит, ҳамаҵ руеит. Ауаҩы анасыԥ
ду иауит ашәҟәы инапаҿы икны аԥхьара данналага аахыс. Ҽнак аурыс поет дуӡӡа Пушкин дгәырӷьаҵәа ҿааиҭит:
«Ҵарас иҟоу – ԥхьароуп».
Ашәҟәы аацәырҵижьҭеи аҵакы еиҳа-еиҳа иацло иаауеит. Аха ҳара ҳаамҭа аан уи ахә еиҳагьы ишьҭыҵит.
Ашәҟәи абиблиотекеи. Арҭ аҩбагьы ахаан азы иузеиҟәыҭхом.
Арҭ еицуп, еидарак еицаҵоуп, аџьабаа еицырбоит,
жәлары зегьы ирзеиԥшу аус ду ҟарҵоит. Ареволиуциа аиааира шагазҵәҟьа, Ленин дуӡӡа лымкаала абиблиотекақәа
русура дахаҵгылеит, имҩақәиҵеит. Акыр ҵуеит
абиблиотекақәа рзы Владимир Илиа-иԥа игәҭакқәа наӡеижьҭеи.
Иахьа ҳтәыла дуӡӡа библиотекала ихҟьоуп.
Иаахҵәаны
иуҳәозар, ҳара ҳтәыла шынеибакәу библиотека дуӡӡоуп, ишынеибакәу ԥхьарҭатә залуп. Адунеи аҿы
иҟам даҽа тәылак, ҳара ҳҟны еиԥш, ашәҟәы иадҳәаҵаланы
иахьаԥхьо. Москва инеихьоу имбарц залшом, Москваа
аметро иахьынҭалоҵәҟьа, аескаватор иақәгыланы ианылбаауагьы
ашәҟәы ишаԥхьо, урҭ авагон аҿы иахьтәо, иахьеилагылоугьы ашәҟәы аартны ишырку. Азныказ угәы
иаанагап авагон еиҭаҵуа ԥхьарҭатә залушәа. Машәыршәа
иҟалаз усхарым Москватәи аметрополитен астанциа
ԥшӡақәа руакы изахьӡу — «Ленин ихьӡ зху абиблиотека».
Сара исҳәоит, иҟам тәылак, континентк, ҳара ҳҟнеиԥш,
ашәҟәы бзиа иахьырбо. Аҳәаанхыҵтәи асасцәа агәра
ргом миллион тиражла ҳара ҳҿы ашәҟәқәа ҭыҵуеит ҳәа
анроуҳәалак. Ииашаҵәҟьаны, ҳара ҳҿы ашәҟәқәа лакәҵас
иушьартә ртираж дуны иҭыҵуеит.
Сара гәахәара дус иҟаҵаны иазгәасҭарц сҭахуп ҳара
ҳавтономтә республикаҿы зхыԥхьаӡара рацәаҩу абиблиотекақәа
рмаҵзуҩцәа аус ду шыҟарҵо, урҭ аџьажәлар
аиҩызареи,
аешьареи, аинтернационализми ридеиақәа
рылааӡараҿы
ароль ӷәӷәа шааныркыло, КПСС XXVI аизара ду ақәҵарақәа аԥсҭазаараҿы рынагӡаразы ҳара ҳбиблиотекақәа
ирылдыршо шырацәоу.
Ҳарҭ, ашәҟәыҩҩцәа, абиблиотека аусзуҩцәа даара
ҭабуп ҳәа раҳҳәоит ҳашәҟәқәа апропаганда ахьырзыруа.
Ҳара ҳзы игәадуроуп Аҟәа амшын еиқәа ахықәаҿы абаҳча
иҵагылоу ареспубликатә библиотека Аԥсны жәлар рышәҟәыҩҩы
Иван Гьаргь-иԥа Папасқьыр ихьӡ ахьаху.
Ҳарҭ ҳзы
игәадуроуп ҳбиблиотекақәа ҳақалақь иаланхо,
иара убас
ԥсшьара иаауа рымаҵ ахьыруа, рдоуҳатә
биографиақәа
ахьдырбеиауа. Нас аринахысгьы ишәҭлааит,
икакаҷлааит,
иҭбаахалааит ҳара ҳкультуратә хәышҭаарақәа!
Асовет литература Асовет мчра иарҿиаз доуҳатә малуп. Акоммунисттә партиа агәцаракра иҟанаҵо абзоурала
асовет литература милаҭрацәала еилоу литературахеит,
адунеи зегь аҿы авторитет шьҭыҵит. Асовет литературақәа
реизҳараҿы, рҭаацәараҿы иазҳазыӷьеит аԥсуа
литературагьы.
Иахьа аԥсуа шәҟәыҩҩцәа аӡәырҩы рырҿиамҭақәа
асовет шәҟәы адаҟьақәа дырԥшӡоит. Аԥсуа
литература ауасхыр шьҭазҵаз Дырмит Гәлиа ирҿиамҭақәа
аԥхьа инаргыланы, ҳашәҟәқәа рҿы аԥхьагылара имоуп
асовет уаҩы, уи ихәыцрақәа, уи игәҭакқәа инарҵауланы
ирныԥшуеит.
Ашәҟәы ҳаналацәажәо, аӡбахә шаацәыраагалак, ҳара
ҩаԥхьа иаҳгәаламшәарц залшом раԥхьаӡатәи аԥсуа
шәҟәы – 1912 шықәсазы иҭыҵыз. Закә насыԥ дууз раԥхьаӡатәи
аԥсуа шәҟәы ацәырҵра! Ари анасыԥ жәлары зегьы
ирзеиԥшын.
Раԥхьаӡатәи аԥсуа шәҟәы еигәырӷьаҵәа
иаԥылеит аинтеллигенциа реиԥш, усҟан иҵарадаз анхацәагьы.
Амышьҭа бзиан раԥхьаӡатәи аԥсуа шәҟәы. Уи
иашьҭагыланы
рҿаархеит апоезиатә, апрозатә шәҟәқәа.
Иахьа
аԥсуа шәҟәы бызшәахкырацәала иҭыҵуеит, адунеи
зегьы аҿы еицырдыруеит.
Ашәҟәи абиблиотекеи ҳара иҳаԥсҭазаароуп, ҳара иаҳдоуҳатә
мчуп. Нас нагӡара ақәыз ашәҟәы — ҳара ҳҩыза
гәакьа!
АПОЕТ-АИБАШЬҨЫ
Леуарса Кәыҵниа ҳаԥсуа поезиа ашҭа данааҭашылаз,
Дырмит Гәлиа зуасхыр шьҭеиҵаз ҳмилаҭ литература ашьапы
ишықәгылара иқәгылахьан. Уи ажәҩан аҿы, еҵәаџьаа
реиԥш еиваӷӷа, ашәҟәыҩҩцәа хатәрақәа цәырҵхьан. Самсон
Ҷанба дарӷьажәҩаны Дырмит Гәлиа дивагылахьан.
Иуа Коӷониа амацәыс еиԥш даацәырҟьан, ииаҵәахә жжаӡа
иаркны
ԥсра зқәым идунеи ахь дцахьан.
Леуарса Кәыҵниа 20-тәи 30-тәи ашықәсқәа раан иааиҵагылаз
ҳлитература аҵеицәа аӡәырҩы рразҟы иразҟхеит.
Уи иаџьал кьаҿхеит, рацәак аамҭа имоуит илитературатә
мыхусҭаҿы
иара ишиҭахыз иҽыҩеиҵыхны дхандеиртә
еиԥш.
Иахьа иазгәаҳҭоит Леуарса Кәыҵниа диижьҭеи 70 шықәса
аҵра. Абар, 70 шықәса инархыҳәҳәеит апоет диижьҭеи.
Аха иара ихыҵҵәҟьаз 29 шықәса роуп, Лермонтов
иқәра
кьаҿ ҩ-шықәса зацәык днахыҳәҳәеит.
1941 шықәса мраҭашәарахьтәи ҳҳәааҿы аиқәаҵәа
рҿысны,
рлакыҵақәа ҵыршәааны игәеигәеиуан аԥсҭҳәақәа.
Асовет ҳәынҭқарра аҳәаа ԥшьа инавакны игәыр-чыруан
афашизм амагәшьхәақәа. Уажәымзар-уажәы иԥҵәон
аҭынчра агәаҵӷа. Убас егьа иҟазаргьы, даҽа ԥыҭк ишԥаамнаскьари
ҳәа игәыӷуан ҳажәлар.
Аха, урҭ ашара аҵагылаха рамраӡакәа ҳҳәаа ихыҩрны
аҿаанахеит Германиатәи афашизм. Аӷа хәымга иҿагылт
еиҵахара зқәым Ар Ҟаԥшь. Атәыла инықәҩит игәырхаҵагаз
ашәа  Арҭ ажәақәа аҳәааҿы раԥхьаӡа изаҳаз,
раԥхьаӡа згәы амца ацранаҵаз абџьар иаҵагылаз асолдаҭцәа
дреиуоуп Леуарса Кәыҵниа. Уи дреиуоуп раԥхьа
афашизм аԥсырҭа иарбаны аҵықьҳәа ихысыз ашьауцәа.
Ҳа ҳ-Леуарса дреиуоуп Асовет ԥсадгьыл ԥшӡа раԥхьаӡа
хаҭала зхы ақәызҵаз, ԥсра зқәым ахьӡ нзыжьыз аҵеицәа.
Еицырдыруа аурыс поет, аибашьҩы Михаил Луконин иажәақәа
рыла иуҳәозар: урҭ аҵеицәа наӡаӡа ҳгәы рыладууп,
наӡаӡа иаҳџьабоит дара. Дыҟам даҽа ԥсуа поетк Леуарса
Кәыҵниа еиԥш зыԥсадгьыл Аԥсны инацәыхараны азқәа
ҭыԥ змоу. Уи наӡаӡа анышә дамадоуп Белосток ааигәара
Польшеи Белоруссиеи рҳәааҿы, хаҵала иҭахаз иҩызцәа
гәакьақәа рывараҿы.
Леуарса Бида-иԥа Кәыҵниа диит Очамчыра араион Аҭара
ақыҭан, ахәы ҳаракқәа руак аҿы. Уи иаб иашҭа дҭагыланы
лбааҟа дынҭаԥшуан Кәыдры нырцә-аарцә ишьҭоу Дырмит
Гәлиеи Самсон Ҷанбеи рымӡырхақәа. Уи ибарҭан Аҭара
ақыҭа иачхнысны, «агәгәаҳәа еибах-еибафо, ашьха
асыԥса
иаҿыҩрны, еихьымӡа-еиԥымӡо... ахаҳәқәа еиҿажьуа
»
амшын ахь инеиуаз Кәыдры ацәқәырԥақәа. Уи ҩада
ибарҭан
ажәҩан иаҵаҽырбо Аҭара иачхынгыло ашьха
шлақәа...
Заԥхьаҟа ипоет дуны иаақәгылаз Леуарса Кәыҵниа
алагарҭатә
школ даналга, дҭалоит Аҟәатәи абжьаратә
школ. Ари ашкол аԥсуа шәҟәыҩҩцәа рзы лицеик иаҩызан.
Абра иӷәӷәахеит, иӷьацеит ҳа ҳашәҟәыҩҩцәа аӡәырҩы
рбаҩхатәрақәа. Абжьаратәи ашкол даналга, Л Кәыҵниа
ҩы-шықәса ааҵуаны дцоит Москваҟа, дҭалоит М. Горки
ихьӡ зху Москватәи алитературатә институт. Шаҟа мышьҭа
бзиала дҭалазеи Леуарса Кәыҵниа аинститут ашҭа. Уи
ишьҭахь шаҟаҩы аԥсуа шәҟәыҩҩцәа алгада иара. Москва
аҵара рыциҵон, иҩызцәа дуқәаны иман аҵыхәтәан еицырдыруа
иаақәгылаз аурыс шәҟәыҩҩцәа: К. Симонов, Е.
Долматовски, М. Алигиер.
Рацәак ибеиам Леуарса Кәыҵниа имаҵуратә биографиа.
Уи зназы аус иуан агазеҭ «Аԥсны Ҟаԥшь» аредакциаҿы.
Аҵыхәтәаны Аԥснытәи ашәҟәыҩҩцәа Реидгыла
аҭакзыԥхықәу маӡаныҟәгаҩыс даман, 1939 шықәсазы аррахь
иԥхьоит. Арратә маҵура шихигоз аибашьра ихьӡоит.
Леуарса Кәыҵниа иаамҭа дапоетын. Бзиа ибон дызлиааз
аамҭа ҿыц. Убри дагьазышәаҳәон икалам аибашьра иааимҟәыҵнахаанӡа. Аԥсуа поетцәа рахь зегь раԥхьаӡа
Леуарса Кәыҵниа иауп ҳлитератураҿы инарҭбааны
ишьақәзырӷәӷәаз
асовет тематика. Владимир Маиаковски
еиԥш уи азин иман иҳәарц: «Сара споет бжьыҵарра зегьы
шеибакәу уара иусҭоит ажәыларахь икылсыз акласс».
1932 шықәсазы уи иҭижьыз ашәҟәы «Атәыла ҿиоит» аԥсҭазаара
ҿыц иабжьуп. Ара иуаҳауеит Тҟәарчал абжьы,
ара иуаҳауеит аԥсуа қыҭаҿы раԥхьаӡа инеиз атрактор
абжьы, ара иуаҳауеит аԥсҭазаара ҿыц знапқәа ԥнартлаз,
зыбӷа еиҵнахыз Аҭара ахәқәа рҿы аӷдарақәа рыцқьаны
ачаи лазҵаз ауаа рыбжьы. Апоет иаразнак аҿыц ибжьы
ақәиргон, аҿыц азы даҽаӡәы иҳәаанӡа ҳәа дымԥшыкәа
иара иҿахәы иҳәон. Уи џьоукы-џьоукы реиԥш алакәқәеи
ацуфарақәеи рыгҿаҩра дыкҿагьежьуа дыгҿамызт. Уи аԥсҭазаара
ҿыц аилашыҩкра дшалагылаз аԥхьаҩцәа драԥызо
ԥхьаҟа дцон. Уи азоуп ипоезиатә саркьагьы аамҭа ахаҿы
занубаалауа.
Леуарса Кәыҵниа изаҳҳәарц ахәҭоуп раԥхьаӡатәи аԥсуа
комҿар поет ҳәа. Дарбан аԥсуоу ҿырҳәала иззымдыруа,
згәашьамх амырҵыруа, аҽыҩ иаԥызго апоет иажәеинраала:
Ԥхьа днеиуеит ҽырԥала,
Иԥыруеит ихҭырԥа,
Игәырӷьоит, ихәмаруеит
Амшын ацәқәырԥа!
Аԥсуа поет идунеи ҭҵаан, ибеан. Уи Владимир Маиаковски
иеиԥш, илаԥш ҵарын, игәы еилыҷҷан, деилыххан,
аҿыц иаразнак игәникылон, Иаҳҳәап, иахьагьы, апартиеи
ажәлари ус ҿыцк аԥшьыргар, ргылара дук ашьапы ркыр,
ауаа мобилизациа рзутәызар, иаразнак иааҳавагылоит
апоет ицәаҳәақәа: Абыржәоуп ахаҵа уаҩы дангәеиҭо,
Абыржәоуп
ахаҵара анаҭаху. Абыржә иаашьо зҽыԥхьакны
иныҟәо,
убри иами аԥсы ҳәа иԥхьаӡатәу!
Леуарса Кәыҵниа ирбеиеит аԥсуа политикатә поезиа.
Уи иажәеинраалақәа: «Ленин», «Москва», «Акомҿар»,
«Қырттәыла
» уҳәа здырра еибаго бџьарны ирымоуп ҳара
ҳидеиа
апропаганда азызуа ауаа. Аԥсны ԥшӡа дазышәаҳәоит.
Аԥсны уи дахәаԥшуан аамҭа ҿыц иадкылан, аамҭа
ҿыц ацәа аханы. Уи ааигәа дыҟа, ахара дыҟа Аԥсны игәы
иҭан, дазхәыцуан, дазхьуан. Иҟалап аҵыхәтәанӡа аррахьтә
иааишьҭыз цәаҳәақәазар абарҭ:
Ушәҭқәа рбаҳча сыҵамзааит снеи-ааиуа,
Уаҟа стәамзааит Аԥсны,
Сгәы ишҭоу иҭоуп уԥшӡара,
Сықәуп уахь гәазҳараны,
Ԥхыӡла салоуп Аҟәа хаара,
Иалшарым усхашҭырц о, Аԥсны.
Аԥсуа литература епикатә рҿиамҭала изырбеиаз дыруаӡәкуп
Леуарса Кәыҵниа. 50 шықәса инарықәгәыӷуа
иҵит уи иаԥиҵеижьҭеи апоемақәа: «Шьаризан», «Даур».
Уижьҭеи аԥсуа поезиа акыр ԥхьаҟа ицеит, арҿиамҭа шьахәқәа
аланагалт. Аха, убас шакәугьы, иазгәаҭатәуп иахьа
уажәраанӡа ишмаҷу «Шьаризани» «Даури» реиԥш
ажәлар
ирылаҵәаны иаанхаз алитературатә баҟақәа.
Ҩажәа шықәса дырҭагылан уи «Шьаризан» ҩны аҭыжьырҭаҿы
ианнеигаз. Аԥсуа поет қәыԥш изы ари иааира дуун,
Шьаризан лакәны, ҳара ҳҿаԥхьа дгылоуп аԥсуа ԥҳәызба
ҿа, лыхцәы дашьаҳауа, дыԥхашьа-ԥхаҵо, илкуа цқьаны,
лажәа хааны, лнаалашьа еиҭаҳәатәны, аамҭа ҿыц ацәа
лҟәынны.
Шьаризан ҳара ҳзы дажәӡом, уи, егьа лхыҵыргьы, ааӡара
дахаҭарнакны даанхоит. Ари зыбзоуроу Леуарса Кәыҵниа
ибаҩхатәра ауп.
Апоема «Шьаризан» анҭыҵ ашьҭахь хы-шықәса ааҵуаны
апоет аԥхьаҩцәа иргәырӷьеит даҽа поема дукала,
1936 шықәсазы иҭыҵит «Даур». Шьаризан аиашьа даалывагылеит. Ари апоема Леуарса Кәыҵниа сахьаҭыхҩык
иаҳасабала
акырӡа дышшәыз аныԥшит. Аҩымҭа афырхаҵа
хада Даур Лагьынба аамҭа ҿыц адгьыл аҿы иԥашә
ӷәӷәахаанӡа,
аԥсҭазаара акыр дкыднаҟьеит. Шьаризан
леиԥш Даургьы деибагоуп, узҿыԥшыша фырхаҵоуп. Абра
иазгәаҭатәу – Л. Кәыҵниа ипоемақәа рыбзоурала аԥсуаа
ирылаҵәеит, рхәыҷы-рду ирыхьӡырҵоит иахьа – Шьаризан,
Даур.
Леуарса Кәыҵниа зымҽхак ҭбааз поетын. Уи аиҭагара
аусгьы инапы алакын. Аха аҵыхәтәантәи иҩымҭақәа акыр
реиԥш, еиҭагамҭақәагьы жәпакы бжьаӡны иҟоуп, ҳара
ҳҿынӡа изымааӡеит.
Аԥсуа поет дышқәыԥшӡазгьы, аҩызцәа рацәаҩӡаны
ирҳахьан. Уи дрымадан: ақырҭуа, аурыс, аукраин, абелорус
уҳәа аӡәырҩы ашәҟәыҩҩцәа дуқәа. Дара ирыхьӡынҩыланы
арҿиамҭа шьахәӡақәагьы аԥиҵахьан.
Леуарса Кәыҵниа иара ихаангьы иреиӷьӡаз ирҿиамҭақәа
урыс бызшәала, қырҭ бызшәала реиҭагара иалагахьан,
1937 шықәсазы А. Пушкин дуӡӡа дыԥсижьҭеи 100
шықәса аҵра аназгәарҭоз, ажурнал «Огониок» ацәа ианылеит
уи иажәеинраала, ԥсра зқәым апоет изкыз. Л. Кәыҵниа
иажәеинраалақәа урыс бызшәала, қырҭшәала еиҭаганы
иҭрыжьуеит лассы-лассы. 1965 шықәсазы Москва
«Советский писатель» иҭнажьит «Аџьынџьтәылатәи еибашьра
Дуӡӡаҿы иҭахаз асовет поетцәа» ҳәа, хыс иаманы
ашәҟәы.
Абраҟа Е. Багрицки, М. Геловани, А. Шогонцуков,
X. Ҟалоев уҳәа ражәеинраалақәа инарываргыланы
икьыԥхьуп аԥсуа поет ирҿиамҭақәагьы,
Дҵеи дун Леуарса Кәыҵниа. Уи иԥсҭазаареи ирҿиамҭақәеи
аԥсуа жәлар рзы ихьӡырҳәагоуп. Апоет иҩымҭақәа
рҵоит ашколқәа рҟны, иара убас иахысуеит Аԥсуа
университет аҿгьы. Анаука аусзуҩцәа ҵара дула иҭырҵаауеит.
Еицырдыруа аԥсуа критикцәа: Хәыхәт Бӷажәба,
Шалуа Инал-иԥа даара аџьа ду рыдырбалахьеит апоет
ирҿиамҭақәа. Лымкаала инаҵшьны иазгәаҭатәуп абаҩхатәра
змоу акритик, алитератураҭҵааҩ Руслан Қапба
Леуарса Кәыҵниа иԥсҭазаареи иҩымҭақәеи ирызкны иҭижьыз
ашәҟәы бзиа.
Иаалукааша аԥсуа поет Леуарса Кәыҵниа ихьӡ иқыҭа
гәакьаҿы абжьаратәи ашкол иахҵоуп. Арҭ амшқәа раан
Аԥсны ашколқәа, акультуратә ханқәа, абиблиотекақәа рҟны
имҩаԥысуеит апоет игәалашәара иазкны аиԥыларақәа,
ахәылԥазқәа.
Леуарса Кәыҵниа дҭахеит акомҿар уаҩ иқәра дышҭагылаз,
зынӡа дшыхәыҷӡаз, аха аԥсуа литература ашҭа
иҭагылоу уи иҵла ахааназы иҵҩаарацы залшом, уи амҵа
бзанҵык аԥхьаҩцәа агхараны иҟам, уи аринахысгьы
иарԥшӡалашт ҳлитература абаҳча.
Ԥсра иқәым апоет еибашьҩы, апоет апатриот Леуарса
Кәыҵниа.
АГАЗЕҬ – АҬОУРЫХ ДУ ЗМОУ
Аԥсны аӡиасқәа иреиҳау Кәыдры ахықәаҿы диит аԥсуа
литература ашьаҭаркҩы Дырмит Иосиф-иԥа Гәлиа. Уарча дукгьы инацәыхарамкәа, армарахь, Кәыдры нырцә,
егьи аԥаҩ ду аҿы, Аҭара ақыҭан, (иахьа Очамчыра араион иахьаҵанакуа),
1886 шықәса ииун 18 азы еицырдыруаз аԥсуа нхаҩы замана, аҳаҭыр ду зқәыз, ахьӡ-аԥша ду
змаз Кәагә Кәаташь-иԥа иҭаацәараҿы диит Самсон Ҷанба.
Ҳәарас иаҭахузеи,
100 шықәса уажәаԥхьа Кәагә иҷкәын
наҟ-наҟ ижәлар рзы дшыхьӡырҳәагахоз, дҵеимш
дуны дышгылоз дыршьа имамызт. Аха зегь акоуп, аԥсуа
иҩнаҭаҿы ишаԥу еиԥш, аҵеи иира аҵықьҳәа ихысны
гәырӷьара
дула иаԥылеит.
Урҭ ашықәсқәа рзы Аҭара, аԥсуа қыҭақәа зегь рҿы
еиԥш, аӷарра, амамзаара, аҵарадара ахаԥаны иҟан. Кәагә
иҩнаҭаҿы аҵеи дании, раԥхьаӡа иргыланы уи дзызхәыцыз
иааҟаиҵалакгьы иҷкәын аҵара иирҵарц акәын. Игәы
иҭеикыз аус анагӡаразы, аҷкәын 7 шықәса шааихҵыз еиԥш,
Драндатәи ауахәамаҿы аҵара далаиргеит. Уи ашьҭахь
С. Ҷанба Аҟәа ашьхаруаа рышкол дҭарҵоит, уи даналга,
Қәҭешьтәи ақыҭанхамҩатә школ дҭалоит. Абаҩхатәра ҷыда
змаз аҷкәын иҵара иҵегьы иазирҳарц иҽишәоит, аха
игәҭакы изынамыгӡакәа аҩныҟа дхынҳәуеит, Кәтол ақыҭан
рҵаҩыс аусура далагоит. Аха дук мырҵыкәа ахәынҭқарра
арҵаҩра азин имнахит, уи ҷыдала дахьазыҟаҵамыз, иақәнагаз
адиплом ахьимамыз азы. Ари аиԥш аԥынгыла аныҟала,
С. Ҷанба даалаган Хонтәи арҵаҩцәа рсеминариа
дҭалоит,
дагьалгоит 1914 шықәсазы. Абасала, уи иҵара
хиркәшоит,
Аԥсныҟа даауеит ҵарадыррала деиқәных, аԥсҭазаара
иамоу ахьанҭарақәа, аҟыба-ӡыбарақәа зегьы
еилыкка зхаҿы иааиз уаҩны. Уи ҩнапыкла ижәлар гәакьа
рҵара аус дахагылоит. Ҩаԥхьа аус иуеит рҵаҩыс Кәтол, уи
ашьҭахь – Аӡҩыбжьа. Ҩы-шықәса ааҵуаны Самсон Ҷанба
Аҟәаҟа диасуеит, Аҟәатәи арҵаҩцәа рсеминариаҿы
ахатәы
бызшәеи агеографиеи дирҵоит. Убарҭ ашықәсқәа раан иагьалагоит уи иреволиуциатәи илитературатәи
усура. Самсон Ҷанба дышқәыԥшӡаз ауаажәларратәи
аполитикатәи
ԥсҭазаара ихы алеигалеит. Абри
дырҵабыргуеит уи рацәак
имырҳауҳаукәа иавтобиографиаҿы
ииҳәо ажәақәа: «1905
шықәсазы, санҵаҩыз, Қәҭешь аҳәынҭқар иахҳәаразы адемонстрациа иҟаз схы аласырхәит. Анаҩсан: 1915 шықәсазы
Аԥсны асоциал демократцәа рпартиа аҽеиҟәнашаанӡа
уи апартиа салан, аус рыцызуан С. Кәхалеишвилии убас
егьырҭ, абольшевикцәеи
».
1918–1920 шыкәсқәа раан Қырҭтәылеи Аԥсни ирхаԥаны
иҟан аменшевикцәа реиҳабыра рԥарда еиқәаҵәа.
Самсон Ҷанба аполитикатә ԥсҭазаара активла далахәуп.
Уи анхаҩыжәлар иреилиркаауан Октиабртәи ареволиуциеи
Асовет мчреи аџьамыӷәа иаҵагылоу ауаа рзы
закәытә
ҭоурых ҵаку ирымоу. Уи Аԥснытәи жәлар рсовет
дызлачленыз
ала Аланиа, Цагәыриа, Маан днарыдгыланы
ԥшьҩык ргәыԥ ҟарҵеит – «ихьыԥшым асоциалистцәа» –
хәа хьӡыс измаз. Иара С. Ҷанба, ашьҭахь излаигәалаиршәоз
ала урҭ абольшевикцәа рус иадгылон, аԥсҭазаараҿгьы
имҩаԥыргон. 1919 шықәса декабр мзазы урҭ ргәыԥ,
С. Ҷанба
дызхадаз, азҵаара ӷәӷәала иқәдыргылеит Ефрем
Ешба ихы иақәиҭтәразы. Усҟан Е. Ешба, ареволиуциатә ус
ахьымҩаԥигоз дахырҟьаны, Қәҭешьтәи абахҭа дҭакын.
1919 шықәса, февраль мза 27 рзы. Иҭыҵит аԥсуа газеҭ
«Аԥсны» актәи аномер. Уи аредакциа азиуит Дырмит Иосифиԥа Гәлиа. Усҟан дыӷәӷәаӡа дааивагылт иҩыза иарӷьажәҩа
Самсон Ҷанба. С. Ҷанба «Аԥсны» адаҟьақәа рҿы
аменшевикцәа асабрада рҿижәоит. Реиҵаҟәаҟәарақәа
ааирԥшуеит. Амца зхылдды ицоз уи истатиақәа рҿы аџьажәлар
иреилиркаауан абольшевикцәа ззықәԥоз аус. Уи
иҩуан: «Абольшевикцәа, раӷацәа цҟьа-шәҟьа иқәҵаны,
ԥхьаҟа ацара иаҿуп».
1921 шықәса, март 4, Аԥсны Советтә республиканы
иаақәгылт.
Ақыҭақәеи ақалақьқәеи ирхашәыршәыруа Октиабр
Дуӡӡа абираҟ нархагылт. Аԥснытәи абольшевикцәа
рҿаԥхьа ауснагӡатә ду ҟалеит: ажәытәра аҵыхәтәа
иаарласны иԥҵәатәын, ишьақәыргылатәын аекономика,
ажәлар рҵарадырра, рсоциалтә культура уҳәа азҵаарақәа
зегьы ӡбатәын. Раԥхьаӡа иргыланы аҵарадара аҵыхәа
наҟ иԥҵәатәын. Абарҭқәа зегьы рҭыԥ иқәызҵашаз, имҩақәызҵашаз,
аԥсуа милаҭ культуреи аҵареи хадара рзызушаз анапхгаҩы ӷәӷәа даҭахын. Ишдыру еиԥш, Октиабр
Дуӡӡа аиааира анага ашьҭахь В. И. Ленин Луначарски
идиҵеит РСФСР аҵара аус напхгара азиурц. Луначарски
еиԥш иҟаз аӡәы иакәын Аԥсны Самсон Ҷанба.
Асовет мчра Аԥсны ишаашьақәгылаз еиԥш жәлартә ҵара
аус инапы ианырҵеит. Аҵара аус азы жәлар ркомиссар
Самсон Ҷанба ибжьы ҩҭыганы ҿааиҭит «Иааит аамҭа ҿыц.
Уаҵәтәи амш каххаа иааԥшит, зегьы рзы аԥсҭазаара ласхеит,
ахы иақәиҭхеит... Ԥхьаҟа уԥшыр иубоит алашара,
ахақәиҭра, агәырӷьара, арҿиара».
Самсон Ҷанба жәлар рҵара аус азы иҟаиҵаз, илиршаз ҿык-бзык ала иуадаҩуп аҳәара. Уи зҵаарас, усс иҟаз
зегьы инапы рылакын: арҵаҩцәа ркадрқәа разыҟаҵара,
ашколқәа рзы арҵага усқәа реиқәыршәара, иреиҳау
аҵариурҭақәа
рахь акадрқәа рдәықәҵара, акультура-лашаратә
усҳәарҭақәа реиҵыхра, аԥсуа ҟазара ашьҭыхра,
ашәҟәҭыжьра аиҿкаара убас ирацәаӡны. Ишдыру еиԥш,
усҟан абарҭ аусқәа зегьы жәлар рҵара акомиссар инапаҿы
иҟан.
1923–1930 шықәсқәа рзы С. Ҷанба Аԥсны Ацентр анагӡаратә
комитет дахантәаҩуп, убри аамҭазы аҵара аусгьы
напхгара азиуеит. Аҳәынҭқарратә маҵура ду аҿы Самсон
Ҷанба акыр шықәсқәа аус иуит. Ареспублика анапхгаҩцәа
днарывагыланы, уи, большевик ҳасбла, Аԥсны ленинтәмилаҭтә политика мҩаԥигон, ирӷәӷәон. С. Ҷанба илиршаз даара ирацәоуп аҭыԥан ақыҭа нхамҩеи ааглыхреи
реиҵыхра,
реизырҳаразы. Уи гәык-ԥсыкала, Гублра дула
бзиа ибон Аԥсны, ашьхақәа, архақәа, аӡиасқәа, амшын
–
аԥсабара абеиарақәа зегьы, бзиа ибон ижәлар гәакьа. Уи
Аԥсны аԥсабара аиқәырхаразы дықәԥон, иааилшоз зегьы
ҟаиҵон. С. Ҷанба иҳәон аԥсабара иахӡыӡааны ихьчатәуп,
уи ҭоурых баҟак еиԥшыншьалатәуп ҳәа, уи ҳара ҳзы милаҭ
беиароуп, ҳазхыҽхәаша акоуп ҳәа. Ауаажәларратә
усзуҩы ду ибзоурала Аԥснытәи Ацентр нагӡаратә комитет
аҟны ажәытә баҟақәеи аԥсабареи рыхьчаразы акомиссиа
еиҿкаахеит.
Самсон Ҷанба хшыҩзышьҭра ду аиҭон аџьажәлар интернационал
ҵасла рааӡаразы. Ажәларқәа реиҩызара
шбаагәароу, хыбгара зқәым мчны ишыҟоу лассы-лассы
иҳәалон. Аԥсны Асоветқәа аҩбатәи реизара ду аҿы абас
иҳәеит: «Ҳара иҳамоуп политикалеи економикалеи иӷәӷәоу
асоциалисттә республикақәа Реидгыла. Ари амч ӷәӷәа
ҳаӷацәа рхы днамырдырырц залшом. Ҳара уаас ҳзымԥхьаӡоз,
ҳатәазымбоз, мап ҳцәызкуаз, иахьа, Луначарски
исахьаркны ишиҳәаз иуҳәозар, «ауахьад» реиԥш еишьҭагыланы
ҳашҟа рҿаархеит».
Иуадаҩуп Самон Ҷанба жәлар рус азы илиршаз зегь
ртәы аҳәара. Культуратә хәышҭаара ҿыцк ахьеиҿкаатәыз,
раԥхьаӡа иргыланы Самсон Ҷанба иакәын уахь ирышьҭуаз
– аԥышәа ду ахьимаз, дахьеиҿкааҩ дууз азы.
Самсон Ҷанба акыр шықәсқәа «Аԥсны Ҟаԥшь» редакторра
азиуан, амилаҭ журналистцәа еиҵаиааӡон. Аԥсуа
литературатә сахьаркыратә журналгьы раԥхьаӡа напхгаҩыс
иамаз иара иакәын.
Самсон Ҷанба Акоммунисттә партиеи Асовет жәлари
иҳаракны
игәра ргон. Уи зныкымкәа Қырҭтәылатәи Акомпартиа
Аԥснытәи аобласттә комитети Аԥснытәи Ацентр
анагӡаратә комитети, Қырҭтәылатәи Ацентр анагӡаратә
комитети, Аахыҵ Кавказтәи Ацентр анагӡаратә комитети дрычленхахьан, уи членс далырххьан СССР амилаҭқәа
рсовет
ашҟагьы.
Заа иҿахҵәеит Самсон Ҷанба иԥсҭазаара. Аха уи иҩымҭақәеи,
иҿырԥшыгоу иԥсҭазаареи рыла наунагӡа ижәлар
ргәаҿы, ргәалашәараҿы, рус аҿы даанхоит. Ԥсра иқәым –
ԥсра зқәым аус ҟазҵаз.
Дырмит Гәлиа аҩра даналагаз дзаҵәын. Убри аҟнытә
аҩыза диҭахын. Абар, 1914 шықәсазы аԥсуа литература
ажәҩан аҿы ицәырҵит даҽа еҵәак – ари Самсон Ҷанба
иеҵәа акәын. Дырмит Гәлиа игәырӷьара ҵыхәаԥҵәара
амамызт. Иԥшәма Елена Андреи-иԥҳа илҳәеит:
«Угәырӷьа, угәырӷьа, Дырмит, уара шьҭа уус аиааира
агашт. Шәарҭ шьҭа ҩыџьа шәыҟоуп».
Абасала ҩ-насыԥк реиқәшәара ҟалеит. Дырмит Гәлиеи
Самсон Ҷанбеи рыжәҩахыр ааибыҭаны ԥхьаҟа идәықәлеит
аԥсуа литература ажәла карҳәҳәуа.
Самсон Ҷанба ихьӡ шәҟәыҩҩык иаҳасабала ицәырҵит
агазеҭ «Аԥсны» адаҟьақәа рҿы. Уи икьыԥхьит иромантикатә
поема «Ашьха ҭыԥҳа». Абри арҿиамҭа Аԥсадгьыл
иагьимнуп – ианыԥшуеит уаҵәтәи амш агәрагара. «Ашьха ҭыԥҳа» цәырҵиижьҭеи шаҟа аромантикатә поезиатә
рҿиамҭақәа
аԥырҵахьоузеи ҳпоетцәа Аԥсны иазкны, аха
ари аҩымҭа зҵазырӡуа, иухазыршҭуа ҽак цәырымҵыц.
Уи моу, ҳарҭ ҳпоема кьаҿқәа зегьы, абри апоемаҿы рхы
ыҵырхуеит уҳәар, гхак уауа ҳәа иҟаӡам. Самсон Ҷанба
ипоезиатә рҿиамҭақәа хыԥхьаӡарала ирацәаӡам, аха дара,
еицакрак, хәашьрак рықәӡамкәа наӡаӡа иаанхоит.
Аԥсуа жәлар рҭоурых ашәҟәы аҿы ирацәоуп улахь еиқәызҵо
адаҟьақәа. Аха иҟам игәыҿкаагоу, игәыҭшьаагоу,
илахьеиқәҵагоу даҽакы амҳаџьырқәа рҭоурых аиԥш. Амҳаџьырқәа
рҭоурых ашәҟәы еихыршәшәо уҿааухар, иубоит
Аԥсны – Гагра, Бзыԥ, Аҟәа, Дал, Ҵабал, Ԥсҳәы уҳәа
ныжьны амшын ихыхәхәала нырцәҟа ацара иаҿу аԥсуаа.
Абарҭ ахҭыс еиқәаҵәақәа ртәы Самсон Ҷанба даныхәыҷыз
иаҳахьан, уи изеиҭарҳәеит иабацәа, иабдуцәа. Мчыла аԥсуаа
ахцаны Ҭырқәтәылаҟа иандәықәырҵоз Самсон иабдуи
ихшареи рылан. Жәлары зегьы рзы итрагедианы
иҟалаз
амхаџьырра Самсон Ҷанба иҩымҭақәа акырџьара
ирныԥшит.
Еиҳараӡак уи аҭыԥ ааннакылеит адрама
«Амҳаџьырқәа
» аҟны. Аҵара змаз аԥсуаа абри арҿиамҭа
еигәырӷьаны
иаԥылеит. Дырмит Гәлиа адраматург дидныҳәалеит
агазеҭ «Аԥсны» адаҟьақәа рҿы. Уи иҩуан: «Дарбан
аԥсуазаалак аҵак ду змоу абри аҩымҭа идыруазарц
ихәҭоуп». С. Ҷанба, адрама «Амҳаџьырқәа» ала, аԥсуа
драматургиа ашьаҭа кны, уи иҵегьы иҳараку ахәқәа рахь ихеигалт, ижәлар гәакьа рыхьӡ раҳаҭыр шьҭихит.
Адрама «Амҳаџьырқәа» аԥсуаа ирылаҵәеит. Ақалақьқәеи
ақыҭақәеи рҿы ахаԥшьгаратә гәыԥқәа ақәыргылара
иалагеит.
Асовет аамҭа аан адрама «Амҳаџьырқәа» апрофессионалтә
театр аҿы иқәдыргылеит. Иахьа уажәраанӡагьы,
усҟан
уи аспектакль Аԥсуа ҳәынҭқарратә театр аҿы иахәаԥшыз
ргәы иҭыҵәом. Аспектакль анынҵәа аԥарда
аныларышьҭ
ахәмарцәеи адрама аԥызҵази дыдраҵас
напеинҟьарала
рԥылара аҭыԥан, ахәаԥшцәа рызҿымҭуа,
иқәыԥсычҳауа еилахеит. Абри иҭахаз амҳаџьыраа рзы
минуҭктәи ҿымҭран. Ирҳәоит уи ауха атеатр аҿаԥхьа
ажәлар
краамҭа еилыҵуамызт хәа, насгьы урҭ еицхрашьшьы
Самсон Ҷанба иҩнынӡа днаскьаргеит хәа.
Адрама «Амҳаџьырқәа» аӡбахә ахара инаҩит. Уи урыс
бызшәала иқәдыргылеит Ростов, иара амотив ала акиносценари
рҩит.
Самсон Ҷанба, адрама «Амҳаџьырқәа» ала, аԥсуа драматургиа
ахьӡ шьҭихит. Аха уи шьахәлаҵәҟьа идыруан, алитература
егьырҭ ажанрқәа раасҭа, абри еиҳа ишыхьанҭаз,
убри аҟнытә уахгьы-ҽынгьы аус шадулалатәыз. Ҩаԥхьа уи
адраматургиатә рҿиамҭа ҿыцқәа инапы рылакуп. Лагала
шьахәқәан иҟалеит аҵыхәтәаны уи иаԥиҵаз апиесақәа:
«Аԥсны Ҳаным», «Кьараз» иара убас актк-актк змоу асатиратә
рҿиамҭақәа. 30-тәи ашықәсқәа раан Самсон
Чанбеи абаҩхатәра змаз ашәҟәыҩҩы Владимир Агрбеи
еицырҩит апиеса «Аиааира» – аԥсуа қыҭаҿы аколнхара
ашьақәыргылара иазкны.
Самсон Ҷанба аханатәгьы апиеса зыҩуа акадр ҿыцқәа
дырзыԥшын, ицәырҵызгьы лассы ацхыраара, агәахәара
ииҭон. Уи ибла аҿаԥхьа еиҵагылеит, ирызҳаит адраматургцәа
Миха Лакрба, Мҭы Ақаҩба, Ӡаӡ Дарсалиа убас
егьырҭгьы.
Ауаажәларреи аҳәынҭқарреи русқәа ирыхҟьаны мыцхәы
дшеилахазгьы, Самсон Ҷанба қәҿиара дула аус иуан
алитература ажанрқәа зегь рҟны. Лымкаала идуӡӡоуп уи
илирша аԥсуа проза ашьапы ӷәӷәала ақәыргылараҿы. Апрозаҿы
уи ишьҭихуан ирласӡаны иӡбатәыз азҵаарақәа,
иара убриалагьы иҩымҭақәа аԥхьаҩцәа рҩныҵҟа ринтерес
шьҭыҵуан. Уи икалам иҵыҵны, ҭынха дуны аԥсуа литература
иаланагалеит ажәабжьқәа, ановеллақәа, аочеркқәа,
астатиақәа, аповест «Сеидыҟ».
Аԥсуа литератураҿы акырӡа иаԥсаны аихаҳара зауз
акы акәны иҟалеит Самсон Ҷанба илирикатә проза. Убарҭ
иреиуоуп, раԥхьаӡагьы иргыланы, «Адәыӷба №6», «Агәаҟ
ашәа», «Аԥхьарца» убас егьырҭгьы.
1924 шықәсазы дыԥсит адунеизегьтәи апролетариат
рԥызаҩ ду Владимир Илиа-иԥа Ленин. Ҳапланета зегьы
лахьеиқәҵара дула аҵыхәтәантәи имҩахь днаскьанагеит. Ахааназы хашҭра зықәӡам абри аԥсыжра ду далахәын
Самсон Ҷанба.
Ашәҟәыҩҩы, аамҭа иаҩмыжькәа, иара убарҭ амшқәа
раанҵәҟьа, иҩит алирикатә жәабжь «Адәыӷба № 6».
Абраҟа, уи, уцәа уҭанарӡыӡауа, ажәа лыԥшаахқәа рыла
иааирԥшуеит
жәлары зегьы ргәырҩа. «...Иҵәааит
агудокқәа. Аҵәаара иалагеит асиренақәа. Иааиладырӷызит
автомобилқәа,
агәгәа аарыхгеит абзарбзанқәа.
Москва аԥсы аӡеит. Аԥсы аӡеит атәыла. Амавзолеи иҭадыргылеит
бзиа ирбоз рвожд, ауаатәыҩса ргени дызҭаз
акәыба.
Абас угәы иаанагоит: ԥсыхәас иҟоузеи Ленин ида?...»
1987 шықәсазы, асовет жәлари ахақәиҭреи ахьыԥшымреи
ирзықәԥо адунеизегьаҿтәи ауаатәыҩсеи иазгәарҭаран
иҟоуп Октиабртәи асоциалисттә револиуциа Дуӡӡа 70
шықәса ахыҵра. 1922 шықәсазы Октиабртәи ареволиуциа
хәы-шықәса ахыҵра аназгәарҭоз ашәҟәыҩҩы иаԥиҵаз
ажәабжь ссир «Ашәҭ ҟаԥшь зҿоу аҵла» иҿыцҳаҳараӡа
ҳаԥхьа
иаацәырҵуеит.
30-тәи ашықәсақәа раан ашәҟәыҩҩы ибаҩхатәра
аҽеимҽханакӡоит,
ишшәра ишәуеит, ирҿиаратә ҳәаақәа
рыҽдырҭбаауеит. Аԥсуа литератураҿы ицәырҵуеит имшны
аповест «Сеидыҟ».
«Сеидыҟ» – аԥсуа литератураҿы раԥхьаӡатәи инеиҵыху
реалисттә рҿиамҭоуп. Ари аҩымҭа шьахә, ҳара ҳлитература
мацараҿгьы акәымкәа, асовет литература зегь
аҿы иҳараку хаҿсахьала, асоциалисттә реализм апозициа
инақәыршәаны иаанарԥшит ақыҭанхамҩа аколлективизациа
азура аҭоурых. Убри азоуп аҩымҭа лассы
асовет
литература зегьы аҿы рылаԥш изыҵашәаз, бызшәарацәалагьы
изеиҭаргаз. Ҳара гха ҳауам ҳамшәа-ҳмырҳакәа
иаҳҳәар: «Сеидыҟ» иахәҭаҵәҟьаны, ахы ҟәнамшьо ирывагылоуп
еицырдыруа арҿиамҭа дуқәа: «Ишьҭыху адәаӡа»
– М. Шолохов иаԥҵамҭа, «Гвади Бигва» – Лео Киачели,
«Аџьбарақәа ирхылҵыз» – Дмитро Бузко.
Самсон Ҷанба иҩымҭа «Сеидыҟ» аҟны асоциалисттә
ԥсҭазаара инарҵауланы иҭызҵаауа шәҟәыҩҩны даақәгылт.
Уи баҩхатәра дула абааԥсы, ацәгьа-мыцәгьа дажәлоит,
аепохаҿы аԥыжәара змоу амч дадгылоит, бираҟҵас
иҳареикуеит. «Сеидыҟ» усҟантәи аамҭазы, ажәытә
цәынхақәа рышьаҭа ыҵжәаны наҟ ркажьразы, бџьар
ӷәӷәаны ицәырҵит. С. Ҷанба, акоммунист иажәала, ааԥхьара
ҟаиҵеит — ажәытә аамҭа хнырҳәышьа амам, уи
цеит ишцара ҳәа. Иқәымҵыр ада ԥсыхәа змамыз ауаа
рхаҿсахьақәа
инарываргыланы, ашәҟәыҩҩы иаԥиҵеит
аԥсҭазаара
ҿыц азықәԥаҩцәа ӷьеҩқәа – акоммунистцәа
рхаҿсахьақәа.
Самсон Ҷанба ирҿиаратә позициа ианакәызаалакгьы
еилкаан, еилыхха иҟан. Алитератураҿы уи дааит Максим
Горки иреволиуциатә романтика амцабз иҿықәыҳәҳә.
Аповест «Сеидыҟ» аҟны, асоциалисттә реализм амҩахь
дышкылсра
дкылсны, апрозаҿы дҟаза дуны даақәгылеит.
Арҿиамҭа ду «Сеидыҟ» амшьҭа бзиан, уи анцәырҵ ашьҭахь,
аԥсуа проза ӷәӷәала аҽеимҽханакит, алшара дуқәа
аанарԥшит. Уи иашьҭагыланы аԥсуа литератураҿы иааит
абаҩхатәра ду змаз апрозаикцәа: Владимир Агрба, Ӡаӡ
Дарсалиа, Иван Папасқьыр, Сҭеԥан Қәчбериа, Шалуа Ҵәыџьба
убас егьырҭгьы.
Аԥсуа проза ду аԥызҵаз, аҵыхәтәаны Аԥсны жәлар
ирышәҟәыҩҩхаз, Иван Папасқьыр хымԥада С. Ҷанба ипроза
ианаамҭаз анырра инамҭеит узҳәом. Аԥсуа роман
ацәырҵра цәажәарас иақәузеи, аԥсуа литература зегьы
аԥышәа иабзоуроуп. Ҵабыргуп, Самсон Ҷанба ароман аԥҵара
дахьымӡеит, аха уи амҩа азышьҭаҵара, амҩа азалхраҿы
ашәҟәыҩҩ ду ибаҩхатәра иабзоуроу рацәаӡоуп.
Аԥсуа литературатә бызшәа аԥҵараҿы Самсон Ҷанба
иџьабаа дуӡӡоуп. Уи Дырмит Гәлиа днаивагыланы аԥсуа
бызшәа, аԥсуа ажәа хиркуан. Асахьаркыра цәа хааӡа иаҟәниҵон
Самсон Ҷанба – милаҭ шәҟәыҩҩы дууп. Ирҿиамҭақәа
рхыԥхьаӡара иҵегьы ирацәаӡахон игәахәтәы нагӡаны
дахьӡазҭгьы.
Убас егьа иҟазаргьы, иаԥиҵаз арҿиамҭақәа
хьыршәыгәуп, аԥсуа литература иагәылҷчаауеит, наӡаӡа
аԥсуа дгьыл шьапӷәӷәала иқәгылазаауеит.
Иԥсҭазаара аҵыхәтәантәи ашықәсқәа раан Самсон
Ҷанба ирҿиаратә лшарақәа зегьы алитература иазикит.
Аԥсуа шәҟәыҩҩцәа рорганизациа напхгара азуа даахагылт.
Уи ашәҟәыҩҩцәа реиҵааӡара даҿын, алитературатә
кадр ҿыцқәа рааира, агәашә рзаартра насыԥ дус ишьон.
Ашәҟәыҩҩцәа русҳәарҭа аамҭа рацәаӡаны ишицәагозгьы
С. Ҷанба иҩыга стол гәыгәҭаижьуамызт. Уи моу, Аԥсны
Ацентр анагӡаратә комитет данахантәаҩызгьы ирҿиаратә
ус азы аамҭа иԥшаауан. Аԥсны аиҳабырагьы уи излаицхраашаз,
аамҭа злаирҭашаз, иазхәыцуан. Хаҭала Нестор
Аполлон-иԥа Лакоба ашәҟәыҩҩы илабораториа дазҿлымҳан,
аинтерес иман есымша. Абри зырҵабыргуа афактқәа
ируакуп абри: 1924 шықәсазы Самсон Ҷанба Боржом
иԥсы ишьон, акиносценариа аус адиулон. Иус ахьынӡанеигӡахьаз
аҵыхәала уи Нестор Аполлон-иԥа иахь абас
ателеграмма
ҟаиҵеит: «Жәлар ркомиссариат ахантәаҩы
Лакоба. Сысалам шәыдышәкыл. Салгоит Ҳаџьараҭ изку
акино азы асиужет, 75 сахьа ҟалоит. Иаанарԥшуеит аԥсуаа
рыԥсҭазаара, убас акласстә қәԥара. Ҷанба».
Ашәҟәыҩҩы иԥсы анҭазгьы, ажәлар дышрылаҵәарыз
дрылаҵәахьан, иҩымҭақәа ареспублика анҭыҵгьы еицырдырхьан.
Иркьыԥхьуан: Москва, Ленинград, Қарҭ, ажурналқәеи
агазеҭқәеи рҿы.
Самсон Ҷанба дырзааигәан, ҩызцәас иман М. Горки, В.
Маиаковски, А. Фадеев, К. Фолиев Л. Киачели, Г. Табиӡе,
К. Гамсахәрдиа, Анри Барбиус убас ирацәаҩӡаны ашәҟәыҩҩцәа
дуқәа.
Самсон Ҷанба СССР ашәҟәыҩҩцәа Актәи реизара ду
даделегатын. Аизара ду аҿы уи аревизиатә комиссиа
аилазаара
даларҵеит. Аԥсныҟа дшаахынҳәыз еиԥш, С.
Ҷанба
арҿиара знапы алакыз аинтеллигенциа рҿаԥхьа
дықәгылеит аизара ду аҿы иибаз иаҳаз, алыҵшәақәа
рзеиҭеиҳәеит
.
Шалуа Инал-иԥа усҟан Н. А. Лакоба ихьӡ зху Аҟәатәи
аԥсуа школ дҭан, С. Ҷанба иқәгылара дазыӡырҩит. Ш.
Инал-иԥа излеигәалаиршәо ала, Самсон Ҷанба дааҭгылаааҭгыло иажәа сахьаркны дцәажәеит. Уи лассы-лассы Максим Горки ихьӡ игәалаиршәон. Ашәҟәыҩҩы излазгәеиҭаз
ала, М. Горки далахәымызҭгьы ашәҟәыҩҩцәа реизара ду ус
изцомызт, иамаз ақәҿиара дуқәагьы аиураны иҟаӡамызт,
адунеи зегьы ахьӡ ахыҵәо изыҟаломызт. Усҟан С. Ҷанба
агазеҭ «Советский писатель Абхазии» ианиҵаз астатиаҿы
ҳаԥхьоит: «Аизара ду адунеи зегьы иеилнаркааит Асовет
мчра шакәу асовет милаҭтә литература аршәҭы-какаҷра
алзыршо... Абраҟа Аԥснытәи ашәҟәыҩҩцәеи, апоетцәеи,
адраматургцәеи
рзы кашырроуп, агәашәқәа зегьы ҟьаҟьаӡа
иаартуп».
Ашәҟәыҩҩы ду ибаҩхатәра еилыҷҷа абзоурала иаамҭа
ҿыц абиографиа аԥиҵеит. Ҳара ҳлитература ҭҵааҩцәа
иҟарҵахьоу шмаҷымгьы, макьана аус ду рҿаԥхьа ишьҭоуп
Самсон Ҷанба ирҿиамҭақәа инҭкааны рыҭҵааразы. Абраҟа
хымԥада иазгәаҭатәуп: Хәыхәыт Бӷажәба, Шалуа Иналиԥа иҟарҵахьоу, ирбахьоу аџьабаа. Уаҩ дзеигәырӷьаша
усуп, уажә ааигәа ашәҟәыҩҩ ирҿиамҭақәа
шәҟәы дуны
аҭыжьырҭа «Алашара» аԥхьаҩцәа иахьырнаҭаз.
Самсон Ҷанба, аԥсуа культура аԥыза – 100 шықәса
ихыҵра ныҳәа дуны иазгәарҭоит Аԥсны. Ари аныҳәа аԥсуа
литература зегьы ианыҳәоуп, ашәҭкакаҷра иазҳәоуп, ари
— Акоммунист партиа имҩаԥнаго амилаҭтә политика иабзоуроуп. Аԥсуа литература егьырҭ алитературақәа жәпакы
раасҭа, иқәыԥшуп, иҿоуп. Аха иахьа шьҭа, иалшахьоу
рацәоуп, милаҭрацәала еилоу алитературақәа имчы
ӷәӷәаны ирылагылоуп. С. Т. Аксаков иҩуан: «Жәлар рлитература
ахыбра андыргыло, дасу дара иртәу ахаҳәқәа
аларҵоит, урҭ ахаҳәқәа иду ихәыҷы, аҭӡы иалыԥш-иалымԥш
аҭаххаргьы ахыбра ашьаҭа иаҵаз, иҵәахыз – зегьы
акоуп рылшарақәа зегьы ҳаҭыр ду рықәуп, ҭабуп хәа ззуҳәаша
агәалашәарақәа ирыԥсоуп».
«ЖӘЛАР РЫМАҴ АУРА ЕИҲАУ НАСЫԤ ЫҞАМ»
Гьаргь Гәлиа диижьҭеи 75 шықәса аҵра иазкны
Гьаргь Гәлиа ҳтәылаҿы еицырдыруа ашәҟәыҩҩцәа дуқәа
дыруаӡәкуп. Уи ииашаҵәҟьаны милаҭ рацәала еилоу
асовет литература аԥсҟы зку, изырԥшӡо, изырбеио дыӷәӷәаӡа
дрывагылоуп. Сара амаҵура изласыднаҵоз ала
акырынтә аҳәаанырцәтәи ашәҟәыҩҩцәеи аделегациақәеи
сырԥылахьеит, инаскьазгахьеит, иааскьазгахьеит.
Сара даара агәаҳәара ду снаҭон урҭ зегьы, шамахамзар,
Гьаргь Гәлиа дахьырдыруаз, иҩымҭақәа иахьрыԥхьахьаз.
Џьоукгьы ҳара ҳашҟа, Аԥсныҟа иааихьеит Гьаргь Дырмитиԥа ихаҭа иабжьгарала, акырынтә аҳәаанырцәтәи асасцәа
ихаҭа дрыԥхьаны Аԥсныҟа иааигахьеит, дрыцны Аԥсны
ахи аҵыхәеи еимидахьеит.
Иахьа дыҟам аԥсуак Гьаргь Гәлиа хаҭала дыззымдыруа,
уи иуаҩра, иҟазшьа бзиа иҟәышра ду згәы шьҭнамхыц
иахымҽхәац. Абар ҩынҩажәижәаба шықәса ҵуеит Гьаргь
Гәлиа Москва дынхоижьҭеи, уа амаҵура далоуижьҭеи.
Москва имаҷҩӡам аԥсуаа инхо, аха, сугозар сара, Москва
саннеилак, раԥхьаӡа иргыланы ателефон сыззасуа Гьаргь
Гәлиа иоуп.
Том рацәала иҭыжьу уи иҩымҭақәа аԥсуа-цәа рхоуп,
аԥсуара рылыжж ицоит, аԥсуа қьабз, аԥсуа ҟазшьа рымоуп,
урҭ шмилаҭ аԥҵамҭоу икеи-кеиуа ирныԥшуеит.
Исҭахуп абра исгәаласыршәарц жәабаҟа-жәохәҟа
шықәса
рышьҭахь иҟалаз еиԥыларак. Москвантәи Аԥсныҟа
саауан.
Белгород сзықәтәаз адәыӷба дҭалеит рҵаҩык. Уии
сареи ҳаицәажәо ҳҿанааҳха, еиликааит сара сшаԥсуаз.
Аҵыхәтәаны сгәы сҽанӡамкәа дсазҵааит: «Ишсоуҳәара,
Гьаргь Гәлиа деиҭазгода аурысшәахь, сара, шамахамзар,
уи иҩымҭақәа зегьы срыԥхьахьеит, аха иахьа уажәраанӡа
аиҭагаҩ ихьӡ џьара иҩымҭак иаҵагыланы исымбаӡац».
Абас адәыӷбаҿы исықәшәаз арҵаҩ еиԥш, агәаанагара змоу
рацәаҩуп. Уи машәыршәа иҟалаз акы акәӡам, ашәҟәыҩҩ
ду ирҿиамҭақәа шынеибаку иаԥсуоуп, аԥсуа маҭәахә
иалхуп, аԥсуа бжьы рхылҵуеит. Аҩымҭақәа рфырхацәа
угозаргьы, излаԥсуами – ртәашьа-ргылашьа, реилаҳәашьа,
рыпату, рыламыс.
Иуадаҩуп, ҿыки бзыки рыла аҳәара, ҳара ҳаԥсуаразы
Дырмит Гәлиа илиршаз, ҳмилаҭ литературазы иичаԥаз
аус. Абри анаҩс ҳара ҳлитература аб ҭабуп ҳәа иаҳҳәарц
ҳуалуп, уи иҵеи ду, забиԥара иаԥсахаз, иахьа ихьӡырҳәагоу,
зыжәлар рҿахәы зҳәаз дахьҳзиааӡаз. Иаахтны иаҳҳәап,
иаб ихьӡ аҭыгараҿгьы адунеи ахырҵәараҿгьы Гьаргь Гәлиа
илшаз маҷӡам. Гьаргь Гәлиа арҿиаратә мҩа ду данысит. Аха
уи имҩа есымшагьы амра каххаа ианыҷҷаломызт, иԥырхагаз,
иԥырагылаз рацәаӡан. Уи, иҽыҩеиҵыхны ишьапы
дшнықәгылаз еиԥш, аԥсҭҳәа хәашьқәа ихаҳаит, ирҿиаратә
мҩа еиԥырҟьарц. Ҩынҩажәатәи ашықәсқәа рынҵәамҭази
ҩынҩажәижәабатәи ашықәсқәа рылагамҭази акәын. Ҳара
ҳлитература ажәҩан аҿы еҵәаҵас ицәырҵит Гьаргь Гәлиа
иҭоурыхтә повест «Асас еиқәаҵәақәа». Уи аԥсуа жәлар
шәышықәсала
ирхыргахьоу амыҟәмабарақәа, арыцҳара
дуқәа, атрагедиа аныԥшуеит. Аха ари аҩымҭа цәырҵит
ахаҭаратә
культ ианасакьаҳәымҭаҵәҟьаз аамҭазы. Аԥсны
усҟан азакәан еилахәарақәа рацәаӡан, аԥсуа жәлар
аконституциа
ирнаҭаз азинқәа акырӡа ирылхәдан, аԥсуа
школқәа аркын ҳалфавит ԥсахын, ашәҟәҭыжьра еиҵакын,
аҭыԥқәа, аулицақәа аԥсуа хьӡқәа рхыхын, амцҭоурых ҟазҵоз
ашәҟәқәа, аброшиурақәа ҭыжьын, амилаҭ кадрқәа
реиҵааӡара аҭыԥан иҟазгьы еилшьаан, ршьара иқәҟьан,
аԥсуа бызшәа аӡреи аԥсреи ирҭагылан. Абас еиԥш аҭагылазаашьа
бааԥс аныҟаз аамҭазы ацәгьахәыцҩы Бериа
иҵыхәакцәаз џьоукы Гьаргь Гәлиа иҩымҭа шьахә «Асас
еиқәаҵәақәа» иажәлеит, уи аҭоурых факт иаша еиланахәазшәа,
амилаҭ зҵаара, аешьара иаԥырхагазшәа ҽыҵгас
иҟаҵаны. Усҟан аповест «Асас еиқәаҵәақәа» акәшамыкәша
еиҿыркааз аӷьал-пал, ацәгьахәыцрақәа, аиҵаҟәаҟәарақәа
зегьы ртәы ара аҳәара уадаҩхап. Акызаҵәык
имҳәакәа узавсуам, аҩымҭа аилыргараан уи зыхьчоз аԥсуа
шәҟәыҩҩцәа, анаука аусзуҩцәа иаадырԥшыз агәаӷьра,
амшәара, ахьамҵра.
Ашәҟәыҩҩы Гьаргь Гәлиа даагылеижьҭеи иаамҭа дацныҟәоит,
уи ахьаа ихьаауп, агәырӷьара игәырӷьароуп.
Иазгәаҭатәуп инаҵшьны уи аҭоурых аҵанӡа дылбааргьы,
иахьатәи аамҭа иаҭаху амаҭәахә шиԥшаауа,
аҿаԥхьа
иқәгылоу апроблема злеиҳасабша дшашьҭоу.
Ас еиԥш
абаҩхатәра
ашәҟәыҩҩцәа зегьы рцәа иалаӡам.
Гьаргь
Гәлиа шәҟәыҩҩык иаҳасабала атәылаҿы
деицырдыруа
даақәгылеит
аповест «Сакьантәи ааԥынра
» аникьыԥхь
ашьҭахь.
Ҵабыргны уи асовет
литература зегьы азы
ицәырҵра ҿыцны, иажәаҿыцны
иҟалеит. Усҟан иқәыԥшыз,
аха ажәа сахьарк иазҟазахахьаз
абаҩхатәра ду змаз ашәҟәыҩҩы
иҩымҭаҿы ссиршәа дақәшәаны
иааирԥшит аибашьра
ашьҭахьтәи аԥсуа қыҭа аԥсҭазаара.
«Сакьантәи ааԥынра» иаццәырҵыз арҿиамҭақәа
жәпакы аамҭа изазымиааит, наҟ иниаӡаа ицахьеит. Гьаргь
Гәлиа икалам иҵыҵыз иҩымҭа хатәра «Сакьантәи ааԥынра»
амч шамац иамоуп, абжьы шахац иахоуп, избанзар уи
литературатә баҟа иашаны, сахьаркыратә документны
ицәырҵит, убас иагьаанхеит. Аҩымҭа ииашаны ахәшьара
аиҭеит еицырдыруа асовет критик Иури Барабаш Гьаргь
Гәлиа ԥшь-томкны иҭыҵуа иҩымҭақәа реизга аԥхьажәаҿы:
«Сакьантәи ааԥынра» зегьы изрыдыркылаз убри ауп,
уи иаԥхьаз Сакьантәи афырхацәа рхаҿқәа рҿы дара
рхаҭақәа рхаҿы рбеит... «Сакьантәи ааԥынра» аамҭас иҟоу
зегьы ирықәшәоит, ирнаалоит, иахьа ҳазҭагылоу аамҭагьы
абжьы ақәнаргоит, автор иацы иаԥиҵазшәоуп ишыҟоу.
Гьаргь Гәлиа егьырҭ иҩымҭақәагьы аҿыц аамҭа иатәуп, урҭ
инаскьаӡахьоу ахҭысқәа аадырԥшуазаргьы».
Иалукааша аҩымҭақәа рацәаӡаны иаԥҵоуп, ашәҟәыҩҩцәа
дуқәа ирызкны, иагьҭыжьуп ашәҟәҭыжьырҭа  аҟны еиҿкаау «Ауаа, ссирӡақәа рыԥсҭазаара
» захьӡу аредақциаҿы. Аха убарҭ аҩымҭақәа зегьы
ирылҷҷаауеит «Саб изку аповест» ҳәа, Гьаргь Гәлиа
иаԥиҵаз ашәҟәы. Уи иахьа уажәраанӡа ҩынтә-хынтә
ишҭрыжьхьоугьы,
аԥшаара уадаҩуп, библиотекак аҟны
акәымзар,
шәҟәыҭирҭа магазинк аҟны иуԥыхьашәаӡом.
Дырмит
дуӡӡа изкны аринахысгьы аҩымҭақәа рацәаӡаны
иаԥырҵашт, аха уи иҷкәын гәакьа ииҩыз «Саб изку аповест»
игәыҿкааганы иаанхашт. Гьаргь Гәлиа ишәҟәаҿы иуԥылоит
аԥсуа интеллигенциа агәыԥқәа зегьы: ареволиуционерцәа,
акультура аусзуҩцәа, аҵарауаа, анаукеи амедицинеи
русзуҩцәа, аԥсуаа аибашьцәа. Абра иааркьаҿны акәзаргьы,
Аԥсны аҭоурых аарԥшуп, уи иадҳәлоуп аетнографиатә
материалқәа. Абарҭкәа зегьы урызхәыцны ашәҟәы
ахәшьара ауҭозар, иуҳәарц алшоит, Гьаргь Гәлиа иаԥиҵеит
ҳәа аԥсуа ԥсҭазаара аенциклопедиа. Аҩымҭаҿы Дырмит
Гәлиа ҳаԥхьа даацәырҵуеит дышәҟәыҩҩы қәԥаҩны
дуаажәларратә усзуҩны, ауаҩы иашаҵәҟьа иакәны. Уи
аиаша дазықәԥон хьаҵра иқәмызт. Николаи Тихонов
иажәақәа рыла иуҳәозар, Дырмит Гәлиа ааԥсара ззымдырӡоз
шәаҳәаҩын. «Гьаргь Гәлиа насыԥ ду змоу шәҟәыҩҩуп,
– иҳәон аурыс критик ду Александр Дымшиц. – Уи
диит аҳәынҭқар ихаан, адоуҳатә бааш аҩнаҿы. Асовет
аамҭа
аан ари аҩны ашәқәа ҟьаҟьаӡа иаатит, алитературеи,
анаукеи, аҟазареи аус рзызуаз рзы иакадемиахеит».
Гьаргь Гәлиа иаб иҿиҵааз рацәаӡоуп. Шәҟәыҩҩык иаҳасабала,
Гьаргь Гәлиа даарыхҩы дууп. Икалам иҵижьит:
ажәабжь кьаҿқәа, аповестқәа, аҭоурыхтә романқәа, убас
ирацәаӡаны. Аҵыхәтәантәи ажәашықәсқәа рыҩнуҵҟала
Гьаргь Гәлиа иҟазара ду ааирԥшит аҭоурыхтә рҿиара аԥҵараҿы.
Еиҳараӡак аԥхьаҩцәа азҿлымҳахеит аҭоурых
романқәа: «Ехнатон афараон», «Афинатәи ауаҩы», «Сулла
». Закәытә мҽхакузеи ироуз уи ишәҟәқәа: «Викингқәа
»,
«Михаил Лермонтов иԥсҭазаареи иԥсреи», «Апоет, мамзаргьы
Александр Блок», «Омар Хаиам изы аҳәамҭа», «Ганнибал
Гамилькар-иԥа», «Рембрант». Сара абри
аиқәыԥхьаӡара
иҵагьы излахасырҭәааша аҩымҭақәа
автор имоуп, аха аус
злоу убри акәым, еиқәаҳԥхьаӡаз
арҿиамҭақәагьы азхоит
Гьаргь Гәлиа ибаҩхатәра ду агәра ҳгарц. Гьаргь Гәлиа зразҟы
зыцныҟәаз, аԥсабара ирацәаӡаны абаҩхатәра знаҭаз
зхатә бжьы зхоу, зхатәы мҩа каххаа илызхыз шәҟәыҩҩуп.
Абри аҟазшьа ду шьахәлаҵәҟьа иазгәеиҭеит иалукааша
ақырҭуа ҵарауаҩ, акритик, алитератураҭҵааҩ Гьаргь
Џьиблаӡе.
Ҳарҭ аԥсуаа ҳазгәдуны иаҳҳәалоит, аурыс шәҟәыҩҩы
ду Константин Симонов дҳазгәакьан, даҳзааигәан, ажәа
бзиақәагьы ҳхиҳәааит ҳәа. Абарҭқәа зыбзоуроу Дырмит
Гәлиа иҭаацәа роуп, абраҟа хаҭала Гьаргь Дырмит-иԥа
ибзоуроугьы маҷӡам. Уи, Константин Симонови иареи
иааицрымшәаӡо еицын, иеизааигәаз уаан, еиҩызцәа
дуқәан. К. Симонов иҩуан: «Сара абри атәыла саҭаазар,
уи ашьҭахь гәыла-ԥсыла сазыҟалазар – урҭқәа зегьы Гәлиа
ихьӡи ихаҭеи ирыдҳәалоуп». Абраҟа уи Гьаргь Гәлиа ҳәа
аниҵаргьы ҟалон.
Гьаргь Гәлиа збаҩхатәра ҭбаау рҿиаҩуп. Уи джурналиступ,
очеркҩҩуп, портреҭ аԥҵаҩуп, еицырдыруа уаажәларратә
усзуҩуп. Абар ҩынҩажәа шықәса инареиҳауп
аредколлегиа дачленуижьҭеи.
Иара
иоуп аԥсуаа рахьынтәи раԥхьаӡа СССР Аҳәынҭқарратә
премиа иалауриатхаз. Уаҩы игәы архыҭхыҭуеит, игәаҵанӡа
инеиуеит уи 1974 шықәсазы Д. И. Гәлиа 100 шықәса
ихыҵра аназгәарҭоз аамҭазы иаб ихьӡ зху апремиа
ахьирҭаз. Гьаргь Гәлиа дсахьаҭыхҩуп, Кырҭтәылатәи ССР-и
Аԥснытәи
АССР-и рҟны аҟазаразы зҽаԥсазтәыз усзуҩуп.
Иуадаҩуп газеҭ статиак иҭагӡаны ашәҟәыҩҩ ду Гьаргь
Гәлиа иаҭәоу ажәа аҳәара. Сара уи аиԥш аҭакԥхықәрагьы
сҿаԥхьа иқәсмыргылаӡеит. Сара исҭахын, исылшазар агәаҵантә
иаауа ажәала сышиеигәырӷьо, сышизгәдуу аасырԥшырц,
насгьы гәык-ԥсыкала сидныҳәаларц 75 шықәса
ихыҵра иазкны. Дырмит дуӡӡа иажәеинраалақәа руак аҿы
иҳәоит: «жәлар рымаҵ аура еиҳау насыԥ ыҟам!», Гьаргь
Гәлиа даагылазар жәлар рымаҵ иуан, иахьагьы иуеит. Уи
насыԥ дууп иара изы.
ЖӘАҨА МШЫ ҬЫРҚӘТӘЫЛА АҞАЗААРА
Октиабр мза алагамҭазы Алықьса Гогәуеи, Нели Ҭарԥҳаи,
Платон Бебиеи, абарҭ ацәаҳәақәа зыҩуеи, РСФСР
ашәҟәыҩҩцәа Реидгыла еиҿнакааз атуристтә гәыԥ ҳаланы
Ҭырқәтәылаҟа ҳцеит. Ҳәарас иаҭахузеи, иаҳбаз даара ирацәоуп, лассы аамҭа иухамышҭуа хҭысқәоуп. Еиҳараӡак
ҳарҭ аԥсуа шәҟәыҩҩцәа ҳзы Ҭырқәтәыла анеира
иагьакын, иагьыҩбан, избанзар ҳарҭ уа иаҳԥылеит XIX
ашәышықәсазы зыдгьыл гәакьа иаҟәыкәкәааны иахырҵаз
амҳаџьырцәа гәаҟқәа ирхылҵыз. Амҳаџьырра – ари ажәа
абар шәышықәсала ихьанҭыџьӡа, ихаҳә хьшәашәаны дарбан аԥсуазаалак игәы иадуп. Сара абри ажәа гәырԥсыга
анысҳәа, Дырмит Иосиф-иԥа Гәлиа иажәақәа рыла иуҳәозар,
снахьысит – аԥсуа жәлар рҭоурых зегь реиҳа иахьахьуа, иахьычмазаҩу аҭыԥ.
Аԥсуа жәлар, изныкымкәа амҳаџьырра ашықәс еиқәаҵәақәа
зхызгаз, акырынтә аԥсреи абзареи ирыбжьагылаз, ақәӡаара амҩа ианԥшылоз, омашәа иубаратәы иҟоуп
зыдгьылаҿ иаанхаз аԥсуаа рхы злеиқәдырхаз, рмилаҭ
рдац зларыхьчаз, рқьабз, рҟазшьа раԥхьаӡа иргыланы
раԥсуара
зладмырӡыз!
Иахьа, амҳаџьыраа рҭоурых хьшәашәа атәы зҳәо ашәҟәы
еихыршәшәо уҿааухар, адаҟьақәа унапы рыдшәылоит,
иадҵаалоит. Ҳәашьак амамкәа угәы ухьуеит мчыла атәым
дгьылаҿ инаргаз агәаҟқәа рразҟыцәгьа ианымшәакәа,
рыԥсадгьыл ахь игьежьырц ианалага, ирыцхраауаз, знапы дзыркуаз аӡә дахьыҟамлаз, амҳаџьырратә џьаҳаным
иахьызҭымҵыз... Ашықәсқәа цон. Мшыннырцәҟа иахыргаз ҳажәлар рхабар еиҳа-еиҳа ибжьаӡуан, еиҭанаиааишьа
ыҟамызт,
агәашәқәа зегьы ыҵарбаҟа иаркын. Аха ус ахаҭаратә
культ абӷа анылаԥырҵәа, иҟалеит даҽа аамҭак, амҳаџьырцәа
рхылҵшьҭреи ҳареи ҳаибазырбаз. Абар шьҭа
ҩажәа шықәса инарықәгәыӷуа иҵуеит ҳашьцәеи ҳареи
аиҿцаара ҳалагеижьҭеи.
Ҳазну ашықәс сентиабр 30 ашьыжь ҳара ҳазлаз атуристцәа
ргәыԥ зҭаз аҳаирплан Москва Шерметиевтәи
аеропорт
аҟны инышьҭыԥрааны Анкараҟа ахы рханы
идәықәлеит.
Ҳара ажәҩан ҳауа ҳалоуп. Ҳагәқәа хыҭ-хыҭуеит. Ҳаҵаҟа
ишьҭоуп нҵәара зықәӡам ҳаԥсадгьыл ду акаршәрақәа.
Ҩ-сааҭкгьы мҵыцкәа ҳзықәтәаз аҳаирплан аҵаҟа иӡсаӡсон адунеиаҿы зегь реиҳа иҳәыҳәԥшшәалоу – Амшын
еиқәа. Аиллиуминаторқәа рҟынтә ҳалаԥшқәа гәаҭеиуа
ахара
иԥшуеит, издыруада ааигәаӡа иҟоу Аԥсынтәыла –
ҳаԥсадгьыл
хәыҷ – џьара ахацәа ҳазнықәыԥшуазар ҳәа.
Амшын агәеиужьра лаԥшыла еимаадонаҵы, иаргьы наҟ
амцәыжәҩа иаҵәақәа аҽрынҵаны инҳаҵԥрааит. Иалагеит ашьхақәа, аҭырқә ишьхақәа. Еилақь еилагылоуп ахрақәа,
ицәҳә-цәҳәны, шәаԥыџьаԥк рыбӷа иқәыршәӡамкәа,
абахәқәа
цәхаԥшь-цәхаԥшьӡа, ақьырмыт ԥслымӡ иқәыршәӡамкәа,
абахәқәа рықәдырҳәҳәызшәа. Нахьхьи џьара
хараӡа, ҭагалантәи амра ашәахәа рықәыҷҷо иааԥшуеит
қыҭақәак, ркыц хылԥақәа ҟаԥшь-ҟаԥшьӡа.
Ҭырқәтәылан хыбс еиҳараӡак рхы иадырхәо кыцуп. Ахрақәа
ирҿалакьуа ихәхәаӡа инеиуа амҩақәа убарҭоуп.
Ҳазааигәахоит Анкара, Ҭырқәтәылатәи ареспублика
иаҳҭнықалақьхаз
раԥхьаӡатәи апрезидент Кемаль Ататиурк игәаԥхарала. Ҳара икылкааны ҵаҟа ҳалбааԥшуеит,
издыруада
ԥсуак иашҭа иаҵәҟаҟараӡа ҳзынҭаԥшуазар
ҳәа, мамзаргьы апыҟҟаҳәа агәарабжьара ибжьаланы инеиуа ҽуаҩык ҳнеихьыԥшырц ҳҭахны. Аха мап... Инахараны
аӡҭарчы хыбрак ахагыланы иааԥшуеит. Уи гидрофымцастанциахап. Еиҳа-еиҳа қалақьхәыҷык иаҟараны аттаҳәа
анхарҭақәа цәырҵуеит.
Аҳаирплан тәоит. Ҳшьапы нықәҳаргылеит аҭырқә идгьыл. Ҭырқәтәыла – акыр шықәсқәа Европеи, Азиа ажәларқәеи, Кавказааи, акьырсианцәеи рдунеии ахлымӡаах
иҭаргыланы
измаз. Иахьа уи бжьаратә ҳәынҭқарраны
иҟоуп.
Аеропорт ахыбра ҳахьаадәылҵыз иаразнакы автобус
ахь ҳнарыԥхьоит. Аха, абар, иахьаацәырҵыз ҳзыргәырӷьашаз
ахҭыс! Игылоуп ҩыџьа ахацәа, ҩыџьа аԥсуаа –
ақәԥараҿы еицырдыруа ачемпион Ирфан Атәанбеи Наџьми
Гогәуеи. Ҳәарас иаҭахузеи Алықьса игәырӷьара ҳәаак
амамызт. Ҳцоит асасаирҭахь, иаҳԥылаз аԥсуаа зны автобус
иашьҭагыланы ицон, зны иҳаԥыҟьон. Асасаирҭа афое аҿы
ҳазхара ҳзеибабомызт. Аха уи аҽны дареи ҳареи ҳаиԥырҵит,
уи нахыс ҳахьеиқәшәашаз ақалақьқәа ҳрылацәажәаны.
Шьыбжьышьҭахь агәыԥ иалаз ақалақь аҩнуҵҟа екскурсиа ҳасабла ҳныҟәеит. Иаабеит аџьаама ду, аԥсылманцәа
рдунеи аҿы аҩбатәи аҭыԥ змоу – актәи Пакистан игылоуп. Ахәылбыҽха ианааилалашьцоз ҳара Анкара ҳналсҩалсны
иаабеит. Амҩақәеи аханқәеи еиуеиԥшым фымца
ԥштәы хкыла еилаарцыруан.
Адырҩаҽны Ҭырқәтәыла инхо ҳашьцәа ҩаԥхьа ҳдыргәырӷьеит.
Ашырԥаз, афое аҟны ҳалбаазар, абар, Адаԥазарантә
иааны итәоуп: Чингиз Бганба, Бурхан Бедиа,
Џьевдет
Агабниа, Џьоушьан Аҳарамиа. Урҭ ашьыжь иаҳхьымӡар
ҳәа ишәаны аухантәарак амҩа иқәзаарын. Ҳаилаҵәаны,
ҳазхара ҳзеибамбо аицәажәара ҳалагеит. Ус, дук
мырҵыкәа, Ахбаки Агрбаки ааит ҳаӡбаху раҳаны. Ахба
аԥсуааи аҭырқәцәеи ржәар аҟаҵара даҿуп. Хыхь зыӡбаху
сҳәаз Аԥсны иаахьеит Џьевдет Агабниа ида. Џьевдет зегь
реиҳа игәы ԥшааны, игәи-илаӷырӡи еилаҵәо дцәажәон.
Иҟоу убриоуп, уи ҩажәа шықәса раахыс Австралиа дыҟоуп,
ихәыҷқәа аԥсшәа рзымҳәо иҟалар ҳәа дшәоит. Ус
дааҳадгылеит ҳгәыԥ аиҳабы, еицырдыруа аурыс шәҟәыҩҩы
Семион Шурҭаков. Уи иҳәеит: шәеимадарақәа иҵагьы
ирҭбаатәуп,
ирӷәӷәатәуп. Аибабара хәы амаӡам, шәеиқәшәала
лассы-лассы! Убри аамҭаз даауеит Галина Чапчахова,
аҭыжьырҭа «Советский писатель» аредактор. Уи ҳашьцәа
дрықәныҳәаны аҳамҭақәа рылҭеит. Даргьы иауаҵахах...
«Бара ажәлар ду бырҭыԥҳауп, – иҳәеит Чингиз Бганба, –
ҳара иӡбахә бзианы иҳаҳауеит шәа шәҳәынҭқарра аиҳабы
Горбачов. Уи ибзоурала абас аиҿцаарақәа, аибабарақәа
ҟалеит. Ари насыԥ дууп».
Ҵабыргны, Ҭырқәтәыла ҳа ҳназҿцәажәаз зегьы аӡбахә
бзианы ирҳәоит ҳа ҳаиҭакра. Анкара ацентртә улицаҿы
ашәҟәыҭирҭа магазин аҿы иаабеит М. С. Горбачов ишәҟәы.
Асааҭ жәаба инаркны ақалақь абара ҳалагеит. Раԥхьаӡа
иргыланы ҳара иаабеит Ататиурк – «аҭырқәцәа раб» имавзолеи.
Актәи адунеизегьтәи аибашьра ашьҭахь Кемал Ататиурк ареволиуциа хадара азуны, асулҭан дахҳәаны, 1923
шықәса октиабр 29 азы шәиак бзарбзан ҭырҟьаны, ареспублика шыҟалаз рылаиҳәеит. Абасала, Кемаль Ататиурк
Ҭырқәтәыла ша-шаны колониас иҟазҵарц зҭахыз Антанта аҳәынҭқаррақәа рыгәҭакы еиԥиҟьеит. Ишдыру еиԥш,
аинтервентцәа раҵархараҿы Асовет Урыстәыла иааннакылаз апозициа краҵанакуеит. Абраҟа аинтерес аҵоуп
Ҭырқәтәыла Польша ахьӡала посолс иҟаз Станислав Пиотровски игәалашәара. Адемократиатә партиа алидер,
аҭырқәа парламент адепутат Польша дыҟан, данхынҳәы
апосол абас иеиҳәеит:
«Са исзеилкаауам шәара лассы-лассы Ленин иӡбахә
зышәҳәо, насгьы ипатреҭқәа кыдҵаны шәызрыҵатәо?
Мшәан, Ленин Польша акәӡамеи, Асовет Еидгыла аупеи
зышьаҭа икыз?»
«Са сыжәлар, – аҭак ҟасҵеит сара, – Ленин ихьӡи иусқәеи
зыҳараркуа машәыршәа иҟалаз акы акәӡам. Польша
хьыԥшымкәа излаҟалаз, аполиакцәа активла излахәыз,
Октабртәи асоциалисттә револиуциа Дуӡӡа абзоуралоуп.
Абраҟа урҭ рпатриоттә уал нарыгӡоит. Аҳәынҭқар
дахырымҳәазҭгьы, издырхуада, Польша, иара убас
Ҭырқәтәыла, ԥеиԥшс ишәоураны иҟаз! Сара стәала иламысын
Ленин ипатреҭ Ҭырқәтәыла, шәара шәҿгьы икыдырҵауазҭгьы
икнарҳауазҭгьы».
Сара сзацәажәоз абра даахәыцит.
Шәа шәиашоуп, Урыстәыла Антанта излалаз ала, хымԥада,
Ҭырқәтәыла аихша-аиҵшара иадгылон!
Абар, ҳара, Ататиурк имавзолеи ахьықәгылоу ахәы
акәацәраҿы
ҳгылоуп. Арантәи унапсыргәыҵа иқәушәа
Ҭырқәтәыла
аҳҭнықалақь убарҭоуп. Ҳарҭ ԥшьаала Ҭырқәтәыла
раԥхьаӡатәи апрезидент иԥсыбаҩ ахьамадоу азал
ҳаҩнысны ҳцоит. Уантәи ҳнеиуеит амузеи азалқәа
рахь.
Араҟа иҟоуп апрезидент ихаҭеи иҭаацәеи, уи дзыҿцәажәахьаз,
иҭаахьаз аҳәынҭқарцәеи ирызкны аекспонатқәеи
апатреҭқәеи. Азал аҿы ибжьы ныҵакны агид
иаҳзеиҭеиҳәеит
ареформа дуқәа рымҩаԥгараҿы Ататиурк
иааирԥшыз ахачҳара ду. Уи иԥсы ҭыхны икын Ҭырқәтәыла
европизациа азуразы. Илшазгьы маҷӡам. Даҽакы
ҳаҟәыҵып, уи инапхгарала алфавит рыԥсахит. Алфавит
ҿыц анрыдыркылоз ахантә баҳчаҿы апрезидент абас
еиԥш ажәақәа иҳәеит: «Аҩызцәа гәакьақәа, ибеиоу, абжьы
хаа зхоу ҳа ҳбызшәа иахьарнахыс аҭырқә нбанқәа рыла
ацәажәара иалагоит. Ҳара ҳхы ҳақәиҭхароуп зымԥын ақәлара
уадаҩу, шәышықәсала ҳара ҳахшыҩ еидырҟацала
аихатә хыц иҭакны измаз адыргақәа рҟынтәи... Ижәдыруаз,
даара ирԥхашьагоуп 10 мамзаргьы 20 процент
аҵара змоу, 80 мамзаргьы 90 процент иҵарадоу ажәлар
змоу амилаҭ. Ҵабыргны уи ҳара иаҳхарам аха... Иааит
аамҭа убарҭ агхақәа раԥырхразы. Шәааи нас иаԥаҳхып
абарҭ агхақәа. Убри азы сара зегьы рыцхыраара сҭахуп.
Убасҟан ҳа ҳажәлар рхатә ҩыра, рхатә хшыҩ рыманы
ианыҟалалакь ацивилизациа змоу ажәларқәа ишрылагылоу агәра згоит».
Алфавит аԥсахра, аҵарадара арӡра, убас егьырҭгьы
аус дуқәа Ататиурк ианыҟаиҵоз Асовет Еидгыла аԥышәа
анырра инаҭеит. Ҵабыргны урҭ аусқәа аҵыхәтәанынӡа
ишынаимыгӡазгьы. Уи идунеихәаԥшышьа асоциализм
иацәыхаран.
Иара дызҿӡаз акапитализм амҩашьҭаҵара
акәын. Ататиурк 1925 шықәсазы Акоммунист партиа Ҭырқәтәыла
ашә аиаркит.
Анкара ҳара иаабеит археологиатә музеи. Даара аинтерес зҵоу акоуп. Ара еизгоуп аамҭа харақәа рбаҟақәа.
Хетааи, Хаҭааи, ажәытәӡатәи абырзенцәеи, римлианааи,
византиааи ирҭынхаз. Москватәи ҳҩызак Алықьса Гогәуа
ус иеиҳәеит: абар, анкьаӡатәи, хетаа уара узхылҵыз
рбаҟақәа. Аиашазы уа узырхәыцша рацәаӡан, аха аамҭа
ҳамамызт. Ҳаҟан ҳара аҳҭнықалақь ахәқәа руак аҿы. Ара
хаҳәла икәыршоу абаа дуқәа ыҟоуп. Уантәи ҳара иаабеит еилажьу, ирбгоу ажәытә ханқәа. Иааџьоушьаратә иҟоуп
абри аҳаракыраҿы амҿтәы хыбра рыцҳақәеи анышәаԥшь
ҩнқәеи ауаа рыҩнаны иахьыҟоу.
Аҽны ҳара Анкара нҳажьуан. Аамҭала ҳаиԥырҵит ҳашьцәеи
ҳареи. Ҳаицәажәеит Бурса ақалақь аҿы ҳаиқәшәарц,
акәша-мыкәша ақыҭақәа рҿы инхо аԥсуаа налаҵаны.
Анкарантәи 284 верс аныҟаҳҵа, ахәылбыҽха ҳара
ҳнеиит Каппадокиа, ҳаанҿаст Иургәыԥ ҳәа изышьҭоу қалақь
хәыҷык аҿы. Иссиру регионуп Каппадокиа. Ауразоуроу хаҳәроуп. Ашәаԥыџьаԥ маҷӡоуп. Зегьынџьара амза
ҟәаԥа-ҿаԥара уԥылоит. Америкатәи акосмонавт Неил
Амсторг абра дааизҭгьы, ҿыц амзаҿы дтәазшәа игәы иабарын. Зегьынџьара мзатә ԥсабароуп иҟоу. Араҟа ахрақәа
рыҵаҟа ақалақьқәа уԥылоит, ара иҟоуп зааӡатәи
ақьырсианцәа
рбаҟақәа. Адгьыл аҵаҿтәи ханк аҿы ҳара
аԥшьбатәи аетаж аҟынӡа ҳалбааит. Излеилкаау ала арҭ
адгьыл аҵаҿтәи аханқәеи ауахәамақәеи дыргылеит заӷацәа
ирцәыбналаны иаауаз ақьырсианцәа. Ахаҳә иалцәаау
анхарҭақәа, аԥенџьыр ҭшәақәа змоу ауадақәа, азалқәа,
аҵәахырҭақәа, амаҵурҭақәа ашьхымзаҭрақәа угәаладыршәоит.
Абри арегион аԥсабара уалацәажәозар, иазгәоумҭарц
залшом адгьыл аԥсылара, ишҽаҩра дгьылу, арахь ишхаҳәроугьы,
ишыԥслымӡроугьы. Араҟа ашәыр, ауҭраҭых,
ажь ргьама ссируп. Аха рыцҳарас иҟоу ҳара излаабаз ала,
аусқәа бжеиҳарак напышьашәала иҟарҵоит, анхаҩ иџьабаа
цәгьа рыдуп.
Каппадокиантә ҳара ҳцоит Кониаҟа – анкьатәи асельџьукцәа
рҳәынҭқарра аҳҭнықалақь, Ҭырқәтәыла зегь иреиҳау
агуберниа. Амҩан ҳара иаабеит абаа – акараван-казарма. Асельџьукцәа хәаахәҭра махҽла ианцоз ианаауаз
абра иааҭгылон, рыԥсы ршьон.
Кониа ақалақь аҿы ҳаннеиз шьыбжьышьҭахьхахьан.
Кониа
адунеиаҿ ақәра ду змоу ақалақьқәа ируакуп. Абра
ирԥшааит ҳара ҳера аҟынӡатәи быжьнызқь шықәса
рышьҭахьтәи ауаҩ ишьҭақәа. Кониа – ислам арелигиа иацентруп. Ҳара ҳзы уи аинтерес заҵаз ақалақь хьетаа иахьдыргылаз ауп. Ара иҟоуп Мрагыларахьтәи апоет-алирик ду
Џьалалиддин Руми имавзолеи.
Уантәи ҳара ҳцоит Пому Калеҟа. Амҩан ҳара ҳааҭгылеит
Егирдир захьӡу аӡиа ахықәан. Аӡиа асаркьа еиԥш иказ-казуеит. Аԥшәмацәа напы шадыркыло ҩашьом. Ахаҭа шдуугьы, мотор флыкак хубаалом, уи моу ажәҩа зҵыршьуагьы.
Адырҩаҽны ҳара иаабеит ажәытәӡатәи римаа рықалақь
Гиераполис. Ҳара ҳера иатәу актәи ашәышықәсазы
адгьылҵысра иҟәыбаса ишагазгьы, уи ахаҿра ссиршәа
иааԥшуеит, еиқәхеит. Ара иубоит ибжамҽамны иԥҽу амфитеатрақәа,
абаниақәа, аханқәа, абиблиотекақәа, аколоннадақәа,
асаркофагқәа. Ара иҟоуп Апполон ихан. Уажәы
италиатәи аҟазацәа абаҟақәа рышьақәыргылара иаҿуп.
Пому Кале аӡҵәыҵәқәа рбассеинқәа рҿы ҳара аҽыкәабара
аамҭа ҳарҭеит. Ихту абассеинқәа злаҭәу аӡы зынӡа
иҳәыҳәԥшшәалоуп.
Пому Калентәи ҳара ҳцоит Қәшадас ақалақь ахь. Уи
Егеитәи амшын ихықәгылоуп. Амҩан ҳара ҳкыдгылеит,
ҳарҭааит сасра антикатәи абырзенцәа рықалақь Афродисиас. Аамҭа рыцҳашьара злаӡам анапқәа рыла абри
ақалақьгьы ԥыххаа иагеит. Ақалақь дыргылеит ҳара ҳера
аҟынӡатәи ԥшьнызқь шықәса рышьҭахь. Иаҵанакуеит 520
гектар. Араҟагьы иҟан амфитеатр, агимназиа ахыбра, амуниципалитет, Андриан ихан, астадион 30 нызқьҩык ауаа
зкуа, афилософцәеи аскульпторцәеи ршколқәа.
Адырҩаҽны ҳа ҳцеит Ефесҟа. Ефесгьы хәынтә ибгахьан. Ара ҳара иаабеит Троиа алегендатә ҭӡқәа. Лакәҵас
изларҳәо
ала, абра зныкымкәа даахьан Гомер ихаҭа.
Ефес иҟоуп ԥҳәызбак лбаҟа. Абри аԥҳәызба бзиа дылбазаап иӷарыз ҷкәынк. Аха лаб, ауаҩ беиа, лымҩа икит.
Бзиа еибабаз аҩыџьагьы рҽыршьит. Зҽызшьыз лаб иӡӷаб
лбаҟа ргыланы абас аниҵеит: «Ҩ-гәык бзиа еибабазар,
анцәаҵәҟьагьы азин имам урҭ реикәыҟәҟәаара».
Ефес ҳара дҳақәшәеит Киольнтәи ауниверситет аҿтәи
профессорк, турист ҳасабла уа инеиз, уи аурыс бызшәа
бзианы иҳәон. Ҳанеибадыр, ус дҳазҵааит: «Ишԥа, макьанагьы аԥсуа бызшәа аԥсы ҭоума?» ҳәа. Ҳлитературеи
ҳкультуреи рықәҿиарақәа ртәы аниаҳҳәа, ссирс ишьеит. Уи Фазиль Искандер диазҵааит, ирҿиамҭақәа рыхә
ҳаракны ишишьоз ҳаиҳәеит.
Уантәи ҳара ҳцоит Бурсаҟа. Амҩан ҳааҭгыланы ҳахәаԥшит
ажәытәцәа зхоу Бергама, апергамент қьаад адунеи
иазҭаз. Ефеси, Измири, Бергамеи хәызмаӡам археологиатә
баҟақәа рмузеиқәа ажәҩанаҵаҟа ихту адәқәа
рҟны иҟаҵоуп. Ҭырқәтәыла аҳәаанырцәтәи атуристцәа
здызыԥхьало аҭоурых баҟақәа рацәоуп. Атуризм Ҭырқәтәыла
амч ду аиурацы иҟоуп. Убри азы, араҟа, аҳәаанырцәтәи
атуристцәа рышә иҵагьы иҟьаҟьаӡа иаадыртырц, аус дуқәа мҩаԥысуеит.
Измир ҳнаӡаанӡа ҳара ҳавсит анефт аус адызуло азауад, уи аҟаҵара Асовет Еидгыла ахы аланархәит, ацхыраара ду ҟанаҵеит. Асовет Еидгыла иҟанаҵаз ацхыраара
абзоурала Ҭырқәтәыла иргылоуп аметоллургиатә зауад,
алиуминиатә комбинат уҳәа убас иҵагьы.
Измир ҳа ҳнеит шьыбжьон. Амш каххаа иҟан, мра шәахәала
ақалақь ҩычан. Ҳашнеиз еиԥш ақалақь иачхынгыло
ашьха ҳхалеит. Уа ажәытәӡатәи абаа аабеит. Измир ссиршәа
Аҟәа еиԥшуп. Ашьхарахьтә агаҿахь илбаауеит. Иара
дыргылеит ҳа ҳера аанӡатәи  ашәышықәсазы. Акырынтә
агәаҟрақәа ирықәшәахьеит. Измир рымҟәыҵархалахьан
аеллинцәа, ажәытәӡатәи аџьамцәа, римлианаа, византиаа,
асельџьукцәа, аџьарныҟәгаҩцәа. XV ашәышықәса
инаркны
Османтәи аимпериа иагоит. Измир Ҭырқәтәылан
ахԥатәи
аҭыԥ ааннакылоит. Ара иҟоуп НАТО адгьыл
аҿы акоманда
ҟазҵо еидкыло аибашьцәа рштаб. Измирҟа
ҳанцоз
амҩан
агид иҳаиҳәеит иарбанзаалак фотосахьак
ҭаҳамхырц, избанзар уа НАТО ар ахьгоу азона иатәуп.
Измир ахәы ҳарак аҟынтәи ҵаҟа иубарҭоуп амшын иалахалоу
адгьыл бжьаха. Уаҟа инхо зегьы ауаа беиақәа,
амиллионқәа зку роуп. Ҭырқәтәыла џьоук беиаӡоуп, ҽа
џьоук ӷарӡақәоуп. Капиталист тәылак шубац иҟоуп.
Ҳара, еиҳараӡак аԥсуа шәҟәыҩҩцәа, Бурсаҟа иҳахон.
Избанзар иаадыруан, уа рычҳара аҭра иҭамгыло, ҳауаажәлар
шаҳзыԥшыз. Ҳа ҳагхан ҳнеит. Лашьцахьан. Ақәа
кыдҵәан иауан. Автобус асасаирҭа аԥхьаҵәҟьа иаангылеит.
Ауаа рацәаҩӡаны еилагылан. Автобус аҭыҵра ҳагьналагеит
«Иааит, иааит!» ҳәа, аԥсуа бжьқәа аагеит. Аԥсуаа
рыжәпара ҳналалеит.
Ҳара ҳҩызцәа аномерқәа рахь ицеит, нас уаххьафара.
Ҳара аҩбатәи аетаж аҟны азал ду ахь ҳхаргалеит.
Уаҟа
ҳаибадырит, аԥсшәа еибаҳҳәеит, нас пресс-конференциаҵас
аиҿцәажәара мҩаԥаагеит. Аиԥылараҿы иҟан
Бурса
инхо аԥсуаа рнаҩсгьы, еиҳараӡак Ҵабалынтә иааз.
Аԥсны Ҵабал иҭыҵыз уаҟагьы рқыҭа ахьӡ аанрыжьит.
Аха иҟан иара убас Адаԥазарантәи иаазгьы. Уразҵаауа
уҿааухар иуԥылоит ажәлақәа: Шамаа, Бганаа, Аграа, Аҩӡаа,
Қапаа, Аӡынаа, Ақәҩа, Егәыҩа, Агәмаа, Ламиаа, Цәышаа,
Быҭәаа, Қәаӡаа, Ҷқәыниаа, Ина-ԥҳаа, зегь узеиқәыԥхьаӡом.
Сҭамԥыл иаҳԥылеит Гечаа, Бигәаа, Арыҩҭаа, Гогәуаа, Ажьиаа, Цыгәаа, Ҭраԥшьаа убас иҵагьы ажәлақәа.
Бурсантә адырҩаҽны ҳара ҳцоит Сҭампылҟа. Уахь ишиашаз иҳаццоит Бурса иаҳԥылаз аԥсуаа аӡәырҩы. Аԥсуаа
ҳаԥыҟьаны ицаны апаран аҿы ҳавтобус аҭыԥ аздырхиеит, даргьы изықәтәаз рмашьынақәа ақәдыргылеит. Апаран амшын ианынхыла, аԥсуаа ҳгәыԥ зегь аҩныҵҟа ачаи,
акаҳуа, кока-кола, ахаа-мыхаақәа, иара убас арыжәтә
ҭагаланы апату рықәырҵеит. Ҳҩызцәа руаӡәк даалафит:
Сара шьҭарнахыс ԥсуак дсыцымқәа џьаргьы сцаӡом ҳәа.
Сҭампыл, асасааирҭа «Монако» афое аҟны иаҳзыԥшын
уа инхо аԥсуаа. Абраҟагь рацәак ҳаидымхалеит ҳҩызцәа
ҳрыцрыганы ҳаимҵԥааны, ҳаргоит Кавказтәи аклубахь.
Ара аԥсуаа рнаҩсгьы иҟан азыхәқәа, аублаа, ауаԥсқәа,
алезгинцәа, ачеченцәа – XIX ашәышықәсазы Ҭырқәтәылаҟа
инанагаз ирхылҵыз. Аиԥылара ҳналагон еиԥш, азал
аҿы ааҭынчрахеит, зегь ҩагылеит. Ҳаԥшызар, дааҩналеит
Омар Беигәа – аԥсуа поет, иахьа 89 шықәса ирҭагылоу. Дааганы Алықьса Гогәуеи сареи ҳагәҭа даадыртәеит. Аиԥылара
кыраамҭа имҩаԥысуан. Даргьы ҳаргьы ҳақәгылон,
ҳагәҭыхақәа
еибаҳҳәон, ажәеинраалақәа ҳрыԥхьон. Еиҳараӡак
ҳара ҳиргачамкит Омар Беигәа, уи дрыԥхьеит
ҩа-жәеинраалак ҿырҳәала. Омар ҳамҭас иҳаиҭеит ҩ-томкны
иҭыжьу аԥсуаа ирызку аҭоурых. Омар ииҩыз абри
аҭоурых шәҟәы Еҭем Арҩҭаа ихарџьала иҭижьит. Аҵх
аҽааҩнашаанӡа
ҳзеиԥырымҵит. Асасаирҭаҿы ҳанааи, уахь
изымнеиз, иахьымӡаз афое аҿы иаҳзыԥшын. Ажәакала,
ауха иаҳцәаз ҳәа акгьы ыҟам.
Адырҩаҽны ашьжьымҭан Сҭампыл абара ҳалагеит.
Сҭампыл
адунеиаҿ зегь иреиҳабӡоу ақалақьқәа ируакуп.
Ақалақь
Европатәи ахәҭаҿы иубоит ажәытәӡатәи абаҟақәа,
рхы-рҿы хәашьырак анӡамкәа. Анаҩсан ара иҟоуп администрациатә
усҳәарҭақәа, абанкқәа, аҳәаанхыҵтәи акомпаниақәа,
асасааирҭақәа, убас егьырҭгьы. Ақалақь Азиатәи
ахәҭа иахьатәи аамҭа ацәа еиҳа иахоуп.
Ақалақь абара нап аҳаркит. Ашхәа ҳҭаланы Босфор
ҳхылеит.
Анкьа ара нырцә-аарцә излеиҭанаиааиуаз паранла, мамзаргьы шхәала ақәызҭгьы, уажәы верски бжаки
иҟоу ацҳа кнаҳа хҵоуп. Босфор ҳхыланы ҳашнеиуаз ҳара
иаабеит абаӷәаза иадгылаз асовет ӷбақәа.
Шьыбжьышьҭахь ҳара ақалақь Азиатәи ахәҭахьы ҳцеит.
Ахәылбыҽха аҭырқә шәҟәыҩҩцәеи ҳареи аиԥылара ҳаман.
Акыр ҳаицәажәеит, иахьатәи алитература алахьынҵа,
ауалԥшьа уҳәа убас егьырҭгьы. Ҳгәы ҳнархьит аҭырқә
шәҟәыҩҩ ду Назым Ҳиқмеҭ иԥсадгьыл аҿы ӷәӷәала иахьихымцәажәо,
ихьӡ ҳаракны иахьырымҳәо. Аҭырқә
шәҟәыҩҩцәеи
ҳареи ҳаиԥылара мҩаԥысуан аресторан
аҿы. Иџьоушьаша, ҳахьтәаз авараҿы аԥсуаа абанкет зал
ааныркылан
иаатәеит. Ус хәыҷ-хәыҷы рыҽҳамардеит. Урҭ
ҳаиԥылара дырлахҿыхит, шәаҳәарыла, кәашарыла, иқәгыланы
ажәақәа рҳәеит. Аиԥылара ихы алаирхәит Сҭампыл
иҟоу аконсул.
Адырҩаҽны ҳарҭ ҩаԥхьа ақалақь абара ҳаҿын, ҳаҟан
Софиа ацкьа луахәамеи иҳәыҳәԥшшәалоу аџьаамеи, Топ
Кап ахани рҿы. Сҭампыл аминаретқәа ашыцә реиԥш еилагылоуп – урҭ ара шәкыла ажәҩан иаларсуп.
Аԥсуааи ҳареи аҵыхәтәантәи ҳаиԥылара мҩаԥысит
Кавказ аҩбатәи аклуб аҟны. Ауха ԥсуамзар даҽа милаҭк,
даҽа жәлантәык дыҟаӡамызт. Еизеит ауаа хатәрақәа, еиҳараӡак
аҿар. Урҭ аӡә дцәажәацыԥхьаӡа ашәа рҳәон,
икәашон. Еиҳа рацәак иаҳгәаԥхеит рыкәашарақәа – ихагамкәа,
иԥагьамкәа. Ҳрыԥхьеит ажәеинраалақәа. Зынӡа
иаршанхеит Платон Бебиа иқәгылара, уи ҩынтә асценахь
днаргеит. Аҵх нықәлаанӡа ҳзеиԥырҵуамызт, ҳазхара ҳзеибабомызт.
Октиабр мза 12 ашьжьымҭан Сҭампыл аеропорт ахь
ҳцеит. Ҳаԥсадгьыл ашҟа ҳгьежьуан. Ҳнаскьаргарц уа инеит ҳашьцәа аӡәырҩы. Ҳгәырӷьара алахьеиқәрагьы аҵыԥшуан.
Иааит аиԥырҵра аминуҭ.
Аԥсадгьыл агәхьаагара, Аԥсадгьыл азыгәышьра, аа амҳаџьырқәа
рхылҵшьҭра рыбла ихаҳбаалоз. Урҭ дхәыҷыддуу Аԥсныҟа иааԥшуеит, Аԥсныҟа рҿы хоуп, раԥсуара,
рбызшәа рцәыӡыр ҳәа ишәаны иӡыӡоит.
Аԥсны асовет литература амшқәа анымҩаԥысуаз Ҷлоу
ақыҭаҿ дықәгыланы дцәажәеит Ҟабарда Балкариа жәлар
рпоет Адам Шогенцуков. Уи иҳәеит Ҭырқәтәыла даныҟаз
аԥсуа беиак дшибаз, уи иԥсадгьыл ахь агьежьра дшазыгәышьуаз.
Уахь унеиуеит аха умшәаӡои умиллионқәа
уцәыӡыр
ҳәа даниазҵаа, аԥсуа ҿааиҭит: сара сыԥсадгьыл
аҿы Кәыдры ахаҳә бааӡа сыбз ахьысшьуазаргьы исызхоит, амиллионқәа амца иагааит, изҭахыда!
Чингиз Бганба иҷкәын қәыԥш Алфер Аԥсныҟа иааишьҭит
апатреҭ – абас илахьеиқәҵагоу, иҵәыуагоу ажәақәа анҵаны:
«Абри асахьа гәаларшәагоуп, мышкы зны Аԥсны
сзымнеикәа сыԥсыр, сахьтәоу ааврыффаны Сыԥсадгьыл
анышә исзашәҭ!»
Омашәа иубаратәы иҟаӡами, нас, абарҭ ауаа даргьы,
рабацәагьы, уимоу рабдуцәагьы рыԥсадгьыл аҿы имиӡеит.
Арахь Аԥсны агәхьаагара, Аԥсны абзиабара аарымҵәом,
биԥарала еимдо иааргоит. Аха уи еилкаами. Урҭ ирдыруеит ауаҩ иԥсадгьыл аҟны шакәу насыԥла дынхарц ахьалшо!
«АԤСНЫҞА!.. АԤСНЫҞА!..»*
Ахьыбҿар! Шәара шәынхоит шәыԥсадгьылаҿ Аԥсны,
алакәцәа хааӡа изыҟәну Амшын Еиқәа ахықәаҿы. Ари еиҳау
насыԥ ыҟам. Аха, шәара, ижәдыруама абри анасыԥ
аԥсуаа ӡәырҩы шалыхәдаау? Иахьа, мшын нырцә атәым
дгьылаҿы ишыҟоу ҳа ҳажәлар рыбжаҩык, рыԥсадгьыл
хазына
Аԥсны иаҟәыганы! Ишԥаҟалеи нас ари? Урҭ иргәаԥханы
уахь ицама, мамзаргьы ныҟәара иахьцаз икыдхаланы
иаанхоу? Мап, уи шыҟалаз зынӡаскгьы ус акәӡам.
*Ари астатиа автор Ҭырқәтәыла иҟазаара ацикл иаҵанакуеит, ажурнал
«Амцабз» азы хазы иҩуп. Убри азы егьырҭ астатиақәа ирықәҿнаҭуеит,
иреиԥшуп.
Иаҳхысыз, XIX ашәышықәсазы аԥсуа жәлар рыбжаҩык
рыдгьыл гәакьа мчыла иакәыҟәҟәааны мшын нырцәҟа
идәықәырҵеит, аурыс ҳәынҭқари аҭырқә сулҭани еиҿаҳаз
ринтересқәа ирыхҟьаны. Усҟан урҭ хьӡыс ироуит –
амҳаџьырқәа ҳәа.
Амҳаџьырра – ари ажәа, абар, шәышықәсала ихьанҭыџьӡа,
ихаҳә хьшәашәаны дарбан аԥсуазаалак игәы
иадуп. Абри ажәа гәырԥсыга ануҳәалак, Дырмит Иосифиԥа иажәақәа аацәырҵуеит, унахьысуеит аԥсуа жәлар
рҭоурых зегь реиҳа иахьахьуа, иахьычмазаҩу аҭыԥ. Мамзаргьы иумаҳарц залшом игәырԥшаагоу апоет дуӡӡа иажәеинраала
ссир:
Сыхаара Сыԥсадгьыл,
Иҟалазеи, закәызеи?
Иуԥшаауазеи, иуцәыӡзеи,
Абас улахь зеиқәузеи!?
Нхыҵҟа ицаз угәырҩома,
Мшын нырцә иҟоу уџьабома?
Сылашара Сыԥсадгьыл,
Абас улахь зеиқәузеи?
Ааи, амҳаџьыраа рҭоурых анаацәыругалак, Аԥсны
алахь еиқәнаҵоит, иҵаулаӡаны иқәыԥсычҳауеит. Насгьы
уаамхәыцырц залшом амҳаџьырра ашықәс еиқәаҵәақәа
миллионла ирацәамыз аԥсуа жәлар изларылаӡаз, еиҳараӡак
зыдгьыл аҿы иаанхаз аԥсуаа рхы злеиқәдырхаз,
рмилаҭ адац зларыхьчаз, рқьабз, рҟазшьа, раԥхьаӡа иргыланы раԥсуара зладмырӡыз! Аха адунеи анымӡаара злахь
ианыз, разҟыс измаз ҳажәлар ирыхьӡеит, иԥсҿыхганы
иҟалеит
Октиабр Дуӡӡа, 1921 шықәса, Март ԥшьба, Аԥсны
ишьақәгылаз
Асовет мчра.
Ҳара иаҳзааиз аамҭа ҿыц мшыннырцә иҟоу ҳажәлар
алыхәдаан. Абри ҳәашьак амамкәа угәы ухьуеит, урҭ
ҳашьцәа,
мчыла атәым дгьылаҿ инанагаз агәаҟқәа, рразҟыцәгьа ианымшәакәа, рыԥсадгьыл ахь игьежьырц ианалага, ирыцхраауаз, знапы дзыркышаз аӡә дахьыҟамлаз.
Ашықәсқәа цон. Мшыннырцәҟа иахыргаз ҳа ҳажәлар
рхабар заҵа имааҩрыз, еиҳа-еиҳа ибжьаӡуан, еиҭанеиааишьа
ыҟамызт, агәашәқәа зегьы ыҵарбаҟа иаркын.
Аха ус ахаҭаратә культ анкаҳа, иҟалеит даҽа аамҭак. Амҳаџьырцәа
рхылҵшьҭреи ҳареи аибабара ҳалагеит. Абар,
шьҭа ҩажәа шықәса инеиҳаны иҵуеит дара арахь иаауа,
ҳара
уахь ҳцо ҳҟалеижьҭеи.
Ахьыбҿар! Иаҳхысыз ашықәс, ҭагалан аилашыҩкымҭазы,
гәыԥҩык аԥсуа шәҟәыҩҩцәа – Алықьса Гогәуа, Нели
Ҭарԥҳа, Платон Бебиа, нас сара абарҭ ацәаҳәақәа зыҩуа,
турист ҳасабла, Ҭырқәтәыла ҳаҟан. Уахь ҳа ҳаԥрит Москвантәи.
Ҭырқәтәыла... Ахьыбҿар, шәара ижәдыруама асулҭанцәа
зхагылаз абри атәыла алеишәа шыцәгьаз? Уи анкьа
Европеи Азиеи рыжәларқәа, Кавказ иқәынхоз ауааԥсыра,
ақьырсианцәа рдунеи уҳәа амбатә рыхнагахьан ахлымӡаах
иҭанаргылахьан. Иахьа Ҭырқәтәыла бжьаратә капиталисттә
ҳәынҭқарраны иҟоуп.
Аеробаӷәаза ахыбра ҳахьаадәылҵыз иаразнакы ҳаздызкылараны
иҟаз афирма иааганы иаргылахьаз автобус
ахь ҳнарыԥхьоит. Иџьоушьаша, ԥсуак даабозар ҳәа анаԥшааԥшыха ҳмаӡеит. Абар ҳзыргәырӷьаӡаз ахҭыс! Игылоуп
ҩыџьа ахацәа, ҩыџьа аԥсуаа, ақәԥараҿы ачемпион Ирфан
Тәанбеи уи иҩыза Наџьми Гогәуеи.
Аԥсшәа ҳазхара иаҳзеибымҳәо ҳшеидгылаз, ҳарҭ автобус
ҳҭалоит. Асасаирҭаҿы ҳахьнеиз еибаҳҳәоз мачхәызма,
инҵәаӡомызт. Аҽны ҳаиԥырҵит, уи нахыс ҳахьеиқәшәашаз
ақалақьқәа ҳрылацәажәаны.
Аԥсуа шәҟәыҩҩцәа Ҭырқәтәыла ҳашнеиз лассы уа
инхо аԥсуаа ираҳаит. Адырҩаҽны ашацкыра иаҵагыланы
Анкара, ҳа ҳахьыҟаз асасиаирҭаҿы, иааит уаанӡа Аԥсны
иаабахьаз Чингиз Бганба, Бурҳан Бедиа, Џьамал Ҳараниа,
Џьевдеҭ Агабниа. Урҭи ҳареи ҳаилаҵәаны, ҳазхара ҳзеибамбо ҳшеицәажәоз, иааит даҽа ҩыџьа аԥсуаа – Агрбаки, Ахбаки. Агрба аԥсуа-ҭырқәатә жәар аҟаҵара даҿуп.
Еиқәшәаз аԥсуааи ҳареи ҳаицәажәара рхы аладырхәит
ҳара ҳазлаз атурист гәыԥ ашәҟәыҩҩцәа аурысцәа, аестонцәа,
аҭаҭарцәа уҳәа. Урҭ иџьаршьон, рыгәгьы иахәон
Ҭырқәтәыла
абас ҳашьцәа, ҳа ҳажәлар иҳаигәырӷьаны,
иаҳҿыгәаҳәааны
иахьҳԥылаз. Уи аҽны, ҳара, Анкара аҭоурых
ҭыԥқәеи Ҭырқәтәылатәи ареспублика раԥхьаӡатәи
апрезидент Ататиурк имавзолеи анаҳба ашьҭахь, ақалақь
аанҳажьуан... Ҳа ҳцон егьырҭ ақалақьқәа рахь. Аамҭала
ҳаиԥырҵит
ҳашьцәа аԥсуааи ҳареи. Ҳаицәажәеит Бурса
ақалақь
аҿы ҳаиқәшәаразы.
Ахьыбҿар, ҳара Ҭырқәтәыла ҳаҟан жәаҩа мшы. Иаҳбеит
ақалақьқәа жәаба, ирацәаӡаны аҭоурых ҭыԥқәа. Урҭқәа
журнал статиак аҟны рылацәажәара уадаҩхап.
Аҳҭнықалақь Анкара ныжьны ҳаннықәла, ҳара ҳҿаԥхьа
иаацәырҵит адгьыл ссир Каппадокиа. Ауразоуроу хаҳәроуп,
ашәаԥыџьаԥ маҷӡоуп. Уахьынаԥш-ааԥшлак амза
ҟәаԥаҿаԥара. Америкатәи акосмонавт Неил Амстронг абра
дааизҭгьы, ҿыц амзаҿы дтәазшәа игәы иабарын.
Зегьынџьара мзатә ԥсабароуп иҟоу. Араҟа адгьыл
аҵаҿ ақалақьқәа уԥылоит, иҟоуп заатәи ақьырсианцәа
рбаҟақәа.
Излаҳарҳәаз ала, адгьыл аҵаҿтәи аханқәеи
ауахәамақәеи
дыргылеит заӷацәа ирцәыбналан иаауаз
ақьырсианцәа.
Каппадокиантәи ҳара ҳцоит Кониаҟа – анкьаӡатәи
асельџьукцәа рҳәынҭқарра аҳҭнықалақь, ислам
адинхаҵара ацентр. Ара иҟоуп Мрагыларахьтәи апоет-лирик ду Џьалалиддин Руми имавзолеи. Пому Калеҟа ҳанцоз
ҳара амҩан ҳааҭгылеит Ергидир захьӡу аӡиа ахықәан. Аӡиа
асаркьа еиԥш иказ-казуеит. Аԥшәмацәа нап шадыркыло
ҩашьом. Ахаҭа шдуугьы мотор флыкак хубаалом, уи моу
ажәҩа зҵыршьуагьы. Ҳара иаабеит ажәытәӡатәи римаа
рықалақь Гиеораполис. Ҳера иатәу актәи ашәышықәсазы
адгьылҵысра иалԥшуеит. Ҵабыргны, иахьазы, италиатәи
аҟазацәа ақалақь абаҟақәа рышьақәыргылара иаҿуп.
Аха уаанӡатәи рхаҿсахьа ашьақәыргылара уадаҩхозар
акәхап.
Пому Кале аӡҵәыҵәқәа рыӡҭачқәа рҿы ҳҽаҳкәабеит.
Ихту аӡҭарчқәа рҿы ҳҽаҳқәабеит. Ихту аӡҭачқәа
убас иҳәыҳәԥшшәалоуп Гиеораполис ақалақь аҳаҭыр азы
ажәҩан ақәцәак Анцәа илбааишьҭызшәа. Абраатәи аӡы
ҳара иаҳгәаланаршәоит Риҵаҟа уанцо раԥхьаӡа уназыдгыло абла еҵәа, иҳәыҳәԥшшәалоу аӡиа.
Ахьыбҿар, Ҭырқәтәыла ԥшьы-мшынк аҿыкәыршоуп.
Амҩан ҳара ҳсасцәаны ҳаҭааит ажәытәӡатәи абырзенцәа
рықалақь Афродисиас. Адгьылҵысра рыцҳашьарак ҟамҵаӡакәа
абри ақалақьгьы ԥыххаа еиланажьит. Ҿыки-бзыки
ирызҳәом араҟа иаабаз. Еиҳараӡак ҳаршанхеит амфитеатрҵас
иҟаҵоу астадион, 30-нызқьҩык ауаа зкуа.
Адырҩаҽны ҳа ҳцеит Ереска. Лакәҵас изларҳәо ала
абра
зныкымкәа даахьазаарын Гомер ихаҭа. Араҟа хылагәыла адгьылҵысра еиланажьыз абаҟақәеи аханқәеи
ҳашрыхәаԥшуаз,
дҳақәшәеит Мраҭашәарахьтәи Германиа
инхо, Киольнтәи ауниверситет аҿтәи профессорк, турист ҳасабла уа инеиз, уи аурыс бызшәа бзианы иҳәон.
Ҳанеибадыр, ус дҳазҵааит: «Ишԥа, макьанагьы аԥсуа
бызшәа аԥсы ҭоума?» ҳәа. Ҳара ҳхаҭақәа ҳашшәҟәыҩҩцәоу,
аԥсышәала ҳшыҩуа, ҳлитературеи ҳкультуреи
аизҳара
ишаҿу аниаҳҳәа, ссирс ишьеит. Уи Фазиль Искандер диазҵааит, дшаԥсуаз, дшаԥснытәыз идыруазаарын.
Иқәҿиарақәа дшырзҿлымҳаз ҳаиҳәеит.
Ефесынтәи ҳара ҳцоит Бурсаҟа. Уахь ҳара мыцхәы иҳахон.
Избанзар уа аԥсуаа рацәаҩӡаны ишаҳзыԥшыз аадыруан. Амҩан ҳааҭгылан ҳахәаԥшит ақәра ду змоу ақалақь
Бергама, апергамент қьаад адунеи иазҭаз. Иара убас
ҳара ҳааҭгыланы иаабеит Ҭырқәтәылатәи ақалақь – Измир. Ҳара ҳнеит шьыбжьон. Амш каххаа иҟан. Ҳашиашаз
ақалақь иачхынгыло ашьха ҳхалеит. Уа ажәытәӡатәи абаа
ҳақәгыланы ақалақь ҳалаԥшуан. Измир ссиршәа Аҟәа
еиԥшуп. Ашьхарахьтә агаҿахь илбаауеит.
Ҩаԥхьа амҩа ҳақәлеит. Амҩан иаабоз мачхәызма,
иџьаушьаша,
илакәушьаша, аха ҳара, еиҳараӡак аԥсуа
шәҟәыҩҩцәа,
Бурса ҳнаӡандаз ҳәа ҳаҟан.
Бурса ҳара ҳагханы ҳнеит. Лашьцахьан. Ақәа кыдҵәан
иауан. Ҳазҭатәаз автобус асасаирҭа аԥхьаҵәҟьа иаангылеит. Автобус аҭыҵра ҳагьналагеит – «Иааит, Иааит!» ҳәа,
аԥсышәала абыжьқәа аагеит. Абри еиҳаз иарбан гәырӷьараз
ҳара абра иҳаҳараны, иаҳԥылараны иҟаз! Иҳазгәамҭаӡакәа
аԥсуаа рыжәпара ҳналалеит. Хаҭала ҳара
ҳаздыруаз хҩык, ԥшьҩык рыда злаҟамыз ала, иаҳԥылаз
ҳазцыз агәыԥ зегьы гәыдыркылон, ирыгәӡуан. Адырҩаҽны
урҭ иахыхәмарааны ирҳәон: «ҳарҭгьы иаҳгәаԥхаҵәҟьаны
шәашьцәа аԥсуаа гәыдаҳкылон».
Дук мырҵыкәа, ҳҩызцәа асасаирҭаҿ рномерқәа рахь
ицеит, нас уахьхафара. Ҳара аҩбатәи аетаж аҟны иҟаз азал
ду ахь ҳхаргалеит. Иҟан Бурса инхо аԥсуаа рнаҩсангьы,
еиҳараӡак Ҵабалынтә иааз, Аԥсны Ҵабал иҭыҵыз иахьнеизгьы рқыҭа Ҵабал ахьӡырҵеит.
Ус иҟаз рацәаҩуп. Ҳа ҳаиԥылараҿы иҟан иара убас
Адаԥазара ақалақь аҟынтәи иаазгьы. Иаахтны иазгәаҭатәуп,
ҳара егьа ҳҳәаргьы абриаҟара аԥсуаа рацәаҩны
Бурса иаҳԥылоит ҳәа ҳаҟамызт. Зегь реиҳа узеигәырӷьаша,
ара ирацәаҩын аҿар. Урҭ зегьы дыҷкәыназ дыӡӷабыз
иԥшӡа-ԥшӡаӡа, икахәхәа-кахәхәа, ишаԥсацәоу ҩашьомызт,
иԥхашьаԥхаҵон, абырг дахьтәаз итәомызт, иаԥхьа
ииасуамызт, уи данцәажәоз рҟытбжьы гомызт. Ҳара
дара цәажәаларц, ҳарзыӡырҩырц, рцәажәашьа, раԥсшәаҳәашьа
ҳаҳаларц ҳҭахын. Дара ҳара ҳахьырбоз Аԥсны
иҟазшәа ргәы иабон, ирҭахын Аԥсны аӡбахә рацәаӡаны
ираҳҳәаларц. Ҳара урҭ ирзаҳгеит аԥсуа нбан шәҟәқәа. Урҭ
дара рзы ҳамҭа дуун. Шьҭа Ҭырқәтәыла иҟоуп ҳара ҳанбан
здыруа, иҩуа, иаԥхьауа.
Ахьыбҿар, шәара ишәзымдыруазар ҟалоит Ҭырқәтәыла
аԥсуаа рзы аԥсышәала аҵара шыҟам. Урҭ ашкол аҿы
ҭырқәшәоуп излаҩуа излаԥхьо. Убри аҟнытә ихәҷугьы
идуугьы раԥсшәа рхашҭыр ҳәа ишәоит, хьаа дус ирымоуп. Урҭ уахгьы-ҽынгьы Ҭырқәтәылеи ҳара ҳҳәынҭқарреи
реизыҟазаара, реиҭанаиааира еиӷьханы аԥсышәала аҵара
азин рауа, насыԥк рыхьӡозар ҳәа иԥшуп, мамзаргьы
Аԥсны рыԥсадгьыл аҿы иааны рхатәы бызшәала аҷҷаҳәа
аҵара рҵо, иаԥхьо иҟалар ҳәа. Рыԥсадгьыл шыгәхьаарго,
ирбар, инықәыԥшыр шырҭаху реибарҳәомызт, уи ҳара
зынӡа ҳагәқәа арԥшаауан, ҳалаӷырӡқәа ҳазнымкыло
аҟынӡа ҳнанагон. Аҵх акыр инықәлаанӡа ҳаицәажәон,
ҳзеиԥырҵуамызт,
рпатреҭқәа ҭаҳхуан, рыбжьқәа анаҳҵон.
Араҟа иҟан: Шамаа, Бганаа, Аграа, Ахаа, Аҩӡаа, Қапаа,
Ҭараа, Аӡынаа, Ақәҩа, Быҭәаа, Кәаӡаа, Ҷҟәаниаа, Инаԥҳаа. Уантәи Сҭампыл ҳахьнеиз иаҳԥылеит: Гьечаа, Бигәаа,
Арсҭаа, Гогәуаа, Ажьиаа, Жәанаа, Цыгәаа, Ҭраԥшьаа, Папаа
убас иҵагьы ажәлақәа.
Бурсантәи адырҩаҽны ҳара ҳцоит Сҭампылҟа. Бурса
иаҳԥылаз аԥсуаа аӡәырҩы уахь иҳаццеит. Амҩан ҳахьнеиуаз
Амармалташь мшын аҟны апаран ҳақәтәар акәын.
Уи амҩа аркьаҿуан. Аԥсуаа рхатә машьынақәа ирықәтәаны
иҳаԥыҟьаны, ицаны апаран аҿы ҳавтобус аҭыԥ аздырхиеит, даргьы рмашьынақәа ақәдыргылеит. Апаран амшын
ианынхыла, ҳделегациа зегьы урҭ аҳаҭыр рықәырҵеит:
Ҳҩызцәа руаӡәк даалафит: «Сара шьҭарнахыс ԥсыуак дсыцымкәа
џьаргьы сцаӡом» ҳәа.
Сҭампыл асасаирҭа «Монако» афое аҟны иаҳзыԥшын
уа инхо аԥсуаа. Урҭ иаразнакы ҳҩызцәа ҳаарыцрыганы
ҳаимҵԥааны ҳаргоит Кавказтәи аклуб ахь. Ара аԥсуаа рыдагьы иҟан азыхәқәа, аублаа, ауаԥсқәа, алезгинцәа, ачеченцәа
XIX ашәышықәсазы Ҭырқәтәылаҟа мчыла инаргаз
ирхылҵыз. Урҭ зегьы гәырӷьаҵәа иаҳԥылеит. Аиԥылара
ҳналгон еиԥш, азал аҿы ааҭынчрахеит, зегь ҩагылеит. Ҳара
азныказ иҟалаз ҳзымдырит. Ҳнаԥшызар дааҩналеит Омар
Бегәуа – аԥсуа поет иахьа 89 шықәса зхыҵуа. Дааганы
Алықьса Гогәуеи сареи ҳагәҭа днадыртәеит. Аиԥылара аҵх
нықәлаанӡа имҩаԥысуан. Еиҳараӡакгьы ҳара ҳиргачамкит Омар Бегәуа. Уи ҿырҳәала дрыԥхьеит ҩ-жәеинраалак.
Ҳарҭ абра иаҳгәалашәоит иаадыруаз уи иажәеинраала:
«Аԥсны,
умцабз харԥны усшәызар, усшәысхуамызт сара!».
Омар ҳамҭас иҳаиҭеит ҩ-шәҟәыкны иҭыжьу аԥсуаа рҭоурых.
Ауха асасаирҭаҿы ҳанааи, уахь анеира иахьымӡаз
афое аҟны иаҳзыԥшын.
Адырҩаҽны ашьыжьымҭан Сҭампыл абара нап аҳаркит.
Ашхәа ҳҭаланы Босфор ҳхылеит. Сҭампыл адунеиаҿы зегь
иреиҳабӡоу ақалақьқәа ируакуп. Уи Европеи Азиеи рҿы
ишьҭоуп. Европатәи ахәҭаҿы иубоит ажәытәӡатәи абаақәа,
рхырҿы хәашьырак, еицакрак рынӡамкәа. Ара иҟоуп
аусҳәарҭақәа, аҳәаанхыҵтәи аконсулцәа ртәарҭақәа, асасааирҭа
дуқәа. Ақалақь Азиатәи ахәҭа иахьатәи аамҭа
ацәа еиҳа иахоуп. Сҭампыл зырԥшӡо, ахьӡ казмыршәуа
абаҟақәа, аха хьыҵәцарақәа рацәоуп. Ақалақь ажәытәра
рныԥшуеит Софиа ацқьа луахәама, иҳәыҳәԥшшәалоу
аџьаама,
асултанцәа рханқәа. Адунеи аҿы иҟамзар ҟалап
даҿа
қалақьк, Сҭампыл еиԥш, аминаретқәа ахьырацәоу,
урҭ ашыцә реиԥш еилагылоуп, ажәҩан ҵыԥссауа.
Сҭампыл аҭырқә шәҟәыҩҩцәеи ҳареи аиԥылара ҳаман.
Ҳрылацәажәеит иахьатәи алитература алахьынҵа, ауалԥшьа
уҳәа убас азҵаарақәа рацәаӡаны. Ҳарҭ ҳгәы ҳнархьит
аҭырқә поет ду Назим Ҳиқьмеҭ иԥсадгьыл аҿы ихыҽхәаны,
ихьӡ ҳаракны иахьырымҳәо. Урҭ рыбла ихаҳбалон
уи ицәаҳәақәа:
Сыԥсадгьыл, сыԥсадгьыл,
Уара исзуӡахыз
Хылԥакгьы схамхеит,
Исышьам
Умҩақәа ирнызгаз шьаҵак.
Иабаҟоу, ихахьеит
Зны исшәуҵаз акьаҿгьы...
Сгәаҵоуп изҭаршәу,
Сышлароуп иахьа излыԥхо,
Сыԥсадгьыл, Сыԥсадгьыл!..
Ҳашьцәа аԥсуааи ҳареи аҵыхәтәантәи ҳаиԥылара
мҩасит Кавказ аҩбатәи аклуб аҟны. Ауха даԥсуамзар даҽа
милаҭк, даҽа жәлантәык дыҟаӡамызт. Еизеит ауаа хатәрақәа,
еицырдыруа, еиҳараӡак аҿар. Наҟ-ааҟ ирацәан
ақәгыларақәа, ажәақәа рҳәара. Ажәақәеи ажәақәеи рыбжьара ашәақәеи акәашарақәеи бжьарҵон. Урҭ ҳаиԥылара
хадырҭәаауан, идырԥшӡон. Ачеиџьыкагьы ыҟан, аԥсуа
ҳәсаҳәыҷқәа
ԥсыуала иқәгьежьаан амаҵ руан. Еиҳараӡак
иаҳгәаԥхеит рыкәашарақәа ихагамкәа, иԥагьамкәа, ҷкәыни
ӡӷаби ҳаҭыр рықәеибаҵо ихиааланы, еивагьежьны
икәашон. Урҭ рыкәашарақәа ҳара даара ҳдырхәыцит. Игон
араҟа уажәы-уажә аԥсуа жәеинраала абжьы. Зынӡа иаршанхеит
Платон Бебиа иқәгылара, уи ҩынтә асценахь
днаргеит. Абас аҵх нықәлаанӡа ҳзеиԥырҵуамызт, ҳазхара
ҳзеибабомызт.
Адырҩаҽны ашьжьымҭан, Сҭампыл аеробаӷәаза ахь
ҳцеит. Ҳаԥсадгьыл ашҟа ҳгьежьуан. Ҳнаскьаргарц уа инеит
ҳашьцәа аӡәырҩы. Ҳгәырӷьара алахьеиқәҵарахьы ииасуан, избанзар аиԥырҵра аминуҭқәа ааины иҳадгылан...
Орҳан Ашамбеи, Зулькьиф Аҟәысбеи, Ирфан Атәанбеи,
ҳанынарыхәаԥш рыблақәа алаӷырӡ иарцәаакхьан. Аринахысгьы агәырӷьаратә лаӷырӡы рхыҳәҳәылааит ҳаблақәа
ҳҳәан зегь ҳааигәыҵеибаҳәҳәан, ҳаагәыдеибакылеит.
Аԥсадгьыл агәхьаагара, Аԥсадгьыл азгәышьра, аа, амҳаџьырқәа
рыбла ихаабалоз. Урҭ дхәыҷы-ддуу Аԥсныҟа
иааԥшуеит, Аԥсныҟа рҿы хоуп. Аԥсныҟа, Аԥсныҟа!..
Ахьыбҿар, 1984 шықәса Аԥсны Асовет литература амшқәа
анымҩаԥысуаз Ҷлоу акыҭаҿы дықәгыланы дцәажәеит
Ҟабарда Балкариа жәлар рпоет Адам Шогенцуков.
Уи иҳәеит Ҭырқәтәыла даныҟаз аԥсуа беак дшибаз, уи иԥсадгьыл,
ахь агьежьра дшазгәышьуаз. «Уахь унеиуеит, аха
умшәаӡои, умиллионқәа уцәыӡыр» ҳәа, даниазҵаа, аԥсуа
ҿааиҭит: «Сара Сыԥсадгьыл аҿы Кәыдры ахаҳә бааӡа
сыбз ахьысуазаргьы исызхоит, амиллионқәа амца иагааит,
изҭахыда!..»
Ахьыбҿар, қәрала шәара рацәак ишәеиҳабым Чингиз
Бганба иҷқәын қәыԥш Алфер Аԥсныҟа иааишьҭит ипатреҭ
илахьеиқәҵагоу, ирҵәыуагоу ажәақәа анҵаны: «Абри асахьа гәаларшәагоуп, мышкызны Аԥсны сзымнеикәа сыԥсыр,
Сыԥсадгьыл анышә исзашәҭ!».
Омашәа иубаратәы иҟаӡами нас, абри аҷқәын қәыԥш
иқәлацәагьы иаргьы урҭ рабацәагьы џьоукы-џьоук рабдуцәагьы
рыԥсадгьыл аҿы имиӡеит. Арахь Аԥсны агәхьаагара,
Аԥсны абзиабара аарымҵәаӡом, биԥарала еимдо иааргоит. Омашәа избатәузеи! Урҭ ибзианы ирдыруеит ауаҩ
иԥсадгьыл аҟны шакәу насыԥла дынхарц ахьилшо! Убри
азоуп уажәы-уажә изырҳәо: Аԥсныҟа!.. Аԥсныҟа!..
Бжьықәыргарак аҳасабала
Аԥсуа литература аҭоурых аҿы иахьа уажәраанӡа иҟамлац,
сара стәала, абас апроза аизҳара аманы, ашәҟәыҩҩцәа
зегьы амҽханакуа, иадшыланы аус адыруло, иҟоу ақәҿиарақәагьы
удыргәырӷьо. Сгәы иаанагоит, абри аҩыза аҭагылазаашьа
ҟазҵаз еицырдыруа ҳпоетцәа аӡәырҩы прозала
аҳәатәы ахьроуз, апрозаҿы иахьаарыхуа азоуп ҳәа.
Урҭ азныказы, уааҳәҩык ирҩызазҭгьы, иахьа ҳапроза
аԥшәмацәа аԥышәара рымаркуа аҟынӡа инеины иҟоуп.
Аха, убас егьа иҟазаргьы, аԥсуа проза алахьынҵа знапы
иану, аҭакԥхықәра зду дара апрозаикцәа рхаҭақәа роуп.
Убарҭ дреиуоуп, дыруаӡәкуп даагылазар апроза знапы
алаку, абаҩхатәра шьахәӡа змоу ашәҟәыҩҩы Џьума Аҳәба.
Бжьықәыргарак аҳасабала, абра иааркьаҿӡаны сазааҭгылар
сҭахуп Д. Гәлиа ихьӡ зху Аԥснытәи АССР аҳәынҭқарратә
премиа аиуразы иқәыргылоу Џь. Аҳәба ироман
ҿыц «Амҩасҩы».
Сара ароман «Амҩасҩы» ианнапылаҩыраз иаԥхьақәаз
среиуоуп. Усҟан са сзыԥхьаз акырӡа иазырҵоуп, акырӡа
иԥсахуп, иԥсахуп аперсонажқәа аӡәырҩы рыхьӡқәагьы.
Абри афакт иҳанаҳәо – автор иҩымҭа аус адулара игәы
шақәымҿыӷьуа, есымша агәынамӡара шимоу, агха, баны
дшаҩымсуа, дшымҩашьо, дшанымшәо ауп. Ароман иласкәантраӡа
иҟоуп. Знык унатәаны, ишырҳәо еиԥш, «ԥсеивгаракала
» уаԥхьар ҟалоит.
Џьума Аҳәба, шамахамзар, иҩымҭақәа зегьы иахьатәи
аамҭа иазкуп, ԥсыс ирхоу иахьатәи ауаҩы, уи ихәыцрақәеи
идунеии роуп. Ироман ҿыц «Амҩасҩы» афырхацәагьы
уахгьы-ҽынгьы ҳаздгылоу есышьыжь иаҳԥыло,
есыхәылбыҽха иҳацрымҵуа уаауп. Ароман ҩуп адетективтә,
ахҭыстә ҩымҭақәа ркәал иҭаршәны. Иааркьаҿӡаны уи
асиужет: ҳа ҳаамҭазы, хынҩажәатәи ашықәсқәа рзыҳәан,
ԥсуа қыҭак аҿы Баӡ захьӡыз хаҵарԥыск – анхаҩы, аусзуҩ
бырг Аруҭан иааигәыдҵаны дишьуеит. Абас ауаҩшьра,
ацәгьара бааԥс ҟазҵаз арԥыс, ауаҩ иакәым, акәтыҵәҟьа
имшьыц ззырҳәоз уаҩԥсын. Уи – аҵаҩ ԥҳәызба Адица длашьан. Адица бзиа дибоит Алиас захьӡу арԥыс шьахәк. Убри
ибзиабаҩ лышҟа ииҩыз ашәҟәы иаӷроуп ароман ахҭысқәа
зегьы. Адица, абас амыждара анылзыҟала, раԥхьаӡа
ажәа
лнызҵаз аӡәы диццоит. Алиас иакәзар, ихы ицәымыӷханы,
дықәҵны дцоит. Уи ацәгьара игәы иҭеикуеит – бзиа иибоз
дзыццаз дҭаирхарц. Ӷас ишьҭихыз дзықәтәаз амашьына бӷаиҵоит, аха абраҟа, рыцҳарас иҟалаз, иҭаирхарц
ииҭахыз иҭыԥан дыбӷалоит акгьы зхараӡамыз ауаҩы. Абри
даара ихьааигоит Алиас. Аҵыхәтәаны ақыҭа далҵуеит.
Аӷәыхырҭа азауадаҿ аусура напы аиркуеит. Убраҟагьы
рацәак дманшәалахом. Аҵыхәтәаны иӡбуеит ибзиабаҩи
иареи еиҟәызҟьаз ауаҩы деиликаарц. Еиликаазгьы
абри
ауп: Адица лан Мсыгәдеи Аруҭани ианқәыԥшқәаз
бзиа
еибабон. Аруҭан, ақыҭа касса арҳәра иара ихы иҭарԥаны,
ддырӡит, дҭаркит. Мсыгәда дшәан лажәа мап ацәылкит,
хаҵа даҽаӡәы диццеит. Аамҭа кыр бжьысит. Аруҭан
дхынҳәит. Мсыгәда лыламыс дамыртәо, дамыргыло
илыжәлеит. Аруҭани лареи хәылбыҽхак еиқәшәеит. Убри
аамҭазы лыҷкәын иҩызцәақәаки иареи еицны ишнеиуаз урҭ шеидгылаз ирбеит. Дук мырҵыкәа ари ахҭыс ауаа
ираҳаит, ирылаҵәеит. Мсыгәда лыҷкәын Баӡ ахьымӡӷ угеит
ҳәа аҵәы иларҵо рҿаархеит. Ацыхәтәаны, Баӡ Аруҭан дидыршьуеит. Абас ахҭыс бааԥсқәа ҟалеит.
Џьума Аҳәба ироман «Амҩасҩы» аиҿартәышьа мацарагьы
агәра унаргоит, уи аԥхьаҩ иаразнакы дшаднахало,
агәаԥхара шинаҭо, адетектив аелементқәа ҟазарыла ихы
иахьаирхәаз иабзоураны. Аҩымҭа аԥхьаҩ даднахало аҟаҵара,
аԥхьаҩ ихыхра ус имарио проблемаӡам. Абраҟа
раԥхьаӡа иргыланы иҟазароуп зегь рганахьала асахьаркыра
ҳарак ду. Идыру усуп, аҩымҭа гәырҿыӷьгахом сахьалеи
ҵакылеи еиқәных ианыҟала. Убри акәхап Лев Толстои
дуӡӡагьы изиҳәоз:
ҳәа. Ароман «Амҩасҩы» иалоу афырхацәа рхыԥхьаӡара
рацәам, — Алиас, Адица, Мсыгәда, Аруҭан. Автор урҭ илаԥш
иҵижьӡом, даарыцрымшәаӡо дрыцуп. Уи ифырхацәа
рбиографиақәа бзиан идыруеит. Ихы иаирхәон аԥсҭазаараҿы
аҭыԥ змаз, иҟалахьоу ахҭысқәа. Иаагап ашәҟәыҩҩы
иқыҭа гәакьаҿы акыршықәсқәа рышьҭахь иҟалаз ацәгьара
— аколнхара касса арҳәра, насгьы уи зус алаӡамыз
дшақәӡыз уҳәа автор ҟазарыла илитература маҭәахәны
иҟаиҵеит. Иара, убас ихы иаирхәоит Кәыдры азауад, автор
иаахтны имҳәазаргьы. Ароман аҿы ахҭысқәа ахьыҟало
Аҭара ақыҭан шакәу аԥхьаҩ имдырырц залшом, ихаҭа уа
днеихьазар.
Џьума Аҳәба аԥсшәа бзианы иҿоуп, иажәа сахьаркыуп,
иҳәоуқәа ркьаҿны, иԥсабаратәны, еилыхха, аԥхьаҩ
дмыргәаҟкәа, ихаҿы иаанхартә иҟаиҵоит. Изеицәааӡарызеи,
џьоукы-џьоукы шәҟәыҩҩцәақәак рҳәоуқәа дырхьанҭоит,
реилкаара дыруадаҩуеит. Аҳәоу дуқәа, аҳәоу
аидара мыцхәы аҵаҵара ҳаазқәылаз сахьаҭыхҩцәак рзы
имодахеит. Ас иҟоу аҩымҭа ҷыдала иазыҟаҵоу аԥхьаҩ даҭахуп
рҳәоит аҽԥныҳәа анруҭалакь. Аха иазыҟаҵоу аԥхьаҩцәа
амаӡами аурыс литература? Валентин Распутин,
Чингиз Аитматов, Василь Быков уҳәа еимакны рҩымҭақәа
изрыԥхьо, са сгәанала, раԥхьаӡа иргыланы, реилкаара
ахьымарио, рҳәоуқәа еилфаҷа, аԥхьаҩ ажәа мыцхәы дахьадмыршьуа
азоуп. Насгьы ҳара иаадыруазароуп иарбан
бызшәазаалакгьы иара ахатә синтаксис, ахатә ԥсабара
шамоу. Ҽа бызшәакахь аграмматикатә нормақәа
шеибгоу риагара, рхархәара аԥырхага ҟанаҵоит. Абри
ачымазара аԥсуа литератураҿы еиҳараӡак иубоит аҩымҭақәа
аԥсшәахь реиҭагараан. Аԥсуа жәабжьҳәаҩ даагылазар
иажәа ауцәаӡамызт, башагьы ирымҳәозар акәхап,
форизмаҵас: «ажәа ахы еиԥш ирҭбааны» ҳәа. Абри
азҵаара сзазааҭгылаз Џь. Аҳәба ҽыԥныҳәак исҭарц
акәым, уи иреиӷьу иҩымҭақәа, ароман «Амҩасҩгьы» убра
иналаҵаны, аҷҷаҳәа аԥсышәала ицәажәоит, ажәа
артәараҿы
аҟыбаҩ бзиа рныԥшуеит. Автор иаԥхьаҩцәа
дрызхәыцуеит, ҳаҭыр рықәиҵоит, рмаршәа икуеит.
Ароман «Амҩасҩы» аҟны ирацәоуп хашҭра зқәым, аԥхьаҩ
дзырхәыцуа, игәы зырхыҭ-хыҭуа аҭыԥқәа. Шьахәла иҟаҵоуп
аколнхара иацәӷьычны иҵәахыз аԥарақәа раарԥшра
аепизод. Аколнхара акасса иҭыган иргеит ажәлар
рԥара.
Изхараӡамыз дақәӡит. Аамҭа рацәаӡаны ицеит. Ҽнак
адгьыл шхыртуаз, ҵлакы ашьаҭа ианкны иааҵырҳәазар
абар уи иаҵаҵәахыз, ирӷьычыз аԥарақәа! Абасала, асахьаҭыхҩы
агәра ҳиргоит ацәгьара, абас еиԥш наунагӡа
ҵәахышьа шамам, мышкахы-мышкаҵыхәа уи адацқәа
ирынкны ишыҵыржәо. Ароман аҿы иуԥылоит абас иҟоу
асимволтә, сахьақәа маҷӡамкәа.
Инеизакны ароман «Амҩасҩы» ахәшьара бзиа иаԥсоуп.
Убас шакәугьы, акык-ҩбак угәы еихьызшьуа агхақәагьы
амоуп ҳара ҳтәала. Бзиа еибамбаӡо арахь зыԥсҭазаара
еилазҵаз Арсанеи Мсыгәдеи ишеибагаз ахҭыс ырҳауҳауцәоуп, иауцәоуп, амыцхә иазааҭгылацәоуп.
Агәра узгом Мсыгәда Аруҭан инышәынҭра ахьыҟалҵо.
Џьума Аҳәба иҳәоу артәашьа шыбзиоу, ишыманшәалогьы,
џьара-џьара иуԥылоит ҭыԥқәак, ирацәамзаргьы, автор
иажәа дахьацкламԥшуа, иахьимраӡо. Иаагап ҳәоу заҵәык:
«Амҽыша ауха бара хаҵа бцараны, иахьеиԥш, асабшаҽны,
Адица, ибгәаламшәои, ашкол ҳаноурышьҭ, ҳхала ҳцон
аҩныҟа». Сгәы иаанагоит, араҟа ҩныҵҟала еидҳәалам
ажәақәа
иаармарианы џьарак еизгоуп ҳәа.
Аҟыбаҩ бзиаӡа змоу Џьума Аҳәба аԥсуа литература
аҵәатәы
шьаҟақәа дыруаӡәкуп. Аԥсуа сахьажәа иахаиҳахьоу
маҷӡам. Аринахысгьы ҳазлаиқәгәыӷуа рацәаӡоуп.
Уи иҭәымҭаҵәҟьа дҭагылоуп. Ихьӡ аԥсуа литература анҭыҵ
инахараны ицахьеит. Уи иажәабжьқәа, ироманқәа
Москватәи ажурналқәа иааиԥмырҟьаӡакәа ирнылоит, тираж
рацәала хаз шәҟәқәаны иҭыҵуеит, аҳәаанхыҵтәи аԥхьаҩцәагьы
дырдыруеит. Д. Гәлиа ихьӡ зху Аԥснытәи АССР
аҳәынҭқарратә премиа иҭара хымԥада даԥсоуп.
ХАШҬРА ЗҚӘЫМ
Аамҭа ӡиас ҭабара ақәым. Иарҿиаз ахҭысқәа уи аӡиас
ихыхәхәала ацара иаҿуп. Ҳгәалашәараҿы иаанхаз ыҟоуп,
иаанымхазгьы убас. Аха хашҭра рықәым заамҭеи зуаажәлари
рзы аус хазына, аус хьӡырҳәага нзыжьыз аҵеицәа.
Урҭ рыхьӡ рыԥша, рхаҿсахьақәа рҿаԥхьа, аамҭа аӡиас егьа
алеишәа џьбаразаргьы, егьа инаскьаргьы – уи мчыдоуп.
Хашҭра зқәым аԥсуаа рҵеицәа хатәрақәа дреиуан Алиоша
Лашәриа. Апоет трибун дҳаԥхеижьҭеи иҵуеит ҩажәижәаба
шықәса.
Уахатәи ҳгәалашәаратә еилатәара, Алиоша қәрахьымӡа
дҳаԥхеижьҭеи шықәсык аҵра иазкуп. Ҳаилатәара ахьӡ
хәыҷык иманшәаламзар ҟалап. Избанзар, иргәаладыршәо
ирхашҭыз иами! Алиоша макьана хашҭра иқәым,
дышҳаԥхаз,
насҭха дышҳацәгылаз агәра нагӡаны иҳамгацт.
Ҳзықәшәаз
агәырҩеи ҳареи зынӡа ҳаинымшәац. Уи макьана
џьара дцаны даарашәа, ҳаизыԥшушәоуп ҳагәқәа
шыҟоу. Алиоша дшыхәыҷыз иани иаби иԥхеит. Уи иаҳәшьаду
длааӡон. Иаҳәшьаду лҿы дыҟан бжеиҳан. Лара
лхаҭа Кәтол, Чаарқыҭ аҳаблаҿ дрыман. Сара убра
инхо
саншьцәа рҿы снаргалон аанҿасра. Уброуп раԥхьаӡа
Алиошеи
сареи ҳхәыҷқәаны ҳахьеибабаз. Наҟ-наҟ еиҩызцәахашаз
ахәыҷқәа усҟангьы бзиа ҳаибабеит. Алашьцара
иааҳамнахаанӡа ҳаицыхәмаруан, ҳаҵәгәырқәа ҳхарззала
Бзана ахықәахь ԥсыӡкра ҳцалон.
Исгәалашәоит, ааԥынран. Амхырҭақәа рҿы уаха-саха
ҳәа ацәаӷәарақәа ирҿын. Алиоша, саншьцәа рҿы сшыҟаз
иаҳазаап дыҩны дааит шәҟәык иман. (Усҟан иара ҩ-класск
рҿы дтәан, сара акаҿы). Абна агәанытә
иааҩуан акәукәу
абжьы. Алиоша дшаасыдгылазҵәҟьа,
ишәҟәы аахиртлан
ҿааиҭит: «Иубома Иуа Коӷониа
иҩымҭа». Уи даԥхьо иҿааихеит
Иуа иажәеинраала
«Акәыкәу». Алиоша данхәыҷызгьы
ажәеинраалақәа
артистцәа дрыԥхьон. Исгәалашәоит,
маи аказы аныҳәақәа зегьы раан еиԥш Кәтол аусҳәарҭа
ашҭаҿы
ажәлар хәыҷла-дула еизаны иҟан. Гәырӷьаран шәаҳәаран,
кәашаран. Ашьыбжьышьҭахь аизара анхырт, ажәахә
ҟаҵаҩы ацәажәара даналга, уи ашьҭахь аҵаҩцәа ԥыҭҩык
ажәеинраалақәа ҳрыԥхьон. Алиоша дхыцәӡа, ажәлар
дрылагылан, џьарак дааиламсӡакәа, аҷах-аҷахҳәа даԥхьеит Дмитри Иосиф-иԥа иажәеинраала «Абжьаҩашьа
хабжьаҟьала».
Исгәалашәоит, злабашьақәа адгьылаҿы иарсны аԥхьашәа
итәаз аҭаҳмадацәа уи дшырныҳәоз. «Уԥсынҵры
духааит дад!
Еиҭа дашәырԥхьа, еиҭа!» – рыбжьқәа гон урҭ.
Алиоша дшыхәыҷыз аҩра далагахьан. Уи ус шакәу ҳазҳәақәо
ируакуп 1942 шықәсазы Аԥсны ашәҟәыҩҩцәа Реидгылахь иааишьҭыз иажәеинраала «Агитара» ҳәа, хыс измоу. Ажәеинраала ҿыц аҩра иалагаз ишитәу ҩашьаӡом. Аха
ашьха рҩаш ахы ахьныҵнахуаҵәҟьагьы абжьы ахоуп. Абри
ажәеинраалагьы ҿыц аҩра иалагаз ишитәызгьы ашьҭыбжь
уаҳауан. Зыӡбахә сымоу ажәеинраала қьаад жәпак иануп.
Иара ахьаанҵәо иаҵагылоуп хәбаҟа цәаҳәа иҟоу асалам
шәҟәы. Заԥхьаҟа ипоетхашаз иҟәыбҷареи еилыҷҷаареи
аныԥшуеит. Ҳаԥхьап иара: «Иҟасҵоит аҳәара, сара изҩыз
ажәеинраала макьана агха рацәа аиушт. Аха ацхыраара саур агәра шәсыргоит акаҿы ишкылзго, убри аҟнытә
сыгхақәа сшәырдыррацы сшәыҳәоит, насгьы ацхыраара
сыгымхаразы. Лашәриа Алиоша Едгь-иԥа.1942 шықәса,
ииуль мза 2».
1942 шықәсазы акәын. Аамҭа бааԥсын. Аибашьра ҳҭагылан.
Аӷа иҳаирпланқәа Аҟәа иахаԥраауан, ажәҩан ҵаула
иалыҩны рыбжьқәа ааҩуан. Алиошеи сареи Аҟәатәи
аҳәынҭқарратә
ҵараиурҭа ҳҭан. Уаанӡа ԥыҭраамҭак ҳаидыганы
ҳаҟан. Аха ҩаԥхьа абра ҳанеиқәшәа, нас уаҳа
ҳаицрымшәаӡакәа
ҳаицын иаџьал мыжда даныхәнажәаз
аҽнынӡа.
Аҵараиурҭа аҟны Алиоша ибаҩхатәра ахы ԥытлеит.
Инеиԥынкыланы
дрылагоит ажәеинраалақәеи ажәабжьқәеи
рыҩра. Аҵараиурҭаҿы ауп аҩра дахьалагаз идрама
«Гәыкала
абзиабара». Аԥсуа бызшәеи алитературеи ҳзырҵоз
Васили Николаи-иԥа Маан ҳҩыџьагьы напы ҳадкылан
даҳхылаԥшуан, ҳҩымҭақәа цәгьа дрызҿлымҳан. Уи инапхгарала
еиҿаҳкааит алитературатә кружок. Аҵара ҳацызҵоз
ҳҩызцәа, ҳара ҳнаҩс аӡәгьы аҩра инапы алакӡамызт. Аха
алитература аинтерес даара ирыман. Ҳакружок аҟны аимакаиҿак ҟарҵон, ҳарҿиаратә усура дырцыхцыхуан. Васили
Николаи-иԥа Маан ашәҟәыҩҩцәа аӡәырҩы ҳадирдырит.
Аҵараиурҭа ҳалгарц мызкы аҟара ҳагын. Ҽнак, акоридор
дыҩналаны адирекциахь иҿынеихеит ишнел кахәхәа
ҷкәына ҳаракык. Жәабаҟа минуҭгьы бжьысит, Алиошеи сареи адирекциахь иҳаԥхьоит. Ҳныҩналазар, акоридор аҿы
иаҳбаз аҷкәын уа дтәан. Уи аԥсышәала дҳазҵаауа иҿааихеит.
Маҭәарс иалкааны бзиа иаабауа арбан, аҵара ҳалгар ҳхы
ахьҳархо уҳәа убас егьырҭгьы. Аҵыхәтәаны излеилаҳкааз
ала иҳацәажәоз усҟан «Аԥсны ҟаԥшь» аҿы корреспондентс
аус зуаз Ҷыҷыкәа Џьонуа иакәзаарын. Адырҩаҽны афотокорреспондент даан ҳпатреҭқәа ҭихит. Алиошеи сареи
аҵараиурҭа иҳацалгақәаз даҽа ҩыџьеи агазеҭ ҳанырҵеит
ҳарҽхәаны.
Абасала ҳашәҟәыҩҩцәа аӡәаӡәала иаадыруан, урҭ –
ҳрышьцыло, реилашырахь ҳнанагон.
Аҵараиурҭа ҳаналга, амаҵурахьы ҳхы ҳмырхеит. Аинститут
аҭалара азин ҳарҭеит. Алиошеи сареи аинститут ахь
ҳанеиха, ԥыҭҩыкгьы ҳхьыԥшит.
Аҟәатәи арҵаҩратә ҳәынҭқарратә институт аҿы Алиоша ирҿиаратә усура зынӡа аҽеимҿханакит. Актәи акурс
ҳаналга,
уи шықәсык иҽрымихит. Аамҭа ус баша имырӡит.
Ихиркәшеит заа дызлагахьаз апиеса «Гәыкала абзиабара».
Ашьҭахь Аҟәа аҳәынҭқарратә театр аҿы ирыдыркылеит.
Адрама анықәдыргыла, адраматург-ҿа ибаҩхатәра еигәырӷьаны
иаԥылеит. Усҟан Алиошеи сареи актиор ицхырааҩцәа
ҳәа хьӡыс иҳаманы атеатраҿ ҳаҟан, уахынла уахь
ҳныҟәон. Алиоша иара ииҩыз адрамаҿы ижыцәӡа иҟаз
ролькгьы дыхәмаруан.
Алиоша ианакәызаалакгьы ажәабжьқәеи апиесақәеи
рыҩра
гәыгәҭаижьуамызт. Аха уи еиҳарак иҽызнишәоз,
дызмыргылоз,
ицралан дызбылуаз апоезиа акәын. 1949
шықәсазы
иҭыҵит Иван Ҭарба редакторс даманы «Аҿар
рыбжьы
» ҳәа, ажәеинраалақәа реизга. Абри ашәҟәы аҿар
ҳажәеинраалақәа анын. Ашәҟәы анҭыҵ ашықәсан, Алиоша
аратәи аинститут ааныжьны Москва, Алитературатә институт
ашҟа диасуеит. Саргьы Аҟәа аинститут саналга, Москваҟа
сцеит. Уа сдыртәеит аԥшьбатәи акурс аҟны.
Москватәи амшқәа хашҭра рықәым бзанҵык. Алиоша, убраҟа аҵара ҳацызҵоз, зхыԥхьаӡара 50 милаҭ ыҟаз
ракәзаит,
ҳарҵаҩцәа ракәзааит, абра Аԥсны аиԥш, зегь
бзиа дырбон, зегьы дрылаҵәаны дыҟан. Уи уа ибаҩхатәра
амҽхак аҽарҭбааит, идырра иазҳаит, еицырдыруаз аурыс
поетцәа: Михаил Луконин, Сергеи Смирнов, Евгени Долматовски,
Михаил Светлов ухәа дырзааигәахеит, иара убас
дрыдыркылеит аиҭагацәа ҟазақәа. Уи аҳҭнықалақь аҿы
лассы-лассы дыркьыԥхьуан. 1654 шықәсазы иажәабжьқәеи
иповестқәеи хаз шәҟәны аҭыжьырҭа
аҿы иҭыҵит. Адырҩашықәсан — иажәеинраалақәа
ашәҟәҭыжьырҭа «Советский писатель» аҟны. Абасала уи,
аԥсуа ԥхьаҩцәа реиԥш, аурыс ԥхьаҩцәагьы еиҳаеиҳа
дрылаҵәон.
Алиоша, аԥшқа иан бзиа дшибо еиԥш дазгәыкны бзиа
ибон аԥсҭазаара. Уи ианакәызаалакгьы аԥсҭазаара ахьеилашуаз
далагылазар акәын. Ажьҭааҩ бзиа аҵла амахәҭақәа
зегьы шеимидо еиԥш, Алиоша зегьы дрыхьӡар иҭахын, зегь
илаԥш иҵаикуан. Уи апоезиа ахаҭабзиара дазықәԥаҩын.
Еиҳарак аҵыхәтәантәи ашықәсқәа раан уи ипоезиа ашәагазагақәа иԥсахуан. Аха ианакәызаалакгьы иҭахымызт
апоезиа ахы иақәиҭны ацәажәара мариа иазааигәаны, адраматизм
аҵаны иҟазарц. Уи ианакәызаалакгьы дашьҭан
аҿыц аԥшаара. Игәы иҭеикуаз наимыгӡар иуамызт, ихы
деигӡомызт. Иҩымҭак акритика азырур, игәы ахшәаны
наҟ ишьҭеиҵомызт, акаҿы икылимгар, имырҽеир иуамызт.
Алиоша ицәалашәара дуун. Уи амалахазгьы амаҷ-саҷқәа
ибла хыркны, дыргәыҵаханы, хадара злоу ицәаваханы
дҟаломызт. Уи алитература ҳаналацәажәоз бзиа ибон.
Игәы иаанагаз ахы еиԥш иааҭырҟьаны иҳәон. Аусаҿ дшәомызт,
даашьомызт.
Очамчыра ақалақь аҿы иаадыртуан ашәҟәыҭирҭа амагазин
ҿыц. Гәыԥҩык ашәҟәыҩҩцәа убрахь ҳцон. Ашьыжь
сара сыццакны ашәҟәыҩҩцәа Реидгылахь снеиуан. Ленин
иулица ааихҵәаны, Лакоба иулица снанылеит. Санынаԥш,
иплашь акалҭқәа ԥхьаршәҭны, инапқәа ишьҭахь иҟаҵаны
днеиуан Алиоша. Уи ишьаҿақәа ырццакны еихигон. Амш
маҷк ишәшьын, аха аҳауа ԥхаҵәы-ԥхаҵәуа игәыҟаҵагаха
иҟан. Ашәҭқәа рымахәқәа аҷҷаҳәа агәылпытра иаҿын.
Ажәакала, ааԥынра аԥшәымаха Аҟәа ақалақь иалан. Аха
уи ааԥынра ҳлирик аҵыхәтәанӡатәи имҩахь днаскьазгоз
ааԥынразаарын.
Ашәҟәыҩҩцәа Реидгылаҿ санаахала, уи хьаа-баак
имаӡамкәа,
абжьааԥнеиԥш дҿаԥха-ҿаччо дгылан. Сара
иаразнак
Очамчыраҟа дҳаццарц наиабжьызгеит, аха иара
мап икит. Алиоша атеатр ахь, аспектакль «Медеа» ахьрыдыркылоз дцон. Саргьы рацәак идсымцалеит, избанзар
имаҵурахьынтә ихы дақәиҭын ҩымз. Аамҭа ирҭан асценариа аҩра даҿын. Рацәак ҳзымеицәажәаӡакәа, атеатр ахь
дцарцы дындәылҵит, ҳаргьы Очамчыраҟа инықәыршәны
ҳцеит.
Ахәылбыҽха, асааҭ жәеиза рзы ҳашҭа санааҭала, Алиоша
иуадақәа зегьы ҩналашон, зегьынџьара алашарақәа
хха-ххаӡа иаркын. Ҳаи, иҭаацәа Москвантәи иаазаап ҳәа
аасгәахәын сааццакит. Ашә саннылагыла, агәыла ӡӷабцәа
иуадақәа реилыргара иаҿын... Иҟалаз абас, абас
ҳәа ахы аасгәыдырҵеит. Аха сара исарҳәаз иаразнак агәра
сызгомызт. Избанзар, агәабзиараз бзанҵык зхы иахамшшаауаз
асҵәҟьа иаалырҟьаны мчык дыхәнажәап ҳәа ухаҿы
иузаагозма? Сара ҳамҭак ашә саалахеит. Ауадақәа лашон. Аха уи алшара Алиоша ибараны дыҟамзаарын.
Ленинградтәи поетк дышқәыԥшӡаз иԥсҭазаара далҵит.
Уи данԥсы ашьҭахь, 40-ҟа шықәса ааҵуаны, иҩызак, иқәлак уи дигәалашәо абас иҩуеит: Абар, уҩызцәа
ҳажәын, ҳлеиқәышла ҳцеит. Уара ушыҷкәыназ наӡаӡа
уаанхеит ҳәа. Ашықәсқәа цоит. Аӡә дажәышт, аӡә дхәарҽхашт,
деиқәышла дцашт, аха ҳара ҳ-Алиоша дшыҷкәынӡоу
наӡаӡа даанхеит.
ИНАЛУКААША АԤСУА ПОЕТ ИЗЫ АЖӘА
Иҵит 70 шыкәса иналукааша аԥсуа поет, еицырдыруаз
ауаажәларратә усзуҩы Алықьса Нестор-иԥа Џьонуа диижьҭеи.
Аԥсуа шәҟәыҩҩцәа аӡәырҩы реиԥш, Алықьса
Џьонуа
ииубилеиаҿы дааганы днаҳалартәаны ҳидныҳәалартә
еиԥш разҟыс имамызт.
Уи дҳаԥхеит иаалырҟьаны ииубилеи аҟынӡа шықәсыки
бжаки шыбжьаз. Аха сара исҭахым злахь еиқәу ажәақәа
рыла салагарц ихцәажәара, Избанзар иара ихаҭа бзиа
ибацәомызт алахьеиқәҵара аҿаԥхьа ахыларҟәра. Уи егьа
гәеиҵахара дақәшәаны, егьа уадаҩрак дҭашәаны дыҟазаргьы,
бзанҵык инирԥшуамызт.
Иара ихьаа даҽаӡәы иахь ииасны игәы архәашьыр
иҭахымызт.
Алықьса Џьонуа алитератураҿы данцәырҵыз шәиԥхьыӡ
згымхаша 37-тәи ашықәс аԥсуа литература абӷа ааҵанарӷәӷәахьан.
Ҳлитература аҵеицәа иреиӷьыз аӡәырҩы
аԥсы ианаҭахьан, Анцәа идырп Алықьса Џьонуа иԥеиԥш,
иразҟы шыҟалашаз поет ҳасабла ишьапы дшықәгылара
дықәгылахьазҭгьы.
Алықьса Џьонуа раԥхьаӡатәи иажәеинраалақәа иҩит
мраҭашәарахьтәи ҳҳәааҿы, аԥсҭҳәа еиқәаҵәақәа рҽеизгара
ианалагахьаз аамҭазы. Усҟан апоет-ҿа Алықьса Џьонуа
арраҿы дсолдаҭын, аррахь ианиԥхьашаз аламҭалазы
ииҩыз ажәеинраалак аҿы иҳәоит:
Бзиала, сымш сылашара,
Бзиала, сдәықәлоит шьҭа баангыл.
Са сцоит аррахь, уахьтә сыхаара,
Салам бымоуп, снапқәа нкыл!
Аџьынџьтәылатә еибашьра Дуӡӡа ишналагаҵәҟьаз,
раԥхьаӡа
аӷа инаиҿагылаз днарывагылт Алықьса Џьонуа.
Уи ишырҳәо еиԥш, каламлеи бџьарлеи деибашьуан.
Аԥсныҟа
еишьҭагыланы иаауан ахәшәбылфҩы зхыз,
ихыблаа-ҿыблааны, ажәеинраалала иҭәыз аконверт еицарсақәа.
Урҭ ирықәҩын амцабз зыкәҵәишоз аибашьра
адрес. Афронт ԥсҭазаара уи иԥишәеит Украинатәи
абнаршәырақәа рҿы. Украина иадҳәалоуп апоет иқәыԥшра
ахьанҭара.
Украина, Украина,
Зыдәқәа бомбала ицәаӷәоу,
Шаҟа мцабыз ухугахьоузеи,
Шаҟаҩ рыбаҩ уҵәаххьоу!
О, Украина, са сзы игәакьоу,
Уара угәыразра ҭбаа,
Уҿаԥхьа схырхәоит ԥсуа ҵасла,
Сазыгәдуны улахьынҵа.
Алықьса Џьонуа Аԥсадгьыл ашьа иуан аҵыхәтәаны Украина
абнаршәыраҿы. Аха уи ршьа иуан Аԥсни Кавкази.
Кавказынӡа дааӡеит аӷа. Иҽыргәылаихалеит Кавказ ашьхақәа;
Уи моу Клыхәра акаҵәара дхаланы Аԥсны даалаԥшит.
Аха иԥеиԥшхаз дыруп. Кавказ аӷа данықәырца
Алықьса Џьонуа гәадула иҩуан:
Ишәарҭан ҳҭынчра аӷа иҳацәирӡуан,
Ҳааигәа дхықәгылт ахрақәа.
Аха лбааҟа ҳхьырԥар цәырҵуан,
Аҽқәа ирыхон раӷәрақәа,
Ҽеимаа хьеҩ-бжьы иармацәысуан,
Абахә амца хәыҵыҷҷон,
Бнатә шәарахгьы митә рхҭысуан,
Арҩашӡы ыԥо ихәыҵаҽҽон.
Абцкар гәамҵуа уаҟа ицәажәон,
Аӷа дыӡхымҵит ҳашьхала
Ихшыбаҩ ҟәаҟәа анаҟәӡы ажәуан,
Икажьын иҳәаҭҳажә хаххала,
Хьӡы зчаԥоз ҳа ҳхьырԥар жәылон,
Аӷа дырхырцеит ҳахрақәа.
Нхыҵҟа илбаан адәқәа ирнылон,
Иаужьны урҭ рҽы аӷәрақәа.
Еилгеит аибашьра. Алықьса Џьонуа иԥсадгьыл гәакьахь,
Аԥсныҟа, дхынҳәит деибга-деизҩыда. Лассы уи аибашьра
еиԥнаҟьаз иҵара хаирҭәааит. Агәаҳәара ду иманы ижәлар
рымаҵаура нап аиркит. Аибашьра ашьҭахь
раԥхьаӡатәи
иажәеинраала ианыԥшит апоет игәыцҳафырра,
ипоезиатә
гәамч, Иуа иажәақәа рыла иуҳәозар «агәгәаҳәа еибах-еибафо
» рҿаархеит ицәаҳәақәа:
Ирашь шьапышьҭа анышә еизадаҿ
Дамыӷ сахьан иазынхо,
Ахәда хырхәо, иҽырба-ҽырбо,
Аҽарҽеиуашәа икәашо...
Насгьы иақәтәо дҽыбӷа ҟазан.
Аҽыбӷа далиаазшәа данцо,
Ишьхәа арбашьа, иҟамч аҟьашьа,
Иаӷәра кышьа зегь еиқәшәо:
«Чоу» аниҳәа иаҳәа ткәыцәаа
Ирмацәысуа уи дыкшо,
Раԥхьа инеиуа ԥсуа ҽҟазоуп,
Аҽырҩраҿ ахьӡ зго!
Алықьса Џьонуа шәышықәса абжа инеиҳангьы илитература
гәакьа, аԥсуа литература дазааԥсеит. Ҩажәижәаба
шәҟәы инареиҳаны инижьит. Аԥсуа ԥхьаҩцәа бзиа
еицырбо
поетны наунагӡа даанхеит. 1984 шықәсазы уи
иаҭәашьан Д. И. Гәлиа ихьӡ зху Аԥснытәи АССР аҳәынҭқарратә
премиа. Апремиа зиауз ашәҟәы «Ашьеи абзиабареи
» азы акәзааит убас егьырҭ ишәҟәқәеи ирҿиамҭақәеи
рҿы Алықьса Џьонуа ипоезиа адунеи ҭбаауп, еиуеиԥшым,
исахьақәа ссируп. Апоет ишәҟәқәа еихыршәшәо уҿааухар
иумбарц залшом уи шаҟа длирик дуз, длирик ҵаулаз,
ицәаҳәақәа амца рҿықәыҳәҳә ишыҟоу.
Алықьса Џьонуа ирҿиамҭақәа рҿы наџьнатә иалкаау
аҭыԥ ааныркылоит аполитикатә жәеинраалақәа.
Уи иреиӷьӡоу ицәаҳәақәа акыр ихьӡниҩылеит Владимир
Илиа-иԥа Ленин. Алықьса Џьонуа ихаан иаламгацызт
Ленин дуӡӡа аҵәаӷәа ихьшьра, ибаҟақәа рырбгара. Сара
агәра ганы сыҟоуп, апоет иԥсы ҭаны дыҟазҭгьы, Ленин
абас хәымгарала изныҟәо дышрыжәлоз, рхы ахьыргара
рмоуа ишдамыӷиркуаз ипоезиа џьбарала.
Иахьа аиҭакра иабзоураны адемократиеи иаахтны
ацәажәареи иҟалаз рхы иархәаны џьоукы аагылан апартиа
мап ацәыркит, ацәа аԥҽра иаҿуп. Ҵабыргуп апартиа
аппарат аҿы иҟаз џьоукы ламысдарала рхы иадырхәеит
апартиа ирнаҭаз амчра. Аха ирхароузеи миллионҩуаа
акоммунист
идеиақәа згәаԥханы апартиа иалалаз, иахьагьы
амаҵ зуа?
«Миллион гәыцқьа змоу, миллион шьацқьа злоу, миллион
бла зхоу», абас дрыхцәажәоит Алықьса Џьонуа апартиа
иалоу ауаа цқьақәа.
1953 шықәсазы дыԥсит Сталин, ԥшьымзгьы мҵыцкәа
Никита Хрушьчов дҩагылан Бериа хәымга ихаҿра зеиԥшраз
ааирԥшит, Акоммунист партиа нап анаркит Сталини
Бериеи еиҵарҟәаҟәаз аус еиқәаҵәақәа рҿаԥҽра рырҽеира.
Ихәыҵагәаны зыԥсы аҭыхра иаҿыз Аԥсынгьы аԥсҭазаарахь
ахынҳәра иалагеит. Раԥхьаӡатәи аусқәа ируакын аԥсуа
кадрқәа рықәгылара, апартиатәи асоветтәи усҳәарҭақәа
рахь рыргьежьра. Апартиатә Аҟәатәи ақалақь комитет
аҿы ԥсуак дызлаҟамыз ала аҩбатәи маӡаныҟәгаҩыс хашҭра
зқәым Лиуба Наӡаӡеԥҳа дҟарҵарц азҵаара анықәгыла,
Бериа иҵыхәакцәа ықәгылеит, уи алҳаршом ҳәа.
Исгәалашәоит, Алықьса Џьонуа длықәгылан ишилшоз
ала урҭ дырҿагылеит. Уи иҳәеит: ишәхашәмыршҭын Сталини
Бериеи аԥсуаа аӷәыцәҳәы ишықәдыртәаз, насгьы
ижәдыруаз ишәацәажәо аибашьраан дышпартизаныз.
Абас Алықьса Џьонуа аиашазы ақәԥара анаҭаххоз солдаҭҵас
ажәыларахь инеиуаз аӡәы иакәын.
Алықьса Џьонуа — аҭынчра дазықәԥаҩын. Аԥсуа поезиаҿы
имаҷуп уи иажәеинраала «Аҭынчразы ақәԥара»
иацназго
даҽа ажәеинраалак:
Аҭынчра заҟаҩы ирҭахыда,
Аҭынчраз заҟаҩы қәԥаҩыда!
Ауаҩи ауаҩи ӷыӷеибамго,
Ауаҩ ишьразы бџьар еибамго,
Иҭынчӡа ажәларқәа еишьцәахарц,
Еилымшәо риашьара ӷәӷәахарц.
Адунеи зегь ықәзарц ҭынч,
Иаздырҳарц рԥашә, рџьынџь,
Убри ауп иахьа изызку
Сыжәлар ақәԥара изҿу.
Алықьса Џьонуа – дпоет еибашьҩын. Абриаҟара хыԥхьаӡара
рацәала иҭижьыз ашәҟәқәа рдаҟьақәа еихыхуа
уҿааухар, шьаҿацыԥхьаӡа иуԥылоит аибашьра тема иазку
ажәеинраалақәа. Уи иԥсы ҭанаҵы абри атема ааиԥыршәомызт.
Аҵыхәтәантәи иажәеинраалак абас аҳәоит:
Асолдаҭра аформа сшәыхны,
Ԥсшьараҳәа смааит Аԥсны.
Асолдаҭра ацәаҩа шьҭыхны
Ауп сшыҟоу иахьагьы.
Алықьса Џьонуа – ашәа ссирқәа аԥызҵоз поетын. Апоет
ицәаҳәақәа рыла иаԥҵоу ашәақәа ажәлар ирылаҵәаны
иҟоуп. Ари насыԥ дууп. Даҽакы ҳаҟәыҵып закә мчузеи
иамоу «Ауардынхьча иашәа».
Иахьа уи Аԥсны анҭыҵгьы ирҳәоит. Абаҩхатәра ду
змоу аурыс шәаҳәаҩы Лев Лешьченко ирепертуар иалоуп.
«Ауардынхьча иашәа» аҵыхәала ибзианы иҳәеит Евгении
Евтушенко: «Абри арҵабыргыга Алықьса Џьонуа сара исҭеит
Аӡҩыбжьа ақыҭан, абра сара исаҳаз уи иашәа, ансамбль
«Ерцахә» инанагӡаз, ахааназы еицакра, хәашьра
ақәым, уи ыҟазаауеит аԥсуа жәлар ыҟанаҵы. Аԥсуа жәлар
наӡаӡа иҟазаауеит...»
Алықьса Џьонуа – аепикатә рҿиамҭақәа аԥызҵоз поетын.
Абри афакт дырҵабыргуеит уи ипоемақәа: «Аҭоуба»,
«Ашьеи абзиабареи», «Аԥхьарца» убас егьырҭгьы.
Алықьса Џьонуа еиҭагаҩык иаҳасабала даара аџьабаа
ибахьан. Уи илитература гәакьа ирбеиеит аклассикатә
рҿиамҭақәа реиҭагарала. Аҵыхәтәантәи аамҭазы аус адиулон
«Дон ҭынч». Актәи ашәҟәы ахыркәшарахь днеихьан.
Апоет ихаҭа ирҿиамҭақәа еиҭаганы иҭрыжьхьан аурыс
бызшәахьи иара убас СССР ажәларқәа рбызшәақәа рахьи.
Аԥсуа шәҟәыҩҩцәа ҿарацәа, абиԥара-ҿа реиҵааӡараҿы
даара идууп апоет илшаз. Са дсыздырам апоет иара
ишьҭанеиуаз
цқьа шәҟәыҩҩык уи иԥышәа, идырра, ибаҩхатәра
зимырхәаз, амҩа иқәимҵаз,
Алықьса Џьонуа акьыԥхь аҿгьы аџьа ибахьан. Уи аус
иуан агазет «Аԥсны ҟаԥшь» аҟны, акыр шықәса инеиԥынкыланы
ажурнал «Алашара» редактор хадас даман.
Алықьса Џьонуа ижәлар дырмаҵуҩын, уаажәларратә
усзуҩы дун. Акыр шықәса Аԥснытәи аҵара Аминистрра
напхгара аиҭон. Арҵаҩцәа ҿарацәа реиҵааӡараҿы, арҵага
шәҟәқәа реиқәыршәараҿы Алықьса Џьонуа илиршаз
ахә ҳаракны ишьоуп. Жәашықәса ирзынаԥшуа Аԥснытәи
Архив
аусҳәарҭа дахагылан. Аҵыхәтәантәи ашықәсқәа
рзы уи ҩаԥхьа ихәышҭаара гәакьахь дхынҳәит. Аԥснытәи
ашәҟәыҩҩцәа
Реидгыла аусбарҭа дахантәаҩын. Алықьса
Џьонуа иарбан маҵуразаалак аус ахьиуаз уи иԥсы адҵаны
гәык-ԥсыкала иааилшоз зегьы ҟаиҵон. Аиҳабыра рганахьала
иџьабаа ахә ҳаракны ишьан – ҳамҭала, орденла,
ажәлар дзыԥсаз рдыруан.
Алықьса Џьонуа ижәлар ргәырӷьара игәырӷьаран, рхьаа
ихьаан, ргәырҩа игәырҩан. Аҵыхәтәантәи ашықәсқәа рзы
аԥсуа жәлар рҭагылазаашьа гәҭыхас ишимаз, игәаҵӷа
ҿҵәеит. Издыруада Аԥсны иҟоу аҭагылазаашьа хьанҭа
иаркьаҿзар
апоет иԥсҭазаара?
Алықьса Џьонуа даԥсуан. Даҽакы ҳаҟәыҵып уи иаԥсшәаҳәашьа
ихнамхуаз дарбаныз?! Аԥсуа ажәа уи иҿаҿы
мыцхәы ихаан, иԥшӡан, илахҿыхын. Алықьса Џьонуа
иуаҩра зныкымкәа иҳаракны иахцәажәахьеит. Ииашоуп
ирҳәо – адунеиаҿы ауаҩра зегьы ирыцкуп ҳәа.
Апоет раԥхьаӡа иргыланы ауаҩра илазароуп, нас ауп
ажәеинраала аҩра азин анимоу. Дпоет бзиоуп, аха ауаҩра
илам ззырҳәаз – уи ҳәызбацагәыла ихәда ԥырҟеит.
Алықьса Џьонуа дагьуаҩԥс бзиан, дагьпоет ссирын. Абри
еиҳау
насыԥ ыҟаӡам.
Алықьса Џьонуа диит Очамчыра араион Ҷлоу ақыҭан
Аимара аҳаблаҿы. Уи диит Абрскьыл дуӡӡа иԥсадгьыл
аҿы. Иабацәа дуқәа рашҭа иҭысны ицоит хьӡи-ԥшеила
иҭәу Аԥсуа ҭӡы дуӡӡа. Иаб игәашә илсны инеиуеит Дәаб
аӡиас. Икәаша-кәашо инеиуеит ааихсыӷьра зықәӡам ацәқәырԥақәа.
Ари аҭыԥаҿоуп иахьиз апоет раԥхьаӡатәи
ицәаҳәа. Ҭабара ақәым Дәаб аӡиас. Еицакра, хәашьра
ақәым Ԥанаҩ амҵан, Дәаб ахықәаҿ зшьаҿа еихызгаз
Алықьса
Џьонуа ипоезиа.
ҲАРА ҲҾЫЗХУА
Иахьа ҳтәылаҿы уаацәшәаратәы аекономикатә ҭагылазаашьа
бааԥсхеит. Аекономика ашьҭыхразы аҽышәара
дуқәа иҟоу макьаназы удыргәырӷьо иҟам, ажәлар ирнырратәы
алҵшәақәа рзыҟамҵеит. Амагазинқәеи аџьармыкьақәеи
рҿы ахәқәа заҟа имлаҟәра аизҳара иаҿуп.
Зынӡа угәы нҭаҳауеит, угәы канажьуеит акооператив
магазинқәа раартра. Урҭ рҟны иаҳԥыло ахә
аиуа ҳаӷоу иибаша, зхатәы џьабаала инхо иакәым, иаадыруа
џьоукы-џьоукы урҭ амагазинқәа рыҩналара рзымгәаӷьыр
ҟалап. Иахьа аргамаду ахатә кооперативқәеи,
ацехқәеи, анаплакқәеи хзыртлаз ауаа аӡәырҩы
ламысдарала аҳәынҭқарреи ажәлари ирызныҟәоит.
Урҭ аҳәынҭқарратә
ахәқәа рыла амагазинқәа
рҿы иаарҭаху аахәаны, ас
рыхәқәа ирзырҳаны
ауаа ираадырхәоит. Аҟәатәи ақалақь
Совет аҿаԥхьа
иҟоу ааглыхратә тауартә магазин аҿы сара
сихҭыгәлеит
650 ҳәынҵәра знык ала иаазхәаз ауаҩԥсы.
Иазууазеи
арсҟатәи ҳәынҵәра анысҳәа, иблақәа ҵырҟәыҿны
даасыхәаԥшын, уи са исусуп иҳәеит. Ҳәарас
иаҭахузеи,
уи аҳәынҵәрақәа ирыхҭниҵаз капеиқәоуп,
аха урҭ иара
ицех, инаплакы аҿы ианнеилак, аҳәынҵәрақәа
иаразнакы
рыхә шьҭыҵуеит. Абри са сыбла иабаз ауп. Ас шаҟа факт
ыҟоузеи! Иахьазы, изеицәааӡарызеи,
абжьахәҳахәҭра,
аӷьычра, аҵарҭышагарақәа
уҳәа ҳауаажәларра
ҵжаауа
рцәа иҭыҵӡаны макьана иаарҭаху ҟарҵоит.
СССР Иреиҳаӡоу Асовет изаамҭанутәи асессиаҿы аиҿыхара
дуқәа цоит аџьармыкьатә економика акәша-мыкәша. Агәыӷра ду ыҟоуп ажәлар ргәы ҭызгаша, ажәлар ирыхәо,
аекономика шьҭзыхуа апрограмма рыдыркылап ҳәа.
Ирацәоуп адгьыл акәша-мыкәша ацәажәарақәа. Асовет
мчра ашьаҭа зкыз В. И. Ленин, адгьыл анхацәа ирымазааит иҳәеит. Аха Сталин, амчра шынаимпыҵашәаз еиԥш,
раԥхьаӡа иргыланы анхацәа адгьыл иазрыцҳаитәит. Мапчап ҳәа зҽаазырххаз зегьы арахә реиԥш, инеидцаланы
иахигеит, мамзаргьы аҭыԥан ихирҵәеит. Аколнхарақәа
хатәгәаԥхарала иахьыҟаимҵаз иахҟьаны, анхацәа рыдгьыл гәакьа ргәы ахиршәеит. Џьоукы рҿааӡага рыдгьыл
нкажьны, ихҵәаны ақалақьқәа рахь ицеит. Исгәалашәоит,
сара саб иашьа, Миха Ламиа, азныказы аколнхарақәа
еиҿызкаауаз аӡәы ҳәа дыӷәӷәаны дрывагылан, аха анхаҩы
зинс иҟоу зегьы имырхуа ианалага, аӡәырҩы реиԥш, уи
дыхҵәаны Очамчыра ақалақь ахь дцеит. Убриалагьы ақыҭа
ишьапы аалихит, ибаҳча, иқәаҵа имырхит. Имызхыз даргьы рхы иадмырхәеит, иаргьы ицәдырӡын амӷ, ажц иагеит. Мамзаргьы иаагап даҽа мишәанрак, рыцҳарак: Сталин
ихаан анхаҩы арахә рацәаны ианиҵар ҟалаӡомызт. Быжьба-ааба жәы змазгьы, хыжәк рыда, егьырҭ џьоукы иртәызшәа
ашәҟәы ианиҵон. Абригь агәаҟрақәа иргәаҟрамзи!
Ақыҭа нхамҩа ыҵазырбгоз закәанымзи! Усҟан анхаҩы
ииуазгьы иара итәӡамызт, еиҳараӡак аколнхараҿы иааирыхуаз. Днышьҭагәа дыкны иг-иҿы амырҳәаӡақәа,
хәмариала иааимырхуан. Исгәалашәоит, Аҭара ақыҭан,
еицырдыруаз анхаҩ бзиа Махьал Кәыҵниа ҽнак абас
сеиҳәеит: уара, аколнхараҿы иааҳрыхуа шәара ишәымаз,
ҳҭыӡҭыԥқәа ирҭааго ҳара иаҳтәызааит ҳәа. Анс уҳәа, арс
уҳәа шеишықәсала анхаҩы адгьыл игәы ахзыршәашаз
аҭагылазаашьақәа ҟаҵо иаауан. Убри иахҟьаны абиԥараҿа адгьыл зынӡа ргәы рзақәымкуа аҟынӡа икылсит. Аҿар
ақыҭа иаԥырҵит. Шықәсык зны, Кахьетиа ажь акырцх
ианаҟәаҟәа, ақыҭауаа рхатәы ӡахәаҭрақәа аҳәынҭқарра
иаларҵарц, аплан анагӡара иацхраарц азҵаара ықәдыргылеит. Сара анхацәа ажь рылгаразы, Гәдоуҭа араион аҿы қыҭак садырҵеит. Ҽнак ҳнеит нхаҩык иашҭаҿы.
Уахьынаҳәааҳәлак рыблақәа кәеицеиуа ажьымжәақәа
аҵлақәеи
амжәақәеи хыбны ирықәын. Аԥшәма уҟоума
ҳәа ҳабжьы анааҳарга, акыр зықәрахь инеихьаз ԥҳәыск
даацәырҵит. Аԥсшәа анааҳалҳәа, ԥыҭрак ашьҭахь, ҳзышьҭаз
ҳраргамеит. Нан, иҳахшаз зегьы ҳхыҵны ақалақь ахь ицеит, ажь зҭаауа ӡәыр дышәзыԥшаауазар ишәымаз лҳәеит.
Абарҭқәа зегьы сзырҳәо, аҿар ирацәаҩны ақыҭа иаԥырҵит,
изеиԥшразаалак, ақалақь аҿы аҩны аҵаҟа акәзаргьы хыбрак анроу иаангылоит. Ас еиԥш иҟоу аҭагылазаашьа
ԥсахтәуп. Сара агәра ганы сыҟоуп, ҳшынҳәыԥку адгьыл
ақәаарыхрахь ҳхы анаҳмырха, иубаз еицәа убеит ҳәа,
ҳҭагылазаашьа иҵегьы ибааԥсхоит.
Даара угәы унархьуа иҟоуп иахьа ҳазҭагылоу аамҭазы
атәылаҿы алеишәа ахьышьақәҟьоу, азакәандарақәа ирацәаӡаны
аҭыԥ ахьрымоу. Уаҩы изычҳауа иҟоума адемократиа
азин ҳнаҭеит ҳәа џьоукы рхы иааҭашәар амитингқәеи
азабастовкақәеи ахьеиҿыркаауа, азауадқәеи
анаплакқәеи рҿы аусурақәа ахьеиҵарҟьо, аихамҩақәа
рҿы аныҟәарақәа ахьааныркыло. Абас ахамакәачарақәа
ирыхҟьаны, иԥсыҽхаз, зымч кәадахаз ҳа ҳекономика
ааха ӷәӷәа арҭеит. Зынӡа раӷәра рҿыҵит акоррупциа,
ашәшьыратә
економика зымпыҵазхалаз ауаа. Урҭ ҳазкуа
ҳахьзырхәуа
аӡәгьы дыҟам рҳәан, ҳәаас иҟо зегьы ирҭыҵит.
Абарҭ анегативтә цәырҵра бааԥсқәа ирыхҟьаны
атәылаҿы
афатәқәа рыхә шьҭыҵит. Сара сгәы арӷәӷәеит,
исгәаԥхеит Асовет ҳәынҭқарра аиҳабыра рхада Николаи
Иван-иԥа Рыжков иажәақәа. Уи иазгәеиҭеит, атәылаҿы
алеишәа, апориадок
аиҿкаара бзиаӡа аныҟамла ҳусқәа
зегьы лҵшәадахоит, зегь реиҳа ибзиоу апрограммеи аплани
ҳрызҿыхуам ҳәа. Иашаҵәҟьаны, иаарласӡаны ишьақәыргылатәуп
алешәа, аҳәынҭқарратә леишәа. Ааи, зегьы
аус ахь иргьежьтәуп. Абраҟа аус ӷәӷәа руроуп, раԥхьаӡа
иргыланы апартиатә комитетқәа, иара убас изыхәҭоу
егьырҭ аорганизациақәа. Ҳаазқәылаз, изеицәааӡарызеи,
апартиатә организациақәа, ҳзинқәа дыркьаҿит
рҳәан, русурақәа дырԥсыҽит. Иаагозар Аҟәатәи ақалақьтә
партиатә организациа ишақәнагоу ашьҭыбжь гаӡом, аиҵбыраӡатәи
партиатә организациақәа рҿы аҭагылазаашьа
абжьааԥны еиԥш, иазҿлымҳам, азыԥшратә позициахь ииасит. Апартиатә организациақәа ршьапы иқәыргылатәуп.
Урҭ уаанӡа ирымоу аԥышәа ду рхы иархәаны
аполитикатә
усурақәа ирылагароуп, ажәлар аусура ргәы аҳәо иҟарҵароуп.
Даҽа мчык сара сыхәҭаахь иахьазы избом.
Иахьа зегьы амал рҳарахь рхы кыдуп. Уи бзиоуп. Ибзиоуп абеиара. Аха аџьабаа збо, аԥхӡы казҟьо иауп ибеиахаша.
Аусурақәа зегьы еиԥшым. Иаауит, иаауит аха
ҳџьабаа ахәыԥса ҳауӡом ҳәа ацәажәарақәа, агәынамӡарақәа
уаҳалоит лассы-лассы аколлективқәа рҟны. Аха
ишақәнагаҵәҟьоу аус ҳуама ҳара аргыларатә участкақәа,
анаплакқәа, азауадқәа, афабрикақәа рҟны? Ҳәарас
иаҭахузеи, аиҿымкаарақәа рацәаӡаны иуԥылоит
ҳара
ҳанхамҩақәа рҟны. Раԥхьаӡа иргыланы ҭакԥхықәралаҵәҟьа
аус аауам. Ари еицырдыруа усуп. Шықәсқәак
рышьҭахь
Останкино ателехәаԥшцәа рҿаԥхьа
дықәгылеит еицырдыруа
аурыс шәҟәыҩҩы «Литературнаиа газета» ԥыхьатәи аредактор хада Александр Чаковски. Уи иазҵааит
америкатәи аусуҩы ҳара ҳаиҳа
зиауазеи ҳәа. Шәара
ишәҭахуп, иҳәеит уи, аус шәуларц
шәшашьцылоу еиԥш, шәџьабаа ахәԥса шәоуларц дара
рҟны ишроуа аиԥш ҳәа. Ҵабыргны, изыхҟьазаалакгьы,
ҳарҭ ишахәҭаҵәҟьоу аус аауӡом, есымша ибжатоуп,
ицыркьуеит, илаҟәуп ахаҭабзиара,
арахь америкатәи
аусуҩы иауа ҳаулар ҳҭахуп. Аҽыҵга аҭаацәа ирыхәоит
ҳәа, уаҳзыԥшыр есымша ҽыҵгак-ҽыҵгак ҳаԥшаауеит,
аус ҳазмыруа, иаҳԥырхагоу ҳәа мзызқәак.
Аха раԥхьаӡа
иргыланы иҳамам аҳәынҭқарратә леишәа, иҳагуп уи
инхьамырнааӡакәа ақәныҟәара. Абри ацәаҩа
бааԥс
акажьра иазықәԥалатәуп.
Даҽа зҵаара дук. Ишдыру еиԥш, жәашықәсала тезис
дуны иҳаман, уажәы-уажәы ҳқьышә иқәкын ақалақьи
ақыҭеи ирыбжьоу аҳәаа рыбжьыхра. Аха иџьоушьаша
урҭ наҟ-ааҟ рхеибарҭәаара аҭыԥан, са сгәанала, еибарӷарызшәа
збоит. Иахьа уажәраанӡа ақыҭа иаҭаху ақалақь
иазыҟаҵом, ақалақь – ақыҭа иаҭаху.
Аҵыхәтәаны еиҭанаҵшьны иазгәасҭоит, аиҵахара ду
змоу ҳара ҳекономика ашьҭыхразы ажәлар ршьапы иқәыргылатәуп,
ргәаҳәара шьҭыхтәуп, идеилыркаатәуп атәым
ҳәынҭқаррақәа иҳарҭо адолларқәа шракәым ҳара ҳҿызхуа.
Ҳара ҳҿызхуа ҳажәҩа еибыҭаны аусура, аусура, аусура!
АИААИРА ШАГО АГӘРА ЗГОИТ
Миллионҩыла асовет уаа реиԥш, саргьы Ленин дуӡӡа
иаԥиҵаз Акоммунист партиа сааӡеит, сшьапы сықәнаргылеит,
ауаа рахь скылнагеит. Сара сани саби аҵара рымамызт, аҩра аԥхьара ирылхәдаан. Урҭ ажәытә аамҭа иалиааит, иҵараданы инхазар дара ирхарагәышьоузеи? Сара, урҭ
рыҷкәын, Аҟәа иреиҳау аҵараиурҭа аинститут салгеит, уи
азмырхакәа Москва сцаны, А. М. Горки ихьӡ зху Москватәи
алитературатә институт аҿы сҵара хасырҭәааит. Сыхшара
ишыԥшьҩыкугьы иреиҳау аҵараиурҭақәа ирылгеит, сыҷқәын
М. Ломоносов ихьӡ зху Москватәи аҳәынҭқарратә
университет аиуристтә факультет далган, иԥсадгьыл Аԥсны
дааны, аусура даҿуп. Нас, сара Акоммунист партиазы,
Асовет мчразы гәынамӡарак, мамзаргьы ажәак аҳәара
азин сымоума? Са сеиԥш акәӡами ишыҟоу аԥсуаа зегьы,
миллионҩыла
асовет уаа?
Иахьа џьоукы аламыс рцәыӡны, аха уи сҳәеит ҳәа урҭ
уи аурымахыз, апартиеи, Асовет мчреи, Октиабртәи ареволиуциеи, Ленин дуӡӡеи аҳәынҵәа рықәырҭәоит, аԥша
ирҿанагалалак рзырҳәоит. Аиҭакреи, аргама ацәажәареи,
адемократиеи азин ҳарҭеит, иҳабаргәузеи шьҭа ҳара,
рҳәан рхы ркәачрахеит, аиқәаҵәа ирыӷраз апартиеи Асовет мчреи ирықәтәо рҿаархеит. Ажәакала, рсабрадақәа
рхаҭақәа ирҿырхит. Агазеҭқәа, ажурналқәа, арадио, ателехәаԥшра
уҳәа рҟны акоммунист идеалқәа аҳәынҵәа рықәҭәараҿы
ҳауа дарбан ичемпионхо ҳәа аицлабра иаҿуп.
Урҭ ажәалагьы акәымкәа напышьашәалагьы идәықәлеит,
аԥхашьара, ашәара азакәан закәу рхашҭны.
Урҭ рнапы еиқәаҵәақәа шьҭырхит В. И. Ленин дуӡӡа
иахьгьы. Владимир Илиа-иԥа, згенира аҿаԥхьа акапиталист лидерцәаҵәҟьа хырхәо, збаҟақәа Европеи, Азиеи,
Америкеи, Австралиеи рҿы игылоу. Нас ухаҿы иузааго
иҟоума иахьа ҳтәылаҿы Асоветқәа ртәылаҿы авожд дуӡӡа
ибаҟақәа џьара-џьара иқәхны ркажьра, рыԥҽра излагаз?
Ари ламысдароуп, бнауаҩроуп, цәаԥҽроуп, ԥхыӡла иубар иузхамҵо акоуп. Хара ҳазцарызеи абри аҩыза афакт
еиқәаҵәақәа Аԥсны, Гал, Аҟәа ақалақьи араиони уҳәа рҿы
аҭыԥ рымазар.
Сара сгәы сыхьуеит абарҭ ацәаҳәақәа ахьызыҩуагьы,
аха исымҩыргьы ԥсыхәас иҟоузеи! Ҭауади аамсҭеи аменшевикцәеи
зуахк уҭаху, Асовет мчра аӷацәа рыхшара уҳәа
иахьа раӷәра рҿыҵит, иаарԥыхьашәалак ҟарҵоит Асовет мчра иаҳнаҭаз зегьы аҳәынҵәа иларкәаҳарц, ацәа
ԥырҽырц азы. Урҭ, зыхдырра маҷу, здырра мшәыц аҿар рхы
иҭарԥаны дара рахь ииаганы ауаажәларратә ҭагылазаашьа,
амилаҭқәа реизыҟазаашьақәа дыруадаҩуеит, аарыхратә
усурақәа еиԥырҟьоит, дара рзы иҟам азакәан, иҟам
аҳәатәхаҵара,
рхы иааҭашәаз ҟарҵоит. Уажәы анхара
ианаамҭоу,
алаҵара анаҭаху, ачаи анҿыхтәу иформалым
агәыԥқәа рхаҭарнакцәак илҵшәадоу азабастовкақәа, амлашьрақәа
еиҿыркаауеит, ауаа мҩахырҟьоит. Амилаҭқәа
еиҭеиҿарыжьуеит. Абас еиԥш амилаҭқәа еиҿазыжьуа
ракәӡами Дырмит Гәлиа иԥсадгьыл аҟны, Гәылрыԥшь
араион аҿы имемориал нықәҳәаны иказыжьыз? Самсон
Ҷанба ихьӡ зху аулицаҿы имҵаа-имԥшаа, хамаԥагьала
ашәҟәыҩҩы ду, аҳәынҭқарратә усзуҩы ихьӡ зныз аҩырақәа
аакыдхны рҭыԥан аҳәынҭқар ԥҳәыс Ҭамара лыхьӡ кыдызҵаз?
Акоммунист партиеи Асовет ҳәынҭқарреи русзуҩы ду
Серго Орџьоникиӡе Аҟәа игылоу ибаҟа цәгьала иазныҟәаз,
аҳәынҵәа, ашәыга хәашьқәа аҿазҭәаз, ашьапы амызхыз?
Абас еиԥш зхы змакәачрахаз ракәӡами ашколҷкәынцәа рхы
еилазго, арра ацара ргәы ахзыршәо? Раионқәак рҟны аԥсуа
ҩырақәа кыдызхыз? Иааугозар ас шаҟа факт ыҟоузеи!
Абар шьҭа крааҵуеит апартиатә организациақәа ауаажәларраҿы
иалацәажәоижьҭеи КПСС аплатформа. Акоммунистцәа
иашақәа, аԥхьагылара змоу ауаа ргәаанагарақәа
рҳәоит, ирыҩуеит, акьыԥхь аҿы иқәгылоит, Акоммунист
партиа аринахыс иҵагьы излеиӷьхаша амҩақәа
азгәарҭоит, уи авторитет лазырҟәырц иаҿу ауаа ирҿагылоит,
иҿаԥырҽуеит, урҭ апартиа аидеиа хадақәа рыхьчоит.
Мшәан, апартиа ахаҭа акәӡами иахьа иҟоу аиҭакра,
ҳауаажәларра арҿыцразы ақәԥара еиҿызкааз, иагьымҩақәызҵо?
Апартиа ахаҭа акәӡами цәымшәарада агхақәа
аазырԥшыз, ирҿагылатәуп, ирҽеитәуп, ҳәа иқәгылаз?
Нас
иџьоушьаша, абри аҭагылазаашьа рхы иархәаны
«коммунистцәақәак
» апартиа мап ацәыркит, рпартбилеҭқәа
рыблит, икарԥсеит. Убарҭ рхыԥхьаӡараҿы, иџьоушьаша,
иҟоуп аҵарауаа, ашәҟәыҩҩцәагьы. Арҭ џьышьахәӡами?
Ианаамҭаз урҭ ирулакгьы, иаахтны иаҳҳәап, рҽырҩашьаны,
иқьақьаны апартиа иалалеит, нас апартиа амч рхы
иархәаны, рыгәҭак бааԥсқәа нарыгӡеит, рыԥсҭазаара марымажаха иҟарҵеит, иалаҭхаџьит, иалрымгаз ҳәа иҟоузеи!
Еиҳаракгьы иџьоушьаша, насгьы дара закәыҵәҟьоу
аазырԥшуа: Шықәсқәак раԥхьа урҭ апартиаз «ипатриотцәан», рыхқәа хырҵәон, иҭынхацәа дуқәан. Аха шаҟа
лассы
иааԥшызеи урҭ рыҩнуҵҟатәи рдунеи, рчарҳәара,
рыҟьашьра,
рыламысдара, иҟалап иаӷьцәаны иуҳәоит
зҳәозгьы дҟалар, аха урҭ иаарзуҳәалак ирықәнамго иҟоузеи!
Сара шәсазҵаауазар, ас еиԥш апартиа иаҵазкыз,
ачарҳәара
азызуз ауаа апартиеи Асовет мчреи ирырҭаз,
ирылыргаз зегьы ирылхәдаатәуп, наҟ ирымхтәуп. Сыгәра
жәга, са сеиԥш зҳәо, згәы ԥыжәжәо шырацәаҩу. Хыхь зыӡбахә
сҳәаз реиԥш иҟоу ауаа ракәӡами апартиа авторитет
абжьыхра иаҿыз, иагьзылзыршаз? Нас урҭ иахьа апартиа иалҵуазар, еиҳагьы еиӷьми. Апартиа кры ацәыӡуазма,
еиҳагьы ицқьамхозар? Сара агәра ганы сыҟоуп, иаҭаххар,
урҭ мԥхашьаӡакәа, ихырбза-кәырбзо, џьоукы ҳаржьеит,
ҳарҟаҭәеит ҳәа ишаақәгыло.
Хара ҳазцарызеи, иахьагьы иҟами апартиазы бааԥсымзар
бзиа мҳәо иҟамҵо, арахь зеиԥшҟамло егьыҟам
ҳәа збилеҭқәа зџьыба иҭоу. Урҭ рхы иаҭәарымшьо иҟоузеи.
Аха усҟан аҳаҳаи гәхьаԥссарак, абжьааԥнеиԥш рыцҳашьарак
ҳмыхьроуп. Иазхоуп шьҭа, даҽакы хаҟәыҵып, Акоммунисттә
партиа иаҵазкыз, изнаԥхаз, иалҵыз ауаа даҽа
партиак рыгәра злагарызеи, изладнакыларызеи? Даҽа
партиак анысҳәа, уажә ззин ҟарҵаз апартиақәа рыррацәара
сара иаҭахны избом. Избанзар, Акоммунист партиа
иамазкуа, авагылара зылшо даҽа партиак зцәырҵраны
иҟам. Зхы цәырзгаз апартиақәа иарбанзаалак ихиру программак рымаӡам, Николаи аҩбатәии Сталини рпатреҭқәа
рхарззала амҩақәа, ашҭақәа рахь ицәырҵит умҳәозар.
Нас иузҳәома урҭ ажәлар рхьаа рхьаауп, атәылеи ажәлари
рус иазықәԥоит ҳәа. Урҭ рыԥсқәа қымқымуа изышьҭаҵәҟьоу
амчра анапаҿы аагароуп. Сара стәала милаҭрацәала
ишьақәгылоу ҳҳәынҭқарраҿы апартиақәа рыррацәара ари
иаанаго амилаҭ партиақәа рыҟаҵароуп. Рыцҳарас иҟоу
урҭ апартиақәа шнеиуа амилаҭеилыхрахь ииасыр ҟалоит
(иҟалоит моу иҟалахьеит) аинтернационализмра рцәыӡны.
Иахьа аҭагылазаашьа хьанҭа иҟалаз ишынеибакәу Акоммунист
партиа иахарартәуеит џьоукы, ркритика аҵарра
зегьы иара иажәырҵоит, баагьы-ԥсгьы иара иахыкәласуеит.
Ҵабыргуп, апартиа ариадқәа рҟны иҟан, иахьа уажәраанӡагьы
иҟоуп апартиатә ԥҟарақәа еилазго, апартиа
аидеал ԥшьақәа ирхымӡыӡаауа, ҳгәыманизмра, ҳажәлар
рыламыс, рычҳара рхатә ԥсҭазааразы зхы иазырхәо, хиԥси ҳәа адә иқәу. Аха, убас егьа иҟазаргьы, Акоммунист
партиа ада иахьа иҟам партиак, даҽа мчык ҳекономикеи
ҳидеологиеи рҿы ҳазҭашәаз акризис ҳҭызго, ҳзыбжьахаз
атымҭшәара ҳабжьызго.
Раԥхьа иргыланы ҳпартиа иара ишацәаҩоу еиԥш,
ажәлар
рымч еиднакылароуп, мобилизациа рызнауроуп, ацәажәара мыцхәқәеи илҵшәадоу аизарақәеи, изакәандоу
азабастовкақәеи уҳәа аанкыланы аиҿкаара ду
арҵысыроуп.
Апрезидент иԥиҟаз азакәанқәа хьаҳә-хьачарада
аԥсҭазаараҿы рынагӡара алнаршароуп. Аӡәгьы
изы имаӡаӡам макьаназы азакәан ҿыцқәа уаҩы ихы
ишаимырхәо, аус шырымуа, иааҳадӷәӷәалаанӡа иаҳҭаху
зегьы
ҳзыҟаҵозар ҳәа ишаҿу. Ари рыцҳароуп. Иубаз еицәа
убеит ҳәа, ас еиԥш ахымҩаԥгара еицәоу ахь икылнагар
ҟалоит. Акоманда административтә система зегьы
ақәӡбот уи ус иагьахәҭан. Аха уи иаанагом аџьатә леишәагьы
мап ацәаҳкит ахандеира ҳаҟәыҵит ҳәа. Алеишәа
ахьыҟам атәылаҿы аҳәынҭқарра еилабгоит, аиҿкаара,
аусура ахьыҟам ԥхьаҟа цара зыҟалом, ас шакәу
зегьы
иаабоит. Исгәалашәоит, шықәсык зны Аԥсны
дааит Ҷехословакиатәи шәҟәыҩҩы Комаровски, уи ибарц
иҭаххеит
ԥсуа қыҭак. Шьалуа Инал-иԥеи сареи Ҭхьына
дҳаманы
ҳцеит, аусҳәарҭа ҳахьынахысыз, Мықә аӡиас
ахықәан
аихатә трубақәа ажыц рылиаан икажьын, уа
ацҳа
хырҵараны иҟан, аха ирызхымҵаӡакәа аамҭа ацара иаҿын. Асас, атрубақәа даарыхәаԥшын, ҿааиҭит: сара
атәылақәа рацәаны избахьеит, аха абри аҩыза џьара
исымбац, шәа шәтәыла аҩыза атәыла беиа адунеи
аҿы иҟаӡам, аха шәгәы иалымсын, аиҿкаара шәыгуп, –
иҳәеит. Асас ииҳәаз мап ҳзацәымкит. Избанзар афакт
уахыԥан
џьаргьы узцаӡом. Ҳара иахьа уажәраанӡагьы
иҳагу
аусура, аиҿкаара алеишәа, азакәанқәа рықәныҟәара
роуп. Абраҟа ҩаԥхьа мчыс иҟоу апартиа ауп. Анс ҳҳәаргьы,
арс ҳҳәаргьы, еиҭасҳәахуеит ҳара апартиа ҳаҿнахроуп,
ҳаиқәнархароуп,
аиааирахь ҳкылнагароуп.
АУАҨЫ ДААӠАЛАТӘУП ДОУҲАЛА ДБЕИАНЫ
Иахьа, ҳазҭагылоу аамҭазы, ауаатәыҩса рҿаԥхьа азҵаарақәа,
апроблема дуқәа ықәгылоуп. Сгәы иаанагоит
убарҭ зегьы ирхыҳәҳәоит ҳәа аҿар рааӡара, ркультура
аҳаракра. Еицырдыруа усуп уаҵәтәи амш зыргәырӷьараны
иҟоу аҿар шракәу. Нас, ус анакәха, аҿар рааӡара ҳабла
аҷыц еиԥш иҳахьчалароуп, урҭ амҩа иаша рықәҵара ҳазықәԥозароуп.
Урҭ ирылаҳааӡалароуп иреиӷьӡақәоу аҟазшьақәа,
аиҳаби аиҵби ԥсра зқәым раҳаҭыр еиқәҵара.
Аиҳабы аиҵбы ҳаҭыр анеиқәырҵа убасҟан ауп аԥсҭазаара
ԥхьаҟа ианцо.
Аха иахьа аԥсҭазаара убас иҟалеит, убас амҩахыҵырҭақәа
рацәаны иаиуит аҟынтәи аиҳабацәа ирыҵагылаз рзы
даара ргәырҽанызароуп, аҿырԥшы бааԥсы ҿкуп ҳәа аҿар
иахьа иззыԥшуа аҿкы цәыршәагақәа цәырҵны излаҟоу
ала. Абар, акыр шықәса раахыс, аҳәаанырцәтәи акультура
агәашә ҟьаҟьаӡа иазааҳартит.
Сара исҭахым исҳәарц егьырҭ атәылақәа рҿы узҿыԥшша
культурак ыҟаӡам ҳәа. Мап абзиа шԥаҟам. Аха ҳара ҳахь
иахьа уажәраанӡагьы еиҳарак иаауа аҿар мҩахызҟьо,
аҿар зырлашәуа, ибжьызхуа, иаахтны иуҳәозар, ршьара
иқәызҟьо, еилазго роуп. Иаагап акәашара, иаҳзалоузеи
ҳара,
аларқача рыхьызшәа, рхәамцқәа ларҟәуа, иааидыкшало, иқач-қачо, мамзаргьы аҿар зцыкәашо ихыҭҟьагоу
амузыка, аҭамӷьар? Урҭ иузрываргылома адунеи зегьы
зыршанхало аԥсуа кәашара, аԥсуа шәақәа? Аха сара
сшәоит хыхь зыӡбахә сҳәаз атәым ашәақәеи атәым кәашарақәеи
ирыҵадырӡыр, ирыҵыршьаар ҳәа цәала-жьыла
ҳара иаҳтәу, амилаҭцәа хааӡа изыҟәну ҳашәақәеи
ҳакәашарақәеи.
Аԥсуа ашәақәа, аԥсуа кәашарақәа рхы
ҟәныршьо, уи моу рхы ԥхаршьо аҟынӡа инеины иҟоуп
агәырӷьарақәеи ачарақәеи рҟны. Исзеилкаауам, изаҭахузеи
ачараҿы аԥара шәаны «аҭамӷьар асцәа» рнагара?
Ма иссиру, имилаҭтәу ашәак рҳәонда? Иаҳҳәоит ҳәа иалагаргьы иауам, еилахәа-еилапашьны, ирхәанчаны ауп
ишырҳәо. Ачара зыхьӡу иахатәоу рхаҭақәа ашәа рҳәарц,
икәашарц, еибарԥшӡарц ауп. Аԥшәма ичарахь иааиԥхьаз
ауаа иандырԥшӡа, уи еиҳау насыԥс иҟоузеи? Сара
иаахтны
исҳәоит: аԥсуа чарақәа рҿы рымҩа ктәуп ҳәа
аԥарарҳаҩцәа.
Џьабаак мбаӡакәа, баҩхатәрак аамырԥшӡакәа,
ачара амаҵ ҳуеит ҳәа иаҿу ауаа. Зчара пату
ақәызҵо дарбанзаалакгьы пату ақәиҵозароуп имилаҭ
культура,
даҽакала
смилаҭ сырԥшӡоит, счара еиҿыскаауеит
ҳәа даламгароуп.
Иахьа иарбан милаҭтә культуразаалакгьы изырхәашьуа
мчны иҟалеит аҳәаанырцәынтәи ҵҩа змаӡамкәа ҳалаҳара
иаҿу акассетақәа. Урҭ, иџьоушьаша, агәашә ҟьаҟьаӡа
ирзаартуп. Хара ҳазцарызеи, Аҟәа ақалақь аҿы шьаҿацыԥхьаӡа
«авидеочымазара» ҿиеит. Уи ақалақь иалазырҵәо
акиоскқәа, ега уҭахызаргьы иҟалеит. Урҭ аазыртыз,
еиҿызкааз изышьҭоу еилкаауп – мариала ахныҟәгареи
аԥарарҳареи... Дара акассета мыждақәа ҳаӷоу
дыззыӡырҩыша,
дызхәаԥшыша роуп. Сара сгәы иаанагом
убарҭ реиԥш, иахьа уажәраанӡагьы аҿар мҩахызҟьо
идеологиатә
мчык ҳара ҳҿы ицәырҵхьеит ҳәа. Акассетақәа
ирну афильмқәа, ашәақәа ак аҵкьыс ак еицәаны,
игәырхынҳәыганы
иҟоуп. Америкатәи афильмқәа зегьы
неибеиԥшны изызку шьакаҭәароуп, гыгшәыгроуп, аҳәса
рцәаԥҽроуп. Арҭ афильмқәа иреицәа-иреиҳаны акы
иаԥсам, ауаҩра уцәымӷызтәуа, игьамадоу, аестетика амԥахь
иузықәымгалоу «сахьаркыратә» рҿиамҭоуп. Еиҳараӡак
иааузычҳауа иҟам иудырбо акаҳԥратә, абжьысратә
фильмқәа. Изеицәааӡарызеи, урҭ џьоукы-џьоукы
рыҩнаҭақәа
рҿы видеола аҭаацәа зегьы иддырбоит. Зегь
реиҳа ирыцҳароу – араҟа итәоуп асабицәа, ахәыҷқәа.
Ҳара иаадыруазароуп ауаҩы даныхәыҷу иибаз, иаҳаз ахааназы ишизынхо, игәалашәара ианызхуа мчык шзыҟамло.
Сара иазгәасҭарц исҭаху убарҭ ацәыршәагатә, амшгаратә,
акаҳԥратә фильмқәа ахәыҷқәа дырбара акәым, зхы пату
ақәызҵо, суаҩуп, синтеллигентуп ҳәа зхы зыԥхьаӡо дарбанзаалак дрыхәамԥшуазароуп. Зыӡбахә сымоу фильмк,
еиҳараӡак америкатәи, уахәаԥшуа уҿааухар абас умҳәарц
залшом: «америкаа ацәа шәцәоуп шәмал ихыттан ацара иаҿу, иазыжәуазеи уи амал, шәкультура аилабгара
иаҿызар, амаҭәа азы шәцәа-шәжьы шәҭиуазар, шәмал
аламыс шәазрыцҳанатәуазар, ауаҩра шәыцәнарӡуазар!»
Иахьа ахара ихәыцуа дарбанзаалакгьы, уаҵәтәи амш
уаҵәтәи икультура дацәымшәарц залшом, имҩаԥысуа
апроцессқәа дрызхәцуа иҿааихар. Баагьы ԥсгьы зегьы
ишҳәыԥку аԥара арҳарахьы рхы дырхеит, ламысла, ԥсыцқьала
уи зырҳауа ирзыбзиахааит, аха агәашәқәа зегьы
анаадырт, ԥарарҳароуп иҟоу анырҳәа, аԥсымыцқьақәа,
иаахжәаны иуҳәозар аӷьычцәа, аџьыбаҭасцәа зынӡа раӷәра
рҿыҵит, иааит ҳаамҭа рҳәан имшәа-имԥхашьа аџьажәлари
аҳәынҭқарреи рџьыба иҭалеит. Абра рыцҳарас
иҟоу урҭ зынӡаск акультура рыҵыршьаауеит, аҿар бжьырхуеит, аҿар рааӡара шьақәырҟьоит.
Аџьармыкьатә економика акәзар уаргәырӷьо иҟам
акультура
арҿиараҿы. Академик Д. Лихачов ииашаҵәҟьан
иҳәеит аџьармыкьатә економикеи, акультуреи рааибра
даара ишазхәыцтәу азы.
Акультура иаҭахуп анапы раз, аҳалалра, агәаҽанызаара,
ахылаԥшра ду, уи аганахьала ииашамкәа шьаҿак иадамзаргьы ианыҟаҵаха, акультура акыраамҭа ичмазаҩны
иаанхоит. Убри аҟнытә акультура, аҳәаақәа рыхьчара
еиԥш, аҳәынҭқарра анапаҿы иҟазароуп. Аҳәынҭқарратә
хылаԥшра, аҳәынҭқарратә ҭакԥхықәра амазароуп. Акультура
ажәлар излартәу, ажәлар рымаҵ злауала уи мҩақәҵалатәуп
аидеологиатә усзуҩцәа рганахьала. Ленин
дуӡӡа
акырынтә иазгәеиҭахьан алитература, акультура
аԥызҵо
ауаа сахьаркырала рхәыцра шаԥырхагахатәым,
убри аамҭазы уи апроцесс шымҩақәҵалатәу ажәлар
рыԥсҭазаара
аиӷьтәраҿы иарӷьажәҩаны, иабџьарны иҟаларатәы.
Изеицәааӡарызеи, иахьа акультура амаҵ аураҿы
убла иаахгыларатәы аиҵахарақәа ыҟоуп. Еиҳа-еиҳа
игәыгәҭажьуа ҳаауеит акультуратә хыбрақәа, урҭ русура
зегьы ателехәаԥшра ианаҳажьит, ақыҭақәа рҿы, шамахамзар, акиносахьақәа ддырбаӡом, ашәҟәыҩҩцәеи артистцәеи
рықәгыларақәа маҷхо иалагеит. Аблеи-аблеи
еицәыԥхашьоит рҳәоит – иаартны, маршә еибакрала аицәажәарақәа
абаҟоу, уи зылшо ауаа наскьаны игылеит,
зус алам еиҳа активра аадырԥшуеит, ируа ҵоурам алҵшәа
амоуп умҳәозар.
Иахьа Асовет ҳәынҭқарра зегьы аҿы аиҭакразы, аҽырҿыцразы
аԥышәара дуқәа ыҟоуп. Аха, рыцҳарас иҟалаз,
икаҳаит алеишәа, илаҟәит аҭакԥхықәра, аԥыжәара ргеит амитингқәа, азабастовкақәа, адемонстрациақәа. Арҭқәа
рзин ҳауит рҳәан зегьы ашҭақәа рҿы икылсны еикәагылеит,
амҩақәа рҭәны ирнылеит, ирхашҭит аусура.
Абас ахара амхәыцра, ахамакәачарақәа зегьы зыхҟьо
макьаназы ҳкультура ахьылаҟәу ауп. Акультурадара иахҟьаны
амилаҭқәа еиҿаҳаит, иацы еишьцәаз иахьа еиӷацәахеит,
иацы зҿаҵа еиҩшаны еицызфоз, иахьа рҿаҵақәа
рҿибаԥаауеит. Қырҭтәыла аиҳабыра имҩаԥырго
аполитика
иахҟьаны иахьа ашьаарҵәыра илагылоуп Аахыҵ
Уаԥстәыла, аҭоурых иамаҳац, иамбац агыгшәыгра
аадырԥшит бџьарла еиқәных иҟоу абрагьцәа. Урҭ ирыблит, ирҷыҷит ақыҭақәа, идырбгеит акультуратә баҟақәа,
акультуратә ханқәа, аусҳәарҭақәа. Ауаԥс жәлар Аахыҵ
Уаԥстәылан рҟазаареи рыҟамзаареи рызҵаара рҿаԥхьа
идыргылт.
Абри аҩыза ахлымӡаах ҟарҵараны иҟоума
акультура
змоу, зкультура ҵаулоу ауаа?
Еиҭасҳәахуеит, акультура ду иазықәԥалатәуп, аҳәаанырцәтәи
акультура аҿаԥхьа ахыларҟәра аҭахым. Уи критикала
ҳазнеины, ацәгьа ҳамԥан иқәмыжьло, абзиа ҳадаҳкылалароуп.
Рҵыхәа ԥҵәатәуп акассета цәыршәагақәа,
еиҳараӡак аҿар рырхәҳаразы. Са шәсазҵаауазар
урҭ, изакәаным
абџьар шрылырго еиԥш, наҟ ирылгатәуп ҳара
ҳҿар уаҵәтәи рразҟы, рынасыԥ ҳазхәыцуазар. Абжьааԥны
еиԥш, ҳа ҳауаажәлар ирылааӡалатәуп Аԥсадгьыл абзиабара, апатриотизмра, аԥыжәара ду змоу акультура. Акультура
зегьы ирыцкуп.
ҲАРА ҲАҚӘЫӠБОИТ АРИ АХҬЫС
Гал ахаангьы Аԥсны иузаҟәыҭхо иҟам. Сара аҭоурых салалом, уи аҵахь сылбаауам. Избанзар иҿыцу акгьы сызҳәом.
Еицырдыруа усуп, Гал араион иқәынхо жәашықәсақәак
раԥхьа иаԥсуааз ажәлар егьа рбызшәа рцәыӡзаргьы,
ирцәыхәанчазаргьы – зегь акоуп урҭ раԥсуа гәы
аӡәгьы изҭымхит, раԥсуа қьабз, раԥсуа ҟазшьа раԥсуа
ламыс, раԥсуа сасдкылашьа, рыфатә ҟаҵашьа уҳәа, шамахамзар, ирцәмыӡӡеит, ҩнаҭацыԥхьаӡа иуԥылоит.
Сара Галаа ирацәаҩӡаны сырҭаахьеит, ақыҭақәа рҿы
стәахьеит, сгылахьеит. Рчеиџьыка сфахьеит. Урҭ раԥсуара
иазгәдуны иахцәажәоит. Аӡәырҩы ихьымӡӷыршьоит,
ихьааргоит
раԥсуа бызшәа ахьырзымдыруа, залымдарала
иахьырцәыӡыз. Сталини Бериеи рполитика хәымга акәмызҭгьы,
Галаа асҵәҟьа рхатәы бызшәа рцәымӡыр ҟалон.
1936 шықәсанӡа Гал ашколқәа рҿы аԥсуа бызшәа, аԥсуа
литература рҵон. Иахьагьы иҟоуп ашколқәа рҿы аԥсуа
жәеинраалақәа ирҵаз ҿырҳәала изгәалашәо аӡәырҩы.
Аха амилаҭ политика рыцҳашьарада ахәда анԥырҟоз,
Галаа ракәым Аԥсны зегьынџьара аԥсуа школқәа рышә
адыркит, аха Галаа аԥсшәа рзымдыруазҭгьы, иаҳхысыз
ашәышықәса аҽанааҩнашоз Оқәым ақыҭаҿы иаадыртрымызт
аԥсуа школ. Ақырҭуа шәҟәҩҩцәа дуқәа рырҿиамҭақәа
рҿы иалоу аԥсуа фырхацәа реиҳараҩык галтәқәоуп,
самырзаҟантәқәоуп. Абри афакт мацарагьы иаҳәо
рацәаӡами. Гал араион шаԥсуа дгьылу аӡәгьы агәра иргара
аҭахӡам. Аҭоурых ҵаулахь умылбааӡакәагьы, атопонимика
– аҭыԥ хьӡқәа ҿаа-ҿаауа ирҳәоит араҟа зегьы шаԥсуароу,
аԥсуа-цәа шырхоу азы. Сара агәра ганы сыҟоуп Гал
Аԥсны иаҟәыҭхахар ҳәа ишәаны иҟоу аԥсыцқьа зхоу галаа
шмаҷҩым, иахьа Гал иҟалаз аус цәыршәага, изакәанӡамкәа
апрефект иҟаҵара хьаазго, урҭ еиҵанарӷәӷәаны ишамоу. Нас ирыхьзеи, иабаҟоу, зҿырымҭуазеи, изымыҳәҳәозеи,
рыблақәа шааԥшуа рзинқәа рымызхыз ауаа
изырҿамгылозеи?
Иабаҟоу ҳара иаадыруа, галаа, ахьӡиахьымӡӷи
закәу здыруа, Асовет мчра шьақәзыргылаз
афырхацәа
рыхшара? Избан урҭ рабацәа хазынақәа хыла
адамра изадырсуа!? Сара аӡәы исаиҳәаргьы, агәра
згар сҭахым, галаа шәаноуп зҿырымҭыз ҳәа. Абра акы
ыҟоуп. Ақырҭуа милаҭеилыхцәа зынӡа рҽаадырԥшит,
рхаҭақәа
аҽнышьыбжьон рсабрадақәа зынӡа ирҿырхит.
Иахьа
адунеи зегьы иабоит урҭ изакә «демократцәоу»,
адемократиа
аӷәыцәҳәы ишықәдыртәаз, аԥсы шахырхыз, урҭ Аладатәи Уаԥстәыла ашьаарҵәыра иларгыланы,
уажәы
Аԥсныҟа ииасит. Аԥсны ахатә ҳәынҭқарра амхразы ашьаҿа ҟарҵеит. Аԥснытәи АССР Аконституциа еилаганы,
имҵаа-имԥшаа, имҳәа-мырза Галтәи араисовет
ахантәаҩы
дахҳәаны, абџьар зку ауаа идыргыланы дара
ртәык ддыртәеит. Атәылаҿы акырџьара егьа залымдара ыҟазаргьы, абри аҩыза афакт џьаргьы иуԥылом. Абри
Аԥсны аԥхьа аԥсацәеи ақырҭцәеи реиҿажьра ауп измааноу.
Нас ииашамхеи мчыбжьык ахь знык иҭыҵуа агазеҭ
«Литературнаиа Россиа» жәохәҟа мшы рышьҭахь иазгәанаҭаз:
«ақырҭуа милаҭеилыхцәа зегь рыла рхала рхы
аадырԥшит, урҭ аҭырқәмесхеҭаа рыԥсадгьыл ахь ахынҳәра
азин рырымҭеит Аладатәи Уаԥстәыла автономиа амырхит, уажәы Аԥсни Аҷареи иаарыдгылеит» ҳәа, иаҳәоз. Ус
иагьыҟамлеи нас! Иахьа Гал, уаҵәы – егьырҭ ақалақьқәеи
ақыҭақәеи... Аха ус иамур ҟалап. Сара агәра ганы сыҟоуп
заӷәра зҿыҵыз аекстремисттә еиҳабыра рнапқәа ҿазҳәо
дшыҟалауа. Раԥхьа иргыланы галаа ықәгылароуп Асовет
мчра ирнаҭаз ахақәиҭра рымызхырц иаҿу ирҿагыланы.
Аӡәгьы азин имам галаа рынасыԥ аӷрагылара. Аӡәгьы азин
имам Аԥснытәи АССР Аконституциа аилагара. Аиаша шиашоу иаанхоит. Сара уи агәра згоит.
АРЕФЕРЕНДУМ АШЬҬАХЬТӘИ ХӘЫЦРАҚӘАК
Ареферендум ҳтәыла иқәынхо, милаҭрацәала еилоу
ажәаларқәа зегьы рзы ԥышәара дуны иҟалеит. Уи ҩаԥхьа
иаанарԥшуеит ажәлар Асовет мчра гәыкала ишазыҟоу,
уи ада ԥсыхәа шыҟам, уаҵәтәи рымш, рразҟы,
рԥеиԥш уи ахаҿы ишанырбаалауа. Ҩаԥхьа атәыла,
инықәҩит гәык-ԥсыкала, асовет жәлар ирыдыркылахьоу,
иззыгәдуу Владимир Маиаковски амцабз зҿықәыҳәҳәу
ицәаҳәақәа:
Шәаԥхьа, шәсыҵашьыцла,
Сара сауаҩԥсуп
Асовет Еидгыла.
Асовет мчра иаанагаз абзиара дуқәа ируакуп ажәларқәа
рыбжьара ацҳақәа рыхҵара, ажәларқәа реиҩызара
арӷәӷәара. Аҩызара ахаан ԥгара ақәым, уи аханқәа
ҵәҩанҵәыҟа иханагалоит амшынқәа ҭанартәоит, ацҳақәа
хнаҵоит. Аиҩызара акәӡами иахьа адунеи аҿы мрак
ҩхәыҵҟьар иаразнакы изырҳәо – мап, ҩызарада иҟам
ԥсҭазаарак. Нас абри изазымхәыцуазеи 70 шықәса раахыс
ҩызцәа гәакьақәас иҟаҵаны ирымаз кажьны, ф-республикак
иахьа зымҩа еихаз? Еилкаауп сара Губӷан
зысҭо урҭ ареспубликақәа рҿтәи ажәларқәа ракәӡам,
сара Губӷан зысҭо уа анапхгараҿы иҟоу роуп. Иахьа урҭ
рыжәларқәа дырҟьаларц, рыхшыҩ ҭыркәкәаны икарҭәарц
иаҿуп. Иаагозар Қырҭтәыла иахьатәи анапхгаҩцәа
џьоукы-џьоукы зынӡаск ӷьатамахжәақәак ракәхеит,
аиашеи, аҵабырги, аламыси ирыцрыҵхьеит. Ҳхы иааҭашәаз
наҳагӡоит ҳәа иаҿуп. Урҭ иахьа рыжәлар атыҟәаҿыҵәҟьа
инаргарц егьрыгым, аиаша аазҳәаз аҿаԥа
иҿарҵоит. Урҭ «демократцәа дуқәас» рхы ршьоит, арахь
урзыԥшыр аҳәынҭқар ҟьантаз иҩызцәоуп. Зегь реиҳа
еиқәаҵәо аполитика мҩаԥыргоит, «асовет ар ампыҵахалаҩцәа
ҳәа ирышьҭоуп, ирылшозар иқәырцарц рҭахуп,
рҿар дырбыжкит, имҩахырҟьеит, ашҳам рыларҵеит идхадыршҭит
рпоет дуӡӡа Акаки Ҵереҭели иажәақәа: «Раԥхьаӡа
иргыланы сара сқырҭуоуп, избанзар, сара сақырҭуаны
сиит, аха уи иаанагом сара сшовинистхарц, сыжәлар
рразҟы счаԥарц ҽа жәларык насыԥдатәны арыцҳара ду
иҭаргыланы. Сара хықәкыс исымоу ажәларқәа зегьы анасыԥ
рыманы, еиҩызцәаны иҟаларц ауп». Уи даҽаџьарагьы
аурыс жәлар амилаҭ еиқәырхараҿы изыԥсоу дахцәажәо
абас иҳәоит: «Ҳара аурыс милаҭ ҩызцәас, еишьцәас рыҟаҵара
ахә ҳаракны иаҳшьоит, урҭ дареи ҳареи ҳнапқәа
еибаркны, ҳажәҩа еибыҭан ԥхьаҟа ҳцалоит, ҳмилаҭ
идеалқәа инарываргыланы ауаа зегьы ирзеиԥшу аидеалқәа
рыҟаҵаразы – аешьареи, аӡәкреи, аиҟарареи ридеалқәа
».
Аԥсны имҩаԥысит ареферендум. Уи иаанарԥшит Аԥсны
иқәынхо дарбан милаҭзаалакгьы Асовет мчра дшадгылоу.
Аха оумашәа иубаша Қырҭтәыла аиҳабыра ршьапы
иқәгыланы Аԥсны имҩаԥысуаз абри ареферендум иаҿагылеит,
ишрымчыз шьапҿаршә азырурц иалагеит, уаҵәы
ареферендум ҟалараны уахеиԥш Гамсахәырдиа, ареспублика
Қырҭтәыла Иреиҳаӡоу Асовет ахантәаҩы, телехәаԥшрала
дықәгыланы ирылеиҳәеит ареферендум дшаҿагылоу,
СССР адепутат иалхра шаԥихыз. Уи шьахәлаҵәҟьа
идыруан ареферендумгьы алхрагьы шизнымкылоз, аха
иӡбеит аус еиҵеиҟьарц, ирблаҟьарц, ауаа ижьарц, иҟарҵо
рзымдыруа иқәирхарц, ари провакациоуп.
Ари иаанаго Гамсахәырдиа ихгьы ижәларгьы пату рықәиҵом.
Ацентр телехәаԥшрала адунеи зегь иадырбеит
Аахыҵ Уаԥстәылан иахьа ашьа иларгыланы рыбжьы шырҭиз,
ауаа рыбжьы ахьырҭиуаз аҟәҟәаҳәа ишреихсуаз. Абри
ахлымӡаах збаз дарбанзаалакгьы ииҳәараны иҟоузеи
Қырҭтәыла
аиҳабыра рзы.
Иахьа Қырҭтәыла Асовет ҳәынҭқарра иалымҵыр ҟалом
ҳәа, иқәгылоуп Гамсахәрдиа иареи икомандеи. Абраҟа
Аԥснгьы рыцрарҳәарц рҭахуп. Урҭ иахьагьы еилыркаарц
рҭахым Аԥснгьы, Қырҭтәыла еиԥш ахатә ҳәынҭқарра шамоу,
хаз иҟоу республиканы ишыҟоу, Аԥсны алахьынҵа
аԥсуа жәлари Аԥсны иқәынхо аџьажәлари шракәу изыӡбуа,
Сталини Бериеи раамҭа шьҭа хнырҳәышьа шамам.
Ҳара иаадыруеит Қырҭтәыла «апатриотцәа» аԥсуаа ирыздырхынҳәырц
шырҭаху Сталини Бериеи раамҭа рзинқәа
зегьы рымырхырц, ирымырхырц равтономиа, иаахҵәаны
иуҳәозар, ҩаԥхьа аӷәыцәҳәы иқәдыртәарц. Аха
рыблақәа саркьада ирбараҳа уи ахаан ирбараны иҟаӡам.
Насгьы шьҭа рхаҿы, ирҭахы-ирҭахым иааргар ауп иахьа
уажәраанӡа Аԥсны ишалачоз, қьаф шыруаз, аринахыс
ишамуа. Сталин ихаан, ҵабыргуп, дара рзы Аԥсны
Қырҭтәыла иакәакьын. Аха зегьы аамҭак аамҭак рымоуп.
Ицеит уи аамҭа.
Иахьа ажәларқәа зегьы еигәныҩит. Аӡәы ихы ихьыр
ихәышәтәразы зегьы ршьапы иқәгылоит, аӡәы ишакәым
изныҟәар дзыхьчо, ицхраауа рацәаҩуп. Иахьа аԥсуаа
залымдарыла срызныҟәоит ҳәа иалагаз хир идырбом.
Асовет жәлар иахьа аполитикатәи, аекономикатәи,
асоциалтәи
ҭагылазаашьа хьанҭа иҭагылоуп. Аха абарҭ
ахьанҭарақәа
зегьы ишыриааиуа агәра гоуп. Избанзар урҭ
жәҩахыр ӷәӷәала еидгылоуп, рус агәра ргоит
ИАҲХАҲМЫРШҬЫШЕИ ИҞАҲҴАШЕИ
Аԥсуа культура иахьа ахы ҟәыннашьаратәы иҟам.
Амахәҭақәа
зегьы аизҳазыӷьара иаҿуп. Акадрқәа ракәзар,
иахьеиԥш ахаан еиҵагыланы иҟамлац. Сталин ихаҭаратә
культ акаҳареи Бериа иқәыџьмара ажәҩа алаԥҵәареи
ԥсеиқәырхаганы, ԥсҿыхганы иҟалеит аԥсуа жәлар, аԥсуа
литературеи, аԥсуа культуреи зегьы рзы. КПСС ХХ-тәи
аизара ду ҟалаанӡа аихәлацәара иаҿыз ҳкультуратә
хәышҭаарақәа
ҩаԥхьа иҿыхеит, имилаҭ шьаҭамырӡганы
имарымажаны иҟалеит. Аарҩара иқәнакыз аҽаҩразы
ақәаршҩы шыԥсҭаҵагоу еиԥш, Сталини Бериеи раамҭа
акаҳара, ақәӡаара, амилаҭқәа зегьы реиԥш, аԥсуаа ҳазгьы,
ҳкультуразгьы, анцәа иааишьҭыз насыԥк иаҩызахеит. Иахьа,
аԥсуа культуреи аԥсуа литературеи ҳанрыхцәажәо, ирыгуирыбзоу ҳанырзааҭгыло, ҳара иаҳхаҳмыршҭуазароуп,
иаҳгәалаҳаршәалароуп
шықәсыҩажәа рышҭахь ҳа ҳҭагылазаашьа
шыҟаз, ҳашколқәа шадыркхьаз, ҳкультура
ахәдацәа
ҵкааны иршьырц егьагымкәа ишыҟаз. Даҽакы ҳаҟәыҵып, ажәа аԥсуа уҳәар ҟалаӡомызт, уақәыршьуан.
Аԥсуа литература ахаҭыԥан аҳәара иалагахьан,
Мраҭашәарахьтәи ақырҭуа литература ҳәа, мамзаргьы,
рыламыс ианкыднацалалакь, ирҳәон «ақырҭуа шәҟәыҩҩцәа
аԥсуаа ротриад» ҳәа. Аԥсышәала ацәажәара уацәшәо,
игәаӷьыуацәан иҟалахьан. Аԥсшәа аусҳәарҭа хыбрақәа
рҟнгьы усгьы идәылырцахьан. Аҟәа ақалақь амҩақәа
рҿы уи уаҳараны иҟаӡамызт. Исгәалашәоит, хашҭра
зқәым Алиоша Лашәриеи сареи Москва ҳаҟан 1951
шықәсазы
аԥхын ԥсшьара ҳааны ҳаҟан. Иван Ҭарбеи,
Алықьса
Џьонуеи, Алиоша Лашәриеи, сареи аџьџьаҳәа
аԥсшәа ҳәо, ҽнак Ленин иулица ҳаныланы алада агаҿахь
ҳцон. Ақалақьтә Совет ааигәара зықәрахь инеихьаз
ԥҳәыск ҳамшәа-ҳмырҳа, ҳабжьқәаа ҳхацаланы, аԥсшәа
шаҳҳәоз анлаҳа, дааҭгылан «унан, аԥсшәа ахьырҳәо,
шәанаџьалбеит,
аԥсшәа рымҳәои!» ҳәа, – деигәырӷьаны,
арахь лгәи-лылаӷырӡи еилаҵәо днаҳавсит. Усҟан аԥсшәа
ахьырҳәоз хәышҭаарқәаны еихәламцәацкәа инханы
иҟан: Ашәҟәыҩҩцәа реидгылеи, агазеҭ «Аԥсны ҟаԥшьи»,
аԥсуа театри. Аԥснытәи ашәҟәҭыжьырҭа аԥсуаа рзы ашә
ыҵарбаҟа иадыркырц иалырхит 1952 шықәса. Убри
ашықәсан Алиоша Лашәриеи сареи раԥхьаӡатәи ҳашәҟәқәа,
аԥсышәала иҭмыжьӡакәа, қырҭшәала иҭрыжьит
еиҭаганы.
Ҳарҭ ас ламысдарала иахьҳазныҟәаз уаҩы
ишимбац
ихьааҳгеит, ҳаҵҟьеит, ҳаԥеит, ҳашшит, аха иаҳхаҵгылодаз,
мчыс иҳамааз, ус ҳаанхеит. Алиоша иԥсы изҭымкаауа
ҽнак ҿааиҭит: «Дырмит Иосиф-иԥа Гәлиа аԥсуа
литература ааиртызар, уареи сареи иаҳаркит» ҳәа.
Аԥсуа литература иашьҭаргыланы иадыркырц иааҭахыз
зегьы аҟаҵара иаҿын агазеҭ «Аԥсны ҟаԥшь». Уи еиҳараӡак
1948 шықәса инаркны еиҭагала идырҭәуан иаԥсацәамыз
џьоук рзы иԥарарҳаганы иҟан. Апартиа Аԥснытәи аобласттә
комитет усҟантәи ахԥатәи амаӡаныҟәгаҩ излаигәалаиршәо
ала ҽнак актәи амаӡаныҟәгаҩ Мгелаӡе дрыԥхьазаап аӡәи-ҩыџьеи аԥсуаа амаҵура хатәрақәа рҟны
инханы иҟақәаз агазеҭ «Аԥсны ҟаԥшь» аркразы. Аха насыԥла
агазеҭ аркра усҟанҵәҟьа ирзымгәаӷьит.
Аԥсра ахықә инхықәдыргылахьан аԥсуа театр. Исгәалашәоит,
усҟан Аҟәатәи аҳәынҭқарратә арҵаҩратә институт
ҳҭан Алиоша Лашәриеи сареи. Аҵара иахаршәаланы
атеатр аҿгьы цхырааҩцәа-актиорцәаны аус аауан,
амассақәа рҿы рхы ҳадырхәон. А. Лашәриа ижыцәӡа
иҟаз арольқәагьы дыхәмаруан. Аха уи акәым уажә сызлацәажәарц
исҭаху.
Аԥснытәи АССР Аминистрцәа рсовет аҟны иҟаз аҟазара
аусқәа рзы аусҳәарҭа сыҩнан Ленин иулица асасааирҭа
«Риҵа» аҩадахьалатәи ауадақәа рҿы. Ҽнак убрахь
инарԥхьеит аԥсуа артистцәа зегьы. А. Лашәриагьы
саргьы ҳақәшәеит. Аилацәажәара мҩаԥигеит хыхь зыӡбахә
сҳәаз апартиа аобласт комитет амаӡаныҟәгаҩ. Уи
еизигаз иреиҳәеит Аурыс театр шадыркыз. Аԥсуа театр
аусзуҩцәа даара ргәы иалсны ихьааганы ацәажәара
иалагеит. Уи аҟны иҟазма, Аԥсуа театр ахаҭа аркра азҵаарагьы
ықәгылазаарын. Жәлар ртеатр ҳәа ахьӡҵаны
азанааҭ еидгылақәа рклуб ахь ииаргарц рҭахызаарын. Абас
аԥсуа театргьы «ашәа ҳәан», аха аџьма имԥсыша амаҵә
азылаҟәуеит ҳәа, аԥсҿыхга аамҭа ахьӡеит. Ус акәымкәа, аамҭа
еиқәаҵәа бгазҭгьы, ҳатеатр заҵәы иахьа аӡбахәҵәҟьагьы
рхашҭхьазаарын. Иара ус иаагозаргьы, са исыздыруам
Аԥсуа театр ҩажәижәибжь шықәсеи аибашьра
ашықәс
хьанҭақәеи аԥсуара адацқәа ирынкны ианыҵыржәозтәи
ҭагылазаашьеи чҳаны, ргәы камыжькәа аԥсуа артистцәа
рхы злеиқәдырхаз. Ухәыцуа уҿааухар, иахьа арҭ ахҭыс
хлымӡаахқәа узхаҵо иҟам. Ҵабыргуп, аԥсуа шәҟәыҩҩцәеи
аԥсуа ҵарауааи, урҭгьы мбатәы иҭагылан,
рԥеиԥш лашьца
абла иҭаԥшуа аусура иаҿын. Аха егьаумҳәан, ркалам маӡала
акәзаргьы аус адырурц рылшон. Ус иагьаҿгәышьан. Аԥсуа
артистцәа рҭагылазаашьа еиҳа излеицәаз, урҭ ахыбра ҷыда
рымазар акәын, насгьы уахиҽни ажәлар рахь ицәырҵлар
акәын, ахәаԥшцәа рыда
ихәарҭамызт. Аԥсуа хәаԥшцәа
ракәзаргьы, урҭгьы рхыԥхьаӡара
еиҳа-еиҳа имаҷхон.
Иахьа аԥсуа артистцәа усҟан ирхыргаз аџьамыӷәацәгьа
уазхәыцыр, ишынҳәыԥку зегьы фырхацәоуп. Урҭ, усҟантәи
аамҭазы, Аԥсуа театр ахьеиқәдырхаз мацаразгьы рыхә
ҳаракӡаны ишьалатәуп, аԥсуаа зегьы иаҳуалуп урҭ рҿаԥхьа
ахырхәара. Рышәҵатәы, рыфа-рыжә иагын, хыҵакырҭа ҽеик
рымаӡамкәа, ԥхьаҟа иахьыԥшуаз изықәгәыӷуа ҵлашаарак
рымбаӡо иҟаз аԥсуа артистцәа. Аԥсуа театр еиқәдырхеит.
Арҭ ирылдыршаз азы сахьаркыратә шәҟәы дук аԥҵара
иаԥсоуп, инҭкааны иҵазар.
Сара хаҭала сгәы снархьуеит, аҩызцәа аӡәырҩы реиԥш,
Аԥсуа театр аҿы аиваларақәа, илҵшәадоу аимакқәа, аҟыҟҿыҟқәа ыҟоуп ҳәа, ансаҳалакь. Ҵабыргуп, ҳа ҳҟны мацара
акәӡам, арҿиара ус знапы алаку зегьы рыҩнуҵҟа иҟалалоит
аиҿыхарақәа, аинымааларақәа, аха амилаҭ дуқәа
ҩба-хԥа театр змоу, рҟны уи рычҳарц алшоит. Артист, ма
арежиссиор
џьара театрк аҿы дамаабыр, ҽа театрк ахь
диасыр ҟалоит. Аха театр заҵәык ада змам иԥсыхәоузеи
иамаабыз, актиор, арежиссиор? Уи ихылԥа неихаҵаны
атеатр дындәылҵны иара иитәым даҽа занааҭк дашьҭалар
акәхоит. Ус зыхьыз артистцәа ҳамаӡами? Атеатр аус
милаҭ усуп. Абри ҳхаҿы иааҳгароуп зегьы. Иацгьы иахьагьы
ҳазҭагылоу аамҭа хьанҭа аиҭакра ҳазхәыцрами.
Иахьа акәым, исгәалашәоит аԥсуа шәҟәыҩҩы ду Иван
Папасқьыр, ҩыџьа аԥсуаа хатәрақәа еиванагалар, аимак
роур егьзлаӡам азы, хьаас иҟаиҵон, ранаџьалбеит ҳҭагылазаашьа
изахәамԥшуазеи ҳмилаҭ шмаҷу рымбаӡои ҳәа.
Анаҩсан, иахьа аамҭа аҽаԥсахит, ахәаԥшҩы атеатр ахь
инагара уадаҩхеит. Ԥыхьа иҟаз ыҟам. Аԥсуа патриотизмра
амацара ԥхьаҟа уазгом. Абаҩхатәра, аҟазара ду аарԥштәхеит.
Уи еилкаау усуп. Иара ҳарҭ насҭха игылоугьы
атеатр азы иааҳалшо зегьы ҟаҳҵом. Раԥхьаӡа иргыланы
атеатр ахь анеира ҳагуп. Аԥсуа шәҟәы аԥхьареи аԥсуа
шәҟәы аахәараҿы иҟоу ачымазарақәа Аԥсуа театр ахь
анеираҿгьы иҟоуп. Уи мап узацәкуа иҟагәышьам.
Атеатр, жәаҳәарада, анапы агуп... Еиҳараӡак драматургиа
маҭәахәла аиқәыршәараҿы. Амилаҭ театр зыҟалом
милаҭ драматургиада. Ари еицырдыруа усуп. Уаҩ имаҳац
акгьы сымҳәаӡеит. Аԥсуа драматургиа ахьхьысҳау,
акризис
ахьамоу зегьы ҳгәы иалоуп. Аха ҳгәы иалоуп
акәымзар, уи азы иҟаҳҵо маҷуп. Аԥснытәи ашәҟәыҩҩцәа
Реидгылаҿы анкьа зны еиҿкаан адраматургиа асекциа.
Уи иахьа кыр ҟанаҵо сыздыруам. Ԥыхьагьы иара аусура
рацәак уаргәырӷьо
иҟамызт. Аха, убас егьа иҟазаргьы
атеатр аусзуҩцәа
ааԥхьан ашәҟәыҩҩцәа реидгыла
ахыбраҿы аԥсуа
пиеса ҿыцқәа еицеилдыргон. Адраматург
ддырцых-цыхуан, игыз-ибзаз иарҳәон, ишихылаԥшуаз
идырдыруан.
Аха ишнеиуаз, убри аус бзиа хәыҷ-хәыҷы
ихьшәашәеит.
Ҵабыргуп, ашәҟәыҩҩцәа Реидгыла егьа ҟанаҵаргьы,
егьа аҽашәаргьы, ахала адраматургиа азыҟаҵом. Адраматургиа
иаша жәытәнатә аахыс, идыру усуп, атеатр ахыбраҿоуп
иахьиуа. Рыцҳарас иҟоу, абри ажанр аламала
унапаҿы иузаагом, егьырҭ алитературатә жанрқәа зегьы
реиҳа ихьанҭоуп. Убри аҟнытә, адраматургиа аганахьала
абаҩхатәра змоу атеатр данамҟәыҵашәа, илаҳәны,
дакыроуп, иааицрымҵроуп, атеатр ахыбра иара изы
игәакьа хәышҭаараны, итәарҭаны, игыларҭаны, ԥсыс ихангьы,
иҟалароуп. Исгәалашәоит, Москва аҵара сыцызҵоз
иахьа Азербаиџьан жәлар рпоет Наби Хазри Гагра иԥсы
ишьон. Уи дишьҭаланы дааит ртеатр арежиссиор Наби
апиеса иирҩразы. Ииашаҵәҟьаны, «Ашьхараҿ иалагоит
амшын» захьӡу апиеса ҩны далгаанӡа диԥырымҵит,
иаахҵәаны
иуҳәозар, апиеса еицырҩит. Хара ҳазцозеи,
Алиоша Лашәриа раԥхьаӡатәи ипиеса «Гәыкала абзиабара
» Шәарах Ԥачалиеи Леуарса Касланӡиеи дкацодаацо
шаҟантә идырԥсахзеи, иара асценаҿыҵәҟьа, ақәыргылараан
идырҿыцит апиеса ахқәак. Ҩаԥхьа сыззаиуа,
адраматург
аус идулатәуп – уи баҩхатәрак илан дыҟазар,
имаршә клатәуп, иус игәарԥхатәуп, атеатр дадҿаҳәалатәуп.
Ус акәымкәа, изылшо дангәыгәҭажьха, адәахьы
данынха, излымшо дуцәыҩналоит, дгәыԥҵәагаха дудхалоит.
Ус иҟоу ачымазцәагьы ҳамами! Урҭ, атеатр аусзуҩцәа
аамҭа рцәыргоит акәымзар, ихырҳагоу акгьы ҟарҵаӡом.
Иҟарҵаӡом, избанзар ирылшом, арахь ргәы ишажьо
агәра ргом.
Адраматургиа атәы саналацәажәа сара зныкымкәагьы
изыҩхьеит, исҳәахьеит, ҵабыргуп ажәа ҩынтә иуҳәар
аҵакы
бжьысуеит рҳәоит, аха ҩынтә иумҳәар ада ԥсыхәа
анамамгьы ыҟами. Ҳара анцәагьы ахәаԥшцәагьы
иаҳџьыршьом
аԥсуа театр арепертуар аҿы иааиԥмырҟьаӡакәа
иахьыҟам Д. Гәлиа, С. Ҷанба, М. Лакрба рдраматургиатә
рҿиамҭақәа. Урҭ рпиесақәа ҿыц иқәыргылатәуп
иахьатәи арежиссиор ибла ахганы, инапы иҵганы,
иахьатәи ахәаԥшҩы ирбатәуп. Насгьы иҟоуп аԥсуа пиесақәа
қәҿиарала ицоз, убарҭгьы сгәы иаанагоит ирзыхынҳәтәуп
ҳәа. Еиҭасҳәахуеит, аԥсуа ԥсҭазаара аԥсуа
сценаҿы
ианыҟамла, аԥсуа хәаԥшҩы егьа апатриотра
«агәыр илаҳҵаргьы» дҳацрыҵуеит, даҳцәыхьшәашәоит.
Сгәы иаанагоит абри азҵаара ду иазкны Аԥснытәи ашәҟәыҩҩцәа
Реидгылеи Аԥсны акультура Аминистрреи пленумума
инеиҵху еилацәажәароума иаарласны иҟарҵарц
ахәҭоуп ҳәа.
Даҽа зҵаарак. Абацәеи аԥацәеи рыбжьара наџьнатә
аахысгьы аимак-аиҿак ыҟан. Урҭ аринахысгьы ироулашт,
аха аиҳаби аиҵби аҳаҭыр рықәеибаҵо иҟазароуп. Раԥхьаӡа
иргыланы ари аԥсуароуп. Ҵыԥхцәа Ҭырқәтәыла саныҟаз,
исгәалашәоит, Сҭампыл, асасааирҭа «Монако» афое аҟны
зықәрахь рацәакгьы имнеиц Жәанбаки сареи ҳаидтәаланы
ҳаицәажәон, ус ҩыџьа аҷкәынцәа ааҳадгылеит. Урҭ иара
Ажәанба иҷкәынцәа ракәзаарын. Ҳаибаирдырит. Аиҳабы
абас ҩынҩажәа днархысхьазар ҟалап, аиҵбы ҩынҩажәа
дааҵагылоит уҳәаратәы дыҟоуп. Аԥсшәа анааибаҳҳәа,
итәарц ирыдысҵеит, атәарҭақәа ыҟан. Аха дара мап ркит.
Закәызеи ирыдуҵо, сыҷкәынцәа са сахьтәоу ишԥатәоу, уи
рхы ианаҭәаршьа аԥсуара мыԥси, иҳәеит аб. Сара еиҳарак
исзыџьшьарахаз, арԥарцәа аԥсшәа рызҳәаӡомызт арахь
аԥсуа қьабзқәа ирыхӡыӡаан иныҟәыргон. Аиҳабыреи аиҵбыреи
аԥсуаа иахьыҟазаалакь ирыцуп, идоуҳа мчны ирымоуп
уи азакәхап изырҳәогьы:
Еиҳабыда дызҟәышхом аиҵбы,
Еиҵбыда дзыԥшӡахом аиҳабы.
Абри ҳазхәыцларц сҭахуп есымша, еиҳараӡак арҿиара
знапы алаку ауаа.
Аҵыхәтәаны даҽа зҵааракгьы. Аҟазара ианакәызаалакгьы
иахӡыӡаалатәуп, агәы ҭыгалатәуп, алаԥш хаа
аҭахуп.
Исҳәарц исҭаху – егьырҭ ареспубликақәа рҟны
иҟоуп еиуеиԥшым апремиақәа. Ҳара нас шьҭа иҳамазар
ҟамлаӡои даҽа премиак, иаҳҳәап, аҟазара, атеатр аусзуҩ
Самсон Ҷанба ихьӡ ахҵаны. Анцәагьы иаҳџьишьом ҳаԥсуа
театр аԥсы еиқәзырхаз, раԥхьа игылоу иреиуоу, ҳҟазара
аҵәатәы шьаҟақәа Леуарса Касланӡиа, Минадора Зыхәԥҳа,
Шәарах Ԥачалиа, иахьа уажәраанӡа премиак раҭәашьаӡамкәа
иаанханы иахьыҟоу. Ҳара иҳамоуп зџьабаа
ахә шьатәу, иаԥсоу аҟазара аусзуҩцәа. Урҭ ҳаҭырла рызныҟәара
ҳуалуп зегьы.
Иахьа аилаҩеиласра, аилашыра, аиҭакра аамҭа ҳҭагылоуп.
Аҭагылазаашьа хьанҭа ишамчу ҳаԥнашәоит. Абас
ианыҟоу ҳҟазара еиҳагьы ихьчатәуп. Уи ԥхьаҟа агараҿы
ԥырхагак ҟамлароуп. Ахатә усқәеи, ахатә интересқәеи,
аҵәылеибахрақәеи, аиԥырхагахарақәеи рҵыхәа ԥҵәатәуп,
урҭ ираамҭам иахьа. Иахьа аус улатәуп напеикәыршала
иҩынтәынгьы, ихынтәынгьы, гәрагара дула уаҵәтәи амш
ахь ҳаԥшуа, иаҳхаҳамыршҭышеи иҟаҳҵашеи ҳрызхәыцуа.
АШӘҞӘЫҨҨЦӘА 2-тәи РЕИЗАРА ДУ ИАЗКУ
Аԥсны ашәҟәыҩҩцәа актәи реизара дуи (ашьҭахь аҩбатәи
ҳәа ирԥхьаӡоз) иахьа имҩааго аҩбатәии рлахьынҵақәа
акырӡа еиԥшуп. Актәи Аизара ду мҩаԥысит 1959
шықәсазы аԥсуа жәлари аԥсуа литературеи Сталини Бериеи ирзылбаамдакәа ианеиқәха ашьҭахь. Аҩбатәи Аизара ду
мҩаԥысит 1995 шықәсазы, аӷа иҳақәлаз ицәа дҭаҟәаҟәаны,
Аԥсны дықәцаны ҳажәлар аиааира ду анырга ашьҭахь.
Аԥсуа литература знысхьоу амҩа уанԥшылар иаразнак иубоит уи шаҟантә аԥсреи абзареи ирыбжьагылахьоу,
шаҟа гәаҟра, шаҟа залымдара ахнагахьоу. Даҽакы ҳаҟәыҵып,
раԥхьаӡатәи аԥсуа шәҟәы атәымџьара иҭыҵит.
Убри анҭыҵ ашьҭахь фы-шықәса ааҵуаны Аԥсны ақырҭуа
меншевикцәа ахаԥеит. Урҭ иаараӡазҭгьы раԥхьаӡатәи
аԥсуа шәҟәы аҿиара, аизҳара акәым, хабарда ибжьадырӡыр
алшон, аха иааит Асовет мчра ҳлитература иазаатит
жәҩангәашәԥхьара. Дырмит Гәлиа ашыр-сырҳәа наҟ-ааҟ
иааивагылеит абаҩхатәра ду змаз ашәҟәыҩҩцәа хатәрақәа.
Ҳлитература жәаба-жәохә шықәса рыла ҽаԥара
иԥеит, аԥсуа жәлар иарӷьажәҩаны иаарывагылеит. Аха
жәохә шықәса ааҵуаны аԥсуаа рымҩа иахатәеит аԥсҭҳәа
шьаарҵәыра, аԥсуа жәлар рҵеицәа ахәаҽит, убраҟа
иҟан аԥсуа шәҟәыҩҩцәагьы аӡәырҩы. Анаҩсан ҳара ҳлитература
аԥырхага ду анаҭеит алфавит аԥсахра, ақырҭуа
лфавит ахь аиагара. Иҭыҵхьаз алитература аҿар зырмыԥхьо
иаарымпыҵахеит.
Еиҳа-еиҳа Аԥсны амчра агон акырҭуара, еиҳа-еиҳа
иԥсыҽхон аԥсуара. Ари зегь рзы ибӷаԥҵәаган, еиҳараӡак
аԥсуа литературазы. Уаргәырӷьо иҟамызт аԥсуа литература аҭагылазаашьа Аџьынџьтәыла еибашьра Дуӡӡа аангьы. Аха еиҳараӡак имыждарахеит аԥсуа школқәа раркра, ақырҭуарахь риагара. Аԥсуа ҵара змаз ҳажәлар аӡы
зҵабаз аԥсыӡ иаҩызахеит. Ашколқәа рҿы аԥсуа бызшәа
дырҵара иаҟәыҵит. Дук мырҵыкәа аԥсуа литература ахьӡ
рыԥсахит. Мраҭашәарахьтәи Қырҭтәыла алитература ҳәа
иашьҭалеит. Раԥхьаӡа акәны ажурнал «Дружба народов»
аредактор хада Виктор Гольцев ииҩыз астатиаҿы аԥсуа
шәҟәыҩҩцәа рзы иҳәеит: «грузински отриад абхазских
писателеи». Ажәакала, аԥсуа шәҟәыҩҩы дқырҭуа шәҟәыҩҩны
даақәдыргылеит. Лассы аԥсышәала акьыԥхьра иаҟәыҵырц
азҵаара еиқәаҵәа ықәдыргылт. Уи агәҭакы нап адыркит 1952 шықәсазы. Алеша Лашәриеи сареи раԥхьаӡатәи
ҳашәҟәқәа аԥсышәала аҭыжьра мап ацәкны Қырҭтәыла
иҭрыжьит. Иара убриалагьы аԥсуа литература аԥсуа мҩа
иааныганы ақырҭуа мҩахьы ииаргеит. Аха насыԥла абри
аус гьангьаш хара изымцеит. Уара иушьуа анцәа дишьуам ҳәа, дыԥсит Сталин, ижәҩахыр ылдырԥеит Бериа. Аԥсуа
жәлар, ҩаԥхьа, аҩбатәи ажәҩангәашәԥхьара рзаатит.
Зхы иақәиҭхаз ажәлар, ргәаҟра ирласны иаҵыҵны, агәаҳәара
ду ахь ииасит, убри аҩыза аидгылара, аинтузиазм
аадырԥшит, иаахҵәаны иуҳәозар абӷа дырҵысит. Аԥсуа
литература акәзар аамҭа марымажа аназааи, иаразнак
аҽеибнаҭеит. Хәба-фба шықәс рыла аҩымҭа ҿыцқәа инарываргыланы иҭыҵит уаанӡа зҭыжьра азин ыҟамызгьы,
зҭыжьра азин ыҟаны игҿаханы иҟаз арҿиамҭақәагьы. Иаарласны Москва рҭыжьра иалагеит аԥсуа шәҟәқәа, иҭыҵит
аԥсуа поезиа антологиа. 1955 шықәсазы ажурнал ҿыц
ҳауит – «Алашара», 1957 шықәсазы ажурнал – «Амцабз».
Иуадаҩуп, ҿыки-бзыки рыла аҳәара, аамҭа бзиа зауз аԥсуа
шәҟәыҩҩцәа ирылдыршаз. Уи ашьҭахьгьы аԥсуа литература ҳаракырак аҟынтәи даҽа ҳаракырак ахь ихало ишааиуаз Асовет мчра аныхдырбгала, ишдыру еиԥш акырҭуа
фашизм иаразнак ахаԥыцқәа аанарԥшит. Ҩаԥхьа аԥсуа
литература ашәарҭа бааԥс иааҭагылеит. Ауаҩра зцәыӡыз
агыгшәыгқәа Аҟәа ишаалалаз еиԥш Дырмит Гәлиа ибаҟа
агәы иарбаны еихсит. Урҭ ҩаԥхьа иаадырԥшит аԥсуа литература рхы шрыхнахуаз, уи ашьра раԥхьаӡатәи усны
ишырԥхьаӡоз. 1992–1993 шықәсқәа рзы ԥсуа шәҟәыҩҩык
Аҟәа, иқалақь гәакьаҿы иҩыга стол дадтәаламызт,
зегь ахган. Џьоукгьы рықалақьаҿ ԥсырҭас ирауит аӷа
хәымга инапала. Ари заҳаз иреиӷьу аурыс шәҟәыҩҩцәа,
Леонид Леонов раԥхьа днаргыланы, Аԥсни аԥсуа литературеи рыхьчарцаз иқәгылеит. Абри афакт иаҳәо даара
идуӡӡоуп. Аибашьра еилгеижьҭеи ԥшьы-шықәса ҵуеит, аха
макьаназы аԥсуа литература аҭагылазаашьа шыхьанҭоу
иаанхоит. Макьана ҳҳәынҭқарра аҽеибнамҭац, амацәаз
ҳҭакуп, зегьынџьара ҳамҩақәа шәаҳауп. Абар хәы-шықәса
инареиҳаны ҳжурнал ҭыҵуам, ҳхәыҷтәы журнал акәзар,
аарла аԥсы ҭоуп. Ашәҟәҭыжьра зынӡа иуадаҩхеит,
аԥара змоу рышәҟәқәа ҭрыжьуеит, измам рыблақәа ҭраа
итәоуп. Мап, абри аҭагылазаашьа узанышәо иҟам. Алитература
ажәлар иртәуп ҳәынҭқарра усуп. Ажәлари
аҳәынҭқарреи
ирыхьчароуп. Еиҳараӡак амилаҭ маҷқәа
рлитературеи
иахьа иаҳхаԥаз аџьармыкьатә економикеи зынӡаск иааибуа иҟам, уи аԥсы ааҭнахуеит ауп. Ус
анакәха уажәнатә иԥшаатәуп хыҵхырҭак аԥсуа литература
аиқәырхаразы. Спонсорла амилаҭ литература узеиқәырхом.
Ашәҟәыҩҩцәа шәхы иашәырхәа ҳәа Д. Гәлиа
ихьӡ зху арҿиаратә ҩны рырҭеит, аха уи иахьа уажәраанӡа
акагьы ҳанамҭеит. Ашәҟәыҩҩцәа Реидгыла аиҳабацәеи
арҿиаратә ҩны аиҳаби аӷырԥ шаархибаргоз раамҭа зегьы
убри инақәдырӡит, абри аус уажә амҩа ишықәу ицозар,
ашәҟәыҩҩцәа рыцҳахеит. Сгәы иаанагоит абри аус аҭыԥ
иқәлоит ҳәа Урыстәыла Афедерациа ашәҟәыҩҩцәа Реидгылеи Аԥснытәи ашәҟәыҩҩцәа ҳаидгылеи анеибыҭаха.
ЖӘЛАРЫК РГӘАҞРА ЗҲӘО
Иаҳхысыз ашықәс азы ашәҟәҭыжьырҭа «Алашара»
аԥхьаҩцәа ирнаҭеит даара аинтерес зҵоу аусумҭа «Абырзенцәа
– Аԥсны» ҳәа, хыс иаманы ҭыжьымҭа шьахәк. Ашәҟәы
автор Николаи Николаи-иԥа Иоаниди, ихаҭа милаҭла
дбырзенуп.
Абырзенцәа Аԥсны иқәнагалеижьҭеи акрааҵуеит. Ари
афакт еицырдыруа акоуп. Аҭоурыхҩцәа акырынтә
иалацәажәахьеит,
иҭырҵаахьеит. Аха Аԥсны инхо абырзенцәа
ирызкны иахьа уажәраанӡа изеиԥшразаалакгьы
хаз
шәҟәык, хаз усумҭак аԥҵамызт. Ари гха дуны иҟан ҳара
ҳнаукаҿы. Агха лакьыс амаӡамкәа ус иаауан. Уи зырҟьалоз
еиҳараӡак Аԥсны ленинтә милаҭтә политика ахьеилагаз
ауп. «Ԥыхьа аобиективтә ҭагылазаашьақәа иҟаз, – иҳәоит
ашәҟә автор Н. Иоаниди, – алшара урҭомызт аԥеиԥш
бааԥс змаз, мбатәӡа зхызгаз Аԥснытәи АССР иқәынхо
абырзенцәа рҭоурых аҩра, аԥҵара. Уи зыҩуеит, иаԥысҵоит
ҳәа аӡәы игәы иҭеикзаргьы, акы акьыԥхьырҭа ҳауамызт,
ҩба, дара аҭоурых материалқәа ахьыҟаз рышә ыҵарбаҟа
изларкыз ала рааигәарагьы дызнеиуамызт. Иахьа, абри
ашәҟәы зҩыз автор схаҭа, архив снапы шалакугьы, иахәҭоу
аматериалқәа смоуит ҳәа сашшуазар, шықәсқәак рышьҭахь
аҭоурыхҩҩы ииԥшаараны иҟаз?»
Н. Иоаниди ишәҟәы иаанарԥшуеит Аԥсны иқәынхо
абырзенцәа ХХ–ХХ ашәышықәсқәа рзтәи рҭоурых. Аԥсны
иқәынхо абырзенцәа рҭоурых инҭырҭәааҵәҟьаны
аҩра злауадаҩу, излаҭҵаам ала автор ишәҟәы хәҭа-хәҭала
ишеит. Дахьналаго, иааркьаҿны акәзаргьы, абырзенцәа
анкьаӡа зны Аԥсны ишықәнагалаз аҭоурых аҵауларахь
дылбаауеит. Аха еиҳараӡак автор дызлацәажәо Асовет
аамҭа аантәи аҭагылазаашьа ауп. Ашәҟәы аредактор И.
Воронов ианиҵо аԥхьажәаҿы иҳәоит: Аԥхьаҩ хымԥада
идыруазарц иҭахуп абри ашәҟәы зҩыз ихы иҵыхәа, уи
абас еиԥш ашәҟәыҩра игәазырԥхаз, имҩыр ада ԥсыхәа
имамкәа дҭазыргылаз, ҵарас имоу, анаукаҿы илшахьоу,
культурала дахьынӡаҳараку уҳәа, убас иавтобиографиа
аҩыра-ҩырақәа...
Николаи Николаи-иԥа Иоаниди Аҟәа диит, дааӡеит,
д-Аҟәатәуп (иабацәа рабацәа ҳазну ашәышықәса алагамҭазы
Аҟәа ақалақь аршәҭкакаҷразы кыр рылдыршеит).
Н. Иоаниди Москватәи аҭоурых архивтә институт далгахьеит,
иахьа Аԥснытәи АССР Аминистрцәа Рсовет иатәу
Архивтә усбарҭа ахантәаҩы дихаҭыԥуаҩуп, акыр аҭоурыхтәи,
архивҭҵааратә шәҟәқәеи, астатиақәеи дравторуп.
Сара арецензиа рзызухьеит уи инапҩымҭақәа акры. Убарҭ
иреиуоуп автор Аҵангәара иазкны ииҩыз, угәы унархьуеит
абри аусумҭа бзиа иахьа уажәраанӡа акьыԥхь ахьамбац.
Н. Иоаниди ихаҭа милаҭла дбырзенны, арахь уԥшыр, абри
аинтернационалист, ауаҩы раз Аԥсни аԥсуааи дшырзааигәо
автор ишәҟәы цәаҳәа дуны иагәлсуеит. Аԥсны
иҟалаз арыцҳарақәа Н. Иоаниди дызхаану, иблала иибаз
рацәоуп, еиҳараӡак ижәлар – абырзенцәа ирхыргаз ҿыкибзыки ирзеиҭамҳәо агәаҟрақәа.
Николаи Иоаниди ишәҟәы аԥхьажәаҿы аҳәара ҟаиҵеит
Аԥсны иқәынхо абырзенцәа рҭоурых, изыхҟьаз-изынԥаз
атәы дасу ирдыруа изаарыцҳарц. Абри схаҿы иааганы,
сара абра исҭахуп 1949 шықәсазы абырзенцәа гәаҟқәа
анахыргоз избаз амш еиқәаҵәақәа сгәаласыршәарц...
...Ааԥынра. Амш бзиақәа еишьҭагыланы ацара иаҿын.
Сара Аҟәатәи аҳәынҭқарратә арҵаҩратә институт сҭан.
Ҽнак аԥхьаразы ҳахьааиз аудиториақәа рахь ҳнамышьҭӡакәа,
амашьынақәа ҳларҭадыртәан, астудентцәа аҷкәынцәа
ҳашҳәыԥкыз Гәмысҭа нырцә Ешыратәи аипподром ахь
ҳаргеит. Аха, ҳаззыргаз, ҳахьнаргазгьы иҳарымҳәаӡеит.
Еизыргаз аҷкәынцәа мацара злаҳакәыз ала, агәаанагара
ҳауит аррахь иҳаԥхьеит ҳәа, аибашьра иалагазар акәхап
ҳәа ақәаҳҵеит. Аҽнынтәарак уа ҳаилагылан, ҳафа-ҳажә
ыҟамызт. Хәылбыҽхахо ианалага, амш алашьцарахь ахы
анарха, ҩаԥхьа еизыргаз аҿар, аидара шьҭыхга амашьынақәа
ҳнарықәдыртәан, ҳрыманы ақалақь ахь рҿынархеит.
Аҟәа ҳаналыргаз ишылашьцара илашьцахьан.
Иахьа турбаза ахьыҟоу ҳаннарга, амашьынақәа ааҳәын
аҩада амардара иаҿаланы идәықәлеит. Дук мырҵыкәа
ахәахьы ҳхаргалт. Хԥаҟа верс ҳанца амашьынақәа ааныркылан,
ҳалбааит, ҳзызнаргаз ҳзымдырӡо аҵх лашьца
ҳалан ҳнеиҩеиуа. Хара ацаракәым, аилыҵраҵәҟьа азин
ҳамамызт. Ус, аҵх ашарахь еихо ианалага, зегь џьарак ҳаизырган,
аҩнуҵҟатәи аусқәа рорган аҟны аус зуаз џьоукы
иҳаларҳәеит абырзенцәа шахыргоз, ҳарҭ урҭ иҭадырцәуаз
аҩнқәа ҳадаҳкыларан ҳшыҟаз адырҩаҽны хәылбыҽханӡа.
Хәылбыҽха иааргараны иҟан абырзенцәа рынхарақәа,
рыҩнқәа, рмал-ршьал, рбаҳчақәа хәыда-ԥсада изырҭараны
иҟаз ауаа. Аха ҳара урҭқәа инықәырԥшны ауп ишҳарҳәаз.
Ажәакала, иутәыз, иҟаҵатәыз анҳаилдыркаа, автоматла
еибыҭаз аруаа хҩы-хҩыла ҳаԥхьа инагыланы рҿынархеит.
Сареи хашҭра зқәым Алиоша Лашәриеи ҩнык ҳадаҳкылар
акәын. Уи аҩнаҿы ҳаннеи, ҳара агәашә аҿы ҳаанрыжьын
абџьар зкыз дара ҩыџьа аҩны иакәшеит, аӡәы абарҵа
дыҩхалан ашә дасит, аҭаацәа ргәы каршәны ицәан, омак
рзыԥшуп ҳәа иҟазма, иарбанзаалакь акгьы рыздырӡомызт.
Алақәаҵәҟьа, иҟалараны иҟаз ахлымӡаах рцәа иалашәазшәа,
азныказ ҽырцәа ҟарҵан, рыԥсы рӡеит. Ашә
иасыз азныказ ицәаз рызмырҿыхаӡеит. Аха аҵыхәтәаны,
аԥшәма ҳәа руаӡәык ибжьы ӷәӷәаны ианааҭица, аҩны
ауадақәа руак аҿы ацәашьы акит. Ашә аатын, хаҵак
даадәылҵит. «Иҟалазеи? Ҳзыниазеи? Иуҭахузеи?» аниҳәа,
«шәшынҭаацәоу ахгара шәықәуп, сааҭбжак шәаҳҭоит
шәҽеилаҳәаны
афатәи амаҭәақәеи ишәзышьҭыхуа шьҭышәх,
анс-арс анышәҳәа ԥсроуп иҟоу» ҳәа, – ари ахы наигәыдиҵеит.
Ахаҵа аҩныҟа дныҩналеит, зехьынџьара
ацәашьқәа
анаак, аҭаацәа иҟаз реиҳәазар акәхап, реилаӷыз
бжьы аадәылҩит. Ишәықәшәира далаԥшааит уа ауха
ҳара ҳазлаԥшыз! Дук мырҵыкәа агәылацәагьы, аилаӷызра
иалагеит, ишахыргоз анрарҳәа. Ашамҭаз уа иҟаз, аҳәса
рыҳәҳәара, ахәыҷқәа реибахьу-сура, ахацәа азааҳәа
рыхәаара ауаҩы ибызшәала еиҭаҳәашьак аманы
иҟоума? Алақәаҵәҟьа, иҟалаз еилыркаазшәа, ауура иалагеит,
ажәқәа
– аибархәаара. Ҭакәажәык даадәылҵын, амардуан
даалбаан, лкасы нкаршәны адгьыл днагәӡны, бырзен
бызшәала дматанеиуа акы лҳәан, краамҭа ажәҩан
даҵаԥшуан. Алиошеи сареи, абра шәгылаз ҳәа ахьҳарҳәаз,
ҳашьхныԥсыланы, наӡаӡа уа ҳадырсызшәа ҳгылан. Ақыҭа
зегьы ауеимадаҳәа еимаҭәаны аҵәыуара иаҿын, ахацәа
руубжьы ахәыҷқәеи аҳәсеи рҵәыуабжьи аҵанарӡуан. Еҳ,
анаџьалбеит, аԥсуаагьы абри аҩыза ахлымӡаах ҳзыԥшызар
акәхап ҳҳәон ҳҩыџьагьы гәаныла, игәаӷьны ҳҿы
иаҳзарҳәомызт. Мшәан урҭ ашықәсқәа рзы ами аԥсуаа
аԥсреи
абзареи ианрыбжьагылаз, ашколқәа адыркхьан,
аԥсышәала ацәажәара гәаӷьылацәаны аҭагылазаашьа
ҟарҵахьан,
иреиӷьыз ҳҵеицәа ԥырырххьан, азинқәа зегьы
рымырххьан, иазԥшын аҵыхәтәантәи рымш. Еҳ, абырзенцәа
гәаҟқәа даҽа ԥшьышықәса иаараӡазҭгьы...
Сталин ашьажәҩы, атиран, дыԥсуан, Бериа хәымга ижәҩа
ылдырԥон. Аха абырзенцәа ирзамуит шәымбои. Иҟьаҟьаӡа
ианааша, ақыҭа уаҩԥсы даларшәымызт. Абырзенцәа
еибарҵәыуо, еибархьу-сууа рқыҭа гәакьа, иналганы,
рыҩныргәара, рбаҳча, раарыхрақәа зегьы инарыҟәганы
иргахьан.
Алақәа шууц иууан, ажәқәа зхьодаз? Рԥацәеи
дареи еиҵаҳҵон, ҳара уаҳа иҳалшагәышьоз!.. Ашҭақәа
рҿы афрынақәа алҩа рхылҵуан, иӡыз ачақәа рҭыгаха
аԥшәмацәа
гәаҟқәа ирадымраӡазт, уа аҭабылра иаҿын.
Ҳара амла ҳаиқәынҵәон, аха ҳазлаԥшыз убриаҟара ҳагәқәа
быжьнахын, акрыфара наунагӡа иаҳхашҭызшәа акы
ҳҿахьы иҳазнаго ҳаҟамызт. Быжьра-быжьҵәа ҳлыҵабга
ҳцар еиӷьаҳшьо, шьыбжьышьҭахьынӡа иҳачҳаит. Ашьыбжьышьҭахь наҟ ҳхы ҳақәиҭыртәит... Раагара иалагеит уа
индырхараны иҟаз ауаа. Урҭ наунагӡа иаҵарҵеит изҵымӡаашаз
жәларык ргәаҟра. Ақырҭуа поет ду Акаки Ҵереҭели
абас иҩуеит: «Ужәлар рынасыԥ умчаԥан ҽа жәларык рынасыԥ
иаҵакәаҳаны» ҳәа. Нас изырҭаххазеи Сталини Бериеи
рполитика шьаарҵәыра мҩаԥызгоз ахәымгақәа
ақырҭуа
жәлар ҽа жәларык рыгәнаҳа аҵаҵара.
Абырзенцәа усҟан ианахыргаз маи мзан, урҭ руҭраҭыхқәа
ҭыҵны ицо иҟалахьан, рџьықәреиқәа знык идрашәахьан,
ркартош ахы ҟанаҵахьан, рыцақәа аҟаԥшьхара
иаҿын, рышьхымзақәа, рбаҳчақәа ҽаҩрала игәылҭәаауан,
аха дыҟамызт урҭ ҽаанбзиала ҳәа, рыхкы агьама
збашаз аԥшәмаҵәҟьа...
Қырҭтәылантә, ҿыц иааргаз ауаа, ранаџьалбеит, абарҭқәа
зегьы дара рџьабаала иҟарҵазшәа изларыдыркылазеи,
инахатәаны изларфарызеи, изакә гәаҵәоузеи урҭ
ирызҭаз? Сталини Бериеи усҟан абырзенцәа рымацара
ракәӡам ус ззыруаз. Нхыҵ Кавказ аҟарачқәа анахырга,
рынхарҭақәа рҿы ақырҭқәа наганы индырхон. Убрыгь
абаҭахыз, избан урҭ рыжәлар адунеи зегь иабо агәнаҳа
изаҵарҵаз? Иахьагьы акы иазыбжьомеи атәым дгьыл
зыԥсы азықымқымуа? Дара ракәӡами ауаԥсқәа иахьа
ашьаарҵәыра иалазыргылаз, рҳәынҭқарра рымхны рыԥсадгьыл
ахьӡ зыԥсахырц иаҿу? Ирҳәоит атәым ҿаҵа сфоит
ҳәа иалагаз иара иҿаҵагьы изымфеит ҳәа. Убас рмыхьааит
атәым дгьыл мчыла иаҳгоит ҳәа иашьҭоу. Сара агәра ганы
сыҟоуп ақырҭуа иаша уи шиҭахым. Аха убас егьа иҟазаргьы,
шьҭа иаамҭоуп уи иҳәарц, ибжьы зегьы ираҳауа: шәаҟәыҵ
сылахәмарра, цәымӷыс ауаа срышәымҭан уаҳа!
Абырзенцәа рахгараан сара избаз Николаи Иоаниди
ишәҟәы «Абырзенцәа Аԥсны» инадҳәаланы исҳәаз ахьыҟои
хәыҷӡак ауп. Уи атәы инеиҵыхны изыҩраны сыҟоуп.
Зыӡбахә сҳәаз, иааркьаҿны акәзаргьы, сзыхцәажәаз,
ашәҟәы ианаамҭаҵәҟьаз иҭыҵит. Ари абырзенцәа
рзоуп.
Аха сара исҭахуп дук хара имгакәа иҭыжьны избарц
«Ақырҭцәа Аԥсны» ҳәа ашәҟәы. Ус еиԥш иҟоу ашәҟәқәа
даара ихәарҭахоит Аԥсны аҭоурых иаша ашьақәыргылараҿы
дасу иахьиадгьылу, дахьынтәааз ашьақәыргылараҿы,
Аԥсны иқәынхоз ажәларқәа рҿар иранаҳәоит
рабацәа, рабдуцәа ахьынтәааз, раԥхьаӡа Аԥсны ианықәнагалаз.
Ари хара игатәу усым.
АԤсуа дгьыл аҵеи ду
Сынтәы иҵуеит шәи-ҩажәа шықәса Дырмит Иосиф-иԥа
Гәлиа диижьҭеи.
Ари арыцхә ахаангьы ҳажәлар рҭоурых иузаҟәыҭхом.
Иштрадициатәу еиԥш, сынтәагьы Дырмит иира амш
азгәарҭарц
ақырҭуа «фырхацәа» рыхҭыԥ ала ирӷӷоу уи
ибаҟахьы
иааит Аԥсны арҿиаратә интеллигенциа рхаҭарнакцәа,
ашколхәыҷқәа рышәҭ шьыҵәрақәа кны. Ажәлар
рҵеи ду ибаҟа аҿаԥхьа ҳамҭактәи аҿымҭрала игәалашәара
аназгәарҭа ашьҭахь еицыз зегьы неит уи иԥсҭазаара амшқәеи
ирҿиара ашықәсқәеи ахьымҩаԥысуаз Иҩны-музеи
ашҟа.
Д. Гәлиа Иҩны-музеи ашҟа имҩахыҵыз зегьы минуҭктәи
аҿымҭрала иазгәарҭеит ҳаԥсадгьыл Аԥсны ахақәиҭтәра
зхы ақәызҵаз аҵеицәа ргәалашәара. Анаҩсан
Дырмит Иосиф-иԥа Гәлиа диижьҭеи, 120 шықәса аҵра
азгәаҭара
иалахәыз ирыман ҳаамҭазтәи апроблемақәа
ирызкны
зымҽхак ҭбааз аицәажәара. Уи хиртлеит Аԥсны
ашәҟәыҩҩцәа Реидгыла аусбарҭа ахантәаҩы, еицырдыруа
аԥсуа шәҟәыҩҩы Алықьса Гогәуа, иара убас иқәгылеит:
Татиана Дырмит-иԥҳа Гәлиа, Ареспублика Аԥсны
Аминистрцәа Рсовет Ахантәаҩы ихаҭыԥуаҩ Иури Воронов, апоетцәа Мушьни Миқаиа, Владимир Ахьиба, Кәасҭа
Гьерхьелиа,
агазет «Аԥсны» аредактор хада Борис Ҭыжәба
уҳәа убас егьырҭгьы.
Аҟәатәи аԥшьбатәи абжьаратә школ аҵаҩцәа рымчала
еиҿкаан алитературатә-монтажтә қәгылара.
Иҵит 120 шықәса Дырмит Гәлиа диижьҭеи. Ари арыцхә
даараӡа краҵанакуеит аԥсуа жәлар рҭоурых аҿы.
Иахьа уажәраанӡагьы ашьҭыбжь еихымсыӷьыц Дырмит
Гәлиа диижьҭеи 100 шықәса аҵра амш, уи ныҳәа дуны
имҩаԥыргеит
ҳтәыла ахьынӡанаӡааӡо. Усҟан иаԥҵан зегьеидгылоутәи
аиубилеитә комиссиа, аурыс шәҟәыҩҩы
ду Константин Симонов хантәаҩыс даманы. Аԥсны имҩаԥысит
Д. Гәлиа ииубилеи инарҭбааны, аамҭақәа рхаҭарнакцәа
зегьы алархәны. Аԥсуа дгьыл аҵеи ду ииубилеи
хыркәшахеит Москва. Уахь инаԥхьан аԥсуа делегациа, еиҳараӡак
аԥсуа шәҟәыҩҩцәа злахәыз. Аԥсуа шәҟәыҩҩцәа
усҟан иқәгылеит Москваа рҿаԥхьа, аиԥылара ду мҩаԥысит
Тула ақалақь аҿы.
Аиубилеи аартуа Константин Симонов иазгәеиҭеит Д.
Гәлиа имшира азгәаҭара ныҳәа дуны амилаҭқәа зегьы рзы
ишыҟылаз, зышьаҭа икыз аԥсуа литература ӷәӷәала ашьапы ишықәгылаз, идоуҳатә мыч дуны адунеитә литература
ишалалаз.
Дырмит Гәлиа ақәра ду ниҵит. Уи лабҿаба ибеит иџьабаа
шмыӡыз, иҵагылаз ашәҟәыҩҩцәа баҩхатәра дула
аԥсуа литература шдырбеиаз. Иара изы абри насыԥ дуун.
Д. Гәлиа – Аԥсны ахьӡ ҭызгаз аҵеицәа раԥхьаӡа дгылоуп.
Уи иҩнаҭа ашәҟәыҩҩцәа дуқәа рацәаҩӡаны иаҭаахьан
иара ихаангьы. Ара итәахьан, игылахьан: А. Толстои, А. Фадеев, Н. Тихонов, К. Симонов, Р. Гамзатов, Ҟ. Кәлиев, А. Первенцев уҳәа убас ирацәаҩӡаны. Николаи Тихонов Д. Гәлиа
изку игәалашәарақәа руак аҿы иҳәоит: «Убри ашьҭахь
егьарааны дызбаргьы сиҿцәажәаргьы, еснагь дџьашьаны
сихәаԥшуан, иагьсзеилкаауамызт – иабантәааигоз
абри
ауаҩ абриаҟара амчи, алшареи, ахагәрагареи
ахаҵареи».
Ииашаҵәҟьаны Дырмит Гәлиа ааԥсара ззымдырӡоз,
гәкаҳара
змыхьуаз, есымшааирагьы аиааира абла
иҭаԥшуаз
ҵеи дуун. Уи имҩагьы аԥынгылақәа рацәаны
иаухьан даныхәыҷыз инаркны. Аха ахьаҵра закәу издырӡомызт,
инапы назлеикуаз хымԥада инаигӡар
акәын. Акырынтә ацәқәырԥа хәашьқәа ижәлахьан, аха
урҭ дырзеиҭагомызт.
Ажәлар раӷа хәымга Бериеи иара
иҵыхәакцәеи
акырынтә
иақәыркхьан аԥсуа жәлар
рышәҟәыҩҩы дҭадырхарц, аха егьа ҟарҵазаргьы уи ипатриотра рызхымҽит, аԥсуа
ҵарауаҩ ду Гьаргь Ӡиӡариа
иҳәан еиԥш, рҟырҟы дзымылбааит.
Дырмит Гәлиа дахаануп
иҷкәын Гьаргь ироман «Асас еиқәаҵәақәа» акәшамыкәша ацәажәара бааԥсқәа анеиҿыркааз, ашәҟәыҩҩы
иԥсҭазаара ашәарҭа ӷәӷәа ианҭадыргылаз.
Аԥсни
аԥсуареи иреихсуаз раԥхьаӡа иргыланы
забџьар зқәыркуаз
Дырмит Гәлиа иакәын.
1992 шықәса август мзазы ақырҭуа ир Аҟәа ианалала,
раԥхьаӡа изеихсыз Дырмит ибаҟоуп. 1989 шықәсазгьы
Уарча ақыҭан апоет ибаҟа дырбгахьан. Очамчыра араион аҿы аӷа хәымга инапы ахьнеиз зегьынџьара аԥсуа
баҟақәа
ирбгеит, иҟәыбаса иқәиҵеит Аӡҩыбжьа игылаз
апоет ду ибаҟагьы. Ишдыру еиԥш, Дырмит Гәлиа аԥсшәахь
еиҭеигеит «Абжьасцәа зшәу» Шоҭа Русҭавели ипоема,
иара убас А.Ҵереҭели, И. Ҷавҷаваӡе, В. Ԥшьавела, Д. Ҷонқаӡе
рырҿиамҭақәа. Уи, ақырҭуа литература еиҭаган аџьабаа
анадибалоз иабеидыруаз, ҩынҩжәижәаба шықәса
анҵлак ақырҭуа брагьцәа ақырҭуа бахҭақәа ирҭыҵны
Аԥсны иааны аҟәҟәаҳәа ибаҟа ишеихсуаз, идгьыл гәакьа
шырҟьашьуаз, ихьӡ зху аинститут ахыбра шырбылуаз,
ижәлар ашьаарҵәыра ишыладыргылоз?
Ҳара ҳажәлар рҵеицәа хазынақәа аиааира дуӡӡа ргеит рыԥсадгьыл ахы иақәиҭыртәит. Аиааира игеит Дырмит
Гәлиагьы: ҵабыргуп, аӷа ихҭыԥкәа инпыҟҟалоуп, аха деицакуам,
дыш-Дырмиту даанхоит.
120 шықәса уажәаԥхьа Кәыдры аԥшаҳәаҿы ииз
арԥыс аԥсадгьыл азы дыхьӡырҳәаганы дгылеит, ижәлар
рдоуҳатә культура аԥсы даԥшәмахеит, рнаука дҵәатәы
шьаҟаны дазыҟалеит. Уи ирҿиамҭақәа ҳмилаҭ рзы имал
дууп, том-томла иҭыжьуп, бызшәа хкырацәала еиҭагоуп.
Дырмит Гәлиа амилаҭқәа, ажәларқәа зегьы ирызҿлымҳау
ирзааигәоу, иргәакьоу поетны дрыԥхьаӡоит. Ари гәадуроуп
аԥсуа жәлар ҳзы.
Дырмит Гәлиа диижьҭеи 120 шықәса аҵра ақырҭуа
мпыҵахалаҩцәа
иаҳзааргаз аибашьра мыжда акәмызҭгьы,
инарҭбааны иазгәаҭатәыз акакәын аха ҳа ҳажәлар
иргаз
аиааира дуӡӡа аԥсуа дгьыл аҵеи ду ихьӡ иаҳагьы
иҳаранакуеит.
АԤСУА ШӘҞӘЫҨҨЫ ДУ
Дырмит Гәлиа аԥсуа жәеинраала ашьапы аникуаз
идыруан ахьанҭарақәа, ауадаҩрақәа, амыҟәмабарақәа,
алахьеиқәҵарақәа рацәаӡаны иаԥхьаҟа ишышьҭаз. Аха уи
амҩа данықәлоз инагӡаны инапы злакыз аус агәра игахьан,
агәра ганы дыҟан аҩызцәа ӷьеҩқәагьы шивагылоз. Уи
сзаҵәны саанхоит ҳәа игәаҿы хәыцра хьанҭак ыҟазҭгьы
ахаан еибаиркуамызт еиқәиҵаз амца.
Аҭагылазаашьа бааԥсқәа шыҟазгьы, ауаҩ илахь еиқәызҵашаз
аԥсҭҳәақәа гәаҭеиуа ажәҩан ишаҵазгьы, Дырмит
Гәлиа знапы изыркуаз ауаа ҟалеит. Раԥхьатәиқәа дыруаӡәкуп
Миха Лакрба.
Уи иҩуеит Дырмит Гәлиа ихьӡынҩыланы ажәеинраала,
иара убриалагьы иаирсит илитературатә ҵәҩаншьапы.
Аԥсны аилаҩеилас ианалаз, аменшевикцәа рмагәшьхәа
иҵацаланы
ианрымаз, урҭ рзы омак аҵанакуа, рацәак
иақәшәо
иҟамызт дара ирҿагыларц иҩаҵхахаз арԥыск
иҭархара,
наҟ ишьҭамҭа ыҟаӡамкәа ибжьарӡра. Усҟан
игәаӷьуацәан
М. Лакрба зыӡбахә ҳҳәоз иажәеинраала
аҵаҟа
иаахтны, аргама ахьӡи ажәлеи раҵаҩра. Аха аҵеи
иаша,
дшыҷкәынӡаз зыԥсадгьыл агәаҟрақәа згәы иасыз,
дымшәадмырҳа, иаартны иҳәеит ақәԥарахь ишнеитәыз
хацәнымырха, Дырмит Гәлиа ӷәӷәала ишидгылатәыз.
М. Лакрба раԥхьаӡатәи иажәеинраала аҵак ду амоуп,
убри азоуп уи иреиӷьӡоу аԥсуа жәеинраалақәа изрывагылоу,
ҳгәы зақәымҿыӷьуа уи алакҭа аҭаԥшра. Усҟан ахақәиҭра
азықәԥараҿы иааиҵагылаз аҵеицәа рзы игәырхаҵаган
абри ажәеинраала. Насгьы ажәеинраала аргамаду
иаҳнарбоит М. Лакрба хылҵшьҭрала дызтәыз акласси
иареи дшыҷкәынӡаз рыбӷьыцқәа «шԥыжәжәаз». Ареволиуциа
мца зыцраз аӡәы иакәымзар, даҽаӡәы илшарымызт
абас иаахтны ацәажәара.
Ашәҟәыҩҩцәа Реидгыла усҟан Аҟәатәи амузыкатә ҵараиурҭа
ахьыҟоу ахыбраҿы икҿаҟәыҟәын. Хәылбыҽхак,
абраҟа ашәҟәыҩҩцәа реизара ду ыҟан. Аизара иалахәын:
Гь. Гәлиа, М. Лакрба, X. Бӷажәба. Қь.Агәмаа, В. Маан, И. Ҭарба,
А. Џьонуа, И. Ҷоҷуа, иҵегьы шԥаҟамыз, аха сара исгәалашәо
абарҭ роуп. Абраҟа ҳара, раԥхьаӡа акәны даабеит
Миха Лакрба. Уи дықәгыланы дцәажәеит. Иахьа еиԥш исгәалашәоит
иажәақәа: «Аџьынџьтәылатә еибашьра дуӡӡа
акыр еилнашьааит ҳара ҳашәҟәыҩҩцәа ргәыԥ. Ҳлитература
аразҟы иҵагьы ишьҭызхшаз ҳҩызцәа дуқәа ӡәырҩы
зыхнымҳәит. Аха агәкажьра аҭахым. Ҳара ҳлитература
шаҟа ԥхьаҟа иааго, иҳаргәырӷьо аҟара урҭ рыхьӡ кашәара
ақәлом... Ҳус иҵагьы арманшәаларазы ашәҟәыҩҩцәа лассылассы ҳаиқәшәалароуп, убри азы ҳахьеиқәшәалаша
иҵагьы иҭбаау ҭыԥк ҳамазароуп, иҳауроуп ҳхатәы лабораториа,
клубк зҳәаз еиԥш, усҳәарҭак»...
Ауаҩы данқәыԥшӡоу иибаз игәалашәараҿы иаанхоит.
Сара уи иахьагьы дызбо џьысшьоит, ауаҩы наӡааӡа, иԥшра исахьа иагымкәа, деиқәычаԥа, интеллигент ҳасабла
деилаҳәаны, измааноу сыздыруам, амахәар иахадыршәуа
лаба ԥшӡак икын. Ҳара ҳтәала даара ҳаигәырӷьеит
абас аԥсуа бзиа ҭеҭԥшлагь дырралагьы дҳаракны
дахьаабаз. Ашьҭахь уи ауаҩ џьара мҩадук аҟны даҳҿаҳауазар
ма еизарак аҟны дрылаҳбаауазар ҳәа шаҟантә
ҳашьҭалахьааз,
аха... азакәандара иахҟьаны уи илитература
краамҭа ашьапы ақәыргылара азин имамкәа дыҟан.
Абри аҵыхәала Ш. Инал-иԥа иҩуеит: «Аамҭа ицәыӡит, иқәрахьгьы
днеит, агәаҟрақәа ихигаз еиҳа-еиҳа иныԥшуа иалагеит,
ачымазарақәа дыркит. Аха М. Лакрба ихаҵагәы
ианакәызаалак иеижьомызт, деиҭалагеит аусура, уимоу
1955 шықәса инаркны, ганкахьала уахәаԥшуазар, уи ҿыц
диины адунеи дықәлазшәа ихы ибо дҟалеит. Убри нахыс
ауп
ҭышәынтәалара змамыз, акыр ҭагәҭасрақәа ирықәшәаз
ауаҩ
ирҿиамҭақәа ԥымкрада ҭынч иҽриҭартәы аҭагылазаашьа
аниоу. Иагьаныԥшит ари иусураҿы. М. Лакрба аҵыхәтәантәи
ажәашықәса рыҩныҵҟала иҟаиҵаз алоуп уи еиҳараӡак
дызлардыруа, аԥсуа литература аҭоурых дызлалалаз,
аҩнгьы
адәынгьы иӡбахә камшәо ирҳәо дызлаҟалаз
».
Ааи, аҵыхәтәантәи ажәашықәса рыҩныҵҟала М. Лакрба
алитературатә ҽаҩра беиа ааирыхит. Еиҳарак уи иҽиҟьеит
адраматургиеи апрозеи ржанрқәа рыла. Аԥсуа литература
ахьӡ-аԥшагьы акыр ишьҭыҵит иара ибзоурала.
Аибашьра ашьҭахьтәи ашәҟәыҩҩы идраматургиатә
рҿиамҭақәа злыху амаҭәахә еиҳараӡак аԥсуаа рҭоурых
аҟынтәи иаагоуп. Ашәҟәыҩҩ ду ижәлар рҭоурых бзиа
ибон, дазгәдуун. Уи гәҭыхас иман, иуалԥшьаны иԥхьаӡон
ижәлар рфырхаҵаратә ҭоурых гәыцәак иадамзаргьы, ҿыц
аԥсы ҭаҵаны асцена аҟнытәи идирбаразы. Аҵыхәтәаны
уи иаԥиҵаз арҿиамҭақәа аџь еиԥш иӷәӷәацаӡа ирылагылоуп
адрама «Аиларҭәа ссир» мамзаргьы «Данаҟаи» ҳәа,
хьӡыс измоу. Ашәҟәыҩҩы иҩымҭақәа акыр рҿы аԥсуа
револиуционерцәа дрызҿлымҳан. Уи атемахь иара акырынтә дхынҳәхьан. «Прометеи имцабз» ҳәа, М. Лакрба
аҵыхәтәан иаԥиҵаз адрама Кьаразаа рҭоурых иазкуп.
Иара убас ашәҟәыҩҩы иԥсымҭазы иаҳзынижьит «Срольқәа
иреиӷьу» ҳәа, иахьатәи аԥсҭазаара иалху акомедиа замана.
Аԥсуа театр иџьабаа адын, бзиа ибон, иахьагьыуахагьы
дазҿлымҳан, омашәа ибатәӡам, нас, уи ихатәы маҭәарқәаҵәҟьагьы
ихаҭа иԥсы анҭазгьы, инаганы атеатр
афое аҟны иргылазар. Ҳаԥсуа театр афое дырԥшӡоит ахьи
аразни зқәырҭәоу афарфортә ҳаԥшьақәа ҩба. Урҭ Миха
Лакрба ҳамҭас ишриҭаз рыҵаҩуп.
«Аԥсуа театртә ҟазара аҭоурых азы аочеркқәа» ҳәа,
М. Лакрба иаԥиҵаз ашәҟәы акырӡа иаԥсоуп ҳҟазара аҭҵаараҿы.
Ҳтеатр аҭоурых М. Лакрба иеиԥш даҽаӡәы дазааигәаны
издыруамызт. Иара, абас еиԥш иҟоу ашәҟәы
ахьаҳзаанижьызгьы даара краҵанакуеит. Насгьы уи аԥсуа
театр аҵәатәы шьаҟақәа ахәшьара ириҭазгьы абиԥарақәа
рзы иҳамҭа дууп. Акызаҵәык иазгәаҭатәу, крааҵуеит
ашәҟәы ҭыҵижьҭеи, хымԥада аиҭаҭыжьра еиҿкаатәуп!
Д. Гәлиа иаамышьҭахь дмаҷуп даҽа ԥсуа шәҟәыҩҩык
Миха Лакрба иеиԥш аԥсуа фольклор зхы иазырхәахьоу, аԥсуа
фольклор аӡыхь зкәапеи нхыршәланы, зырҿиаратә ҳаԥшьа
пеипеиуа изырҭәхьоу. Ажәлар ражәа, рҟәышра, рдырра,
ражәаԥҟа, рлаф арҭ ҭабара зықәӡам ашәҟәыҩҩы ҳамҭа дуны
имоуп. Урҭ рыӡбахә аҵаҿы знапы мнаӡо дрыцҳауп.
Ашәҟәыҩҩы ибызшәа анӷарха, иҩымҭақәа алыхәда
еиԥш икылыхха иҟалоит. Уи инапҟьарҭақәа анмаҷхалак,
аӡы зҵабаз аӡлагара еиԥш, иҩыгахә каламгьы аангылоит.
Абри афакт бзианы ихаҿы иааганы иман азоуп Миха
Лакрба ажәлар дрылаҵәаны дзыҟаз.
Миха Лакрба «аԥсуара шәҟәыла имҵаӡеит» ҳәа, Шалуа
Инал-иԥа ииҳәаз иашоуп. Уи данқәыԥшыз инаркны идақәа
аԥсуа-шьа рҭаныҟәон, аԥсуара дҳаҵ-ҳаҵо дшашьҭаз
узырбо амҩаду каххаа иҩымҭақәа иргәылгоуп. Лымкаала
Жана Ачба дизҿлымҳан. Уи иажәақәа, ихьӡыртәрақәа рацәаӡаны
ашәҟәы ианиҵеит, иахьынӡазалшозгьы дӡыригеит.
Аҵыхәтәаны, ашәҟәыҩҩы ааԥхьара ҟаиҵеит аԥсуа
шәҟәыҩҩцәа рахь, Жана Ачба иҭынхаз иажәақәа зегь рыԥшаараз,
хаз шәҟәны рҭыжьраз – убас иагьыҟалеит.
«Амҵаныҳәара аиҭеиҭаҳәаразы иажәуам, аԥшшәахәқәа
цом» рҳәоит арабцәа. Абри ажәаԥҟа схы иархәаны
абра исҳәарц сҭахуп ирҳәахьоу еиҭарҳәахьоу ажәақәак
аԥсуа ҭаҳмадцәа рзы. Аԥсуа ҭаҳмадцәа, урҭ университетк
иаҩызоуп, арахь ҵарак шәҟәыла ирымҵаӡакәа. Урҭ ражәа
дара рхаҭақәа реиԥш жәа иалаҩашьом, урҭ хыла
шамахамзар,
аӡәгьы дажәӡом, ианамуӡа шьамхыла иажәып
акәымзар. Ажәа бзиа зҿаз ауаҩы, аԥсуаа ашәҟәыҩҩра
анрымамызгьы, поет дук еиԥш иӡбахә ажәлар ирылаҵәаны
иҟан, деицырдыруан. Аизара дуқәа рҿы аҭаҳмадцәа
анкылслак, аԥҳаимбарцәа реиԥш иааилатәон
рлабашьақәа кны. Урҭ иарбан усзаалакгьы, егьа ихьанҭазаргьы
бызла ирыхәшәтәуан, ахәрыбӷьыц ажәа азырԥшаауан.
Убри азакәхап аԥсуа ҭаҳмада икульт ианакәзаалакгьы
аԥсуараҿы изыҟоу. Миха Лакрба изы аԥсуа
ҭаҳмадцәа рҵаҩцәа дуқәан. Уи дызхааныз ҭаҳмадак,
быргк дгәыгәҭаижьуамызт. Урҭ зегьы рыҩнаҭақәа рҿы
дтәахьан, дгылахьан, ражәа ҟәышқәа иԥсы иаҵаҵаны
иҵәахуан, милаҭ беиаран дахәаԥшуан. Уи иҳәалон: «аԥсуа
ҭаҳмадцәа философцәоуп. Урҭ инагӡаны ирзыӡырҩыз,
ражәа зызгәынкылаз философиатә школк иалгаз диҩызоуп.
Урҭ зыԥсы ҭоу жәытә шәҟәқәоуп, инеи-ааиуа идәықәу
енциклопедиақәоуп. Урҭ амилаҭқәа зегьы рзы еиқәдырхеит
зда ауаатәыҩса хәарҭам: ақьабзқәа, аҟазшьақәа,
ацәаҩақәа, аԥсҭазаара аԥҟарақәа».
Миха Лакрба ихьӡ еиҳараӡак ахара изгаз иновеллақәа
роуп. Идыруп, ари аус ду еидара хьанҭоуп, уи унадыххыланы
иузышьҭыхӡом. Миха Лакрба иновеллақәа
рыԥхьара мариоуп, аамҭа рацәагьы уцәақәӡӡом, аха урҭ
рҵакы дууп, ргәынкылара ус имариаӡам. Ашәҟәыҩҩы иновеллақәа ртом уаԥхьо аҵыхәтәантәи адаҟьа анаурклак,
иубоит урҭ акалам анышьҭих инаркны аус шрыдиулоз. Ас
еиԥш ашәҟә ду изырҩыз Аламыс ауп. Автор ихаҭа иҳәоит
аԥхьажәа иаҩызоу ишәҟәы злаатуа ановеллаҿы. «Аламыс
ҳәа абас аԥсуаа зыӡбахә рымоу ажәа ԥсыс иахоуп нҵәара
зықәӡам, иссиру жәлар рҳәамҭақәа, рашәақәа... Аԥсадгьыл
агәыблра, аиҩызара, апату, излымшауа ицхыраара, ирыцҳау
ирыцҳашьара, иаҵахаз иаҭамҵара, игәаҟуа иҿыхра...
– абарҭ зегьы аламыс иаҵанакуеит. Аламыс иахҳәааны
ажәлар
ирҳәо исаҳахьоу ажәабжьқәа ԥыҭк еизганы ианысҵеит
абри ашәҟәы».
«Аламыс» ҳәа, азеиԥш хы рыҭаны М. Лакрба актәи
итом аҿы еидкылоу ановеллақәа – арҭ ссируп. Арҭ цәалажьыла еиласаны иҟоу, рҿиамҭак шәыгәӡа иҟазҵо жәларык,
милаҭк рыԥсҭазаара аазырԥшуа, жәларык ргәы иахылҵыз,
рҭоурых атәы зҳәо шәҟәуп. Аламыс жәытә-натә аахыс
аԥсуаа рзакәан, аԥсуа ихы шымҩаԥигаша аԥҟарақәа
ртәы зҳәо, ишьақәзырӷәӷәо, узхыԥар, узвысыр ҟамло акы
ауп. Уи аԥсуаа ашәҟәыҩҩра анрымамыз, доуҳала абиԥарақәа
инеимда-ааимдо иааргаз енциклопедиоуп.
Аха иара шәҟәны иҩит. Раԥхьаӡа акәны Аламыс аидеиа
ҳаракқәа систематизациа рзуп, убраҟагьы даанымҿаскәа
исахьаркны, ишәҟәны иаҳзыҟаиҵеит Миха Лакрба. Ари
милаҭ усуп, амилаҭ рыхьӡ ҭызгаз игәазырҳагоу имжьакцо,
наҟ-наҟ игылараны иҟоу абиԥарақәа зхыҽхәаша шәҟәуп.
Миха Лакрба иновеллақәа рыхә ҳаракны иршьахьеит
ажәлар, аԥхьаҩцәа. Урҭ ирыхцәажәахьеит еицырдыруа
асовет критикцәа, аҟазара аусзуҩцәа, алитератураҭҵааҩцәа.
Ермантәылатәи ССР аҟны аҟазараҿы аус ду зухьоу
А. Аршлруни иазгәеиҭон: «М. Лакрба иновеллақәа – арҭ
цәырҵра дууп асовет литература зегьы аҟны. Ановеллақәа
зегьы аԥсуа дгьыл иқәгылоуп, рҵакы ауаатәҩса зегьы
ишырнаалогьы, аԥсуа-цәа рхоуп, аԥсуа игәы рызҭоуп, аԥсуа
иԥсы рхоуп, ҽа новеллақәак ирылаҩашьауа, ма ирыҵахауа
иҟам... Миха Лакрба илитература гәакьаҿы ановелла раԥхьаӡа
агәашә азаазыртыз иара иакәымзаргьы, уи ашьаҭа
зырӷәӷәаз, аԥашә иаззырҳаз шәҟәыҩҩуп».
«Аламыс», акырынтә ишазгәарҭахьоу еиԥш, еиҭагоуп
аҳәаанырцәҟа, бызшәа хкы рацәала. Ливантәи апоет ду
Ранв Хәрн Миха Лакрба иажәабжьқәа данрыԥхьа абас
иҳәеит: «Ауаҩы каҷбеи, аԥара аӡәы иирԥсахыр иаргьы
ҭынч дыцәаӡом, изирԥсахызгьы дирцәаӡом. Зҵакы ҵаулоу
ажәытә жәаԥҟақәа шәрыԥхьала. Шәаԥхьала «Абду
иуасиаҭ
», иџьашәшьала, илакәышәшьала ажәабжьҳәаҩ уи
злеибиҭаз аформа».
«Ааи, «Аламыс» илаԥшхырԥагоу шәҟәҭаӡк еиԥш, ауаа
рыҩнуҵҟатәи рдунеи аанартуеит, уи аиаша агәашә ахьҿоу
унарбоит, бырлашҵас ицқьоу қьиарала ухнахуеит», –
иҳәеит апоет Риурик Ивнев.
Миха Лакрба аҵыхәтәантәи имҩа дықәлаанӡа, иҩыга
калам аакамыршәӡакәа икын. Уи џьарак дузыртәомызт,
ақалақьқәа,
ақыҭақәа еимырҟьо дрылан. Угәгьы иаанагарын,
еснагь амҩа дықәуп, абри аҩыга стол данбадтәало
ҳәа. Есенин иҩызак излаигәалаиршәо ала, ҽнак уи дҵааит:
«Есҽны ушаҟьо удәықәуп. Уаныҩуа, Сергеи, ианбыкәу?»
«Есымша» – аҭак ҟаиҵеит уи.
Ҳара ҳашәҟәыҩҩы душьыргьы ашәҟәыҩҩра амҩа дықәын
арҿиамҭақәа аԥиҵон есқьаангьы.
Ашәҟәыҩҩы ду Миха Лакрба аҵара ду змаз, зкультура
ҳаракыз, кыр ԥызшәахьаз, акрыздыруаз уаҩын. Ауаҩы
иқәрахь днеиуа даналагалак, дахьиз дахьааӡаз, ихәыҷра
ԥхыӡқәа еихымсыӷьӡо идгьыл ахь иԥхьоит рҳәоит. Миха
Лакрба иԥсҭазаара аҵыхәтәантәи ашықәсқәа раан, џьара
дҭышәынтәалан акыр шықәса еизигоз аматериал аус рыдиуларц
иҭахын. Аҟәа иахьазааигәаз хыбрак иргыларц
иақәикит. «Сара ҩны еихагыла сашьҭам, ԥсуа ԥацхак ргыланы,
сабацәа рҳәышҭаара сныҽҳәатәаны, амца сныруа
сҩымҭақәа аус рыдуло сыҟазарц сгәы азыҳәауеит» – иҳәон
уи. Аха изыхҟьазаалак уи игәыхәтәы намӡеит. Дгьыл ҿаҵак
данаҳәа Аԥснытәи аиҳабыра ихамҵгылеит. Исгәалашәоит,
ашәҟәыҩҩы аҵыхәтәантәи ишықәсқәа раан, ҽнак са симаны
днеит усҟан Аԥснытәи АССР Аминистрцәа Рсовет Ахантәаҩы
актәи ихаҭыԥуаҩ Г. И. Берулава иҟны, ԥацхак ахьиргылашаз
дгьылк азы. Аха уи дзықәгәыӷшаз акгьы иеимҳәеит.
Ҳандәылҵ, иԥсахы ԥжәон. «Ҳара ҳадгьыл ҳашәҭ ҳәа
атәымуаа ҳрыҳәоит, уигь лакәми!» иџьеишьон иара.
Миха Лакрба иԥсҭазаара далҵит 1965 шықәса октиабр
15 азы Москва.
Ихьҭан, еиҟәжәаны иҵаауан, еимаҩны асоура иаҿын
Миха Лакрба иԥсыбаҩ Москвантәи Аԥсныҟа ианықәаҳгалаз
аҽны. Уи икәыба ахьгылаз абзиала ҳәа иарҳәарц
инеит Москватәи ашәҟәыҩҩцәа, ашәҟәыҩҩы ибаҩхатәра
ахә ҳаракны изшьоз аԥхьаҩцәа рацәаҩны Москва
амаҵура иалаз ауаа, аҵара зҵоз астудентцәа – аԥсацәа.
Араҟа
иааргеит ашәҟәыҩҩы ду изы авенокқәа – СССР
ашәҟәыҩҩцәа
Реидгыла аҟәша аҟынтәи, Москва ашәҟәыҩҩцәа
Реидгыла аҟәша аҟынтәи. Москва аԥсуаа, аҵара
зҵо астудентцәа рҟынтә арҵаҩратә митинг аҿы М. Лакрба
дзыԥсаз ҳаракны иалацәажәеит. Амитинг аартуа сара
исҳәеит ажәа, адраматург Крахит ашәҟәыҩҩ дихцәажәеит,
Платон Бебиа даԥхьеит М. Лакрба иажәеинраала – Д.
Гәлиа ихьӡҩылоу.
Октиабр мза 19 азы наӡаӡа иаанижьит уи аҵыхәтәантәи
ашықәсқәа рзы зыкәа дҭаршәны дызмаз аҳҭнықалақь Москва.
Еибахеит уи икабинет, ихьшәашәаӡа астол иаақәхеит
ашәҟәыҩҩы икалам. Убри ашьҭахьҵәҟьа, ашьыбжьышьҭахь
Аҟәа аҳаиртә баӷәазаҿ итәеит апоет Миха Лакрба
ибаҩ
аазгоз аҳаирплан. Аҳаирплан шаатәаз еиԥш, абаӷәаза
зегьы иқызықызуа ажәлар аақәибаҳәеит. Аҳаиртә баӷәаза
иахыҩуан игәыҿкаагаха Лакрԥҳа Катиа лмыткәмаҳәабжьы
(Миха иаҳәшьа гәакьа). Ԥшьымш ааҵхьан наӡаӡа ҳәа
иаҳәаны
аҵыҳәтәантәи имҩа дықәырҵеит Аԥсны аџьажәлар
рышәҟәыҩҩы ду Миха Лакрба. Урҭ рыламыс азықәԥаҩ
ду, рнапы дықәыргыланы, Аҟәа Ашьхараҿы аҭыԥ-ԥшьа
изалырхит.
Ашықәсқәа ацара иаҿуп, урҭ нкылашьа рымаӡам. Ашәҟәыҩҩы
дызмадоу ашьхарахь ауаа анеира ишаҿыц иаҿуп.
Ииаслааит нас ашықәсқәа, ашьха рҩаш еиԥш, аха
иҟалашам Аламыс азышәахәаҩ иахь инагоу амҩа еинылан.
Адунезегьтәи алитература ахан аргылараҿы аԥсуа литературагьы
ахәҭаа ҟанаҵоит, ихәыҷы-иду иалшаз шьҭа уаҩы
ибаратәы иҟоуп. Абри афакт арҵабыргуеит Миха Лакрба
аԥсуаа рыхьӡала адунеитәи алитература иалеиҵаз ахәҭаа.
Аҩымҭа ха тәра
1960 шықәса анҵәамҭаз акәын. Аԥсуа шәҟәыҩҩы ду
Иван Папасқьыр ирҿиамҭақәа ринтерес кны Москвантәи
Аԥсны дааит алитератураҭҵааҩ, акритик, Генрих Митин.
Ашәҟәыҩҩи акритики еиқәшәеит, еицәажәеит. Шықәсык
ааҵуаны акритик алитератураҭҵааҩ Аԥсны ашәҟәҭыжьырҭаҿы
ишьҭеиҵеит аԥсуа шәҟәыҩҩ ду изы акритикатә
библиографиатә очерк. Аҭыжьырҭаҿы арецензиа аҟаҵаразы
Аԥсуа институт ахь ирышьҭит. Арҿиамҭа зырҭаз
днатәан илшоз ала аиқәаҵәа иҩит, насгьы ирецензиа анцәамҵҿы,
инхәыҵакны акәзаргьы, уи зҩыша ыҟоуп ҳәа
азгәеиҭеит. Аиқәаҵәа зҩыз иара изынхеит, Генрих Митин
ирҿиамҭа иадгылоз ҟалан иҭыҵит «Аԥснытәи асахьаҭыхҩы
» ҳәа – хыс иаманы. Иҟалазеи, еицырдыруа акритик
Аԥсны дааны аԥсуа шәҟәыҩҩы ду изы арҿиамҭа аԥиҵазар,
ҳара ҳзаԥырхагахарыз, гхақәак амазаргьы имаршә
кны иҵаҳҳәар акәӡамзи? Иџьоушьаша, уи ашьҭахь дарбанзаалак Иван Папасқьыр изы шәҟәык аԥаҳҵап ҳәа
аӡәгьы иҽимырҵысӡеит. Аамҭа цеит...
Аҵыхәтәаны, анцәа илԥха иауртә, абаҩхатәра замана
змоу акритик, алитератураҭҵааҩ Руслан Қапба иҽазикит
ашәҟәыҩҩ ду ибиографиеи ирҿиамҭақәеи рыҭҵаара. Нас,
абар, иахьа аԥхьаҩ иҿаԥхьа иқәуп ҩ-шәҟәыкны «Иван
Папасқьыр иԥсҭазаареи ирҿиамҭақәеи» ҳәа, хыс ирыманы.
Ҵабыргуп актәии аҩбатәии рҭыҵра аамҭа рыбжьоуп, аха
уи аԥырхага азыҟаҵом. Хадара злоу автор нап злеикыз
аус наигӡеит, ихиркәшеит. Руслан Қапба Иван Папасқьыр
изы аҩымҭа ду аԥҵара напы анаиркуаз аԥышәа иман. Уи
иҭижьхьан: М. Лакрба, Л. Кәыҵниа, Л. Лабахәуа, Қь. Агәмаа
уҳәа ирызку ашәҟәқәа.
Сара ара сҽазыскуам Р. Қапба иусумҭа, ишәҟәқәа инеиҵыхны
рылацәажәара. Уи зҩыша алитератураҭҵааҩцәа
ыҟоуп. Сара иазгәасҭарц исҭаху, автор аџьабаа ду ибеит,
И. Папасқьыр иқәнагаз арҿиамҭа аԥиҵеит, арҭ аҩ-шәҟәык
аԥсуа литератураҭҵаараҿы лагала замананы иҟалеит ҳәа
ауп. Раԥхьаӡа иргыланы автор бзиарас иҟаиҵаз – Иван
Папасқьыр изы ирҳәахьоу, ирыҩхьоу зегьы иԥшааит, аӡә
даавамыжькәа, дрыхцәажәеит, зегьы ахәшьара риҭеит.
Иара иҟынӡа ирыҩхьаз ихы иархәаны, ихатәы гәаанагара
иҳәеит, ашәҟәыҩҩ ду ирҿиамҭақәа зегьы еилиргеит,
анализ
рзиуит, иҭиҵааит, урҭ аԥсуа литератураҿы иааныркыло
аҭыԥқәа азгәеиҭеит. Зегь реиҳа абра иазгәаҭатәу,
Руслан Қапба еиқәирхеит И. Папасқьыр аԥхьаҩцәа рҟынтәи
хыԥхьаӡара рацәала иауаз асалам шәҟәқәа рӷьырак.
Ҵабыргны Дырмит Гәлиа иаамышьҭахь иҟалап аԥсуа литератураҿы
дыҟамзар даҽа шәҟәыҩҩык Иван Папасқьыр
иаҟара ладеи-ҩадеи аԥхьаҩцәа змоу, ажәларқәа ирылаҵәаны
иҟоу. Уи еишьҭагыланы, ҵыхәаԥҵәарада, иԥсҭазаара
даналҵгьы, аԥхьаҩцәа рҟынтәи ихьӡала иаауан
ашәҟәқәа, ашәҟәыҩҩы иԥсы анҭаз урҭ аҭакқәа рыҭара
акәым, рхыртлараҵәҟьа дахьӡомызт. Ашәҟәыҩҩы ду акыршықәсқәа раахыс иаухьаз ашәҟәқәа ианаамҭаз Аԥснытәи
аҳәынҭқарратә архив аҟны ишьҭеиҵахьан, изҭаху
рхы
иадырхәап ҳәа. Аха, рыцҳарас иҟалаз, Аԥсны аибашьра
хлымӡаах аныҟала, ишдыру еиԥш, ҳаӷацәа аԥсуа архив
гәаӷшақә рыԥсы иарҭеит, ирблит. Абылра иналаӡ ицеит
аӡәырҩы аԥсуа литературеи, акультуреи, анаукеи русзуҩцәа
рархивқәа, убраҟа И. Папасқьыр хыхь зыӡбахә сҳәаз
исалам шәҟәқәагьы налаҵаны. Аха Р. Қапба ишәҟәқәа рҿы
урҭ инарҭбааны ихы иахьаирхәахьаз иабзоураны реиҳараӡак
еиқәхеит. Ари насыԥ дууп.
Руслан Қапба ишәҟәқәа рҿы аԥсуа шәҟәыҩҩы ду дзыԥсоу,
иҵакы ҳарак ахәшьара иаша аиҭеит. Ииашаҵәҟьаны
Иван Папасқьыр аԥсуа прозаҿы аидара хьанҭа шьҭихит, уи
ҳлитература аҳаракырахь ихеигалеит, аҳәаақәа ирҭбааит,
иара ибзоураны аԥсуа проза ахара ицеит, иазҿлымҳахашаз
рацәаҩхеит. Анаҩсан И. Папасқьыр ипроза анырра ду
ҟанаҵеит, акырӡа иацхрааит Д. Гәлиеи, С. Ҷанбеи ртрадициа
ашьақәрыӷәӷәара, аихаҳара, ашәҟәыҩҩцәа ҿарацәа
ирҿыхеит, реиҵааӡараҿы мчы дуны иҟалеит. Уи ала
иҟалеит
«Иван Папасқьыр идунеи» ҳәа, иахьа изышьҭоу.
Ашәҟәыҩҩы
ижәлар бзиа дырбон, рнапгьы дықәыргыланы
дрыман. Исгәалашәоит, шықәсык зны, Иван Папасқьыр
иԥылара еиҿкаан Лыхнашҭаҿы. Абри ахҭыс Руслан Қапба
ишәҟәы аҿы ихы иаирхәеит ииашаны. Лыхнашҭа ду
иқызқызуа уаала иҭәын. Иҟаз ззымдыруаз ашҭа давсны
дцозар,
закә ҽырыҩроузеи ҽызаҵәыкгьы ыҟаӡамкәа
иҳәарын,
аха араҟа «еиԥхныҩлон» аԥсуа шәҟәыҩҩы Иван
Папасқьыр
ифырхацәа. Абри аҟара жәлар ирылаҵәаны
иҟаз ашәҟәыҩҩы ду «Аԥсны жәлар рышәҟәыҩҩы» ҳәа,
официалла ахьӡ ихӡамкәа иаауан. Уи зыҟамлеит И. Папасқьыр
ҩынҩажәижәаба, хынҩажәижәаба шықәсқәа анихыҵгьы.
Аха ишааиуаз 1975 шықәсазы, Аԥснытәи ашәҟәыҩҩцәа
Реидгылаҿы иааит Гьаргь Гәлиа ишәҟәы. Уи
зҵаараны
иқәиргылеит Иван Папасқьыр «Аԥсны жәлар
рышәҟәыҩҩы
» ҳәа, ахьӡ ихҵаразы, иара убас Иван Ҭарба
— «Аԥсны жәлар рпоет» ҳәа. Усҟан сара ашәҟәыҩҩцәа Реидгылаҿы
маӡаныҟәгаҩыс аус зуан, ахантәаҩы уи аамҭазы
Аԥсны дыҟамызт. Ашәҟәыҩҩцәа Реидгыла абиуро иалаз
ааизызган, сырзаԥхьеит, Гьаргь Гәлиа иааишьҭыз ашәҟәы.
Ҵабыргны зегьы еицҿакны иадгылеит. Хаҭала сара снапы
ианырҵеит аиҳабыра рҿаԥхьа азҵаара ықәсыргыларц.
Сара саалаган ашәҟәы ҩны усҟан апартиа аобласттә комитет
актәи амазаныҟәгаҩыс иҟаз В. 0. Кобахиа исҭеит. Ицеит
мызкы, ҩымз, хымз, аха сышәҟәы ахьӡала ааигьы, мапгьы
ыҟамызт, ҽнак уск аҵыхәала ахԥатәи амаӡаныҟәгаҩ М.
Шь. Хәарцкиа иҟны сыҟан. Уи абас еиԥш ашәҟәы зыҩхьан,
ахабар ҳәа крудыруазар ҳәа сиазҵааит. Дызхатәаз астол
акәалаԥ даахан, сышәҟәы ҩҭыган саԥхьа инықәиҵеит. Уи
резолиуциа ҳасабла абас ақәҩын: «Аҩыза М. Хәарцкиа,
(аҵәаӷәа наҵшьны) В. Кобахиа». Ари иаанагозеи анысҳәа,
архив иаҭатәуп ҳәа ауп иаанаго иҳәеит. Сара иҟаз еилыскаан,
уаҳа ақәҿысымҭӡеит. Ус аамҭа рацәак мцеит.
Апартиа
аобласт комитет аҿы аԥсахрақәа ҟалеит. Ҽнак
актәи амаӡаныҟәгаҩыс ҿыц иҟарҵаз В. Хынҭәба дсыԥхьеит
Ҟарачы-Черқесстәи алитературеи аҟазареи рдекада Аԥсны
амҩаԥгаразы аицәажәарақәа иҟаз схы рыласырхәырц,
конкретла аиҿкаара аус азызурц азы. Убасҟан иасҳәеит
Иван Папасқьыр «Аԥсны жәлар рышәҟәыҩҩы» ҳәа, ахьӡ
ихҵаразы азҵаара шықәҳаргылахьаз, аха уаанӡа иҟаз
анапхгаҩцәа шахамҵгылаз. Уаҳа ажәак смырҳәакәа, уажә
адекада аганахьала Черкесскҟа уцароуп, Черқесскынтә
ушаагьежьлак иҳаӡбуеит, уи ахьӡ ҳарак Иван Папасқьыр
даԥсоуп иҳәеит. Черкесскынтәи санааи, иаазгаз ажәабжь
аниасҳәа, ашьҭахь ҿааиҭит: ани азҵаара иқәшәыргылаз
уажәазы иалымҵыр ҟалап, ара снаразҵаа-ҩаразҵаақәан,
ари аус ақырҭқәа аргәаарц алшоит, уи еиԥш ахьӡ дара рҿы
иахьыҟам азы, иҳәеит. Иаасцәымыӷхеит, аха уа сҽааныскылеит. Аамҭа рацәак мцацкәа Пицунда ԥсшьара дааит
Григол
Абашиӡе, усҟан Қырҭтәыла ашәҟәыҩҩцәа Реидгыла
ахантәаҩыс иҟаз.
Инықәсыршәын иара иҟынӡа сцеит, иагьиасҳәеит абасабас ҳгәы иҭоуп, аха шәара ақырҭқәа шәҿы уи аҩыза
ахьӡ ыҟам азы шәгәы иалымсуазар, ҳәа. Иауазеи уи ҳара
ҳгәы изалсуа, ҳара уҳазҵаауазар жәлар рпоезиагьы наҟ
иқәаҳгеит, мап ацәаҳкит, уи аҩыза ахьӡ алитература дуқәа
рҿгьы иҟам, иҳәеит. Ажәакала сызҵаара аҵыхәала телефонла
аҽныҵәҟьа В. Хынҭәба дышиацәажәоз сеиҳәеит.
Адырҩаҽны
В. Хынҭәба ателефон дысзасит уара Абашиӡе
иҟны уҟазаарын, ҳаицәажәеит, азҵаара ҳаӡбуеит ҳәа ажәа
сиҭеит ҳәа. Ҩымшҟа ааҵуаны дсыԥхьеит. Ара ҩаԥхьа
аҩызцәа санрацәажәақәа И. Папасқьыр дук мырҵыкәа
75 шықәса ихыҵуеит, убри ашықәс иақәыршәаны иҟаҳҵап
ҳәа, ажәа аларгалеит иҳәеит... Сара ачҳареи аҽынкылареи
рзы аӡәы сиҵашьыцуа сыҟаӡам, аха сааилашәан,
ари шьапҿаршә азызуа ауаҩы усҟан даҽа ҿыҵгакгьы иԥшаауеит
сҳәан, сҩагылеит. Акабинет агәҭа ааиҩысшахьан
еиԥш сааникылан, ателефон атрубка аақәихын, иахьагьы
дсыздырам знапы ианиҵаз, абиуро азы ишәырхиа «Аԥсны
жәлар рышәҟәыҩҩы» ҳәа, ахьӡ Иван Гьаргь-иԥа Папасқьыр
ихҵаразы иҳәан атрубка нықәиҵеит. Уи акәхеит,
мчыбжьыкгьы аамҵыцкәа И. Папасқьыр ахьӡ ҳарак
ихырҵеит.
Иван Папасқьыр ахьӡ ҳарак анихырҵа ашьҭахь жәашықәсаҟа
ааҵуаны иҭыҵит «Аԥсны аҭоурых», иара иеиԥш
ахьӡ ҳаракқәа зху рпатреҭқәа анҵаны, иара даважьуп. Машәырла
иҟалаз акәхару?.. Ҵабыргуп ҳара зны-зынла агәхашҭрақәа
ҳаулоит. Иаҳхысыз ашықәсазы иҟан Аԥснытәи
ашәҟәыҩҩцәа аҩбатәи реизара ду. Ари аизара мҩаԥысит
аԥсуаа аибашьра хлымӡаах анырхырга ашьҭахь, аха
ажәахә ҟазҵаз, ма иқәгылақәоз ракәзааит аӡәы Дырмит
Гәлиа ихьӡ ааиҿаимыршәӡеит. Иззымдыруада, ақырҭуа
фашистцәа Аԥсны
ианалала, раԥхьаӡа иргыланы
Дырмит
ибаҟақәа ишреихсыз,
ишдырбгаз. Нас абарҭқәа
ҳәатәӡамзи?
Ҳара бзанҵык ҳлитература аб даваҳмыжьуазароуп.
Уи иахьагьы ахҭыԥ инпыҟҟала ақалақь агәҭаны дгылоуп.
Башаӡа имҳәазар
акәхап апоет – «ужәытәра шәақьла уеихсыр,
уҿатәра,
уаҵәтәи умш бзарбзанла иуеихсуеит» ҳәа.
Ажәакала, хәыҷык сымҩахнагозар ҟалоит, аха сгәы иалақәоугьы
ыҟоуп, шәымбои!
Руслан Қапба аус бзиа ҟаиҵеит, аџьабаа ду ибеит. Иџьабаагьы
убаратәы иҟоуп. Ашәҟәыҩҩы ду Иван Папасқьыр
изы иаԥиҵаз арҿиамҭа хатәра аԥсуа литература аҭҵаараҿы
акыр иаԥсаны иҟалеит. Уи абжьаратәи ашколқәеи
ауниверситети рҿы арҵаҩцәеи, аҵаҩцәеи, алекторцәеи,
астудентцәеи рзы цхыраагӡага бзиоуп, Иван Папасқьыр
ирҿиамҭақәа рыҭҵаараҿы акәзаргьы ашьаҿа ӷәӷәа
ҟаҵоуп.
Ашәҟәыҩҩы -аибашьҩы
Ҽааны, ииун 22 азы ҩынҩажәижәаба шықәса ҵуеит
Аџьынџьтәылатә еибашьра Дуӡӡа аналагаз аахыс. Сҭеԥан
Қәычбериа дреиуоуп, аӷа, имҳәа-имырза ҳҳәаа дхыҵны
иҿанааиха, раԥхьаӡатәи амзақәа раан еибашьра амцабз
ахьакыз адәаҿы Аԥсадгьыл зхы ақәызҵаз. Аԥсуа
шәҟәыҩҩцәа рахь сара раԥхьаӡа избаз Сҭеԥан Қәычбериа
иоуп. Усҟан, 1940 шықәсазы сара Кындыӷ ихарҭәаамыз
абжьаратәи ашкол сҭан, хә-класск рҿы стәан. Ашкол аҿы
днеит Сҭеԥан Қәычбериа, аԥсуа бызшәа ҳзырҵоз Қәеиза
Лакәатаа-ԥҳа абас-абас ажәеинраалақәа зыҩуа аҵаҩы
дҳамоуп ҳәа, иалҳәазаап, иара уаҵәҟьа уи дсыԥхьан
дсыҿцәажәеит,
нас аҿар зегьы еизганы ажәеинраалақәа
сыдирԥхьеит.
Ҳәарас иаҭахузеи, сара ажәеинраала аиҿартәышьа
аԥҟарақәа сыздыруамызт, уи иара игәеиҭан,
исгәалашәоит Д. Гәлиа иажәеинраала кәыплетк ааганы
арифма, аритма ақәыӷәӷәарақәа иахьаҭаху ишыҟаҵатәу,
зегьы ааиҿыршәшәаны исеиҳәеит. Усҟан еицырдыруа
иаақәгылахьаз ашәҟәыҩҩы Сҭеԥан Қәычбериа Кындыӷ
инеира кыр иаԥсаны иҟалеит са сзы. Уи исеиҳәеит иҵегьы
ҳаиқәшәап ҳәа. Сара уи иқәшәара сгәы хыҭ-хыҭуа сазыԥшын.
Аха уи аиқәшәара наӡаанӡа еиԥҟьахеит. Ашьҭахь
излеилкаахаз ала аибашьра хлымӡаах ишналагазҵәҟьа
ашәҟәыҩҩы иҩыга стол уахыкгьы дахамхеит, иабџьар
аашьҭыхны
икалами қьаадқәаки иџьыба инҭаҵаны ихы
шхаз афронт ахь ицоз амҩа ду ашҟа дкылсит. Уи деибашьуан,
аибашьра иалҵны иаауан имцабзыз уи иажәеинраалақәа,
ипатриот бжьы ҿацаӡа изхылҵуаз ацәаҳәақәа. Шықәсы
49 уажәаԥхьа, аԥсышәала иамыԥхьаз дарбанзаалакгьы
дыҟан ҳәа сыҟам, аӡәы афронт аҟынтәи апоезиатә цәаҳәақәа
иаҳзааргаз Сҭеԥан Қәыҷбериа ибжьы змаҳаз. Ари
абжьы ашәҟәыҩҩы аибашьҩы, апатриот иаша ибжьы
акәын. Уи, ицәаҳәақәа ирыԥхьоз дарбанызаалакгьы рнапқәа
ашьауӷа бџьар иазыҭрысуан, афырхаҵара агәы рызҭанаҵон.
Иахьагьы ҿырҳәала издыруа рацәоуп аԥсадгьыл
зегь реиҳа ианшәарҭаз уи афронт ахьтә иааиҭиз
ажәеинраалақәа: «Саша Тишкевич изы ажәа», «Мап»,
«Сыԥсадгьыл
ду сылашара». Арҭ ажәеинраалақәа
аибашьра амцала
ирҭәоу иӡрыжәу рҿиамҭақәоуп. Убри
акәхап урҭ аамҭа иазеицамкуа, жьакцарак рықәымкәа
иахьагьы изаауа.
Аԥсадгьыл ахь имаз абзиабара ду Сҭеԥан Қәчбериа
ихьчон
абџьарлагьы, каламлагьы:
Сыԥсадгьыл ду, сылашара
Сгәазырҳага, сызкәыхшоу,
Кыкахшыла ан лыхшара
Шылааӡахьоу еиԥш, сзааӡахьоу
Сыԥсадгьыл ду, сылашара
Уҭынчыз, угәыӷра ӷәӷәаз,
Ирацәаҩуп, игылт ухшара
Схаҭа сеиԥш ҭоуба зуқәаз.
Ҳарҭ ҳахьалоу амцашыра
Ухьӡ шырҳәоз иҭахақәаз,
Рыхьӡқәа ухашҭрым, са-стәыла,
Аидыслараҿы хьӡы згақәаз!
Рхыԥхьаӡара рацәам Сҭеԥан Қәычбериа афронт ахьтә
иааишьҭыз ажәеинраалақәа. Аха аибашьҩы уи азы Губӷан
изҭода! Дарбан издыруа уи шаҟа жәеинраала аибашьра
мцабз имҟәыҵнаблааз? Шаҟа цәаҳәа ссир игәы иҭнаблааз?
Убас шакәугьы иахьа иҳамоу ашәҟәыҩҩы аҵыхәтәантәи
ибжьы, игәеисра ҳзаазгаз ажәеинраалақәа ҭынха дууп,
урҭ наӡаӡа Сҭеԥан Қәычбериа ихьӡ камыршәуа аԥсуа литература
иазаанхоит, агәырҩеи агәазҳареи еимаркуа. Сҭеԥан
Қәычбериа аԥсуа литература аинҭәылара ианаҿыз
дахьӡеит. Уи ажәеинраалала далагеит. Аха лассы апрозахь
диасит. Абраҟа рацәак хара имгакәа иҟыбаҩ бзиа
ааԥшит.
Аԥсуа проза иӷәӷәаҟацаӡа иахьагьы иалагылоуп,
ашәҟәыҩҩы
иажәабжь «Баӡи» иповест «Еиҭаизи». «Баӡ»
хрестоматиатә
ҩымҭаны аԥсуа рҵага шәҟәқәа иузыргәылымхӡо
иаанхеит.
Аибашьра шәиԥхьыӡ даҳцәамгакәа Сҭеԥан Қәычбериа
иахьанӡа дҳаӡазҭгьы, ҳаԥсуа литература иааиԥмырҟьаӡакәа
даҵагылазҭгьы – ҳара иахьа дҳамазаарын ашәҟәҩҩы
ду, апроза хьанҭа зыбӷа мааԥсаӡо аҵагылара зылшоз.
Иара усгьы ашәҟәыҩҩы ихатәы ԥсҭазаарагьы ирҿиаратә
мҩагьы аибашьра ишаркьаҿызгьы, дзыхьӡаз, илиршаз
аԥсуа литератураҿы ҩашьара рықәым, ҳашәҟәыҩҩра ҭызҵаауа
ахәшьара бзиа рырҭаратәы аҳәатә бзиа риҭеит.
Аԥсуа шәҟәыҩҩцәа аӡәырҩы Аџьынџьтәылатә еибашьра
Дуӡӡа аан Аԥсадгьыл рхы ақәырҵеит. Еибганы аҩныҟа
ихынҳәызгьы аӡәи ҩыџьеи ракәымзар, иахьа рыԥсҭазаара
иалҵхьеит, рдунеи рыԥсаххьеит. Урҭ рыхьӡ акамыршәразы
ҳара иҳуалԥшьоу рацәаӡоуп. Уажәы ҳтәылаҿы уажәнатә
аҽазыҟаҵара иалагахьеит Аџьынџьтәылатә еибашьра Дуӡӡаҿы
аиааира 50 шықәса ахыҵра аныҳәа. Убри иазкны
иҭыҵраны иҟоуп «Жәлар ргәалашәара» рыхьӡны ашәҟәқәа.
Ҳарҭ аԥсуа шәҟәыҩҩцәагьы еиқәҳаршәароуп, иҭҳажьроуп
хазы шәҟәны ҳашәҟәыҩҩцәа аибашьра иалахәыз ирызкны
агәалашәаратә шәҟәы. Убраҟа, жәаҳәарада, аҭыԥ бзиа
роушт Сҭеԥан Қәычбериа изкхо агәалашәарақәа.
АХԤАТӘИ АИԤЫЛАРА
Уажәы хынтәуп Сарион Ҭаркьыл иаԥхьаҩцәеи иареи
еиԥылоижьҭеи. Маҷӡак иадамзаргьы апоет изҿлымҳау
аԥхьаҩ
араҟа азҵаара имҭирц залшашам: иаҳзаанагазеи
ахԥатәи
ишәҟәы? Иаԥсоу иаԥсаму иара? Апоет даиааима
уаанӡа инапаҿы изаамгоз ажәа ҿыц? Иҵагьы дҳаракханы,
иҵагьы изҳаны даҳԥылама иахьа? Цәажәара ақәым, абарҭ
азҵаарақәа рҭак аҟаҵара усгьы имариам. Ажәа сахьаркқәа,
иреиӷьу-иреицәоу реилкаара, рышьақәыргылара, капангак
инақәҵаны рыхьанҭарақәа ргәаҭара, мамзаргьы аметра
нарықәыршәны ршәара уадаҩуп. Ари ззымдыруада. Аха,
убас егьа иҟазаргьы, еиҳаҵәҟьоу улаԥш иҵамшәар ҟалаӡом,
егьа аҽыԥхьанакыргьы, егьа аҽаӡаргьы. Ашәҟәыҩҩы
аҵыхәтәантәи урҿиамҭа хараӡа инаҟәит ҳәа иаҳәара
еиҳау даҽа ажәа хьанҭак ыҟоуп ҳәа ҳаҟам ҳара. Баша
иҳәомызт Маиаковски дуӡӡа – ишуҭаху усыхцәажәа, аха
аҵыхәтәантәи ушәҟәы егьырҭ раасҭа еиҳа ихьысҳауп
ҳәа соумҳәан ҳәа. Абри ахшыҩҵак абриаҟара изықәҳаргьежьаауа,
С. Ҭаркьыл аҵыхәтәантәи ишәҟәы уаанӡатәиқәа
иреицәоуп ҳәа ҳҳәарц акәым. Ҵабыргуп, апоет ахԥатәи
ишәҟәаҿы аҩбатәи днадҵны ԥхьаҟа днаскьеит.
Аха ҳара
иаҳҭахын, уи идаҳбаларц иҵагьы ҳалаԥш
зҟәынхалаша,
ҳгәы зкыша, иҵагь ҳзырлахҿыхша, ҳзыргәырӷьаша,
ҳдырра
иацызҵаша, иҵагьы аиԥылара ҿыцқәа ҳгәазырԥхаша
ажәеинраала ҿыцқәа.
Сарион Ҭаркьыл иажәеинраалақәа ԥсыс ирхоу, гәыс
ирызҭоу, излеилаҳәоу, излаҩычоу, изырԥшӡо, мчыс ирымоу
ақыҭа ԥсҭазаара, ақыҭа шәыга хазынақәа роуп.
«Ақыҭантә
саауеит» ҳәагьы баша иахьӡимҵаӡеит апоет
раԥхьаӡатәи
ишәҟәы. Уи ақыҭантә даан, ақалақь аҿы
дынхоит, дынҵуеит.
Аха иқыҭа гәакьа абзиабара илаҽуп,
ишьа-ида ирҭоуп, ақыҭа тема, ақыҭа сахьақәа икалам
аԥынҵа
иааҵыҵышам.
Хара ҳцарым. Ҳаԥхьап апоет аҩбатәи ишәҟәы «Ицоит
апҟақәа халаны» аҟнытә жәеинраалак:
Ааԥын ааит, ижәылан ааԥын иааит ада,
Зшьамхы кәадахаз ҳаандагьы нааит.
Иахьа адгьыл аҵкы иаҵәа ашәнаҵеит.
Иахьа ашәа ҿыц аҵарақәагьы ирҵеит.
Аԥсҭазаара еилашуеит, ақыҭа меихеи,
Рыбжьы гоит иҿацаӡа аигәышәи аихеи.
Иҳаркшап, адгьыл уҵал, скәаҭана,
Ааԥсара, мап, исыздырӡом макьана.
Уеиха, скәатата, амш макьана акрыҟоуп...
Иреиӷьу апоезиа, аа, абрами иахьыҟоу!
«Иреиӷьу апоезиа, аа, абрами иахьыҟоу!» — шаҟа ииашаны
иҳәоузеи абарҭ ажәақәа. Иара убасҵәҟьоуп, ақыҭақәа
зегьы апоезиа ацәа хааӡа ирҟәнуп. Аха апоет
еицырдыруа иқыҭа излалукаашақәа рацәоуп. Уи ашьха
хҭырԥа шкәакәақәа рыҵаҟа уарҳал иаҵәаны ишьҭоуп.
Иахьатәи ахыбра ҿыцқәа иџьоуҳар сахьақәаны уи ауарҳал
ианыҷҷалоит. Ара ухызхша мачхәума. Араҟа ааԥынроуп
есымша, аҷкәынра, аҭыԥҳара, абзиабара, агәаҳәара уԥылоит
уахьынаҳәааҳәлакгьы.
Апоет аҩбатәи ишәҟәы уахьынаԥырҵуа, «Ҭагалантәи
амотивқәа» ааҳԥылоит. Ҳара ҳгәанала, С. Ҭаркьыл ахԥатәи
ишәҟәы аҿы, лымкаала абарҭ амотивқәа рҿы сахьала
ахәыцра шилшо даара иааинубаалартәы иааԥшит. Ари
афакт узыргәырӷьаша акоуп. Уаргәырӷьаратәы иҟоуп иара
убас апоет ирҿиамҭақәа ирымоу даҽа ҟазшьа бзиак.
Џьоукы-џьоук ҳпоетцәақәак реиԥш акәымкәа, С. Ҭаркьыл
ииҳәарц ииҭаху умыргәаҟкәа иаармарианы иуеилиркаауеит.
Ҟ. Кәлиев иҳәан еиԥш, апоезиа наукам, уи
аилкаара, азнеира зегь рзы имариазароуп. Ажәеинраала
шаҟа имариоу, шаҟа еилыххоу аҟара, убриаҟара амчгьы
амоуп, естетикалагьы уарбеиоит.
«Ҭагалантәи амотивқәа» рҿы иҟам алахьеиқәра, агәкаҳара.
Араҟа аԥыжәара змоу иҭәы-иԥха, имарымажаха
иҟоу асахьақәа, абеиара, абарақьаҭра роуп. «Маӡак еибырҳәошәа,
рыхқәа неидкылан, анымҩақәа нагылоит
ашамҭаз адәны». Апоет дгәырӷьаҵәа иҳаиҳәеит аколнхацәа
уаха-сахаҳәа амза ҵхы рхы иархәаны, ашьхақәа ирҭоу
аӡын лбаанӡа, рынхамҩа адәы ишықәыргаз.
Ҭагалан ҳжьажьо хәыҷ-хәыҷы аӡын ҳӷыҵнагалоит:
«Иахак
ара абыӷькаԥсара иаҿын, ҳашҭа зегь бӷьыжәла
ихнаҩеит». Ашәаԥыџьаԥгьы рҽазыҟарҵоит аӡын ааира.
Ашьҭалара рҽазыркызшәа аҵлақәагь рҽеилырхт, аԥшәмара
ауеит ҭагалан аусқәа зегь рҽеиуа, харак адушәа
ақәа нахыкәласуеит ҳаҩны. Адыдгьы хысуеит, ишәазшәа,
аблақәа хҩаны...
Аџьықәреи адәы иқәҵит, аԥҳә аҵлақәа рықәцәқәа рахь
ихалеит. Аха убри аамҭазы абла еиқәаҵәаӡа илбааԥшуеит
ажьымжәа. Уи амра ашәахәа иаҵашьшь иажәуеит. Аха
убрыгь аамҭа ааит, убрыгь шьҭа илбаароуп. «Ҽааныбзиала,
дадраа! Ажь ҭаатәуп шьҭа», — иҳәан ибжьы наиргеит ашла.
Уи акәхеит:
Жәҩанынтә игеит уҳәап, дасит аӡәы атрышә, аа, хыхьынтә
имҵәышә ҭалеит икәалаауа.
Ҭагалара шықәҵра ианықәҵлакь, зынӡа иҿыхьшәашәоит
аԥша. Уи аԥҭақәа еизцаны ауеимадаҳәа иарҵәыуоит. Убраҟагьы
иаангылом, адгьыл ахь илбааны «иаҵәахыз амбошәа
аԥша, еилажәжәо иамоуп аԥҳәаҟәа».
Апоет «имотивқәа» рҿы хәыҷ-хәыҷы, иҳазгәамҭаӡакәа
аӡынра ҳзааигоит.
Ажәҩан хыхьынтә асы алагоит,
Адгьыл ҵаҟантәи иԥшуп.
Аамҭа шкәакәа абас иалагоит,
Зегь шкәакәала ишәуп...
Ҳзыхцәажәо ашәҟә хәыҷы даҽа ҩ-ҟәшак амоуп: «Аиԥылара
», «Абзиабареи ацәымыӷхареи». Арҭ аҟәшақәа рҿгьы
аԥхьаҩ иԥылоит апоет игәы иалоу, дзызхьаауа асахьақәа,
аиашеи асамарҭали рахь урзго ацҳа, ауаҩреи ақьиареи
улазааӡо аҟазшьақәа. Абраҟа иреиӷьу ацәаҳәақәагьы ақыҭа
ԥсҭазаара иадҳәалоуп. Ақыҭа уаҩ, адгьыл аԥшәымас
иамоу, адгьыл иқәаарыхуа анхаҩы даацәырҵны ҳаԥхьа
даагылоит.
С. Ҭаркьыл, зегь ирзеиԥшу анасыԥ ду даналацәажәогьы,
ақыҭаҿтәи аԥсабара маҭәахәқәа ихы иаирхәоит.
Иахьагьы асы шкәакәа ланашьҭуеит аҳәаса. Ааԥын
жәылеит имҳәакәа, сылаҵаҩ, умааԥсан!
Ҳусқәагьы нҵәашам — Арха ду ҳцәаӷәароуп, ауаа зегьы
ирызхаша анасыԥ лаҳҵароуп.
Иҟоуп адунеиаҿ аразра, ақьиара, алаԥш хаа, абла ҭырхахақәа,
агәбылра, агәы ҭзырлашаауа аччабжь. Абарҭқәа
зегьы бзианы иҟазҵо аҭынч ԥсҭазаароуп. Адунеиаҿ аҭхаџьра
наӡаӡа еиқәырхахарц, аҭынчра аиааира агарцы шаҟа
ажәеинраала аԥҵоузеи! Абри атема иазкуп иласкәантраӡа,
аилкаара зынӡа имарианы, асахьаркыра аганахьы
ахәы ҭанамыжьуа иҩу, С. Ҭаркьыл иажәеинраала «Ахәыҷы
дыччоит». Шаҟа агәаԥхара рыҵоузеи ацәаҳәақәа:
Ахәыҷы дыхәмаруеит адәны,
Акыр-кырҳәа иччабжь гоит,
Ҩада ихалан иччабжь цоит.
Ахәыҷы дыхәмаруеит адәны.
Ажәҩан аԥҭа хылеит илаҟәны,
Џьара ихысуеит – еибашьроуп.
Џьара иҵәыуоит – уаҟа ԥсроуп.
Ахәыҷы дыхәмаруеит адәны.
Дыччоит иччабжь абна арҿыхеит.
Дыччоит иччабжь амра арҿыхеит...
Убас, жәеинраала заманоуп «Имааԥсо дабаҟоу». Ҵабыргуп,
ара апоет уеизгьы-уеизгьы ҿыцс ииҳәазеи ҳәа дҵаар
алшоит аԥхьаҩ. Дыҟан ауаҩы зхазы акгьы зҭахымыз, ауаа
рзы зыԥсы ҭыхны изкыз:
Имааԥсо дабаҟоу зегь ҳааԥсоит.
Имԥсуа дабаҟоу – зегь ҳаԥсуеит.
Аха ааԥсарақәа зегь еиԥшым.
Ибзиоуп, ҵаҟатәи уџьыба иҭоуҵар ауа, паспортк иаҟараны,
ихәыҷны иҭыжьу апоезиатә шәҟәы, насгьы уи хҿак
еицҭазыршәуа, ак аасҭа ак еиӷьны иҩу ажәеинраалақәа
ракәымзар даҽак агәыламзар. Абас еиԥш иҟоу шәҟәны
иаабарц ҳҭахын Сарион Ҭаркьыл иажәеинраала ҿыцқәа
згәылоу аизга хәыҷгьы – «Аиԥылара». Аха ус иҟам аусқәа.
Араҟа иуԥылоит аарла зшьапы иқәгылоу ажәеинраала
кәадақәа, ашәра, аҟалара иахьымӡаз, хшыҩла иӷару, зҿахәы
аҳәараҵәҟьа злымшо аҩымҭақәа. С. Ҭаркьыл сахьала
дхәыцуеит. Уи заа иаҳҳәахьеит. Аха иара абраҟагьы илшара,
ибаҩхатәра ззымхаз асахьақәа, аиҿырԥшқәа маҷӡам.
Апоет иԥсыҽрақәа конкретла ҳарзааҭгылаанӡа, ихшыҩ
азаҳашьҭырц ҳҭахуп гхак, аринахыстәи ирҿиаратә
усураҿы
даара ҳасаб ззиуша. Ари – итематика аҭагылазаашьоуп. «Ахыц иҭашәымкын шәгәы» ҳәа, – ашәҟәыҩҩцәа
драбжьон Мақсим Горки. Абри аганахьала, С. Ҭаркьыл итематика
уахәаԥшуазар, иааиџьумшьаратәы даара иҭшәоуп.
Ҵабыргуп, апоет иӡыхь ахы ахьыҵнахыҵәҟьаз, иахьагьы
еиҳараӡак дзыдҳәалоу ақыҭа ԥсҭазаароуп. Ус иҟоу апоетцәа
маҷыҩӡам алитератураҿы. Аха урҭ ақыҭа
ашҭа иҭагыланы
иаҳдырбаз, иҳарҳәаз рацәаӡоуп. Еиҳараӡак
уаҩ
игәы еихьызшьуа, С. Ҭаркьыл ипоезиаҿы иахьынӡақәнаго
даабаӡом иахьатәи ақыҭа уаҩы, уи иҟазшьақәа, ихәыцрақәа
рыҽшеиҭаркыз, ихдырра шыҳаракхаз, инхараинҵыра аҿыц-цәа шахалаз, атехникатә прогресс иҟоу
шиныԥшыз.
Иара убас иаабом ақалақьи ақыҭеи ирыбжьоу
аиуеиԥшымрақәа зырӡуа амчқәа, ажәи-аҿеи реиҿыхарақәа,
аамҭа ҿыц ицәырнаго апроблемақәа ақыҭа
ишаднакыло.
Ақыҭаҿы, ԥыхьеиԥш иахьагьы, асы ауеит, иачхынгылоу
ашьхақәа ауапа шкәакәа рышәнаҵоит, ақыҭа аханы хәылбыҽхала
амза ахаҿы гьамгьамуа игылоит, ҭагалан ақәа
ауеит. Анхаҩы имхы ҭеигалоит, ижь иҭаауеит. Арҭ аԥсабаратә
сахьақәа иахьагьы рҽырымԥсахӡеит. Аха убарҭ
инарываргыланы, аамҭа ҿыц иҟанаҵеит апоет иашәа зырҿыцша,
высшьа, мбашьа змам аиҭакрақәа.
Ҳзыхцәажәо ашәҟәы иагәылоуп «Сқыҭа» захьӡу жәеинраалак.
Ахаҭа шәагаала идуцәоуп акәымзар, ишеибгоу
абра иааҳгон. Аԥхьаҩгьы ибарын, цәаҳәак иадамзаргьы,
иахьатәи ақыҭа ԥсҭазаара атәы зҳәо машәыршәагьы
ажәеинраала ишаламшәаз. Ара иҟоу убри ауп: автор, мамзаргьы
алирикатә фырхаҵа иқыҭа дналалеит, ҵхуп, ашьха
ԥшуп иласкьаны, амза маганаха икыдуп, «Ҟармаҵыскгьы
нымҩахыҵ аҵх рҿыхо иҳәацәоит», иара иқыҭа даԥоуп,
иқыҭа аҿаԥхьа ауал ду идуп. Аҵыхәтәан ииҳәо убри ауп:
«аус зулап, махәҿала сцәаӷәалап, слаҵап, срашәап». Нас
иҟоума, абра апоет иқыҭа, иахьатәи Дәрыԥшь? Ҳара ҳгәанала,
азҵаара аҭак ажәеинраала ахаҭа иҟанаҵоит.
Иаагап даҽа жәеинраалак. Издыруада иахьатәи аамҭа
аҿала иҳацәажәозар?
Аеҵә ҭаауеит,
Макьана иҵхуп.
Ашәак ааҩуеит,
Уи сқыҭа иатәуп.
Сқыҭа ҿыхеит,
Аусура иаҿуп.
Ашәа духеит.
Ашәа мчуп.
Ҳаи, иԥхамшьеи
Аҵх ду еиҭах!
Амзагьы ншанхеит
Ажәҩан агәҭа.
Аҵх ԥхьаҵуеит,
Ацәылашара иаҿуп.
Амза еиҭаҵуам,
Амза шьаҽуп.
Ҿырԥшыгас иааҳгаз ажәеинраала аҷҷаҳәа ицәажәоит,
аха рыцҳарас иҟоу иахьатәи ҳашәа амҳәеит умҳәозар.
Сыздырам анцәеиныс, Дәрыԥшь унхонгьы, Дәрыԥшь
азы ашәа уҳәоны, Дәрыԥшьаа «рымшын еҵәа» унхымԥшылаӡакәа,
уи аиаҵәара ду умбакәа авсшьас иҟоуҵараны
иҟоу! Аҿыц аамҭа ицәырнагаз абзиарақәа апоет иқыҭаҿы
зегь рыдагьы рышьаҭа дырӷәӷәахьеит. Аха, иџьоушьаша уи
иажәеинраалаҿы ажәытә маругақәа еиҳа аҭыԥ рымоуп.
Акака ирҿуп зегь ара –
Уардынкгьы амардара иаҿысуеит,
Уардынкгьы амҩан иҿыжуеит...
Ҳара иаҳҭахын, С. Ҭаркьыл ипоезиаҿы иаҳԥыларцы имшынха
игазго ачаирҭа ихыланы абӷьы иаҵәа ҿызхуа амашьына,
ашкол ашҭаҿы аџьџьаҳәа еилоу ахәыҷқәа, каҭранла иҩагоу амҩа ианыланы акультуратә хан ахь инеиуа
аҿар, иааилахәлар, анхаҩ изал аҿы ажәабжь ҿыцқәа сахьала
изаазго ателевизор, асар рымҩа еиԥш илашалашо
ақыҭа иагәылсны ақалақь ахь ицо амҩаду. Арҭқәа зегьы
иахьа ақыҭа ԥсҭазаара цәала-жьыла иаднакылеит, нас урҭ
апоезиа иаднакылом, иацәтәымуп уҳәар ҟалома?!
Измааноу ҳаздыруам аха, С. Ҭаркьыл ишәҟәаҿы лассылассы иуԥылоит аԥша гәамҵ-хамҵуа, ажәҩан еимазшьыхуа
аԥҭақәа, аҵх амҵәыжәҩа дуқәа, дырҩегь иалагаз ақәа
уҳәа убас еицырдыруа аԥсабаратә цәырҵрақәа. Урҭ дара
иахьрықәнагоу рҭыԥ аҿы ианиргылақәо ыҟоуп, аха
еиҭаҳҳәахуеит, иахьатәи ақыҭа, иахьатәи аԥсабара ажәытәан
дара злаҟаз ада уаҳа акгьы анрыдумбалалак иарбан
аамҭоу апоет дызлацәажәо ҳәа аԥхьаҩ еиҭа азҵаара
ааизцәырҵуеит. Аҵх лашә дахьзалымҵыз иахҟьаны аҵакы
ухаҿы иузаамгаӡо иааумпыҵахоит ажәеинраала «Аҵх
агызмалрақәа»:
Аҵх бла ахӡамызт усгьы, –
Ажәҩангьы лашәхеит.
Қәацәгьы хангьы, изузгьи – изымузгьы
Зегь еиԥшхеит.
Зеиԥш цәак зегьы-зегь ирханаҵеит
Аҵх гызмал.
Аԥхыӡ шанақәа ихчаҿы иҟанаҵеит
Аха ари адгьылаҿ ԥхыӡла мацара
Мап узынхом.
Иумырҳаз напхыцла мацара
Аҵх иузаанагом:
...Аҵх амҵәыжәҩа дуқәа еиҵыхны,
Сқыҭа инахатәеит.
Ажәҩан ԥҭеиқәаҵәала ишьыхны,
Аблақәа хнаҩеит.
Аҵх анааилак, «қәацәгьы-хангьы, изузгьы-изымузгьы»
зегь шԥеиԥшхо? Насгьы напхыцла мацара иумырҳаз
аҵх иузаанагом ҳәа автор, дызлацәажәо шԥеилкаатәу?
Ажәакала,
ҳзыхцәажәо ажәеинраала ахы инаркны аҵыхәанӡа
уанаԥхьалак, апоет ара зыӡбахә имоу ақыҭа зыниазеи,
џьаҳаным аԥшаҳәаҿы ишьҭоушәа, уаҳа лашарак
аламыҷҷаӡо ҳәа угәы уааҭахәыцуеит. Омашәа иубаша, С.
Ҭаркьыл абзиабараҵәҟьа даналацәажәогьы икәша-мыкәша
иҟоу ҵхы лашьцоуп: «Аҵхоуп исыцышьҭоу уахантәарак
»... «Нас исхароузеи сара, аҵх лашьцазар, уахак уаҳа
амза мгылазар зынӡа?.. Аҵх лашьца алыбхзар, схымларцаз
бышьҭа...» Ажәеинраала «Абзиабара аԥсра» аҟны
хаԥхьоит:
Аҵх иналач ицеит.
Сгәыӷрақәа сцәыӡт.
Уинахыс аҟармаҵысгьы ашәаҳәара иаҟәыҵт.
Уинахыс аҵхқәа срыцәшәоит схаҭагьы,
Уинахыс исшәиуеит аҵх гәымбылқәа зегьы.
Уи бзиоуп аҵх ахьишәиуа, аха аҵх даазалымҵӡеитеи!
Ҳаԥхьап даҽа жәеинраалак – «Агха». Абраҟагьы:
Аҵхгьы шьҭа кыр инеигәеит,
Аха сзыцәом.
Ԥыҭк снатәап.
Ақалақь ылаҳәоуп аҵх лашьца.
Узеигәырӷьаша исахьарку ацәаҳәақәа маҷӡам С. Ҭаркьыл
ишәҟәаҿы: «Ҭагалан – амҩа иқәгылоу аӷбоуп изеиԥшу
», «Аԥша хагахан, аӷьӷьаҳәа аԥшырҭа иалоуп, нас ҵыхла
ҳааҵраҿы ицәырнагоит агәала». Ибзианы иаарԥшыми
аӡын ԥша аҟазшьа:
Ишьҭаҵо, ишьҭыхуа
Иаԥсаҟьеит аҭәа.
Ҳуаџьаҟ ишҭыхауаз,
Алҩақ аҿатәан,
Иҵҟьеит аӡашҟа,
Иҭабылгьан Хыԥсҭа,
Нас ацашьа
Ихынҳәыхит еиҭа.
Абас ухызхуа, сахьала узырбеио ацәаҳәақәа маҷӡамкәа
аҭыԥ ааныркылоит апоет иажәеинраалақәа реизгаҿы. Аха
иҟоуп иқәымҿиаз, импыҵаманшәаламхаз асахьақәагьы.
Инапаҿы изаамгеит ҳәа ҳгәы иаанагоит убарҭ реиш иҟоу
аиҿырԥшқәа: «Аҩы аҿарҟьазшәа мраҭашәара ҟаԥшьуп»,
ианамуӡа аҩы аҿарҭәазшәа уҳәар еиҳа еиӷьзар? «Имацәысуеит
аҳауаҿы аҭыԥҳа ԥшӡа лыхцәы» – иуадаҩуп абри
асахьагьы ухаҿы аагара. «Ҳадгьыл ду, улҵит иахатәеит
аҳаскьын». Адгьыл шԥагәылҵуеи, игәылҵит ззырҳәо ашәҭоуп,
насгьы уи аҳаскьын шԥахатәо? «Аџьа ахаҭами са
сҟазҵаз» – абри ацәаҳәагьы иԥшӡамкәа иҳәоуп. «Аҟармаҵыс
сарцәоит шьыжьӡа сара» – аҟармаҵыс ашьыжь
уарҿыхап акәымзар, уарцәарым.
Сарион Ҭаркьыл аԥхьаҩцәа рзы дҿыцым. Аха убас
шакәугьы,
иара макьана дыҷкәыноуп, иаԥхьаҟа иҟаиҵаша
дызиааиша рацәаӡоуп. Убри азоуп, игхақәа ҳанрылацәажәогьы,
ибжатаны, мамзаргьы маршәакрала ҳзырзымнеиуа.
Ҳара иаҳҭахуп зны-зынла дызшьаҳало атема
ссақәа дыриааины, инхара инҵыра иҵагьы ирҭбаарацы.
Ақыҭа ԥсҭазаара атәы аниҩуагьы, иахьатәи ахҭысқәа аԥхьа
иргылаларацы, еиҳа дрызҿлымҳазарцы. Ииасхьоу,
хнырҳәышьа змам урҭ ирыхьҵәыуатәым. Баша ирҳәом
ашьхаруаа: «ауапа ушәҵаны имҩасыз ақәаршҩы уҿҟьаса
уашьҭамлан» ҳәа.
АДҴА
Никәала Кәыҵниа аԥсуа поезиаҿы ицәырҵшьа бзиан,
иахьа уажәраанӡа иааишьагьы бзиоуп. Апоет ҿа иахьеи
уахеи ҳаблаҿы изҳауеит, дышәуеит, дыӷәӷәахоит. Ихы
дақәгәыӷуа дызҿу аус агәра го, ипоезиа амҩа ҭбаахьы
акылгара даҿуп. Аԥсуа кьыԥхь иазҿлымҳау лассы-лассы
рылаԥш иҵашәоит уи иқәгыларақәа. Шамахамзар, урҭ
удыргәырӷьаратәгьы иҟоуп.
Никәала Кәыҵниа иажәеинраалақәа уҷкәынра, уҿара,
угәаладыршәоит, удырлахҿыхуеит, угәы ҿыцӡа уҟарҵоит.
Урҭ зажә-зажәӡа иҟам, ажәа ҭлапҟала иҩым, мчыла еиҿартәым,
ирзышьҭымхуа аидара иаҵам, илахҿыхӡа, аҷҷаҳәа
иуацәажәо иуццоит.
Апоет-ҿа раԥхьатәи ишьаҿақәа рҿы уажәы-уажәы
ариторика
ахы дҭарԥаны, даманы ицозҭгьы, аҵыхәтәаны
даазқәылаз уи ажәеинраала амаршәа кны, «анахәҭа
ахаҵашьа» иҵеит, инапаҿы иааигеит. Иажәеинраала аконкрет
формалагьы ҵакылагьы акыр иԥсахит. Апоет иахьынӡахәҭоу
еиликааит иахьатәи апоезиа агәы ахьҭоу, уи адҵа,
уи ахықәкы.
Аҭоурых шықәс 1967 шықәса – Никәала Кәыҵниа ахԥатәи
ишәҟәы иманы даԥылеит. Ажәеинраалақәа реизга
ҭыҵит аҭыжьырҭа «Алашараҿы», «Аҿаҩақәа рҿыхара»
ҳәа, хыс иаманы. Аԥхьаҩ абри ашәҟәы иқәшәеижьҭеи
абар бжьба-ааба мза ҵуеит. Абарҭ амзақәа рыҩнуҵҟала уи
аԥхьаҩ ахы шинардырра инардырит.
Н. Кәыҵниа иажәеинраалақәа реизга ҿыц ала, ҳара
апоет иаша, заԥхьаҟа иҵегьы еиҳау аҭакԥхықәра зхы
иадызҵо иакәны даабоит. Убри аҟнытә, иахьа уи иҩымҭақәа
анеилҳарго, ибжатаны, маршәкрала ацәажәара
азин ҳамам. Абри ашәҟәы ҿыц аҟны ҳара иаҳԥылоит:
аӷәӷәақәа,
абжьаратәқәа, аԥсыҽқәа, уимоу, иҟоуп, издыруада
ҳрызгәамҭаӡакәа ҳаԥсы ҳазгозар ҳәа, абзиақәа
зыҽрылакны ашәҟәы иагәылалаз ажәеинраала ԥсыҽқәагьы.
Дыԥхьаҩыз, дыкритикыз, арецензиа кьаҿ зыҩуа иакәыз,
дарбанзаалакь ашәҟәы ҿыц анхиртлалакь, абзиа ибар
иҭахуп, убри аԥшаарагьы дашьҭалоит. Абзиа ахьы иаҩсуеит,
ус аԥшаарагьы мариаӡам. Џьоукы-џьоукы шәҟәык,
ма ҩымҭак ианахцәажәо, абзиа иавсуеит, уи ҳцәызгода
ҳәа. Абри атезис есымша узадгылом. Ҵабыргуп, агхақәа
ирывстәым, ҷыдала ирзааҭгылатәуп. Аха аҩымҭаҿы
абзиа ыҟазар, унацәа нақәкны аԥхьаҩ ирбалатәуп. Убри
аганахь ала, Н. Кәыҵниа ишәҟә ҿыц ҳахәаԥшуазар, ара
имаҷӡам апоет-ҿа ибаҩхатәра цқьакәакәараӡа изныԥшыз
ажәеинраалақәа, астрофақәа, ацәаҳәақәа.
Апоет-ҿа Н. Кәыҵниа диит ақыҭаҿы. Убракәхап уи раԥхьатәи
ицәаҳәа аҟырҟгьы ахьархәхәаз. Апоет иахьагьы
ибла ихгылоуп шьыжьла, хәылбыҽхала аҩнқәа ирхызазо
алҩаҵә, иааихҵәаны ачаирҭахь ухазгало амаҩхәасҭа,
ааҵраҿы зҿы цыр-цыруа икҿагылоу аҽага, зыбз цҳафыруа
ацәуӷәқәа ирыцраҳәо акәаҭана, убас ақыҭа маругақәа,
ақыҭа ԥсабара. Апоет дахьиз дахьааӡаз иԥсы аӷроуп, абра
ибеит раԥхьаӡатәи аԥхыӡ, абра иит раԥхьаӡатәи иажәа.
Убри аҟнытә, абри атема уи аныгәхьааимго, ихьу-хьууа
игәы ианҭам ҟалаӡом.
Сынхоит сара абраҟа,
Исхалашо ажәҩан,
Абраҟа ҿыӷәӷәала сцәажәоит иахьа,
Аҿаҩақәа ирныҩит раԥхьатәи сашәа.
Раԥхьатәи сажәа урҭ роуп изаҳа.
Ад. 18.
Ақыҭа агәхьаагара, уи иаҵоу агәыбылра, уи ацқьара, уи
аԥшӡара, абзиабара аарԥшраҿы Н. Кәыҵниа Есенин дугәалаиршәоит:
Ааԥын мшха сгылар сҭахым саргьы аганаҿ.
Аусура агәараҳәа сгәы арҭәит ихыхәхәо!
Исыркы саргьы, саб, иахьак акәаҭан,
Аӷьара схылап ахәхәаҳәа сцәаӷәо.
Ад. 19.
Ахәыҷра уаназхәыцлак, угәалашәарақәа зны иҟәандаӡа,
ихааӡа угәы иқәлоит, зны ихьшәашәаӡа, ихьу-хьууа
гәҭыхак узцәырнагоит. Ахәыҷра – ари лакәуп ауаҩытәыҩса
иԥсҭазаараҿы. «Схәыҷра аԥхыӡқәа», Н. Кәыҵниа иажәеинраала
шьахәқәа ируакуп, иара иатәым, рацәак ианымаало
астрофақәа шагәылагылоугьы:
Схәыҷра аԥхыӡқәа – са исыгәҭыхан,
Ах, сабаргоз дара сыхан:
Ҳаҩны ҳгәара зегь леилажь,
Сақәтәа сцон Сасрыҟәа ирашь...
Схәыҷра цеит, ицеит, ицеит!
Сыԥхыӡ ссирқәа зегь кабеит:
Сиҵашьыцуеит, аха ишԥа,
Урҭ аԥхыӡқәа ирылоу сԥа!
Ад. 37.
Апоет ихәыҷра иатәу, ихәыҷра шықәсқәа игәалазыршәаз
ажәеинраалоуп «Ах, сышԥакуаз усҟан сара амла
». Н. Кәыҵниа дреиуоуп зхәыҷра аибашьра ахьӡаз,
аибашьра аарла изгәалашәо, аха хашҭшьа змам асахьақәа
ззыннажьыз аҿар. Ирҳәоит аамҭа иамырӷьо акгьы
ыҟам ҳәа, аха уи ахәыҷ игәалашәара ианнаҵаз ахәра
зынӡа иазмырӷьеит... Аибашьра цон. Џьоукы абџьар
кны афронт иаҿанҵәон, даҽа џьоукы атыл аҿы аусуреи
амлеи ирыбжьагыланы афронт абӷа дырӷәӷәон. Усҟантәи
агәалашәара хьанҭақәа роуп хыхь зыӡбахә ҳҳәаз
ажәеинраала апоет изырҩыз. Ирҳәоит ауаҩ ԥсыҽ агәалашәара
хьшәашәақәа дырцәыбналоит ҳәа, уи игәалаиршәо,
ихаҿы иааиго аамҭа тата, амҩа каххаақәа роуп
ҳәа. Аӷәӷәа ианакәызаалакгьы агәалашәара хьанҭақәа
хаха дырԥылоит, урҭ игәалашәараҿы изцәаӷәаша аусқәа
ҟаиҵоит:
Аибашьра. Алаӷырӡ. Амлакра...
Ишԥацәгьаз, ишԥахьанҭаз амшқәа ак аиҳа аҽакы!
Аамҭа, абарҭқәа зегь схашҭыр
Схаҭаҵәҟьа усҟан суаҩым ауп, иааг, иаасҿакы!..
Ад. 43.
Агәалашәара хьанҭақәа цәырызго жәеинраалоуп
«Ахәшә». Ари, аибашьрахьтә иааигаз ачымазара бааԥс
иахҟьаны
заанаҵы згәыхәтәы иаԥхаз апоет Қаазым Агәмаа
ихьӡынҩылоуп.
Ажәеинраала еиҵыхцәазар ҟалап, аха цәгьа ухнахуеит
уи анҵәамҭа. Апоет ахьаа бааԥс дацәыргарц иҟарымҵаз
иҟоузеи, аха акгьы рылымшеит, «имчыдан иаанхеит
ҳақьымгьы, ҭахгьы»...
Аха ихазыҳәан иԥшааит уи акы,
Иԥшааит хәшәы ссирк, уи раҩсуеит зегьы!
Иарбан-ба?
Саԥхьа иқәуп, абар, уи ашәҟәы!..
Ад. 46.
Аҿара ианакәызаалакгьы ашәақь бзиа еиԥш
еибагозароуп,
Кәыдры еиԥш «агәгәаҳәа еибах-ибафо» аԥсҭазаара
амҩа
иқәзароуп.
Ақәа асроуп, анаатә аҿанаҳәароуп,
Џьара икаҳароуп, џьара игылароуп.
Апоет иажәеинраалақәа руак аҿы иара иқәла, ауаҩ-ҿа
абас диабжьоит:
Унеила аамҭа аӡыблара уҽаҭан,
Ашьанҵақәа еинымҟьар, амца еибакӡом.
Ад. 66.
Абар ҩаԥхьа аҿара! Ажәеинраала «Ишәаԥырҳаԥуа
иааиуан, ицон ҩаԥхьа ихьаҵны» азныказ уахьынагәыдԥшыло
иаабац, иҳаҳац акоуп, аха уеизгьы иҟәандаӡа
уцәа-ужьаҿы иарҿыхоит уҷкәынра, уҿара, уи иацу агәалашәарақәа,
ахҭысқәа, агәаҭеирақәа:
Бареи, нас ажәҩан кеикеии амшыни,
Амҵәыжәҩақәа сырҭан, сгәы ҭыҵуан аҭыԥ.
Амшқәа мшаԥыми, аҵхқәагь мшыми,
Абраҟа са исымоуп наӡаӡа насыԥ!
Ад. 70.
Аҿара абла еиԥш ихьчалатәуп, уи пату ақәҵатәуп.
Аԥсҭазаара
ахаҭа еиԥш, уигьы знык ауп ауаҩы ианиоуа.
Зҿара, зынасыԥ иамеиҷаҳаз илызкуп ажәеинраала «Иааҟәымҵӡакәа
илеиуеит, хкәашьа шԥамам». Уа иаҳәоит:
Ҵаҟа икаҭәоит, аԥша бԥенџьыр иаднаҳәалаз,
Бӡамҩа иқәсуашәа бгәы ибнаҭо ақәаӡы.
Абас еиԥш ах, бышԥаанхеи бара бхала,
Иахьа ишԥаббо бхы иҭамшәаӡоз иацы!
Ад. 72.
Апоет иҿара хазынаха ашьапы иахьықәгылаз, аизҳара
амҩа иахьанылаз иаб иашҭаҿоуп, иқыҭа гәакьа амҩахәасҭақәа
рҿоуп, Кәыдры аӡиас аԥшаҳәаҿоуп, зыцәқәырԥқәа
татоу, зыцәқәырԥқәа ҟәандоу амшын ахықә,
амшын аҟәараҿоуп:
Схы сақәгәыӷыртә
Аӡсашьа ахьысҵаз уара уҿами,
Амра ахьсықәшыз
Уҟәараҿами имцаха.
Иласӡа
Сыԥсы еивызгоит сара аргама,
Уҟәара сықәтәар
Сааины сааԥсаха.
Ад. 85.
Заа иаҳҳәахьеит Н. Кәыҵниа ариторика мап ацәикхьеит
ҳәа. Аха уи ипоезиаҿгьы амч амоуп апублицистика, сахьала
еибыҭоу апублицистика. Ари аган апоет ихы иаирхәоит
иаарласны ахҭысқәа анрықәҿыҭтәу, мамзаргьы адҵа
(азаказ) анагӡараан. Ашәҟә иагәылоуп ицәгьам ажәеинраалақәа:
«Лыхны ашҭаҿ», «Москва амҵан», «Аацы» убас
егьырҭгьы.
Ауаҩы адгьыл данықәгылоу ауп дануаҩу. Абри ажәлар
ражәа ҟәыш, ражәаԥҟа инарҩыз акоуп апоет иажәеинраала
«Анцәа». Ажәеинраала аҵакы бзианы ихыркәшоуп анҵәамҭаҿы:
Иаауа ҳзымуа, иаҳҳәо ҳзымҳәо,
Ҳааиуан, ҳалгаанӡа иҵыхәтәа.
Ауаҩ иакәмыз ҳара иаҳзымхоз,
Ах, дабаҳҭахыз анцәа!..
Ад. 74.
Иарбан шәҟәызаалак уанахцәажәо, егьа ҟауҵаргьы,
еиҳаракгьы ажәеинраалақәа реизга акәзар, абзиақәа зегьыҵәҟьа
рзааҭгылара уадаҩуп. Ҳзыхцәажәо аизгаҿы
иҟоуп иҵегьы зыӡбахә уҳәаша ажәеинраала шьахәқәа.
Урҭ реилыргара ҳахьымӡазаргьы, иаҳҭахуп иналкааны
аԥхьаҩ иҳарбар абарҭ ажәеинраалақәа: «Кыр сагозар»,
«Зегь ирылаҟоу», «Сызҭахым санрылоу са исымам агәала»,
«Аҵеиџь», «Аҭаҳмада», «Ба ибдыруама, бысԥылаанӡа ишҭакәаҳаз
схаҿы». Аизгаҿы иҟоуп иара убас, заа ишаҳҳәахьоу
еиԥш, абжьаратәқәагьы. Аха урҭ ҿымҭӡакәа
ҳрывсып уажәазы.
Шамахамзар, астатиақәа зегьы ирымоуп ҩ-хәҭак. Џьара абзиа иахьахцәажәо, даҽаџьара аԥсыҽ, абааԥсы. Нас
ҳаргьы иазгәаҳҭап ашәҟәы иагәылоу аки-ҩбеи ажәеинраала
ԥсыҽқәа. Ажәеинраала хьысҳақәа ҩлатәуп ҳәа,
закәанк ԥҟаны, ԥҟарак аԥҵаны иҟам. Ари еицырдыруа усуп.
Аха апоет изы иҟоуп высшьа змам ԥҟарак. Уи иажәеинраала
иақәиҩыроуп адрес, аԥхьаҩ ибароуп уи ахы ахьхоу,
гәҭакыс, дҵас иамоу. Иаҳҳәап иаҳҭаху – раԥхьа иргыланы
аҩымҭа аҵакы неироуп аԥхьаҩ ихаҿы. Ҵабыргуп, иҟоуп
зҵакы хтым, зҵакы инахан изҵаҵәаху ажәеинраалақәа. Аха,
убас егьа иҟазаргьы, аԥхьаҩ ажәеинраала изеилымкаакәа
ианимпыҵаха, длак-ҩакуа данықәха, уи апоет аџьшьара
ииҭом игәы изнымхозар. Н. Кәыҵниа ишәҟәы аҿгьы иҟоуп
зеилкаара хьанҭоу, зҵакы еилгам, анахь иурхаргьы ауа,
арахь иурхаргьы ауа иҟоу ажәеинраалақәа. Иаагап, «Апоет
изы абаллада». Ари асиужет змоу жәеинраалоуп. Аҩымҭа
афырхаҵа – уи дпоетуп, иажәеинраалаҿ игәы иамыхәо
ацәаҳәақәа ҵәаӷәо дышнеиуаз, ҩнык аҿы днымҩахыҵит.
Аҩны ҿаҳаӡа игылан. Азныказ уаҩ дахымыз џьишьан,
аха уа ибеит мҿыда, мцада, еиқәыхьшәашәа итәаз ҩыџьа
асабицәа. Урҭ амца зларзеиқәиҵашаз мҿы хьышьацәык
анизымԥшаа, даалаган ицәаҳәақәа зныз абӷьыцқәа амца
нарцраирсын, ахәыҷқәа иргәырӷьеит, ирччеит
рхаҿқәа. Абас
иҟоуп иааркьаҿны аҩымҭа аҵакы. Ииҳәарц ииҭахыз абраҟа
апоет? Абри аҭак аҟаҵара хьанҭоуп. Издыруада, апоет
иқәмҿиаз ацәаҳәақәа рыла ахәыҷқәа амца анырзеиқәиҵа,
убри ала идҵа наигӡаз џьишьозар. Аха ацәаҳәа хьшәашәақәа
иаалашазаргьы уаҩ дырзырԥхарымызт, алҩа рхылыбб
иаанхоит.
Абас иҟоуп ажәеинраалақәа: «Ацаԥхақәа», «Идәылырцеит
адәқьан ианыҩнала». Аҵыхәтәантәи ажәеинраалаҿы
лак ҟьалан изтәыз даԥшаауан. Уи адәқьан иҩналеит,
инеит аџьармыкьаҿ. Ус рызхара ыф, рызхара ыжә џьоукы
ааԥылеит, сыԥшәма дрылоуп агәахәын инарԥыххылеит.
Аха арԥыск ишьапала даӡӷасит. Алагьы, ҵәаан ицеит ахы
ахьынахаз, ицеит даԥшаарц иара зтәыз. Ҵакыс иамоузеи
абри ажәеинраала ҩаԥхьа ҳара ҳтәала. Аҭак иаша аҟаҵара
мариамкәа иаанхоит.
Ажәеинраала иақәзароуп иара иақәнаго ажьы. Ус
акәымкәан, ажьымыцхә, ажьымдыр анаанахәа, аҩымҭа
хьанҭахоит, «аԥсы агәыҵамӡо» иаанхоит. Иаагап ажәеинраала
«Акьыԥхьҩы». Аҵакы цәгьам. Акьыԥхьҩы, аҩымҭа
бзиақәа анылзаарго, аусура дарааԥсаӡом, аамҭа лымбаӡакәа
ицоит. Ус акәымкәа абааԥсқәа анылкьыԥхьуа, лмашьынкаҵәҟьа
карахоит. Араҟа хәба-фба кәыплет ирыӷраӡаша
аматериал ауп иҟоу. Аха апоет акьыԥхьҩы лцәажәара,
лашшыԥхьыӡ ирҳауҳауит, уҳәан-сҳәан ахь дкылигеит,
убри иахҟьангьы ажәеинраала угәы ааԥнацәо
аҟынӡа инеигеит. Абасҵәҟьа баша цәажәарала еиҵҳәаны
иҩуп ажәеинраала «Саргьы адгьыл сақәлахом». Ари
аҩымҭаҿгьы
ауаҩгьы дуаҩызарц ихәҭақәоу дрылацәажәо
иҿааихан иаадыруа, иҳаҳац ажәақәа рыла ҳлымҳақәа
ҵихит. Иаагап цәаҳәақәак:
Аӡәгьы изыҳәан жра умжын,
Уцәгьашьыцуа уҩыза иахь умԥшын.
Уԥхӡы ықәҭәала адгьыл,
Ԥхӡы згым шьагьы згым.
Аҟәардә урҭар, уззаӡа
Уанымхалааит ишакәым.
Ауаа рзгьы ҳәа уҟаз,
Ауаа рзгьы уааԥасала.
Ууаҩыз, ууаҩыз!
Ад. 49.
Абра иааҳгаз ацәаҳәақәа рҿы иҟоума сахьаркырак?!
Абас ауп ишыҟоу ажәеинраала ахы инаркны аҵыхәанӡа.
Иҟоуп жәеинраалала иузеиҭамҳәо ахҭысқәа, апоезиа
зышьҭыхра ацәуадаҩу амаҭәахәқәа. Аԥсуа литератураҿы
акырынтә иахцәажәахьеит амҵарсра. Аха абри атемахь
ҳара ҳашәҟәыҩҩцәа ҩаԥхьа ихынҳәлоит. Н. Кәыҵниа
ишәҟәаҿгьы
далацәажәоит ажәытәра иамҟәыҵҵәраан
иахьа
уажәраанӡа ана-ара зхы цәырызгало, абри аҵас
бааԥс, ажәеинраала «Ахҭыс» аҿы. Рыцҳарас иҟалаз, апоет
егьагьы
иундазгьы, егьа ибаҩхатәра ирааԥсандаз, зегь
акоуп илымшеит абри ахҭыс апоезиахь аиагара, апоезиа
маҭәа ашәҵара. Анаҩсан, араҟагьы ирацәоуп амцхә
цәажәарақәа, аҵҟьарақәа, аԥарақәа.
Н. Кәыҵниа ишәҟәаҿгьы иҟоуп жәеинраалақәак зҵакы
еиԥшу, знык иҳәоу ажәақәа иахьеиҭаҳәацәоу. Урҭ
цәалашәарак
узцәырыргом, ухшыҩ аҿы иаанхауа иҟам.
Ажәеинраала «Шьҭа иаамҭоуп. Шьҭа иаамҭоуп. Баша аҽархагоит
» аҟны, иара убас егьырҭ ажәеинраалақәа рҿгьы
ҳаԥхьоит:
Иааӡаргьы, иаҳҳәаргьы, ҳаҳәҳәаргьы уахак ауп,
Уахами иангәаҳҭо амшқәа шҳацәца...
Уи лакәын, уи лакәын.
Ба бакәын ҳәарада,
Ақалақь сҿаԥхьа иккӡа иаазыртыз.
Ад. 57.
Ҳаиԥылон, ҳаицылон ҳаидгыл
Ҳаидтәалан
Ҳаидтәалан ҳа ҳхала ҳхәыҭ-хәыҭуа маӡа...
Ад. 58.
Сабаҟаз, сабаныз, сабаҟаз иахьанӡа,
Арҭ аҭыԥҳацәа ссирқәа сымбо?!
Урҭ ишԥасдырки, ишԥасдырки иахьа амца,
Саԥхьа ииасны ицоит иҽырбо.
Ад. 51.
Абас ажәа архәмарра рацәаӡаны иаҳԥылоит акырџьара.
Ажәа дырхәмаруеит апоезиаҿы, аха ианахурҟьалакь,
аефект
ацәыӡуеит, аԥхьаҩгьы игәы еиланахәар ҟалоит,
ажәеинраалақәагьы
аҽхырцәажәарахь ииасуеит.
Н. Кәыҵниа џьоукы-џьоукы апоетцәа ҿарацәа реиԥш
алитературатә модақәа дхыхны дрымам. Ҽа поетцәак
ршоура дҭашәаны дыҟам. Дҿыԥшуам уи, иара иитәу, ибаҩхатәра
иалшо ала амҩа дықәуп. Аха, убас егьа иҟазаргьы,
иформа маҷк иааирҿыцындаз, еилеиԥсандаз, уҳәо иҟоуп.
Убри акәу, даҽак акәу изыхҟьо ҳаздыруам, аизгаҿы,
иааӡарым, абжьаратә жәеинраалақәагь уԥылоит. Издыруада
урҭ раԥхьатәи ишәҟәқәа ирыдрымкылақәаз ракәзар?
Урҭ ахԥатәи ишәҟәы амнистиа рзура аҭахымызт.
Иаҳгәалаҳаршәап
В. Белински иажәақәа «Ажәеинраала
абжьаратәра
бзиа иабом» ҳәа, ииҳәо. Апоет Н. Кәыҵниа
ипоезиа еиԥш ихаҭагьы дыҷкәыноуп. Иижәыша аӡыхь
уажәоуп ахы аныҵнахуа. Нас иаҳзеилымкааит абри ашәҟәаҿы
апоет «иаџьал ааины идгылоушәа» ицәажәо ажәеинраалақәа
зырацәахаз. Иаагап аки-ҩбеи ҿырԥштәқәак:
Саргьы адгьыл сақәлахом.
Сышгәырӷьо, сышгәаҟуа,
Исыргылаанӡа сқьаадаҿ акәаԥ,
Исҭаашт уаргьы иуҭаауа,
Исҭаашт зегьы ирҭаауа,
Исҭаашт хырԥашьа змам.
Ад. 47.
Мамзаргьы:
Иарбан са исылшо, иарбан инсыжьуа,
Иарбан ԥсра-ӡра зқәымкәа исҭынхо?
Иҟазар амуеи амца сыхзыжьуа,
Саџьал аанӡа сара сҭазырхо.
Ад. 98.
Саргьы наӡаӡаҳәа исԥырҵышт сааныжьны,
Сгәы инықәырҵашт хаҳәык хьанҭаӡа.
Ад. 115.
Саныҟам,
Аҩныҟа иаауаз амҩахәасҭа,
Са саным ҳәа, еималар сҭахым.
Ад. 116.
Ҵабыргуп, абарҭ аҿырԥштәқәа ирызҳәом апоет ипоезиа
апессимизм аҵоуп ҳәа. Дара абарҭ ацәаҳәақәа згәылаҳхыз
ажәеинраалақәа рҿгьы иҟоуп агәыӷра, уаҵәтәи
амш агәрагара. Аха зыӡбахә ҳҳәаз аҩымҭақәа рхыԥхьаӡара
хараӡа еиҵазар ҟалон.
Сара исцәымӷуп апоет ахшыҩ ирҵара, абжьага ажәақәа
иаҳәара. И. Еренбург иҳәон еиԥш, апоет уоригиналха ҳәа
иаҳәатәым, аоригиналра дадцалатәым, дасу дыҩуеит иара
ибаҩхатәра ишалшо ала. Н. Кәыҵниа ипоезиа шьҭа ахатә
бжьахьы икылсит, аоригиналрагьы аҵоуп, жәаҳәарада.
Аха усгьы исҭахуп апоет аринахыстәи ирҿиараҿы иҵегьы
ииндивидуалратә хаҿгьы аазырԥшуа, аграждантә пафос
зҵоу, хшыҩла иҵаулоу, гәыкала иҩу ажәеинраалақәа имҟәыҵашәаларц.
Апоет ибзиан иҳәеит ихазы:
Аха даара акыр сымоуп макьаназ иум.
Сашәақәа иреиӷьугьы макьаназ иҩым.
Аамҭа, суҳәоит, зегьы сырхьыгӡа,
Исыдуп, исыдуп, исыдуп адҵа!
АҬЫНЧРА АБЖЬЫ АԤСУА ПОЕЗИАҾЫ
Ҽнак зны америкатәи ӡӷаб хәыҷык, лан длыҳәеит:
«С-нана, ҳашьҭы ажәҩан ахьыҟам иахьакәызаалак џьара!
» ҳәа. Омашәа иубаратәы иҟоуп убри аӡӷаб хәыҷы лан
дзызлыҳәаз. Избан уи ажәҩан дзацәшәаз? Ауаатәыҩса
цәгьарас ирызнаухьоузеи ажәҩан? Аҭак: акымзаракы!..
Ажәҩан
ахьынтә ами икахаа, илаша-лашо, аԥсҭазаара ԥсыс
иахоу амра ацыԥхь ссирқәа иахьаҳзаанашьҭуа, ажәҩан
ахьынтә ами ҳамхы еиужьқәа ацәаакыра аарҭаххар аԥҳал
хышәҭызшәа ақәыршҩы ахьҳазкаҭәауа, ажәҩан ахьынтә
ами уахынла ҳара иахьаабауа имиллион блаха икәеицеиуа
аиеҵәақәа, жәҩанла ами ареактивтә ҳаирпланқәа ҳнырықәтәан
ҩба-хԥа сааҭ рыла ҳадгьыл ахыи-аҵыхәеи злеимаадауа.
Ажәакала ажәҩан ҳара излаҳзаԥсоу ҿыки-бзыки
ирызҳәауа иҟоума!
Аха, иҳамдыруеи џьоукых. Ахырҵәаразы, ауаатәыҩса
рықәблааразы ажәҩан рхы иадырхәарц ишашьҭоу. Урҭ
идырхиоит абомбақәа, аракетақәа шҳамла еивҵапапа,
нас ажәҩан ахь ихагаланы ҵаҟа икарыжьырц, ауаатәыҩса
рхәаҽырц, иқәырхырц. Убарҭ роуп америкатәи аӡӷаб хәыҷгьы
ажәҩан дацәшәо дҟазҵаз. Аха аимпериалистцәа рыгәҭакы
абӷа ылаԥҵәарц егьагым. Иахьа ҳазҭагылоу аамҭазы,
Асовет ҳәынҭқарра хадара зызнауа асоциалисттә лагери
адунеи иқәынхо аԥсы цқьа зхоу ауааи рҽеидкыланы аибашьра
шьаарҵәыра уаҳа абла ҳҭамԥшырц ақәԥара иаҿуп.
Ҵабыргны ауаатәыҩса рҭоурых аҿы иахьа уажәраанӡа
иҟамлац аҭынчра адгылаҩцәа абасҵәҟьа ирацәаны,
аҭынчра амҵәыжәҩақәа абриаҟара иауны. Аҭынчра
хымԥада
аиааира агоит. Арҭ ажәақәа ҿаӷәӷәала иаҳҳәарц
ҳалшоит иахьа. Шьҭа иаҳҳәарц ҳалшоит аус хәымгақәа
рзы ажәҩан уаҩы ихы изархәашам, аԥсӡы рыманы,
аршәаа иасуа уахьынтәи абомбақәа рҿаархауа
изыҟалашам
ҳәа. Аха, абас ҳамч ҳақәгәыӷуа ҳшыҟоугьы,
макьаназы
ҳгәаҽанызаара минуҭк иадамзаргьы ҳалаԥш
иааҵымшәароуп, аҭынчра ахьчара аус анапы агымхароуп,
иҵагьы иҳараҳклароуп. Избанзар, макьаназы адунеи аҿы
иҟоуп ареакциатә мчқәа, урҭ рабџьар шьҭарымҵац, ацҳаразы
рыҽдырхиоит.
Аҭынчра ашьаҭа арыӷәӷәаразы Асовет ҳәынҭқарра аус
ду иҟанаҵо еицырдыруеит. Ҳара ҳажәлар, ҳара ҳ-Ҳкоммунисттә
партиа мчы ӷәӷәа дырҵысуеит ажәларқәа рҭынчра еилахәарак амоурцы, анхара-анҵыра иҵагьы ишәҭыкакаҷырц. Ҳара ҳтәылаҿы аҭынчра арыӷәӷәаразы иалукааша,
зхы аџьабаа дуӡӡа азырбо ауаа аҳамҭа ду раҭәаршьоит.
Аҭынчра азықәԥаҩцәа, аҭынчра адгылаҩцәа
зегьы гәахәара дула иаԥылоит уажә ааигәа СССР иалукааша
ауаажәларратәи аҳәынҭқарратәи аусзуҩы Никита Сергеииԥа Хрушьов Ленинтә премиа ахьиауз, уи жәлар рыбжьара
аҭынчра арыӷәӷәаразы аус дуӡӡа ахьилиршахьоу азы.
Ажәларқәа рыбжьара аҭынчреи аиҩызареи имарымажаха,
урҭ адунеи аҿы иаԥшәымацәан рыҟаҵараҿы иабџьар
ӷәӷәоуп алитература. Ишдыру еиԥш, асахьаркыратә
литература ауаатәыҩса рыхдырра азырҳараҿы аҵакы
ӷәӷәоуп. Убри азоуп иҳазгәакьаӡоу Акоммунисттә партиа
асовет шәҟәыҩҩцәа изрыднаҵауа аибашьра зырцых-цыхуа,
зхы еилагаз ауаа ҿаԥырҽларц, идамыӷдыркларц. Асовет
шәҟәыҩҩцәа рырҿиамҭақәеи адунеижәларбжьаратәи
аконференциақәеи аконгрессқәеи рҟны рықәгылара шьахәӡақәеи
рыла ажәларқәа иреилдыркаауеит аиаша зҳәо,
аҭынчреи асамарҭали гәыкала ирзықәԥо дарбану.
Асовет шәҟәыҩҩцәа еилшәара зқәым рҭаацәара иналагыланы,
аԥсуа шәҟәыҩҩцәагьы аҭынчреи аиҩызареи ашәа
рзырҳәоит. Хаҭала аԥсуа поезиа иалнаршахьоу маҷӡам
аҭынчра иазкны игәазырҳагоу ажәеинраалақәеи апоемақәеи
раԥҵараҿы.
Аԥсуа жәлар рпоет Д. И. Гәлиа аҭынчра иахьӡниҩылаз
иажәеинраалақәа ируакуп «Аҳәыҳә». Ари – «Аибашьра
зыртәо
аҭынчра иадыргоуп». Аҳәыҳә аҳаҭыри апатуи
закәу, зегьы рыԥсеиԥш бзиа изырбауа апоет имоҭа хәыҷы
иеилыркаауа абас иҳәеит. «Дунеи иқәу ауаа зегьы дгылаҩцәас
уи иамоуп, нас уи аҳәыҳә игәырӷьаҵәа иԥыруа
идәықәуп». Д. Гәлиа иажәеинраала «Аҵабырг ҳәара» аҟны
иааирԥшуеит аҭынчреи аиҩызареи иахьырхыҵхырҭоу
асовет
тәылаҿы зегьынџьара уахьнеилакгьы аҩыза бзиа
дшуԥылауа,
дышуауа:
Гәазхарала, ҳтәыла ахы аҵыхәанӡа,
Асовет дгьыл са сылаԥш ахьӡоит.
Араҟа сара аҩыза зеихьынџьара дсоуеит,
Уи саргьы хәарҭас схы исҭоит.
Аԥсуа шәҟәыҩҩы ду аԥсуа драмәтургиа ашьаҭа зкыз
Самсон Ҷанба ипоезиа хыԥхьаӡарала ирацәам. Аха уи
иаԥиҵаз ипоезиатә рҿиамҭақәа ихьӡырҳәагоуп, ишьаҭамырӡгоуп
аԥсуа литература аҭоурых аизҳараҿы. Иаагап
уи ипоема «Ашьха ҭыԥҳа». Ари апоемаҿы ашәҟәыҩҩы ду
ашәа азиҳәоит Октиабртәи ареволиуциа ҳтәыла иқәынхо
аџьажәлар ауӷә рықәхны аҭынч нхара рызҭаз.
Иааит ахамшҭыхә октиабр ду!
Ҽнак имацәысны ианаадыды,
Ашәшьы еиқәаҵәа анааимҟьа,
Амырхәага хаа ҩалықәыҷҷеит!
…Рышьха ҭыԥҳа хьы-разныла,
Џырла, еихала дырчаԥеит,
Фымца лампа лыхьнырҳәҳәы
Длаша-каҷҷо дықәдыргылеит.
Уажәгьы уашьҭангьы зыхьӡ кашәара ақәӡам, изаамҭаӡамкәа
зыԥсҭазаара иалҵыз аԥсуа поет аԥсуаа бзанҵык
рыԥсы ирзалымхуа рыгәлымҵәах Иуа Коӷониа аҭынч
нхараз ииҩыз иажәақәа имыцәаӡо кәицқәаны ҳлитературатә
хәышҭаара дыркаҷҷоит, ҳгәы дырԥхоит, ҳдырлахҿыхуеит.
Аҳратәра аԥса еиқәаҵәақәа зыцҟьаз, ахақәиҭра
наунагӡа иганы, аҭынч нхара нап азыркыз ажәлар
ирызкуп уи иажәеинраала «Тәрада анхара»:
Аҳы, аџьажәлар шәынха шәмаашьакәа!
Аҽбыгеи ажьаҳәеи цқьа ӷәӷәала ишәкы!
Ирдырааит ирхамышҭааит шәынхараҿ
ԥырхагас иаиуа
Еигӡара ҟамҵакәа ишшәырхыша даргьы!
Иуа Коӷониа игәыхәтәы нагӡаны дахьымӡеит. 25 шықәса
цқьа ихыҵаанӡа аԥсра мыжда иахҟьаны иҽыцәааит
ибзары-бзаруа уи ицәа иалаз абаҩхатәра ссир. Уи убас
иаџьал имеижьар шаҟа жәеинраалеи поемеи аԥиҵараны
дыҟаз. Аха убас ишыҟоугьы уи ирҿиамҭа ҟаимаҭӡақәа
ажәлар рҭынч нхараҿы ирҩыза ӷьеҩқәаны иаанхоит.
1941 шықәса. Иун мза аҽеиҩнашахьан. Аҩбатәи азыбжа
ахаҭәаара рҭынчны анхара-анҵыра рнапы алакуп.
Аӡәымзар аӡәгьы, уаӷоу иаџьал цәгьахеит, иакәым иԥеиԥшуп
ҳәа дыҟамызт. Ииунтәи ажәҩан агәы казказра зырхәашьуа
мчык ҟалап ҳәа рхахьгьы ргәахьгьы иааиуамызт.
Аха… Ииун мза 22 ашамҭаз мраҭашәарахьтәи аҳәааҿы
Гитлер хәымга имаҵуарқәа злаҿаҳәаз рзанџьыр шахақәа
ԥыртланы аақ-аақ ҳәа ишуа, аҟҿыҳәа ицҳауа рҿаархеит.
Ҳаԥсадгьыл изқәымгәыӷӡоз иааҭагылт. Аԥсадгьыл иахаҳаит
агәырҩа амақьеиԥш ихьанҭаӡа. Аха ахаан аӷа иҿаԥхьа
имшьамхнышлац асовет уаажәлар, рҵеицәа рмаругақәа
раҳәшьцәеи, рабацәеи, ранацәеи инадыркны, дара абџьар
иаҵагылт, инаҿагылт иԥшьаз аибашьра.
Аԥсуа шәҟәыҩҩцәа аӡәырҩы ркалам ҵарқәа аамҭала
ишьҭаҵаны, абџьар наразқәынҵаны афронт ахь ицеит,
ҳажәлар рҭынч нхара еилаганы, ҳаԥсадгьыл ҳәаԥышә
мыцқьала
иҭалаз аӷа иабашьрацы. Убарҭ иреиуоуп: Леуарса
Кәыҵниа, Сандра Қәычбериа, Қьаазым Агәмаа,
Миха Гочуа, Ҷыҷыкәа Џьонуа, Алықьса Џьонуа, Шалуа
Сангәылиа, Сандра Сангәылиа, Володиа Ҷиҷериа, Камыгә
Хәарцлаа убас егьырҭгьы. Урҭ реиҳараҩык уаҳа рыҩныҟа
изыхнымҳәӡеит. Аибашьра мца, аҭакар бааԥс ахькашуаз
адәаҿы рыԥсадгьыл ԥшӡа рхы ақәырҵеит фырхаҵала.
Ихнымҳәыз ашәҟәыҩҩцәа дреиуоуп аԥсуа шәҟәыҩҩ
ду, аибашьра иахҟьаны иқәра рацәак ишизымфазгьы, аԥсуа литература аҩымҭа шьахәӡақәа рыла изырбеиаз Леуарса
Кәыҵниа. Уи аибашьра ианалагаз раԥхьатәи амшқәа
раан дҭахеит. Иахьа уажәраанӡагьы, аринахысгьы
иҩызцәа бзиақәаны иаҳзынхоит аҭынч нхараз уи инижьыз
ажәеинраалақәа. Ҳаԥхьап руакы: «Риҵа».
Ашьха қәацәқәа сыԥсы зқәыжьыз,
Анаҟә зхыҵыз иԥшӡаӡа,
Урҭ рыбжьара уа уахьҭажьыз
Шәҭы какаҷын, иҭҭәааӡа,
Ханла, баала иӷьазӷьазуа
Ҿыц қалақьны уа сҭаԥшуан,
Аԥшәма асас ргәы неиҭасуа
Рҽыхәшәтәуа рԥсы ршьауан.
Ӡиаҵә дуӡӡа уи ԥсыршьаган,
Канџьа иақәтәа уа зегь хын.
Рашәа, рус нас рҳәоу гәзырҳаган,
Урҭ зегь рхәыцра, рымч акын.
Аҟыбаҩ бзиа змоу аԥсуа поет Шьалуа Ҵәыџьба дацԥыҳәаны
иҩымҭақәа азикуеит асовет уаа рҭынч нхара.
Уи ҩажәа шықәса инарықәгәыӷуа аԥсуа литература ашҭа
ҩаԥхьа дҭалеит аусуразы игәы цҳафыруа. Аҭынчра,
ашәҭқәа ааԥынра шырҭаху еиԥш, изҭаху мшызҳа изызҳауа
ахәыҷқәа ирзикит Ҵәыџьба дшаахынҳәыз иҭижьыз ишәҟәы
«Аԥшәма хәыҷы». Дбажәгәаламуа ашҭа дҭоуп ахәыҷы.
Иани иаби имацара даанрыжьит. Акымзарак акы ицәшәом.
Ицәшәом избанзар ҭынчроуп дгьыли жәҩани рҿы, атәым
уаҩ даԥырхагам ашҭа, агәара, џьара сас гәыразк даамҩахымҵуазар.
Абар иара асасгьы:
Ахәыҷы асас
Днеиԥылан инаиеиҳәеит
Дыццакуа ажәак
Даҿамхаӡакәа:
«Дии бабеи шьыжьӡа
Џьара ицеит,
Аха… Са сыҟами…
Шәааи аҩныҟа!
Ааигәа хаз шәҟәны, ирҿиамҭақәа зегьы неидкыланы
иҭыҵит абаҩхатәра ҵар змаз, цқьа дымшәыцкәа азҳара
дшаҿыз иҭахаз апоет Леонти Лабахәуа. Леонти Лабахәуа
ихаан еибашьра ҟамлеит усҟан асовет уаа ргәы каршәны
анхара-анҵыра иаҿын. Идыргылон иҿыцҳҳараӡа: азауадқәа,
афабрикақәа, ашахтқәа убас егьырҭгьы. Ҳажәлар
рҭынч нхара абзоурала иахьа икаххаа илашоит зқьышықәсала
идагәаӡа, илашәха игылаз Тҟәарчалтәи ашьхақәа.
Абраҟа арацәа кәеицеиуа иандыртыты, ашьхақәа
рыԥсы анҭала, гәахәа дус иҟаиҵеит усҟан збаҩхатәра
агәараҳәа аилашра иаҿыз Леонти Лабахуа. Апоема
«Тҟәарчал абжьы» аҭынч нхара иабжьны, аҭынчраз
ирыӷәӷәаганы иҟоуп иахьагьы. Апоема аҵықь, аҵықьҳәа
ихысуеит, амца аҿыҵыддуеит. Аха уи ажәлар рҭынчра
еиланагарц акәым, ажәлар анхарахь ирыԥхьоит, акаҵәараҿ
ахан ӷьаз-ӷьазуа иҩагыларц, аԥсҭа ҵаулақәа мал
марымажаха
иаарышьҭырц. Ҳазыӡырҩуеит нас уи абжьы,
Тҟәарчал абжьы.
Гә-р-р-р, агәақь!
Арирахьтәи акәакь,
Гә-р-р-р, агәақь!
Анирахьтәи акәакь,
Аҵықь! Аҵықь! Аҵықь!
Инымхо шьанҵа, дацк.
Апҟаҩ! Апҟаҩ! Апҟаҩ!
Уеиҵамхан, ԥхьаҟа. Апҟаҩ!
Закәызеи иԥужәауа,
Закәызеи игәыргәыруа?
Аҩызцәа, ахацәа,
Имацәысуеит аума,
Идыдуеит арацәа!
Арацәа «ачашәла»
Ихәызаап Тҟәарчал!
Аџьажәлар ажәлеит
Агәақьҳәа амал.
Абас, аҭынч нхара, абзазара бзиа иахьӡынҩылоуп апоет
гәыцқьа, апоет гәеибафа Л. Лабахәуа егьырҭ ирҿиамҭақәа
жәпакгьы.
1941 шьқәсазы Гитлер хәымга ирҵысыз аибашьра,
ашьаарҵәыра бааԥс иахҟьаны ҳаԥсадгьыл аҵеицәа рацәаҩны
иҭахеит урҭ рыбаҩқәа ирыхӡыӡаауа иагәыҵаҳәҳәаны
иамоуп ҳара хадгьыл ԥшьа. Иҭахаз, Аԥсадгьыл зхы
ақәызҵаз рҳаҭгәынқәа иахьа иахьыҟазаалакгьы, есымшааирагьы
иҟаз агәаҟра хлымӡаах ҳгәаладыршәоит, ҳгәаҳҽанырҵоит,
аҭынчра ахьчарахь иҳаԥхьоит, ачехославак
шәҟәыҩҩы фырхаҵа Иулиус Фучик иажәа ссирқәа рыла
иҳацәажәоит:
Ауаажәлар, бзиа шәызбон сара!
Шәгәы шәҽанны шәыҟаз!
Абасҵәҟьа аҳәоит Қьаазым Агәмаа иажәеинраала «Асолдаҭ
иҳаҭгәын».
Ахәакәаԥра аиаҵәараҿ
Аԥша ахьҵәыуа уахынла,
Ҳаҭгәынк гылоул амацара
Икәабоушәа лаӷырӡыла...
Аӡаӡа анлеиуа аԥсагәараҿ
Аҳаҭгәын агәы инықәҭәалоит,
Иакәша игылоу аԥса-гәара
Ан арыцҳа днықәтәалоит.
Амра цара налаԥхар
Аӡаӡа нықәбоит ахәаҿы,
Ан икалҭәо алаӷырӡ
Иазырбашам ус акы...
Аҭынч нхара знапы алаку еиҵахара зықәӡам асолдаҭ
уаажәлар аибашьра ашьҭахь асоциалист қыҭа иҵагьы
ашьҭыхразы рфырхаҵаратә усура ибзиаҵәҟьаны иаазырԥшуа
арҿиамҭа дуқәа ируакуп апоет Баграт Шьынқәба
иажәеинраалоу ироман «Аҿатә уаа». Ароман зырбеиоу
ахәҭақәа ируакуп апоет ҟазара дула аҭынчреи аиҩызареи
рмотив ахьагәылаигалаз. Ароман аҿы шьахәлаҵәҟьа
иаабоит, аԥсуа жәаԥҟа иаҳәоит еиԥш, аиҩызара ахьыҟоу
аиааирагьы шыҟоу. Ҳажәлар ду реицхандеира, риешьара,
аа, апоет дшахцәажәо.
Амшын еисуа, иҟәандашьшьыроу
Иавоу ҳагаҿ иааркны,
Наҟ аҩада иҵааршәыроу
Амшын еиужь инҭакны;
Иахьыҵхахо амра шаанӡа
Памир ашьха инаркны,
Ажәларқәа зегьы еишьцәаны
Идырҿиоит рымч акны
Коммунизм мҩала анхашьа.
Аҭынчра агәы згәу, аҭынчра адунеи аҿы аҳра амазарцы
иқәԥо дарбанзаалакгьы, дахьыҟазаалакгьы амреиԥш
ибарҭоуп аҭынчра иаҳҭны қалақьу – Москва. Москва
аҭынчра аиқәырхаразы аус дуқәа иарҽеиуа агәазҳара
рнаҭоит аԥсуа шәҟәыҩҩцәагьы. Урҭ, Москва иахьӡнырҩылоит
рцәаҳәақәа, ражәеинраалақәа. Ари ажәа
арҵабыргуеит
Баграт Шьынқәба илахҿыху иажәеинраала
«Москва».
Апоет Иван Ҭарба ажәларқәа ргәы рҽаниҵоит, жәҩахыркны
есымшааира иҟазарацы, рыԥсҭазаара лашара
аибашьра ашьаарҵәыра напқәуа заламкьысрацы. Аҭынчреи
агәҽанызаареи ртәоуп иаҳәо апоема «Жәашықәса
рышьҭахь». Жәашықәса ҵуан Кавказ ашьхараҿ ахысрақәа
еиқәтәеижьҭеи. Дарбан згәы иаанагоз жәашықәса
рышьҭахь,
амаҭ еиқәаҵәа зыбӷа ԥырҵәаз аибашьра, аӡәы илакьысып,
ԥырхага бааԥсык ҟанаҵап ҳәа. Аха абар, аԥсуа
нхаҩы иҷкәынцәа хәыҷқәа иманы аколнхара
рахә иаԥцаны
Ԥсҳәы днеиит ԥхынраказ. Ҽнак ахәыҷқәа рымацара
абна иахьнылалаз, аибашьраан аӷа анышә иамеидаз
амина нарыҵаԥжәан, рыԥсҭазаара аҵыхәа уа иааԥнаҵәеит.
Абасала, аибашьра ашьҭахь ииз аҵеицәа, аибашьра иннажьыз
ашҳам иагеит. Абри ахҭыс исахьаркны угәы еилнакаауа
дахцәажәоит, аҵыхәтәаны иҳәоит:
Ажәлар рымч! Урҭ, иҵегь, иҵегь!
Аибашьрахь идәықәлоу уа даанкыл!
Иҵашәырбга уи дзықәгылоу иҭыԥ,
Адунеи аҭынчраз зегь шәеицгыл!
Амца рҿықәҳәҳә иҟоуп апоет Алықьса Џьонуа аҭынчра
иахьӡниҩылаз ажәеинраалақәа. А. Џьонуа ихаҭа аибашьра
далахәын, аибашьра абжакы уи апартизанраҿы ихигеит.
Апоет ишәҟәқәа руакы аҟәша иахьӡуп «Ҳара зегьы ҳгәалашәоит
». Абри аҟәшаҿы ирацәоуп иахьа аԥхьацәа ирылаҵәаны
еицырдыруа иҟоу ажәеинраалақәа. Убарҭ ируакуп
«Аҭынчраз ақәԥара».
Аҭынчра заҟаҩы ирҭахыда,
Аҭынчраз заҟаҩы қәԥаҩыда,
Ҭынч анхара,
Ҭынч аԥсшьара,
Ҭынч ааӡара,
Ҭынч атәара,
Ҭынч уныҟәо,
Ҭынч уцәажәо,
Ҭынч уҿыхо умыгәжәажәо,
Убри ауп иахьа изызку
Сыжәлар ақәԥара изҿу.
Ҷыҷыкәа Џьонуа, егьырҭ ҳашәҟәыҩҩцәа аӡәырҩы
реиԥш афронт ԥсҭазаара далаланы идыруеит, уи аибашьра
зегьы ихигеит. Ажәларқәа аҭынч нхарахь икылсразы
асолдаҭ ишәу амшьамба иабаз аџьабаа — аа, аԥсы ахаҵаны,
амшьамба
иуаҩтәны дшацәажәо:
...Зны уцқьоуп, зны уҟьашьуп,
Зны сушьҭоуп, сымшьамба!
Абзабаа цқьа исырба,
Уахгьы-ҽынгьы амца скуп...
Уӡбахә раҳәала уа жәлара,
Ахҭыԥ, иунугьы зӡахрым...
Аҭынчра иабзоураны аидгылара, азҳазыӷьара иаҿу
ашәақәа рықалақь – Аҟәа иазкуп Ч. Џьонуа ипоемақәа
руакы
«Тәан Рашьыҭ».
Сынтәа ааԥынра агәҭаҵәҟьа ҳанааҭагыла, аԥсуа литература
дагхеит абаҩхатәра ду змаз апоет.
Зынӡаск ҳхахьгьы
ҳгәахьгьы иҟаӡамкәа ҩ-ымш рыла дыхәжәаны, аԥсра
лашьца анапы хьшәашәақәа иҳацәхырҩеит аԥсҭазаара
даумчыла бзиа избоз, ар рымца иахакнаҳау ачуан еиԥш
збаҩхатәра еилашуаз, хашҭра зқәым Алықьса Лашәриа
ибла разқәа. Аха апоет иаша ԥсра иқәым, дшыҷкәынӡоу
аԥсҭазаара данысзаргьы.
А. Лашәриа шьап ӷәӷәуала аԥсуа литература далагылан,
иара ус дазаанхоит. Иҩымҭақәа инеиԥынкыланы зегьы
аҷкәын-цәа рыҟәнуп, иҩымҭақәа реиԥш ихаҭагьы наӡаӡа
дшыҷкәыназ даанхеит. Уи иаҳзынижьит тематикала еиуеиԥшым
арҿиамҭа дуқәа. Аха убарҭ рахьтә лымкаала
апоет аус рыдиулон аҭынчреи ажәларқәа реиҩызареи
ртематика.
Уи икалам иҵижьит аԥьаҩцәа ргәы зырцыхцыхуа,
ргәалашәараҿы еиҿамсӡо зышьҭа анызҵаз
ари арҿиамҭа ссирқәа: «Зда ҳхәарҭам», «Ашьха хыдха»,
«Ажәабжь ду», «Саҳәшьа лахь», «Хашҭра зқәым», «Коммунист
ҭаацәашәала», «Аамҭа зтәу» убас ирацәаны. Адунеи
аҿы аҭынчра еилазго мчык абра аҽеиҵнамхырц, аҭынчра
жәлар ргәы иҭыҵуа ашәахәала ирԥхарцаз, ажәлар еишьцәакны
рнапы еикәырша инхарцаз дара:
«Азеиԥш, аԥеиԥш, аҳауеиԥш иаҳҭахуп, зда ҳхәарҭам ауп
Ленинизм».– иҳәоит апоет иажәеинраала «Зда ҳхәарҭам»
аҟны.
Апоет Гьаргь Гублиа раԥхьаӡа иҭижьыз иажәеинраалақәа
реизга иахьӡуп «Сыԥхьарца». Иазгәаҭатәуп, апоет
иԥхьарца, арахәыцқәа мааԥсаӡо, аҭынчраз абжьы шахылҵуа.
Убри аганахьала, иҩу жәеинраалоуп «Акапитан
исааҭ». Аԥсразы, мамзаргьы анхаразы ҳәа аибашьраан аса
анеилыршьуаз, ианкаҭәоз ашьа «акапитан агәеицамк ахы
заҵә игәы иҭашәан» иԥсы ааихыҵит, игәы аисра иаҟәыҵит.
Аха аисра иаҟәымҵит инап иахаз асааҭ. Уи иахьагьы иан
гәакьа лыҷкәын игәеисра абжьы еиԥш дазыӡырҩуеит, иара
асааҭгьы:
Аусура ишаҿыц иаҿуп,
Деибашьуан, аҽԥыхәшә дацгылон
Уи асааҭ знапы иахаз.
Уажәы аҷҷаҳәа иахьӡоит
Аҭынчра амшқәа иаҳзынхаз.
Аҭынчреи аиҩызареи рашәа хааӡа иахылҵуеит апоет
Кь. Чачхалиа ипоезиа. Еиҳараӡак аҵыхәтәантәи ашықәсқәа
рзы апоет итематика ирҭбааит. Ари афакт бзиаҵәҟьаны
иарҵабыргуеит Кь. Чачхалиа ишәҟәы «Амахәҭа ду
шәҭит».
Ҳара ҳус ҭынч нхароуп,
Абри ԥхьаҟа иаагалароуп, — иҳәоит апоет.
Аҭынчра ашәа азырҳәоит аԥсуа шәҟәыҩҩцәа ҿарацәа
жәпаҩык.
Асовет Еидгыла аҭынчреи аиҩызареи ирбаагәара дуӡӡаны,
игәырӷьа лашараны иҟоуп. Асовет техника иагеит
алакә аҿгьы иҟам аиааира. Ааигәа ҵәҩанҵәыҟа иаурыжьыз
аракета игәыҟаҵагаха амра ақәҵәиаашара иаҿуп.
Уи аҭынчра иасимволуп. Уи аиааира
шагаз аҭынчрагьы
аиааира агоит. Апоезиазы уи гәадуроуп.
АԤсны жәлар рҩыза ду
Константин Симонов асовет литература аҵәатәы шьаҟақәа
дыруаӡәкуп. Уи абаҩхатәра ду змоу, зымҿхак
ҭбаау, ҳаҭыр зқәу шәҟәыҩҩуп. Алитература ажанрқәа
зегь рҟны уи ииааира дуқәа мҩашьахуа иубоит. К. Симонов
деицырдыруеит дпоет-лирикны, дпрозаикны, дыдраматургны,
дкритикны, дпублицистны, деиҭагаҩны. Убарҭқәа
инарываргыланы, уи аҳәынҭқарратәи ауаажәларратәи
усзуҩуп.
К. Симонов алитератураҿы деицгәарҭаратәы дцәырҵит
30-тәи ашықәсқәа рынҵәамҭазы. Аха уи ибаҩхатәра ӷәӷәала
аҽаанартит, аҽеимҽханакит аџьынџьтәылатә еибашьра
Дуӡӡа ашықәсқәа раан. Уи илирикатә жәеинраала ссирқәа
иаразнакы инеит аԥсреи абзареи ирыбжьагыланы аӷа
хәымга иҿагылаз асолдаҭ игәаҿы, урҭ неит, афронт абӷа
рыӷәӷәауа, астанок иадгыланы, аиха зхуаз аԥҳәызба лгәаҿы.
Апоет ихаҭагьы деибашьуан бџьарлагьы каламлагьы. Уи,
аибашьра ианналага аҽны инаркны, ҳиааира абжьы адунеи
инықәҩаанӡа амца шыра далагылан. Ашәҟәыҩҩы усҟан
иаашьҭихыз аибашьра атема, иахьагьы иаашьҭамҵаӡакәа,
ишааигац иааигоит. Иҟалап аҵыхәтәантәи аамҭазы
дыҟамзар, аибашьра атема К. Симонов еиԥш ишьҭызхыз,
ҩныҵҟалагьы дәныҟалагьы изнырыз даҽа шәҟәыҩҩык.
Рымч еиҳа-еиҳа иӷәӷәахоит уи илирикатә жәеинраалақәа,
урҭ ажәлар убриаҟара ирылаҵәаны иҟоуп, К. Симонов
ихаҭа жәлар рнапала иҩызшәа. Дҟалару иахьа, егьа алитература
дацәыхараны дгылазаргьы, Константин Симонов
иажәеинраалақәа: «Бысзыԥшыз», «Уара иугәалашәоит,
Алиоша, Смоленшьчина амҩақәа», «Иҷкәын дааигеит алафеҭ
даныртәалан», «Аҷкәын шла хәыҷы» уҳәа убас ирацәаны
иззымдыруа.
Константин Симонов аибашьра атема аарԥшраҿы лымкаала
аидара хьанҭа шьҭихит апрозаҿы. Иззымдыруада уи
ирҿиамҭақәа: «Амшқәеи аҵхқәеи», «Бџьарла еиҩызцәоу
»,
«Абзацәеи аԥсцәеи», «Исолдаҭцәаны ииӡом», «Аҵыхәтәантәи
аԥхын», иара убас рҵакы дууп ашәҟәыҩҩы иповест
«Аџьынџьтәыла», аочеркқәа: «Норвегиатәи амшынҵақәа»,
«Аҟазшьа ҷыда змоу ауаа», «Лопатин ианҵамҭақәа» убас
егьырҭгьы.
Аибашьра ашықәсқәа раан К. Симонов адраматургиа
ажанр аҿы дыӷәӷәаӡа даақәгылт. Убри аахысгьы уи
асовет сцена ырԥшӡо даауеит. Еицырдыруеит, ахәаԥшцәа
ирылаҵәаны иҟоуп уи идраматургиатә рҿиамҭақәа: «Аурысцәа
», «Аурыс зҵаара», «Абас егьыҟалоит», «Аԥшьбатәи
». Иара убас ашәҟәыҩҩы, адраматург исценариақәа
рыла иҭыхуп акиносахьақәа рацәаны.
К. Симонов зымҽхак ҭбаау шәҟәыҩҩуп. Уи крызбахьоу,
адунеи иакәшахьоу ҳәа ззырҳәо уаҩуп. Ашәҟәыҩҩы иныҟәарақәа
баша имҩамсит. Урҭ сахьаркыратә рҿиамҭақәаханы
ажәлар ироуит. Рҵакы лаҟәуам уи иҩымҭақәа:
«Аҩызцәеи
аӷацәеи», «Аурыс зҵаара», иара убас амшынҵақәа
рацәаӡаны.
Иалукааша аурыс шәҟәыҩҩы ду, Константин Симонов
ирҿиара атәы ануҳәо ииааирақәа зегьы ус аламала узрыхцәажәо
иҟаӡам. К. Симонов ирҿиаратә мҩа ҭоурых
дууп асовет литература зегь аҟны. Убас егьа иҟазаргьы,
имҳәакәа узавсуам К. Симонов аџьабаа ду иибо асоветтә
милаҭтә литературақәа рырҿиараҿы. Уи даагылазар амилаҭ
литературақәа дрызҿлымҳауп. Хаҭала, К. Симонов
ацхыраара ду аиҭоит, ақырҭуа литература, СССР ашәҟәыҩҩцәа
Реидгылаҿы еиҿкаау ақырҭуа литература асовет
хантәаҩыс дамоуп. Қырҭтәыла имҩаԥысуа алитературатә
хҭысқәа зегьы К. Симонов дрылахәуп. Дарбан қырҭуа
шәҟәыҩҩу уи ҩыза дус дзымшьо!
Константин Симонов аԥсуа жәлари аԥсуа шәҟәыҩҩцәеи
дрымадоужьҭеи, ҩызара, ешьара рзеибауеижьҭеи крааҵуеит.
Абри аиҩызара ахы ыҵнахит Д. И. Гәлиа иҩнаҭаҿы.
Константин Симонов иҩуеит: «Сара Дырмит Иосиф-иԥа
Гәлиа санизхәыцуа сыблақәа иаархгылоит ихароу, ихәыҷу,
иагьдуӡӡоу Аԥсны.
Сара бзиа избоит ари атәылаҿацә, бзиа избоит саназааигәоу,
бзиа избоит санацәыхароугьы.
Раԥхьаӡа саналаԥш, гәык-ԥсыкала бзиа ианызба инаркны,
ари атәылаҿацәи Дырмит Гәлиа ихьӡи еимаданы
акәын сышрыхәаԥшуаз. Уи иҩны сара исзыҟалеит ари
атәылахь
изланеиуа ашә акәны». Шаҟа ииашаны, насгьы
шаҟа
гәык-ԥсыкала иҳәоузеи абарҭ ажәақәа! Иахьа Аԥсны
иҟам қыҭак, қалақьк, ҩнаҭак Константин Симонов
гәаартыла
иахьиԥымло, сасыс дшьаны акәым, ешьак, ҩызак,
гәакьак еиԥш дыԥхьаӡаны. Ашәҟәыҩҩ ду ихьӡ, иус
дуқәа Аԥсны жәлар гәадула ирыхцәажәоит. Уи аԥсуа ҩнаҭақәа
рҿы акырџьара дтәахьеит, дгылахьеит. Ибзианы
идыруеит ари адгьыл иқәынхо рқьабз, рҟазшьа, руаҩра,
рысасдкылашьа. Изныкымкәа К. Симонов ацентр кьыԥхь
аҿы аԥсуааи аԥсуа литературеи дрыхцәажәахьеит.
«Иџьоушьаша, ҳааигәара иҟоуп» ҳәа, агазеҭ «Правда»
аҟны дықәгылахьеит. Уи аԥсуа шәҟәыҩҩцәа дырҩыза гәакьоуп.
Аџьынџьтәылатә еибашьра Дуӡӡа аан Аԥсадгьыл
зхы ақәызҵаз еицырдыруа аԥсуа шәҟәыҩҩы Леуарса
Кәыҵниеи иареи Москва аҵара еицырҵон.
Заа ишаҳҳәахьоу еиԥш, Константин Симонов аԥсуа
дгьыл ахь лассы-лассы даауан. Уи арахь дзаауа сыԥсы
сшьандаз ҳәа акәӡам. К. Симонов ара аус иуеит. Иҟалап
ирҿиамҭа
ссирқәа реиҳараӡак ахьиз абра акәзаргьы!
К. Симонов ҳлитература, ҳкультура агәырӷьара, игәырӷьароуп,
џьара еиҵахарак ахьыр игәы инархьуеит. Д. И.
Гәлиа 100 шықәса ихыҵра атәыла зегьы ианазгәанаҭоз
Константин Симонов аџьабаа ду ибеит. Аԥсны жәлар рпоет
имшира Москва амҩаԥгаразы еиҿкааз Зегьеидгылоутәи
аиубилеитә комитет хантәаҩыс даман. Абри аиубилеи
аартуа, уи усҟан иҳәеит: «Иахьа ҳара иазгәаҳҭо аныҳәа
Аԥсни Қырҭтәылеи рзы мацара акәымкәа, милаҭ рацәала
еилоу асовет культура зегьы азы апринциптә ҵакы амоуп».
Константин Симонов адунеи зегьы зыхьӡ адыруа
шәҟәыҩҩы дууп. Уи Ленинтәи Аҳәынҭқарратәи премиақәа
дырлауреатуп. Апартиеи ажәлари уи иџьабаа, ирҿиаратә
лшара дуқәа зныкымкәа рыхә ҳаракны иршьахьеит.
Аԥсны жәлар рҩыза ду Константин Симонов Аҟәа ақалақь
аҿы иахьа иԥылара литературатә культуратә хҭыс дууп.
ЕИҚӘҲАРХАП ҲАҚАЛАҚЬ
Иахьа Аҟәа аҳҭнықалақьны изыԥхьаӡо, иара убас абра
ииз, абра иааӡаз, абра зшьапы иқәгылаз, абра зыԥсҭазаара
мҩасуа, адәахьы имԥшуа, дарбанзаалакгьы ҳақалақь
иаланхо аҭагылазаашьа гәҭыхас измам, згәы знамырхьуа
аӡәгьы дыҟам. Аҟәа, ҳақалақь гәакьа, ақалақь
баҳча,
ақалақь парк ҳәа ахьӡ ду иамаз, аԥхыӡ еиԥш ауаа
иргәалашәо аҟынӡа инеит. Иҟам иахьа Аҟәа улицак, баҳчак,
иара ацентр аҿыҵәҟьагьы ашәахсҭа зным, згәы ҭаԥҽым,
агәам зныжьлам, ҭыжаак ахьумбо, абаҳчақәа ракәзар
агәам-сам рыҵатата, џьара-џьара атрубақәа ԥжәаны аӡқәа
тҟа-тҟо ирыҵатәоуп, аканализациақәа анаара ицәыҵыҩрны, ицәыҵрымҳәо ҳәа иҟоузеи! Аҵыхәтәантәи аамҭазы
ҳақалақь даҽа рыцҳарак азкылсит. Абензин аҟамзаара,
амаҷхара иахҟьаны амашьынақәа змоу, еиҳараӡак
таксиқәас иҟазҵаз, абаллонқәа рықәдыргылеит. Џьараџьара ҳақалақь аулицақәа рҿы иааузымчҳаратәы агаз
фҩы уҿачуа иалагеит. Ари екологиатә чмазарахеит. Аха
игәазҭода?
Досу рхы иааҭашәо, ргәы иааҭаху зегьы ҟарҵоит, ақалақь
ацқьара, аҳаҭыр, апату уссгьы ирымаӡам. Хара ҳазцарызеи,
иахьа Аҭынчра апроспект, ақалақь агәы ҳаӷоу
ибааит. Шьамхахьы агәам антаталоуп, амашьына ласқәа
ааигәанӡа ара аныҟәара азин рымаӡамызт, иахьа, аласқәа
ракәым, аидара шьҭыхгақәа ануп, ирҭиуеит хәдула
акарпыжә, ашьынка, ауҭраҭыхқәа, ашәырқәа.
Антисанитариа ҳәа изышьҭоу ара аԥшәмара ааннакылаӡеит,
шьҭа ампыҵхра ус имариамхаргьы ҟалап. Иџьоушьаша,
амагазинқәа рҿы амаҵ зуа иҵагыло, шамахамзар
ҳәсақәоуп, уԥшыр, рмагазинқәа рышәқәа агәам-сам уҩнарыжьлом,
арахь аӡәы ҳәымсагк аашьҭылхырц лгәы
иҭаӡам.
Илҭиуа рацәаны, аха лымамкәа дыҟазар усҟан
акы уҳәарын... Дасу иахьааигәаԥхаз амҩақәа ргәыҵақәа
ԥижәжәоит, иҩны аремонт азиур, иҟьамсар амҩаду
агәҭаҿы ишьҭеиҵоит, иара изы зегь акакәны, ақалақь даҽа
џьоукы иртәушәа дахәаԥшуеит. Зынӡас ламысдараӡами
агәабанжәқәа, ахызажәқәа дәылганы аулицаҿы иахьышьҭарҵо?
Сара сыхәҭаахь ахара зегьы иҳадуп ҳәа
исыԥхьаӡоит, избанзар зегь ҳачҳауеит, ҳақалақь сзашьҭоузеи
ҳәа иазныҟәо дахьҳархәӡом, ддамыӷаҳаркӡом, дара,
аламыс зцәыӡыз, ақалақь зҟьышьуа ауаа, усгьы аӡәгьы
акгьы ҳаиҳәаӡом, аус ҳакӡом ҳәа иԥхьаӡаны, зынӡа рцәа
иҭыҵит. Ажәакала, ҳақалақь аразҟы, алахьынҵа ҳара
ҳанахамҵгыла, абжьахәҳахәҭцәа акакеиҳәа ҳанармыҵаҟьа,
иҵегьы еицәахоит, ҳабла еиҵыхны аӡәы ҳзиҿамԥшуа
ҳҟалоит. Ԥыхьа, асабшақәа ҩымз-хымз рахь знык
иҟарҵозҭгьы, иахьа есымчыбжьа иҟаҵалатәуп. Сара даара
сеигәырӷьеит ааигәа В. Маиаковски ихьӡ зху Аҟәатәи
аԥшьбатәи абжьаратә школ иҭоу ахәыҷқәа рыԥссагақәа
рыманы асасааирҭа «Қарҭ» аҿаԥхьа агаҿа ахьыдрыцқьоз
анызба. Абас дырҟаҵалатәыми егьырҭ ашколқәагьы, астудентцәа
– урҭ рхыԥхьаӡара маҷума Аҟәа? Еиҿкаатәуп аулицатә
комитетқәа, урҭ реиҳабацәа рыжәлақәа агазеҭқәа
ирынҵатәуп, ауаа идырдыртәуп. Аҟәа ақалақь ацқьарақәа
рнапаҿы иааргароуп.
Уаҳагьы ԥсыхәа ыҟам...
Иахьа ҳақалақь убриаҟара агәам иахәаҽуеит, укалам
анышьҭух уи мҳәакәа узавсуа иҟам.
Уажәы исҳәарц исҭаху – ааигәа гәыԥҩык Аҟәа аинтеллигенциа
рхаҭарнакцәа, хаҭала Аҟәатәи аинтернационалистцәа,
еиҿыркааит даара аинтерес ду зҵоу ацәыргақәҵа
«Еиқәҳархароуп ҳақалақь» ҳәа, хьӡыс иаманы.
Ацәыргақәҵаҿы еизгоуп афотограф Владимир Левинтас
иҭихыз
Аҟәа ажәытәӡатәи ахыбрақәеи, еиуеиԥшым ашықәсқәа
раантәи апанорамақәеи.
Аҟәа, ишдыру еиԥш, ақәра ду змоу қалақьуп. Ақәрагьы
даҽа қалақьк, шамахамзар иаҵашьыцуа иҟаӡам. Уи иаҿыкәыршоу
абаашқәеи амшын аҵаҿы зҽызҵәахыз Диоскәриеи
мацарагьы аагозар, шаҟа уарҳәараны иҟоузеи!
Аҟәа абас мбатәӡа шахыҵуагьы, қалақьк аҳасабала
ахыбра
дуқәа еиқәгыланы рҿанаархаз иаҳхысыз ашәышықәса
аҩбатәи азбжеи ҳазну ашәышықәса алагамҭази
рзоуп. Иахьа Аҟәа улица цыԥхьаӡа иуԥылоит аҭоурых
ҵакы змоу ахыбра заманақәа, аханқәа уҳәа ҿыӷәӷәала
ак аззуҳәаша. Иаҳгап, Аҟәа ақалақь Совет зыҩноу, асасааирҭа
«Риҵа» арҿиаратә усзуҩцәа рыҩны, Н. А. Лакоба
имузеи зыҩноу ахыбра, Леселиӡе иулицаҿы игылоу
аԥҭека
зыҩноу, агазеҭқәа рредакциақәа рхыбра, Аҟәатәи
амузыкатә ҵараиурҭа зыҩноу, Русҭавели ихьӡ зху
апроспект
аҿы абаӷәаза ааигәара игылоу ахыбрақәа,
Аҟәа ашьха ашьапаҿы игылоу ахыбрақәа ҩба – Аҟәатәи,
аԥсуа ҵараиурҭа зыҩназ, Алоиз иҩны ҳәа изышьҭоуп С.
Ҷанба дзыҩназ, имемориал ахькыду, иреиҳаӡоу аӡбарҭа
зыҩноу ахыбра уҳәа убас ирацәаӡоуп зархитектура уаршанхо,
ажәытәра ацәа зхоу аханқәа, ахыбрақәа. Абарҭқәа,
егьырҭқәа зегьы уԥылоит заа зыӡбахә ҳҳәаз ацәыргақәҵаҿы.
Аха ҳара иахьа ҳашԥарызныҟәои зыӡбахә ҳамоу
ахыбрақәа, урҭ реиқәырхаразы рхаҿы еицамкырц
иарбан усқәоу имҩаԥааго? Иаахҵәаны иуҳәозар, ҳабанӡареиҷаҳари
урҭ? Абри даара крызҵазкуа аус аҿы ҳаҽхәаратәы
ҳаҟам. Хыбрақәак абаара иаҿуп, ажәытә
шәқәа ҿырҩрны ицоит, аԥенџьырқәа рхышәқәа еимыҩрит,
рмардуанқәа
ԥыҽҽит, адәахьала урыхәаԥшуазар рҭыӡқәа
еиқәаҵәахеит,
рхыбқәа ажәын ркыцқәа рыԥштәхәы цеит,
рцинк хыбқәа жьакцеит. Архитектуратә ԥшӡара еиҳаеиҳа аҩазахара иаҿуп. Нас арҭ абас иаанҳажьуама, ареставрациа
рзутәыми! Инеиԥынкыланы абарҭ ахыбрақәа
злаҟаҵоу
ақьырмыт, изларҳәо ала, франциантәи иаагоуп,
акыц марсельтәуп. Уажәы ааигәа хыбрақәак, иаагап агаҿа
игылақәоу, тапчанаа рыҩны ҳәа изышьҭоу, Ҷавҷаваӡеи
Фрунзеи рулицақәа ахьеихысуа игылоу, уҳәа убас даҽа
кәакькгьы налаҵаны излаҟаҵоу ақьырмытқәа анырыӡәӡәа,
ахьӡы рықәырҭәоушәа иааԥшит, амра еиԥш иуҿаԥхоит.
Иара убас џьабаа дук мбаӡакәа хыбрақәак рыҩны ашәқәа
рԥеиџьырқәа ӡәӡәаны, ирыцқьаны идырҿыцит. Абас харџь
дук ҟамҵакәа иурҿыцша ыҟоуп. Аха иҟоуп хыбрақәак
ауасҭа бзиа инапы зҭаху, ареставрациа ззутәу. Абраҟа,
Аҟәатәи ақалақь Совет анагӡком азҵаара иахьахәҭоу
иқәыргыланы
иаӡброуп ажәытә хыбрақәа реиқәырхара
аус. Ари зҵаара маҷӡам, ҳара ҳжәытәра ҳаҭыр ақәаҳҵозар,
ҳақалақь
егьырҭ ақалақьқәа ирыҵамшьыцуа, ахы ҟәнамшьо
иҟаларц ҳашьҭазар, еиқәҳархарц ҳҭахызар ахаҿра.
Абарҭ азҵаарақәа хьу-хьууа иузцәырнагоит Аԥсны ажурналистцәа
рклуб аҿы Аҟәатәи аинтернационалисцәа реилазаара
еиҿнакааз ацәыргақәҵа – Владимир Левинтас
иҭыхымҭақәа.
Аҟәа ақалақь аҭоурых ҳаҭыр ақәызҵо, бзиа избо зегьы
шәаасыԥхьоит хыхь зыӡбахә сҳәаз ацәыргақәҵахьы, агәра
ганы сыҟоуп шәшахьымхәуа, агәаҳәара ду шышәнаҭо,
насгьы сахьналагаз сгәы иаланы исҳәаз ажәақәа
шышәныруа. Ииашаҵәҟьаны Аҟәа зықалақьу, Аҟәа згәакьоу
ауаа ҳақалақь зҟьашьуа ацәа ԥызҽуа, ахаҿы еицазкуа
иахьа уажәраанӡа ирнаҳачҳаз азхоуп. Урҭ раанкыларазы
адруҳәа зегьы ҳҩеидгылароуп. Еиқәҳархароуп ҳақалақь
ажәытәра, аҿатәра.
ЕИЦАКРА УҚӘМЫЗ, ҲАԤСАБАРА!
Аԥсабара, ԥсра зқәым, еицакра змыхьӡо, згәы ҭбаау
иразу ан илҩызоуп ҳара ҳзы. Аԥсабара ауаҩы имч илшара арыӷәӷәоит, уи ауаҩы иланаҵоит абаҩхатәра, аҟәышра,
агәаҳәара, аиааиразы гәышԥыла ақәԥара игәанарԥхоит.
Аԥсабара ауаа еилнахуам, уи зегьы азеиԥшны бзиа иабоит,
зегьы ӷӷаӡа иннархоит, аԥсҭазааразы агәаҳәара ду рнаҭоит.
Гиоте дуӡӡа иҳәон: «Аԥсабара – ҵакыла иӷәӷәаӡоу, ҵакыла
ибеиоу шәҟәуп, илаша-лашоит уи адаҟьақәа».
Идыру усуп, ҳауа цқьада аԥсҭазаара ԥсҭазаарам. Аҳауа,
раԥхьаӡа иргыланы, хәыда-ԥсада ҳара абна иаҳнаҭоит.
Убри азы акәхап наџьнатә изырҳәо, аҵла, ашәаԥыџьаԥ
ақалақь иарыԥҳауп ҳәа. Ицқьоу, изҩыдоу аҳауа ауаҩы
иқәра ароууеит, ақәра ду ниҵыртә еиԥш амч инаҭоит.
Ҳара ҳшәышықәса адунеи ахаан иамбаӡац атехника
иашәышықәсоуп.
Адгьыл иқәынхо ауааԥсыра рхыԥхьаӡара
иазҳауеит. Аметаллургиатә зауад дуқәа руаџьаҟқәа алҩа
аурыжьуеит, ԥсҭҳәа еиқәаҵәаҵас ажәҩан иаҵатәоит. Абри
еиԥш аҭагылазаашьа ҳара иҳаднаҵоит аҳауа ацқьаразы,
иааҳакәыршан иҟоу, ҳазлагылоу аԥсабара ахаҿы ԥшӡа
еицамкыртә еиԥш аиқәырхара ҳазықәԥаларц.
Адгьыл гәык-ԥсыкала ҳазныҟәар, еиҵааӡан, еиқәырханы
иҳамоу ашәаԥыџьаԥ, аӡиасқәа, аӡиақәа ҳреиҷаҳар
аҳауа зҩыдахоит, ачымазарақәа маҷхоит, аԥсҭазаара лахҿыххоит,
ишәҭы-какаҷуеит. Убри азы бзиа ижәбала зылаԥш
ҳхыу, ҳзааӡо адгьыл.
Аԥсабара тәылацыԥхьаӡа зегьынџьара иԥшӡоуп. Аха
лымкаала алакәцәа ахоуп ҳара ҳаԥсуа дгьыл, ҳаԥсуа ԥсабара.
Амбатәӡа ҵуеит аԥсуа ԥсабара ссирс иршьоижьҭеи,
иаршанхоижьҭеи ауаатәыҩса. Иаҳхысыз ашәышықәса азы
ара дыҟан аурыс шәҟәыҩҩы ду Антон Чехов. Уи ԥыҭраамҭак
Аԥсны саанхазҭгьы, иблахкыгоу алакәқәа зқьыла изыҩуан
ҳәа далацәажәеит. Аԥсуа ԥсабара рыԥсы алан, ацәаҳәа
ссирӡақәа
ахьӡнырҩылеит аурыс, ақырҭуа убас егьырҭ
ажәларқәа
рпоетцәа. Аԥсны ргәы шьҭнахуан, арҿиара ус
ргәы аҳәо иҟанаҵон: Николаи Тихонов, Константин Симонов, Галактион Табиӡе, убас егьырҭгьы. «Сара бзиа избоит абри атәыла ссир ааигәа сыҟаз, сыҟаз ахара», – иҩуан
Константин Симонов. Галактион Табиӡе аԥсуа ԥсабара дазышәаҳәон:
«Уа ахан хьыҵәцарақәа рҟны рыԥсы ршьоит
аусуцәа рыҳәсақәеи дареи».
Аԥсуа бнақәа иаҳхысыз ашәышықәсқәа рзы ихыршьааит
рыцҳашьарада. Ишдыру еиԥш, Аԥсны ашыц иаԥсадгьылуп.
Аха рыцҳарас иҟалаз, ажәытә аамҭа аан уи иачычаны иҟан, уи еиха зкыз зегьы иԥырҟон, ҭауади аамсҭеи
амал аҭнырхуан, хәыбжала аҳәаанырцәҟа ирҭиуан. Убри
азы акәхап Европатәи ауахәамақәа злаҟаҵоу амҿымаҭәахә
аԥсуа шыц иалхуп зырҳәо. Ааи, иара убасҵәҟьа
иагьыҟоуп. Ашыц усҟан ишабалак иахьазныҟәаз иахҟьаны,
иахьа ҳабнақәа рҿы уи маҷхеит, аҵыхәтәантәи аҭыԥ ааннакылоит. Мшәан, ажәытәӡа зны ашыц ҳабнақәа рҿы, аҳра
иара анапы иакымзи!
Уаҩы игәы иалсуа иҟоуп аабыкьанӡа аԥсуа бнақәа
иахәҭаз ахылаԥшра ахьрымамыз. Абри хьаас иҟаҵаны,
аԥсуа ԥсабара аиқәырхаразы ианаамҭаз ибжьы иргахьан
аԥсуа шәҟәыҩҩы ду Самсон Ҷанба. Уи иҳәон аԥсабара
хьчалатәуп аҭоурых баҟақәа реиԥш, ҳара ҳзы аԥсабара
нырхагоуп, анаҩсан амилаҭ иргәадуроуп ҳәа. Самсон Ҷанба
иҟаиҵаз аинициативала Аԥсны Ацентртә Анагӡаратә
Комитет
ишьақәнарӷәӷәеит аԥсабареи ажәытә баҟақәеи
рыхьчараз
акомиссиа. Абри акомиссиа напхгара азиуит
усҟан аҵара ус азы наркомс иҟаз А. М. Ҷоҷуа. Акомиссиа
иалшаз
рацәаӡоуп.
Аха, уаҩ игәы инархьуа иҟоуп, абас завторитет ҳаракыз
акомиссиа шыҟарҵазгьы, Аԥсны абнақәа ишақәнагаз иахьеиқәырхамхаз,
ҳадгьыл иахьаныӡааз ауникалтә ҵлахкқәа
акыр.
КПСС Ацентр Комитети СССР Аминистрцәа Рсовети, Қырҭтәылатәи
Акомпартиа Ацентр Комитети Аԥснытәи АССР
аекономикеи акультуреи рырҿиаразы ирыдыркылаз ақәҵарақәа
рышьҭахь, Аԥсны абнаԥҟара иаҟәыхуп. Ари даараӡа
ус бзиоуп.
Иаагылазар ицқьакәакәараӡа, икеи-кеиуа инеиуеит
Аԥсны аӡиасқәа. Ҳара иуалԥшьаны иҳадуп, ҳӡиасқәа рхаҿы
рказ-казра, рсаркьара аиқәырхара. Ишдыру еиԥш,
Аалӡга Аԥснытәи аӡиас дуқәа ируакуп, аха шаҟа шықәса
ҵуазеи, Аалӡга ацқьара ацәыӡны иҟоижьҭеи! Аха ҳара
агәра ганы ҳаҟоуп, дук хара имгакәа, Аалӡга ацәқәырԥақәа
цқьакәакәараӡа, ухы-уҿы рнубаало амшын ахь анеира иалагап ҳәа.
Ашәҟәыҩҩцәа аԥсабара аиқәырхаразы иқәԥаҩцәазароуп,
урҭ аԥсабара иахьахьуа рнапы ақәыркуазароуп,
ражәа ҳақьымк, хәышәтәҩык иҩызазароуп. Иааҳгап абри
еиԥш афакт. Об аӡиас аладахьы афымцастанциа аргыларазы территориа дуӡӡак шеибгаз аӡы ҭадыртәарц ақәҵара
рыдыркылеит. Аха абри ақәҵара аԥыхразгьы дықәгылеит
еицырдыруа аурыс шәҟәыҩҩык, СССР Аҳәынҭқарратә премиа алауреат Сергеи Залыгин. Уи иҩуеит: «Аԥсабара сыхьчоит ҳәа уаналага,
аус хьанҭақәа урыцәшәаны ухьамҵын,
узлаго аус иааҟауҵалакгьы инаумыгӡакәа умун. Абраҟа
хадара злоу – нап злоукыз аус алҵшәа аиура ауп, уи сара
схаҭа апрактикаҿ иԥысшәахьеит. Са сгәырӷьаҵәа сҟалоит
Об аӡиас аҿы афымцастанциа аргылара џьамыӷәацәгьа адбаланы анкылара зылшаз ауаа сахьрылахәыз. Иара убриалагьы, аҳәынҭқаррақәа жәпакы зынӡало Мраҭашәарахьтәи
Сибра адгьыл лаҟәы аӡы аҭартәара иацәынҳархеит.
Абри аус сара шықәсыки бжаки ақәсырӡит... Ҵабыргны,
зны-зынла снапқәа хьашьшьны исываҳауан, сгәы иаҳәон:
узҿу зегьы башоуп, илыҵшәадоуп ҳәа. Аха аҵыхәтәаны
аԥсабара аиқәырхаразы сзышьҭаз аус ансықәҿиа, сара
исоуз агәаҳәара слитературатә усураҿы исауло иеиҵаӡам
».
Аӡиа ԥшӡа Баикал рҟьышьуа ианалага, иаразнак ибжьы
иргеит Михаил Шолохов. Уи иҳәеит: «Сара сшәоит ԥхьаҟа
иааираны иҟоу абиԥарақәа иҳанармыжьыр ҳәа ҳарҭ
ианаҳзеиқәмырха Баикал ԥшьа, амшын хьӡырҳәага!»
Аԥсуа поетцәа иаагылазар бзиа ирбо темоуп аԥсабара
аԥшӡара, уи ашәа азҳәара. Дыҟам ԥсуа поетк раԥхьаӡатәи
зцәаҳәа аԥсабара иахьӡнызымҩылаз.
Аԥсабара ҳпоетцәа агәаҳәара ду рнаҭон, иахьагьы ирнаҭоит,
уи рыԥхьоит апоезиа ахәы ҳаракқәа рышҟа. Аԥсны
жәлар рпоет Дырмит Гәлиа ипоезиаҿы аԥсабара аԥсы
ҭаны, игәыҟаҵагаха, иарӷьажәҩаны ивагылоуп. Д. Гәлиа
иҩит ецакра зықәӡам ажәеинраалақәа итәыла гәакьа
аԥсабара
иазкны. Абар урҭ руакы:
Кавказ – казказ,
Кавказ ӷьаз-ӷьаз,
Рыԥшӡагас измоу асы шкәакәа,
Рыӷәӷәагас измоу ашьха дуқәа.
Рбеиагас измоу арха рацәеи убас, аԥстәқәеи.
Рԥхагас изду аладахьы
Амшын Еиқәа.
Аԥсны-бзиахә,
Аԥсны-какаҷ...
Хашҭра зықәӡам аԥсуа поет гәлымҵәах Иуа Коӷониа
ипоезиа зегьы аԥсабара ацәа хааӡа иаҟәнуп. Уи ссиршәа
аԥсабара, еиҳараӡак ҳашьхақәа рсахьа ҭихит. Абар, апоема «Хмыҷ шәарыцаҩ ныҟәаҩы» аҟынтәи цәаҳәақәак:
Мҩа бзиамызт, дгьыл еиҩыцәын
Хаҳәи мақьеи рацәаӡан,
Хра башамызт, ҵлак убомызт,
Ҳаԥи ҳаҩалеи ихиаӡан...
Уа дгьыл цәгьаӡоуп,
Каӡӷы кнаҳауп,
Ус анеира мариаӡам,
Хаҳәра бааԥсуп, дгьыл ҿыбгароуп,
Узланеиуа мҩа аҿгаӡам.
Крааҵуеит аԥсуа поезиа дырԥшӡоижьҭеи Баграт Шьынқәба
аԥсабара иазкны иаԥиҵаз арҿиамҭақәа:
Абаҳча гылоуп еижәхышьшьыла,
Ал, ахәырма, нас амжәа.
Уаҟа ирықәуп еиҟәыншәыла,
Рацәаххыран ажьымжәа.
Аԥсабара иахьатәи аҿыц-цәа ихааӡа ирыҟәнуп Иван
Ҭарба ирҿиамҭақәа. Иссируп ауаҩы ихаҭа инапала иҟаиҵаз
аԥсабара. Ажәеинраала «Аџыр аира» аҟны ҳаԥхьоит:
Са избаз, аҩызцәа, шьхарҩашӡам,
Ҵааршәым изхылҵыз, мамоу!
Ацыԥхьқәа иаршәызгьы ҟәашӡа
Ишәҳәашт нас, закәызеи, уамоу?
Аԥсабара блахкыганы ҳаԥхьа иаацәырҵуеит Алықьса
Џьонуа иажәеинраалақәа жәпак рҿы:
Аӡаӡа ақәыҳәҳәы ицыр-цыруеит
Аԥшац иаҵәара абар.
Џьара ажәҵар ҷыр-ҷыруеит,
Џьара – аҟармаҵар!
Аԥсны аԥсабара, Аԥсны аԥшӡара иазкуп еицырдыруа
ақырҭуа поет Шьоҭа Акобиа ирҿиамҭақәа. Уа ақырҭшәахь
еиҭеигеит аԥсуа поетцәа ражәеинраалақәа, рпоемақәа
рацәаны. Убраҟа аҭыԥ ӷәӷәа ааныркылоит аԥсабара амч,
аԥшӡара иазку ажәеинраалақәа.
Сара араҟа, ҿырԥшы ҳасабла, ҳпоетцәа аӡәи-ҩыџьеи
роуп зажәеинраалақәа аазгаз. Ус иугозар, дарбан поету
Гублра дула аԥсабара иазымшәаҳәаз, зыԥсы алам! Аԥсабара
ҳара ҳпоезиа иаҩыза гәакьоуп, убас иагьаанхоит.
Сара сгәы иаанагоит аурыс поетцәеи ақырҭуа поетцәеи
ҳнарҿыԥшны иҭҳажьыр ахәҭоуп ҳәа хаз шәҟәны Аԥсны
аԥсабара аԥшӡара аазырԥшуа, иахьӡынҩылоу ажәеинраалақәа.
Ас еиԥш иҟоу ашәҟәы аԥхьаҩцәа зегьы рзы
ҳамҭа духоит.
Аҵыхәтәаны исҳәарц исҭаху: аԥсабара бзиа изымбаз,
аԥсабара ахаара иныруам, ахаара изаҵам.
Нагӡара уқәыз, еицакра уқәмыз Аԥсабара!
АШӘҞӘЫ ҲА ҲГӘАДУРА
Ауаатәыҩса раартрақәа, ауаатәыҩса иаԥырҵахьоу зегь
реиҳа иаԥсаны, зегь реиҳа ихәарҭаны иҟалеит ашәҟәы.
Ауаа зқьышықәсала адыррақәа рҟәаԥа-ҿаԥа иаҿан. Шаҟа
рылшаз ҿыки-бзыки ирызҳәом. Аха убарҭқәа зегьы
ирхыҳәҳәоит,
зегьы иреиҳауп ашәҟәы. Ашәҟәы иссирӡоу
цәырҵроуп. Иара ианиаамҭаз Свифт иҳәахьан, ашәҟәқәа
– ахшыҩ иахәыҷқәоуп ҳәа. Анкьаӡа зны шәҟәыҩҩык излазгәеиҭаз
ала ашәҟәқәа иқәӡаахьоу, иԥсхьоу рыбжьоуп, урҭ иаҳхысхьоу ашәышықәсақәа рдоуҳатә ԥсҭазаара
ҳахылҵшьҭраны ҳҟарҵоит. Ииашаҵәҟьан арҭ ашәҟәқәа
ауаатәыҩса
рхәыцрақәа, ргәалашәарақәа еиқәдырхоит,
инҭаршәны ирҵәахуеит, наҟ-наҟ игылараны иҟоу абиԥарақәагьы
рхы иадырхәаразы. Ҵабыргуп, ауаатәыҩса
ргәалашәара иаҳзеиқәнархаз ԥсра зқәым аҟәышажәақәа,
алакәқәа, ажәаԥҟақәа, ажәабжьқәа, аепосқәа, алитературатәи
анаукатәи усумҭақәа уҳәа рхыԥхьаӡара
маҷӡам.
Аха, убас егьа иҟазаргьы ашәҟәы акәымзар иаҳцәыӡуаз
рацәахон.
Ашәҟәы – ари адунеи иақәлахо, ӡра-ԥсра зқәым, уаҩы
дыззымиааиуа мчуп. Убриакәхап аурыс жәаԥҟагьы
абас заҳәо: «Каламла иҩу еихала иузеиҟәырԥом». Ашәҟәы
иаагылазар иҳарӷьажәҩоуп, иаҳҩыза гәакьоуп, ихшыҩрҵагоуп,
аԥсы ҭаны ҳахьцалак иҳацуп, уи аҳәааҿы
игылоу аҷаԥшьаҩ еиԥшуп, ауаатәыҩса рыхшыҩ иахәыцыз
ахазынақәа ахьчоит. Карл Маркс иҳәахьан, «урҭ сара сымаҵ
зуа, са ишысҭаху снацәа иахасыргьежьуа тәцәоуп»
ҳәа.
Ааи, ашәҟәқәа рхы иамеигӡо, ҽыԥныҳәак ҳамҭаӡо ҳамаҵ
руеит. Ауаҩы раԥхьаӡа ашәҟәқәа анаԥиҵа аҷҷаҳәа аԥхьара
даналага аҽны инаркны насыԥ сымоуп ҳәа ихы ишьеит.
Пушкин дуӡӡа ашәҟәы днаԥхьаны ианнықәиҵа, ибжьы
ҭгангьы ҿааиҭит: Аԥхьара – зегь реиҳа узырҵо рҵаҩуп!
Ҳа ҳаамҭа аан ашәҟәы аҵакы зынӡа ишьҭыҵит. Иахьа
ашәҟәы ажәларқәа рыбжьара цҳаны ихуп. Ашәҟәы уахгьыҽынгьы аразреи ақьиареи ланаҵоит, ауаа ирыԥхьоит
русқәа
бзиахарц, риешьара, реиҩызара дырӷәӷәаларц,
ргәырӷьарақәа
ирҩашха еилаҭәаларц, рхьаақәа еицырхәшәтәларц,
уаҵәтәи рымш иаԥылаларц рхы-ргәы ақәбзианы. Иаахтны иуҳәозар, шәҟәыда иахьа иҟам абзиабара,
аиҩызара, аилибакаара.
Ҳара ҳтәылаҿы ашәҟәқәа ргәыхәтәы иахьӡарц азы амҩақәа
рацәаӡаны иаартуп. Иҟоуп ашәҟәыҭирҭа дәқьанқәа
рацәаӡаны, иҟоуп абиблиотекақәа, ашәҟәы наунагӡа
аҳра ахьауа. Октиабртәи ареволиуциа дуӡӡа аиааира
шагазҵәҟьа,
Владимир Илиа-иԥа Ленин ахшыҩзышьҭра
риҭеит
жәлар рбиблиотекақәа. Убри абзоурала иахьа
Асоветқәа ртәыла библиотекала ихҟьахеит. Ҳтәыла дуӡӡа,
исахьаркны иуҳәозар, ишынеибакәу ибиблиотекоуп.
Адунеиаҿы иҟам ҽа тәылак ҳара ҳҟны еиԥш ашәҟәы иахьаԥхьо.
Москва шәаныҟоу шәара игәашәымҭацкәа ҟаларым
москваа аметро аҟныҵәҟьа рхы ақәырԥсы ашәҟәы
ишаԥхьо. Аметро авагонқәа ахыкәалаа еиԥш инеиуа
ԥхьарҭатә залқәоушәа угәы иабап. Убри азами, машәыршәагьы
иҟамлазар акәхап, алакә-цәа зхоу Москватәи
аметрополитен азалқәа руакы изахьӡу «Ленин ихьӡ зхыу
абиблиотека». Сара сгәы иаанагоит Москва Ленин
ихьӡ
зхыу абиблиотека аҟны рхы ыҵырхуеит ҳәа атәылаҿтәи
абиблиотекақәа зегьы.
Сара еиҭасҳәахуеит адунеиаҿы ҳара ҳҟны еиԥш ҽаџьара
ашәҟәы рҽадырцалом. Аҳәаанхыҵынтәи иаҳҭаауа
асасцәа агәра рызгом ҳара ҳҿы, тиражрацәала, миллионла ашәҟәқәа ҭыҵуеит анаҳҳәалакь. Абас ирацәаны, атираж
царҭа амамкәа ишыҟоугьы, ашәҟәы бзиақәа рзы макьана
«амлакра» ыҟоуп, аԥхьаҩцәа ашәҟәқәа рызхом. Исахьаркны иуҳәозар, иахьа, шамахамзар, ҳа ҳтәылаҿы асовет
уаҩ дарбанзаалакгьы дадҿаҳәалоуп ахра ҳәа хьӡыс измоу
«Ашәҟәы».
Аԥсуа шәҟәы иахьа идоуҳатә мчны иҟалеит ажәларқәа
зегь рзы. Ҳара ҳзы ари афакт даара крызҵазкуа акоуп.
Аԥсуа шәҟәы апропаганда азураҿы ирылдыршо маҷӡам
Аԥсны абиблиотека аусзуҩцәа. Ҳа ҳбиблиотекақәа ирхадоу ареспубликатә библиотека Аԥсны жәлар рышәҟәыҩҩы
Иван Папасқьыр ихьӡ ахуп. Еицырдыруеит Иван Папасқьыр шаҟаҩы аԥхьаҩцәа имоу. Урҭ рхыԥхьаӡара еиҳаеиҳа ацлара иаҿуп. Ари гәадуроуп ҳара ҳзы. Аԥсуа шәҟәы
амҩа ишықәыц иқәуп, уи иазҿлымҳау рхыԥхьаӡара ацлара иаҿуп. Уи рырит амшынқәа, аокеанқәа. Аџьынџьтәыла
еибашьра дуӡӡа аламҭалазы Москва, раԥхьаӡа акәны,
иҭыҵит аԥсуа поетцәа зегьы ишырзеилаз шәҟәык. Иахьа
Москва, убас егьырҭ ареспубликақәа раҳҭны қалақьқәа
рҿы есышықәса аҭыҵра иаҿуп ҩба-ҩба, хԥа-хԥа, аԥсуа
шәҟәыҩҩцәа рпоезиатәи рпрозатәи рҿиамҭақәа. Ари угәы
ҭызго хҭысуп.
Абас ақәҿиарақәа шыҟоугьы, макьаназы иҟаҵатәу
рацәаӡоуп аҭыԥан аԥсуа шәҟәы апропаганда азуразы.
Иҟамлац иахьа ҳазҭагылоу аамҭазеиԥш аԥсышәала иаԥхьо
рхыԥхьаӡара рацәаҩны. Аха угәы унамырхьырц залшом,
ашәҟәҭирҭа адәқьанқәа аԥсуа шәҟәқәа кыр шықәсала иахьықәхо.
Абиблиотекақәагьы угозар, убраҟагьы иубоит
абиблиотека иаанахәаз шәҟәқәак иахьнықәдыргылаз уаҳа
лакьыс рымаӡамкәа, еиқәыхьшәашәа, рдаҟьақәа еидҷабланы
ишыҟоу. Изхарада абри? Издыруада аԥсуа шәҟәыԥхьара
игәы ахшәазар, мап ацәикзар? Мап. Идыруп, иарбан усзаалакгьы апропаганда, азҿлымҳара, арцых-цыхра шаҭаху. Раԥхьаӡа иргыланы ҳарҭ ашәҟәыҩҩцәагьы
иаҳхароу рацәоуп.
Ҳаазқәылаз абри аус зынӡа игәыгәҭаҳажьит.
Ԥыхьа
аԥхьаҩцәеи ҳареи ҳанеиԥылоз, аԥхьаҩцәа
ашәҟәқәа аархәон ҳавтографқәа ақәҵаны. Аҭагылазаашьа
бааԥс иҟалаз иахҟьаны аиԥыларақәа анмаҷхаӡа,
ашәҟәы
ашәҟәыҩҩцәа рганахьала апропоганда азура
агәашә
акит. Анаҩсан, аҽԥныҳәа ӷәӷәа руҭар ҟалоит абри аус аҿы
аԥсуа бызшәеи алитературеи ашколқәа рҿы идзырҵо
арҵаҩцәа, аԥсуа литература, ишырҳәо еиԥш, хныҟәгагас,
ча ҿаҵас измоу ауаа. Ақыҭа дәқьанқәа рҿы аԥсуа шәҟәы
анықәха, ҳәарас иаҭахыузеи, раԥхьаӡа иргыланы
изхароу
уа аԥсуа литература дзырҵо арҵаҩцәа роуп. Исгәалашәоит,
шықәсык зны, Џьырхәа ақыҭан аиԥылара
ҳаман. Аиԥылара
иалагаанӡа адәқьан аҿы ашәҟәқәа иҟоу иҟаму гәасҭарц
сныҵалеит. Уа иқәгылан Миха Лакрба ишәҟәы «Аламыс».
Адәқьан аиҳабы шәҟәык ааимсхын, иаахыртланы М. Лакрба иновелла ссирқәа акы сырзаԥхьеит.
Игылаз зегьы акака
аархәеит, адәқьан хьча ашәҟәы нҵәозшәа
аниба, ихазы екземплиарк адахҭа аҵаҟахь иныҵаиҵеит.
Аԥсуа шәҟәы апропоганда азураҿы ирылшо зегьы ҟарҵом
уи хаҭала знапы иану ашәҟәыҭирҭа аусҳәарҭақәа,
урҭ ақалақьқәеи араионқәеи, ақыҭақәеи рҿы ирымазароуп рхатәы ентузиастцәа, еиуеиԥшым аформақәа рхы
иадырхәалароуп, аԥсуа литература дзырҵо арҵаҩцәеи
дареи еимадазароуп. Ҳара иҳамоуп аԥсуа радио, аԥсуа
телехәаԥшра. Абраҟагьы иналаршә-ҩаларшәны аинформациа
кьаҿқәа ҟарымҵозар, аинтерес узҭаша формак,
рубрикак ԥшааны иҟам. Абри аус аҿы иҟанаҵаша рацәаӡоуп
Аԥснытәи ашәҟәыҩҩцәа Реидгылаҿы еиҿкаау асахьаркыратә
литература апропоганда абиуро. Уи еиҿнакаарц
алшоит хаҭала ашәҟәыҭира аԥхьаҩцәеи ашәҟәыҩҩцәеи
реиԥылараан, иара убас адиспутқәа, аԥхьаҩцәа
рконференциақәа, ажурналқәа рномерқәа реилыргара,
дара рредакциақәа алархәны. Ҳара шьҭа иҳамазароуп
аԥхьаҩцәа бзиақәа рсиа, урҭ ргәы ҭыгалатәуп, рыхьӡ
шьҭыхтәуп,
изҿу аус ргәы ақәырбзиалатәуп. Абасала, аԥсуа
шәҟәы ахьӡ ашьҭыхразы иҟаҵатәу рацәаӡоуп.
Аԥсуа шәҟәы анцәа иҟнытә, иахьа иҳамоуп, уи бџьар
ӷәӷәоуп ҳара ҳзы. Хашҭра зқәым аԥсуа ҵарауаҩ ду Гьаргь
Алықьса-иԥа Ӡиӡариа ҽнак иазгәеиҭеит: Бериа хәымга
зегь иҟырҟы илбааит, аха Дырмит Гәлиеи аԥсуа шәҟәи
изылбаамдеит
ҳәа.
Ишдыру еиԥш, 1912 шықәса, Актәи адунеизегьтәи аибашьра аламҭалазы, иҭыҵит раԥхьаӡатәи аԥсуа шәҟәы.
Ари ахҭыс насыԥ дуны иҟалеит. Ныҳәа дус ишьаны ашьха қыҭа наскьақәа рҿгьы иазгәарҭеит. Ирҳәоит Џьгьарда
ақыҭан быргк ажәлар еизганы, ашьтәа нкажьны ишьны,
абри ахҭыс раԥхьаӡатәи аԥсуа шәҟәы аҭыҵра азгәеиҭеит
ҳәа. Шаҟа амышьҭа бзиаз раԥхьаӡатәи аԥсуа шәҟәы, напымшыла Дырмит Гәлиа иҭижьыз. Уи марымажахан иахьа
аҵеицәа дуқәа ааҵагылеит. Ҳарҭ Дырмит Гәлиа иҿаԥхьа
ҳуал ҳазшәараны ҳаҟоума бзанҵы? Убриами ирҳәо абарҭ
ацәаҳәақәагьы:
Ахырхәара зуалым дарбан уара уҿаԥхьа,
Дарбан аԥсыуоу иаҵам уара ууал?
Уара уажәеинраала аԥсуа даԥхьан,
Ажәа сахьарк акаҵәарахь дхалт.
Уҿаԥхьа схырхәоит, сыздыруам ишысҳәара,
Сара, сара сҳәахт, сызусҭада сара шьҭа!
Насыԥ дус ишьарын уҿаԥхьа ахырхәара,
Уара духаанызҭгьы Абрыскьыл ихаҭа!
АКЫР ИАԤСОУ АҨЫЗЦӘА!
Акыр иаԥсоу аҩызцәа! Аԥсуа ҵара уси аԥсуа культуреи руасхыр шьҭазҵақәаз дыруаӡәкуп Платон Семиониԥа Шьаҟрыл. Уи ихьӡ аԥсуа жәлар рзы иаҳәо даара
идуӡӡоуп. Уи дааӡаҩ дуун. Уи еиҵаиааӡаз, зымҩа каххаа
илихыз аҵеицәа ирацәаҩӡаны ажәлари, апартиеи, асовет ҳәынҭқарреи рзы акырӡа иаԥсаны, иҵәатәышьаҟаны
иҟалеит.
Платон Семион-иԥа иџьабаа ӷәӷәаӡаны иадуп аԥсуа литература рҵаҩы ҳасаблагьы шәҟәыҩҩык иаҳасабалагьы.
Уи иаԥҵамҭақәа акыр хрестоматиатә рҿиамҭақәаны иҟалеит.
Лымкаала иазгәаҭатәуп Платон Семион-иԥа аиҭагара
аус аҿы иааирԥшыз абаҩхатәра ду. Уи аиҭагақәа рацәаӡаны
аԥсуа литература иалеигалеит. Убарҭ ирылыҷҷаауа
ирылагылоуп Гоголь ԥсра зқәым ирҿиамҭа ссир «Ревизор». Ари акомедиа аԥсуа сценаҿы аԥсышәала ицәажәеит
Платон Семион-иԥа ибзоурала.
Платон Семион-иԥа иџьабаа маҷӡам аԥсуа рҵага шәҟәқәа,
ахрестоматиақәа реиқәыршәараҿы. Уи аԥсуа бызшәа
дазҟаза дуун. Знык иадамзаргьы иҿцәажәаз, мамзаргьы
изыӡырҩыз димыршанхарц алшомызт. Убас ихаан, ибеиан, еиҿкаан, исахьаркын ицәажәара. Уи зегь реиҳа иҳаракӡаны
иргалон ахатәы бызшәа иҵаулаӡаны адырра.
Уи иҳәон: аԥсуа бызшәа Аԥсны ахаҭа еиԥш иԥшӡоуп ҳәа.
Насыԥ рыман Платон Семион-иԥа аԥсуа бызшәа зирҵоз,
рҵаҩыс дызмаз ауаа.
Сара Платон Семион-иԥа рҵаҩыс дсымамызт, аха 1946
шықәсазы хашҭра зқәым Алықьса Лашәриеи сареи Аҟәатәи
аҳәынҭқарратә рҵаҩратә техникум ҳаналгоз Платон
Семион-иԥа иҟны, абра Лыхны ашкол аҿы апрактика ҳахысит.
Уи ҳара ҳзы школ духеит, университетк иаҩызахеит.
Уи ашьҭахь, исгәалашәоит, ажурналқәа «Алашареи», «Амцабзи» рҟны аус анаауаз Платон Семион-иԥа илаба-ҷашь
кны днеилон, ҳусурала иҳагыз-иҳабзаз ҳаиҳәон, анаҩс
инеигон ажәабжьқәа, алитературатә зҵаарақәа ирызкны астатиақәа. Ҳарҭгьы урҭ гәахәа дула иаҳкьыԥхьуан.
Иуадаҩуп Платон Семион-иԥа дзыԥсаз зегьы қәгыларак
аҿы аҳәара. СССР 60 шықәса ахыҵра аназгәарҭо аамҭазы
ҩаԥхьа гәадула рыхьӡқәа рҳәоит милаҭрацәала еилоу
асовет культура амҩа ҭбаа азышьҭазҵаз аҵеицәа дуқәа.
Убарҭ рыхьӡқәа ирываргыланы иаҳҳәоит Платон Семиониԥа ихьӡ.
АԤСУА ЛИТЕРАТУРА АУАҨЫ ԤШӠА
Иван Ҭарба идунеиԥсахра иазкыз
алахьеиқәратә митинг аан иҳәаз ажәа
Аԥсуа шәҟәыҩҩ ду, иалукаашаз ауаажәларратә усзуҩы
Иван Ҭарба иԥсҭазаара иалҵра милаҭ гәырҩаны иҟалеит.
Дырмит Гәлиа дуӡӡа иҵеицәа хазынақәа дыруаӡәкын иара.
50 шықәса инареиҳаны илитература гәакьа амаҵ иуан. Илшазгьы дууп. Иаҳзынижьыз арҿиамҭақәа шьаҭамырӡгоуп
ҳара ҳдоуҳатә культуразы. Иван Ҭарба аԥсуа литератураҿы
дааит 30-тәи ашықәсқәа рынҵәамҭазы. Уи даагылт длирикны.
Ицәаҳәақәа ссиршәа еилыххан, абзиабара рҿықәыҳәҳә
иҟан.
Бааи, сымш сылашара,
Бааи, ҳаицықәланы ҳкәашап.
Ичча-хәмаруеит аԥсабара,
Мра ҳасабла ҳаицкаԥхап.
Дук хара имгақәа И. Ҭарба илирика аибашьра мцабз
аҿалашеит. Иааит Аџьынџьтәыла еибашьра Дуӡӡа. Аԥхьаҩцәа
лассы инарылаҵәеит апоет иажәеинраалақәа «Уа
саӷа», «Дон ахықәаҿ», «Аԥсуа ҟама», «Ишьны ишьҭан аԥшқеи
иани».
Аибашьра ашьҭахь апоет иҽыҩеиҵыхӡаны аусура далагеит. Уи иаԥиҵаз ажәеинраалақәеи апоемақәеи аԥсуа
поезиа ҵәатәы шьаҟақәаны иааҵагылеит. Дшааиуаз
илирикатә
цәаҳәақәа инарываргыланы апрозагьы нап
алаикит.
Қәҿиара дуны иҟалеит уи ироман «Амра ҳара
ҳҿы игылоит». Ароман иаҭәашьахеит Дырмит Гәлиа ихьӡ
зху ареспубликатә ҳамҭа. «Амра ҳара ҳҿы игылоит» еиҭагоуп
бызшәа хкы рацәала. Уи ҭыҵит аҳәаа нхыҵгьы англыз бызшәала. Ашәҟәыҩҩы егьырҭ ироманқәа рахьтә
ахыԥша ӷәӷәаны ицеит «Сан лыблақәа». Иван Ҭарба аԥсуа
киноҟазарагьы ирбеиеит исценариақәа рыла.
Ашәҟәыҩҩ ду ирҿиамҭақәа ҭыҵит том-томла Аҟәа, Москва, хаз шәҟәқәаны егьырҭ ареспубликақәа рҟны.
Апроза иҩыма, асценариақәа аԥиҵама, зегь акоуп иԥсы
ҭанаҵы бзиа иибоз илирикатә фырхаҵа дааицыршәомызт,
аԥсра мыжда икалам ааимпыҵнахаанӡа.
Иван Ҭарба дышқәыԥшӡаз аполитикатә еилашыра далашәеит.
28 шықәса ракәӡан ихыҵуаз акырҭуа ишовинизм
данаҿагылаз. Ақырҭуа шовинистцәа Аԥсны иахаԥаны ирысакьаҳәымҭаны
иҟан. Аԥсуа ҭоурых аиқәаҵәа ахьыршьырц
еиҿыркааит Гьаргь Гәлиа ироман «Асас еиқәаҵәақәа
» аилыргара.
Аԥсуа ҭоурыхыҩҩцәа днарывагыланы апоет
ҳәаҭыхла
ашовинистцәа дырҿагылеит. Убри дахырҟьаны
иааихҭырымгаз иҟоузеи?
Сталин данԥсы, Никита Хрушьчов Бериа ибӷашшара
анылаԥиҵәа,
аамҭа аԥсуаа рзы иԥсҿыхганы иҟалеит. Аԥсуа
жәлар ирцәыргахьаз азинқәа андыргьежьуаз Иван Ҭарба
илиршаз маҷӡам. Уи зназы аҵара аминистрс дҟарҵеит.
Иаарласны апартиа анапхгарахьы диаргеит, аидеологиа
инапы ианҵаны. Абас, аԥсуаа ирзеиӷьыз аҭагылазаашьа
шыҟазгьы, ақырҭуа напхгаҩцәа хырсысуамызт, азҵаарақәа
дыргәагәон, шьапҿаршә ҟарҵон. Убасҟан ауп ианцәырҵыз
Архип Лабахәуеи Иван Ҭарбеи рнапы зҵарҩыз ашәҟәы.
Ҵабыргны, арҭ аҩхацәак ашәҟәы иагеит, аха дара рыжәлар
рҿаԥхьа руалԥшьа нарыгӡеит.
Иван Ҭарба атәылаҿы еицырдыруаз шәҟәыҩҩын. Ҩызцәас
иман: Николаи Тихонов, К. Симонов, М. Алексеев,
Р. Галцатов,
К. Кулиев, Чингиз Аитматов, Н. Ҳиқмеҭ, В.Солоухин
убас ирацәаҩӡаны. И. Ҭарба аԥсуара ахьӡ-аԥша
ахара изгаз ҳҵеицәа дуқәа дыруаӡәкуп. Аҳәынҭқарратә
напынҵа иманы уи дцахьан: Франциа, Германиа, Болгариа,
Чехословакиа, Китаи, Кореа убас Африка аҳәынҭқаррақәа
жәпакы рҟны.
Иван Ҭарбеи сареи 20 шықәса инареиҳаны аус еицаауит. Убри аамҭала ашәҟәыҩҩцәа реидгыла амҽхак ҭбаахеит,
авторитет шьҭыҵит. Еиҵагылеит абаҩхатәра змоу
ашәҟәыҩҩцәа. Уи гәадуран иара изы. Имариаӡамызт ашәҟәыҩҩцәа
реидгылаҿ аусура. Ҳакәша-мыкәша мцак еибадыркыргьы уи дҟәышын, арцәашьа идыруан.
Аҵыхәтәантәи аамҭазы Иван Ҭарба ачымазарақәа дыхҭаркит.
Ус аибашьра мыждагьы ихьӡеит. Аоккупантцәа дивыршьааит
иарӷьажәҩа, аԥсуа актриса гәлымҵәах Е. Кәаӷәаниаԥҳа. Абри атрагедиа ишьара дықәнаҟьеит дыҵнашәааит.
Абас уи иразҟы шицымныҟәазгьы, иаџьал ааины
ибӷа ишкыдгылазгьы уи дахаанхеит ҳажәлар иргаз аиааира дуӡӡа.
Аибашьра хлымӡаах ҳажәлар зегь рыбӷа иаҵаӷәӷәеит.
Иҟалап уи лымкаала ирныԥшзар аԥсуа шәҟәыҩҩцәа. Аибашьра аилашымҭаз дҳагхеит Шамиль Аҟәысба, мышқәак
рышьҭахь ҳара ҳанижьит абаҩхатәра ҷыда змаз Анатоли
Возба, ихабар ҳзымдырӡо дыбжьаӡит Таиф Аџьба. Аԥсуа
шәҟәыҩҩцәа аӡәырҩы рыҩнаҭақәа наӡаӡа агәырҩа дәылымҵӡо
иаанхеит.
Хашҭра зқәым Иван Константин-иԥа! Иахьа узқәаҭыԥ
ахьыҟало Аҟәа ашьхараҿ, уа наӡаӡа иахьыҵоу уҩызцәа
гәакьақәа аӡәырҩы, анышә иуқәрыԥсо узыбымбылхааит. Уԥшәма хазынеи уареи шәыԥсқәа еиқәшәааит. Уахраҭ
бзиахааит ҳҩыза ду, ҳҩыза гәакьа!
ОТЕЛЛО АԤСЫШӘАЛА ДЗЫРЦӘАЖӘАЗ
Еиҳа-еиҳа иаӷахоит аԥсуа литература, аԥсуа культура
раԥхьаӡатәи рабиԥара. Абар, иахьа аҵыхәтәантәи имҩахь
днаскьаҳгоит Иасон Тыкәа-иԥа Ҷоҷуа – аԥсуа литература,
аԥсуа ҟазара ахыбаҩқәа ируаӡәкыз. Иасон Ҷоҷуа СССР
ашәҟәыҩҩцәа реидгылахь раԥхьаӡа ирыдыркылаз дреиуоуп. Уи илшаз дууп аԥсуара аҿаԥхьа.
Иасон Ҷоҷуа шәҟәыҩҩык, еиҭагаҩык иаҳасабала ихьӡ
раԥхьаӡа Аԥсны инықәҩит Шеқспир ԥсра зқәым иҩымҭа
«Отелло» анеиҭеига ашьҭахь. Уи аԥсуа сценаҿы аԥсышәала
дирцәажәеит Отелло. Аспектакль «Отелло» ишьҭнахит аԥсуа
сцена ахыԥша. Абраҟа рбаҩхатәра ссирӡақәа ааԥшит
раԥхьаӡа акәны ҳартистцәа хьӡырҳәагақәа Леуарса Касланӡиа,
Шәарах Ԥачалиа, Анна Аргәын-Канашок. Абар,
шәышықәсеи
бжаки иназынаԥшуа аԥсуа сценаҿы игоит
Отелло ибжьы. Абраҟа Иасон Ҷоҷуа ибзоуроу рацәоуп.
Дыҟам
аԥсуа литератураҿ Иасон Ҷоҷуа аиҭагара аус аҿы
илиршаз зылшаз. Уи еиҭеигақәаз реиқәыԥхьаӡараҵәҟьа
аамҭа рацәаны иаҭахуп. Урҭ том-томла иҭыжьзар аԥсуа библиотека, аԥсуа шәҟәқәа рыҭӡы дырԥшӡоит, аԥсуа ԥхьаҩы
ддырбеиоит. Сара агәра ганы сыҟоуп урҭ инеидкыланы
рҭыжьра шалыршахо ала. Иасон Ҷоҷуа иеиҭагамҭақәа рбиографиа уахәаԥшыр, ухы уазымҵаарц залшом: иабеиԥшааи
абри ахаҵа абриаҟара алшара?
Уи аԥсуа сценазы анцәа иааишьҭыз еиҭагаҩын. Уи
ибзоурала
аԥсуа сценаҿы аԥсышәала ицәажәеит: Шекспир, Шиллер, Еврипид, Островски, Когоуи, Пуцков, Шавлохов, Цагарели, Мухтаров убас ирацәаҩны. Уи убасгьы
еиҭеигеит аклассикатә рҿиамҭақәа – Лев Толстои, Островски, Гамсахәырдиа рроманқәа. Ҷоҷуа аҟазараҿы дааит
абаҩхатәра змаз артистны, аха лассы артист – Ҷоҷуа имеикуа дцәырҵит Ҷоҷуа – аиҭагаҩ. Иҟалап аҵыхәтәантәи аиааира игазаргьы. Иасон Ҷоҷуа ааԥсара зқәым шәҟәыҩҩын,
деиҭагаҩын, дартистын уи, аӡиас ҵаула еиԥш, ишьҭыбжь
мыцхәы имыргаӡакәа, аус дуқәа ирҿион. Аԥсны Бериа
иабрагьцәа ахаԥаны ианыҟаз, аԥсуа театр аԥсреи абзареи ианрыбжьагылаз, иара иҩызцәа зегь реиԥш, игәы
камыжьӡакәа аус иуан. Урҭ ашықәс хьанҭақәа раан Алиоша Лашәриеи сареи актиор цхырааҩцәаны атеатр ҳалан.
Исгәалашәоит Иасон Ҷоҷуа асценаҿы ироль нагӡаны
аԥенџьыр ахышә дадгыланы ажәжәаҳәа аиҭагара данаҿыз.
Иасон Тыкәа-иԥа иаҳхысыз аибашьра хлымӡаах аан
Аҟәа далаханы дыҟан, иблала ибеит ақырҭуа оккупантцәа
ргыгшәыграқәа, аха, анцәа иџьшьаны уи аԥсуа ииааира дуӡӡа дҭаԥшит, дахаанхеит. Иахьа абас ашәҟәыҩҩы,
аиҭагаҩ, артист ҳаҭыр дула аҵыхәтәантәи имҩахь днаскьаҳгозар
уи ҳаиааира дуӡӡа иабзоуроуп. Хашҭра зқәым
Иасон Тыкәа-иԥа, иахьа уздызкыло удгьыл гәакьа уара узы
ибамбылхааит. Хашҭра иқәым хашҭра зқәым аус ҟазҵаз.
АХӘЫШҬААРА ГӘАКЬА
1952 шықәсазы сара Москва Алитературатә институт салган Аԥсныҟа сааит. Аусурҭа сауразы ашәҟәы сыцын. Аха башахеит, ара џьаргьы срыдрымкылеит. Аԥсуара
зегьынџьара
ашьаҟақәа аҵырххьан. Аредакциа «Аԥсны
ҟаԥшь» заҵәык акәын аԥсуара ззынханы иҟаз. Иара
убрыгь аарла илагон. Аԥсуа зхылаҳәаз рҽеиварӷәӷәаны
ҳгазеҭ
адыркыр ҳәа ишәаӡыӡо еилатәан. Сара џьаргьы
сырзаамырбгәышьеит.
Аха убас ишыҟазгьы, схы здыскылоз «Аԥсны ҟаԥшь» заҵәык акәын. Иара адаҟьақәа рҿы
искьыԥхьуаз
астатиақәеи, ажәеинраалақәеи рыла сыԥсы
ҭан. Абас маҵурада сыхуаадаха сышгәараз шықәсык
инеиҳаны
иҵит. Аха аџьма имԥсыша амаҵә азынаҟәуеит
ҳәа 1953 шықәса март алагамҭаз дыԥсит Сталин, уи иԥсра
ашьҭахь ԥшьымз ааҵуаны хланҵы днарышьҭит Бериа.
Уи дшынҭаркыз еиԥш, аамҭа ааҳәрахь ахы хеит. Аԥсуара
аԥсеивгара иалагеит. Алықьса Џьонуеи (уигьы усурҭада
дыҟан) сареи «Аԥсны ҟаԥшь» ахь аҟәшақәа реиҳабацәас
ҳнарышьҭит. Уф гәышьа ҳәа ҳаԥсы ааиваҳгеит. Ҳара ҳҽыҩеиҵыхны
арҿиарагьы ажурналистрагьы нап дҳаркит.
Уаҩы ишимбацыз агәаҳәара ҳаман. Аиҭакрақәа, Бериа
иҵыхәакцәа иаҳцәыргахьаз рырхынҳәра иалагеит. Раԥхьаӡа
игылаз азҵаарақәа ируакын, ақырҭуа графика мап
ацәкны аурыс графикахь аиасра. Абри азҵаара аԥсуаа рахьгьы иадымгылақәаз аӡәи ҩыџьеи ҟалақәеит. Ианеимакха
аԥсуа интеллигенциа рхаҭарнакцәа еизан аилацәажәара
иалагеит. Ишеимаркуаз илаба ҷашь кны дааҩналеит Дырмит
Иосиф-иԥа Гәлиа. Уи ажәакгьы димырҳәеит. «Сара
раԥхьаӡа аурыс графикала иҟаҵаз санадгыла, аус анадызула, ианеиқәсыршәа иарала раԥхьаӡатәи агазеҭ
аныҭсыжь, сгәы иаанагомызт убри ашьҭахь изныкымкәа
аԥсахрақәа
ақәшәоит ҳәа. Ҳара раԥхьаӡатәи ҳалфавит
ахь ҳаиасыроуп, аурыс графика еиԥш ҳзырманшәало ҽа
графикак
ҳа ҳзы иҟам, Асовет ҳәынҭқарра иқәынхо зегьы
абри аграфикоуп ирымоу, ҳара аурыс бызшәа ҳамҵар ҟалом,
ахәыҷқәа рзынгьы иманшәалоуп, ҩа-лфавитк рҵара
рықәшәаӡом...» – абас иҳәан, дындәылҵны дцеит. Ура
рҳәан Дырмит иажәақәа напеинҟьарала ирыдыркылеит.
Убри акәхеит. Ҩымзгьы имгакәа аурыс графикахь ҳаиасит.
Раԥхьаӡа абри нап ахьаркыз «Аԥсны ҟаԥшь» адаҟьақәа
рҿоуп. Мушьни Аҳашба Ленинград дрышьҭын амаҭра кылырҟьа
иааигеит. Агәаҳәара ҳаманы аус аауан. Уахгьыҽынгьы ҳацәамызт, ҳтәамызт, ҳгыламызт. Хәыҷы-хәыҷ, дук
мырҵыкәа аграфика ҿыц ахь ҳаиасит. Ари ҭоурых хҭыс
дуӡӡан «Аԥсны Ҟаԥшь» азы. Сара сзы игәадуроуп абри аус
ду сахьалахәыз, насгьы ҳхәышҭаара гәакьаҿы амаҵура
аганахьала сшьапы ахьеихызгаз. Абра ҩы-шықәса изуз
аус сыԥсҭазаараҿы хашҭра зқәым хҭысны исзаанхоит.
