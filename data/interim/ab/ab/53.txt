НЕЛИ ҬАРԤҲА

АҨЫМҬАҚӘА
Ахәбатәи атом

ЖӘАМ Ш РХРОНИ КА
АЛИРИКАТӘ ЕТИУДҚӘА
АМ РАԤҲА

Аԥҳәынҭшәҟәҭыжьырҭа
Аҟәа – 2015

ББК 84(5Абх) 6
Ҭ 29

Ҭарԥҳа, Н. З.
Ҭ 29 Аҩымҭақәа. Ахәбатәи атом.

Аԥҳәынҭшәҟәҭыжьырҭа. Аҟәа, 2015. – 390 д.

Нели Ҭарԥҳа (1934–2014) лҩымҭақәа 5-тәи атом
ианылеит ессела иҩу ажәабжьоу «Жәамш рхроника»,
«Алирикатә етиудқәа», адрама-феериа «Амраԥҳа».

ББК 84(5Абх) 6

© Ҭарԥҳа, Н. З., аҭынхацәа, 2015
© Аԥҳәынҭшәҟәҭыжьырҭа, 2015

ЖӘАМШ РХРОНИКА

Ессела иҩу ажәабжьоу
Хәҭакахьала иавтобиографиатәу

АӠЫХЬ – ЗНЫ ИНЫҴХӘРААЗ…
Аԥхьажәа

Аӡыхь – зны иныҵхәрааз – нкылашьа амоума!
Џьара амҩа ркыргьы, зегь акоуп хыҵырҭак, мҩак
ахь икылсуеит, иҵхәраан аҿынанахоит.
Убри аӡыхь аԥан аԥанхама аасгәыхәт, ихаҵкы аԥхьаҩ
идызгало сҩымҭа «Жәамш». Уи ԥхьатәыс иоургьы ауан
уажәраанӡагьы, ҩажәа шықәсаҟа рышьҭахьгьы… Аиеи,
аиеи, убриаҟара ахыҵуеит! Убриаҟара ҵуеит сыстол
амгәа иҭеижьҭеи!
Иара ажәабжьоу ишаҳәо еиԥш, иахьиз, ҳәарада, анкьа зны ахәышәтәырҭаҿы сахьнанагазоуп, сызлымго
ак сымазҭгьы, егьараан сџьабаны шәсылгахьазаарын,
шәгәы сыҵышәххьазаарын, аха, акыс – сара ус аламалагьы иԥсуа сакәым! Ҩбагьы – убарҭ ажәамшк
иахьысҭахӡамыз снанаганы, сыԥсҭазаараҿ исцәыӡыз
мышқәаны иҟамлеит! Имшы мышқәаны иҟалеит
зныкгьы-ҩынтәгьы, избанзар, акы – сҵара сгәабзиара
3

иацклаԥшуеит, саргьы схы сахәеит. Насгьы – ҳәаа
амамкәа зегьы ирыцку – краамҭатәи сара сеилахарақәа,
сгәырҩа нымҵәақәа ирыхҟьаны скалам инсыжьыз –
ҿыц ишьҭысхит убра!
Аҩымҭа иит, ашьҭахь аамҭала ихәыласшьызаргьы.
Уи зыхьҟаз амзызқәа рацәоуп, аха мзыз ссиркгьы усгьы иҟалеит – абри ахәышәтәырҭаҿ, абри аҩымҭаҿоуп
раԥхьаӡа иахьиз сқыҭауаа Дәрыԥшьааи ажәытә
Аџьынџьтәылатә Еибашьра Дуӡӡаан иҭахаз урҭ аҵеицәа
хацәақәеи ирызку раԥхьатәи ацәаҳәақәа, аессеқәа,
алирика-документтә очеркқәа, ажәеинраалақәа – ари
аҩымҭа иацәеижьны, иахәҭакны иаднакылаз урҭ
рыбжеиҳарак ашьҭахь ииасыр акәхеит иагьагәылалеит
– иахәҭаны! – сышәҟәы-сыхроника «Уара уҵеицәа,
Дәрыԥшь!» Урҭ раԥхьанатә хаз-хазы аамҭа-аамҭала
акьыԥхь иарбан, аха инеизакны рыҩра, ишәҟәны
рышьҭыхра – даараӡа иуадаҩхеит! Избанзар, аӡәи
ҩыџьеи ирызкыз акәымхеит, 130-ҩык Дәрыԥшьаа
рҵеицәа ирызкыз раԥхьатәи лагамҭахеит, раԥхьатәи
баҟахеит! Абраҟа аргылара уахыки ҽнаки рыла ишалымшо еиԥш, ахацыркра аҩрагьы аамҭа кьаҿла иалымшеит! Аматериал рацәаны иаҭаххеит, ахы-агәы
аҭаххеит! Хи-гәи-ԥси зцым абаҟагьы – збаҟахом,
аҩымҭагьы – зҩымҭахом.
Ажәакала, абриаҟара аҩтәы зымҽхазкыз арии
сҩымҭа хәыҷ – с-«Жәамш» изҭамӡеит! Ҷыдала
жәамштәи уаҟатәи сыԥсҭазаареи, егьырҭ ахҭысқәеи,
ари еиԥш абаҟауси зеиламӡеит! Еиԥырымҵыр амуит! Сӡыхь хәыҷ – с-«Жәамш» иахылҵыз сӡиас ду
иаамҵнаԥаан – зымҩа аухаз аӡиас, зегь акоуп, мшынк
ахь икылсуеит! – сылкылнагеит саргьы сыԥсҭазаареи
4

сырҿиаратә дунеии рзын баҟак исзаҩызахаз «Уара
уҵеицәа, Дәрыԥшь!» ахь!
Ӡыхь хәыҷык ала иалагаз, нас идухаз аӡиасгьы
здухома иаламҭәазҭгьы аӡҟәыҵәақәа, акәараҷҷақәа
рацәаны! Убарҭ иреиуоу «ӡҟәыҵәан» иҟалеит наҟ-наҟ
ҳашнеиуаз. «Жәамш» иахәҭаны, иацәеижьны иаднакылахьаз, усҟан излеибаркыз, ихьаа хацәхәны иалсуаз
адақәа – ахқәа: еиҳа нас инаӡахаз «Ареквием», «Ахацәа
рхацәа рашәақәа», ашьҭахь еиҳа «Ихаҭәааз анкетақәа»,
«Амемориалтә ӷәы», «Иԥхыӡынгьы – иԥхыӡымкәа…»,
убас ажәеинраалақәа – «Сқыҭа, сқыҭа, са сгәаԥхара»,
«Ахынҳәра»… убас ажәа ԥхақәа, ажәа уазқәа… Ахрониказ зыда ихәарҭамкәа иахәҭаз, ибаҩеибаркырахаз,
иацәеижь гәакьаз акәхеит!
Ишысҳәоз еиԥш, уи ашәҟәы хроникоуп – Дәрыԥшьаа
рҵеицәа гәлымҵәахқәа раԥхьатәи баҟас ирызгылаз! Уиоуп изхаҳахаз, кыр жәашықәса рышьҭахь
изхачаԥахаз Дәрыԥшь агәашшараҿ рыхьӡ акамыршәра
иазгылаз Абаҟеибаркыра!
Абас ихәыҷуп, уамак иҟамшәа, уамакгьы амҳәошәа
збогьы аӡә дҟаларгьы, аха изыџьшьоу рацәоу
с-«Жәамш!».
Жанрс иаҵанакуазеи ҳәа, ибласаркьа длаха-ҩахо
днадтәалозар акәхап цәгьамзар бзиа зымхәыцуа,
измыхәшьадуа критик цәыххаакгьы! (Дзеиԥшызаалак,
дҳамандаз, иаууеи, ус аӡәы, ҳаарылгеитеи ҳаазқәылаз!)
Усгьы зегь ҟаҟаны ируҭалароуп, рхала рымч ақәхом!
Саргьы исҳәоит аԥхьаҩ ҵоурагь ибоит, ари жәамш
ирҭаарыху ҩымҭоуп, ирымшынҵоуп, зеиԥш хьыӡҳәала
иавтобиографиатәу, егьсахьаркыратәу, ессе ҳасабла
иҩу жәабжьоууп.
5

Убри иахьавтобиографиатәу иабзоураны, иалоу
ахаҿсахьақәа шьоукы – иҟаҵәҟьаз, сызхаану, ибзиан
издыруаз уаауп, аха шьоук рыхьыӡқәеи, рыжәлақәеи,
рхаҭарнакқәеи ырсахьарктәны иаднакылт аҩымҭа,
исахьаркыра-литературатә
хаҿсахьақәахеит.
Урҭ
рыбжеиҳараҩык иахьа иҟам, иԥсхьоу роуп, рыхраҭ
бзиахааит, рыцҳа, ҳахьыӡқәа рххо ҭыԥ зҳалымҭозеи,
рҳәап, нарцәы ҳәа крыҟазар!
Уа Анцәа, сыбзиа гәҭакы – гәнаҳамхааит!
Иаԥхьо ибоит, уеизгьы-уеизгьы ицәгьаз ҳәа акгьы
рзызымуит, сгәалашәараҿ инхаз рхаҿқәа сымацара
«истәны» инысмыжьит, аԥхьаҩгьы, имаздеит!
Абриоуп, нас, аԥхьаҩ ухаҵкы, заа исҳәарц исҭаху,
уажәраанӡа изысзымкьыԥхьыз мзыз хадасгьы иамоу.
Иҩбахаз – иахәҭаз, иацәеижьыз ахқәа Дәрыԥшьаа
рышәҟәахьы ианиас, уа еиҳа ианаҭахха, зхәыҷқәа
неилҟәшәа-неилҟәшәан, акәҷарақәа реиԥш изцәыргаз
леиԥш, краамҭа-краамҭаӡа еибакәеибаха исымпыҵахан
иҟан с-«Жәамш», аха нас иаргьы гәырӷьеит, саргьы
сгәырӷьеит – баҟак шаҳхылҵыз анаба!
Ихԥахаз – иҳаҩсыз, ҳазлиааз, ҳазлааӡаз зыда
ԥсы ҳхамкәан иаабоз ҳсовет ҳәынҭқарра ахаан
зегь шаҳҭахыҵәҟьаз, ишаҳҳәаҵәҟьоз «итаташьны»
иҟамызт, зегьы ҳарҟәаҵып (уи тема нымҵәоуп!), абри
иааҩуаз ишаҳҭаху ҵабыргыла иааҩыртә, ма ишааҩыз
ицартә иаагәаӷьуаз – ҳазмыргәаӷьуаз акы ыҟан, «ацензура» ҳәа, зегь зымчыз, инаԥшхыршәыҩ мыждаз – зегь
блаҵарыла икылзыршәшәаауаз. Уи «иарҟәышхахьаз»
редакторцәакгьы,
аӡәым-ҩыџьам,
инаханы
иқәырҵахьан. Бызлацәажәо ауааи ахҭысқәеи «рыԥсы
ҭауоуп» ҳәа, насгьы зынӡак ирызхымгоз – ишԥыкәу
6

ҳҳәынҭқарра Ахада ду Хрушьчов ихаҿы ыреицаҟьан ас
бзалахәмарыз ҳәа! (Уи ихьӡ амысхгәышьеит ашьҭахь
исыхәозар ҳәа, ус «аӡәы» ҳәа дасырбеит, аха зегь акоуп,
ибжьо бара дбеиԥшуп, рҳәан, усалагь мҩа сырымҭеит!).
Иахьа исыргьежьуеит уи ахьӡ, уаԥхьо ушлеиуа, џьара
иуԥылоит, аԥхьаҩ уи ихьӡ!
Ус акәу, егьыс акәу, «мышкы иахыԥаз – шәымш
иахыԥоит» рҳәеит, уигьы иара атәы ҟанаҵеит, аха
иҟами аамҭа – дасу аҿҳәара (иҿҳәара) – иара аҳаракыра
аамҭа – дасу ирзыԥҵәоу, ирылахәу!
Лахь бзиа зауыша, шәарбанзаалак – уаҩгьы,
ҩымҭагь, усгьы!
23–27.09.2000
ақ. Краснодар

ЖӘАМШ
Сара уажәы избо џьысшьоит ԥхьаҩык иџьымшь
длаха-ҩахо, аԥышәырччара дшалаго. Уаанӡа ҳазцои,
сҩызакгьы абасшәа ак зыҩуеит ҳәа аниасҳәа, алаф
сылхны аччара далагеит – «Жәамш»? Џьон Рид ԥсра
зқәым и-«Жәамш», адунеи зырхыџхыџыз?..»
Мап, џьушьҭ, амцхә ихарацәоуп уи Рид и-«Жәамш…»
Уи даҽа мышқәан изтәыз! Ардәынеи ашьауардыни
еидукылараҳа, иузеидкылом.
Мамзаргьы, сара убарҭ еидыскыларц, еиҿсырԥшырц
иауҟасҵах!
Џьон Рид и-«Жәамш…» револиуциан, иреволиуциоуп! Сара с-«Жәамш» иабатәи револиуциоу, аха уеизгьы
иабџьаршьҭыхлатәу акәымзаргьы амуа иауҟаху!
7

Лафуп, лафуп, исҳәо, аха избан сара урҭ амшқәа
сыԥсҭазаара кыр изыладырҳәыҩадырҳәыз, аԥшаӷьы
еилнархыз аҵла махәқәа реиԥш, изеилнархыз? Избан уи аахыс ауаа, адунеи, аԥсабараҵәҟьа даҽакала
срыхәаԥшуа сзыҟалаз?..
Еҳ, ауаа, ауаа! Шаҟа ибзиаз, амала, абзиа шәа
ишышәхылҵуа еиԥш, даара кыр цәгьагьы шәхы­
лымҵыр!..
Аиеи гәышьа, ацәгьеи абзиеи рышьхәа еивҵоуп,
ацәгьа ахьыҟоу – абзиагь ҟалоит, иара убас
иаарҳәынгьы, аха шаҟа иссирыз, шаҟа иахәҭаз, шаҟа
иреволиуциа дууз ауаа рыхдырраҿ еснагь аԥыжәара
амазҭгьы ацәгьа аҵкыс – абзиа арҿиара!
Жәамш!..
Рацәак имаҷым, аха рацәаӡакгьы идуум.
Изакәыхузеи урҭ аамҭала иршәо аԥсҭазаараҿ? –
еимгеимцарак, кәтыҿырҳасрак, зныктәи ԥсеивгарак!
Жәамш – жәа-сааҭк, жәа-минуҭк, жәа-секундк
ираҩым-сыргьы ауеит аԥсҭазаараҿ зны-зынла.
Иниасыр ҟалоит иҟашәа-иҟамшәа, ус баша
аԥсҭазаара
мшқәа
реиқәыԥхьаӡара
џьара
ибыжькаҵәаӡа инымхарц, иханарҭәаарц, еиҿшәаз
азынџьыр еиԥш, еиҿмыршәакәа ус ишеиԥшьу иагарц
мацараз ишазшәа.
Жәамш!..
Рацәаӡакгьы иҟам аԥсҭазаараҿ, аха рацәаӡакгьы
имаҷым!
Урҭ зны-зынла ԥсҭазаара дуӡӡак иаҟароуп!
Аӡын ҵхы еиԥш инымҵәаӡо иаууп.
Ан лгәыӷреиԥш иаууп.
Ан лыгәбылреиԥш иҳәаадоуп.
8

Аха иагькьаҿуп.
Икьаҿуп урҭ ԥхны ҵхык еиԥш.
Ԥсынҵры кьаҿк еиԥш.
Аха аԥхын ҵхы аԥсынҵры кьаҿ егьа икьаҿзаргьы,
иҟалоит ԥсҭазаара дуӡӡак анампыҵанакуа.
Икьаҿын, ԥхны ҵхык еиԥш, урҭ сжәамшк.
Аха иаун, иаун ԥсҭазаара дук еиԥш.
Иалагеит уи с-«Жәамш» ԥхны мшык азы.
Ԥшьашак аҽны.
Мап, имшыцәгьаӡам ари амш, аԥшьашамш
аԥсхәрақәеи аҩынҩажәа мшқәеи ишрымшугьы,
ишцәымзаркыра мшугьы.
Зынӡак зда ԥсыхәа рмоуз ак акәымзар, исмаҳац,
шамахамзар, аԥшьашазы ма аӡәы хаҵа дцеит ҳәа, ма
аӡә ԥҳәыс дааигеит ҳәа. Урҭқәа рзыҳәан Анцәа ишеит
асабшақәа, амҽышақәа, узцозаргьы уцала, ӡәыр дузаагозаргьы даагала!
Абри амш аҽны сара сҭашәеит сыԥсҭазаараҿ
раԥхьаӡа акәны ахәышәтәырҭа захьӡыз (ахшараиурҭаҿ
снанагарақәа – урҭ ирыламҵакәа).
Ҩымз наҟьа дуӡӡак ахыхь бааԥс сагон, схы
еиҟәжәаны
ицон,
зны
иҭҟәацуан,
ҽазных
аҵәыршы аӡәы иалиҳәошәа, аҟырҵәҳәа схагәҭа
иалнаҳәон.
Аҵыхәтәан
–
еиужьӡаны,
мшиҵхи
еиԥшьны
ԥсеивгарак
ҳәа
сымҭаӡакәа…
Пирамидол, аскофен… азҩафен, ахьаафен уҳәа
– шаҟа уҭахыз ахыхь хәшәқәа иҵӡоз шьҭа сара
исмыхәозижьҭеи! «Ахьы порошок» (уаҳагь иамухт
ихьымзар!) ада, ак сыхәо ҳәа сыҟамызт. Уи сырҩышьны,
сышҳазӡа сааҟанаҵон. Ахыхь бааԥс змоу ида идыру9

ама уи аминуҭ ухы ҭыгганы икаххаа иааилгаз аӡын
мшеиԥш, уааилаганы уаҩшьны уаннықәҳауа зыԥсоу!
«Дасу иаџьал дзахыԥом», – рҳәоит, саргьы аџьалк
сымамкәа сыҟоума, аха исҭахым, исҭахыҵәҟьам, аиашазы, ус иаалырҟьаны сахәнатәыр. Ианамуӡах,
сызҩахәы згаша, иаасԥеиԥшааит ҳамҭакы! Иабанӡа уи
ҳамҭакы?..
Анаџьалбеит, шәышықәсахарыма сара сзыҳәо? Сандуи сабдуи урҭ рабацәеи рықәрақәа – ашәышықәсақәаԥсынҵроуқәа маҷхо иалагеит ҳаазқәылаз!
Инысҵааит сани саби ԥсынҵыр кьаҿқәа инырҵыз
абас жәашықәсаҟа нахҵаны, уаҳа акгьы сҭахым. Мамзаргьы избан, нас, ҳазхылҵызгьы ԥсынҵра кьаҿқәаны,
ирхылҵызгьы ҳаԥсынҵры кьаҿқәаны?..
Гәнаҳас иҳамоузеи, сукәыхшоуп, абри адунеиаҿ
аҟәраанҵәҟьагьы хышә шықәса ннаҵуазар?!
Сара сыԥсҭазаарагь зынӡак иоуӡазшәа, ақәра ду
– аԥсуа иҩнықәра ду нысҵызшәагьы исыԥхьаӡарын
џьоушьҭ, срыхьӡар сгәы иҭақәоу ма рызбжак акәзаргьы!
Ҳаӷоу игәы иҭоу игәы иҭаԥсааит!
Самханагалацәазар ҟалап, аха уҽауршьцылароуп,
саԥхьаҩ, сҩыза ухаҵкы, избанзар ус иҟоуп иахьатәи
сара сцәажәашьа.
Издыруада, бгәы иҭахымкәа уажәы, анҵәажә,
атәыла бырбгара быҟоуп ҳәа, уқьышә снықәуҵаргьы
цәгьа иумбозар?
Уиашам, аҩыза! Уара иудырроуп сара сгәы иҭақәоу
шырацәоу, иудырроуп урҭ зегьы ирыцку иреиҳаугьы ак
шыҟоу схазы-сыԥсазы.
Шьоукы рзы!
Уара узы!
10

Еиҳараӡак – Адунеи азы!
Ааи, иааџьоумшьаӡанишь! Схатә усқәа рыдагьы (зны-зынла, ииашаны, схатә уси азеиԥш уси
ансзеиҩымдыруаазгьы ыҟоуп!) Абри адунеи цәгьала
хьаас исымоуп, умбои!
Издыруада ари ахьаа зыҟнытә иаазгаз? Мамзаргьы
исыцима?..
Абригь-абригь амшазы диааит, абригь-абригь амш
азы дагьигааит! – ҳәа, исзықәтәазма уи аҽны ашацәа,
сара саниуаз?
Издыруада иахьеи уахеи еиԥшны ашәҟәыԥхьара сахьазгагаз акәзар саныхәыҷыз аахыс? Ианакәызаалак
ҟазшьас исымамыз сзыԥхьо анаасгәаԥха, сналгаанӡа
сыԥсы ҩеиуан ацәагьы сҭахымкәа, – афарагьы.
Исгәалашәоит хҭыск.

ИМЫШЬҬАЦӘГЬАХАЗ АГАЗЛАМПА
Ӡынран. Хьҭан цәгьала.
Аҵх акыр инеихьан.
Ҳаҩны зегьы шьҭалахьан сара сыда.
Сҵатәқәа ҵаны сырҵага шәҟәқәеи стетрадқәеи зегьы сышәҟәыҭра иҭаҵаны исҵәаххьан.
Садтәалан саԥхьаҟа сыцәа ԥызҽыз, сыздызхалаз
ашәҟәы (ишԥасгәаламшәои иахьӡыз!..)
Сан хынтәҟа ашьҭаларҭахьтә сызҿылҭхьан, бгыл,
шьҭа иазхоуп ҳәа.
Аҵыхәтәан, санымгылаӡа, даӷьуа далагеит ҳгаз зегь
быблит, исымысхыша, есуаха ишбыршоз ҳәа.
11

Аиашаз, агаз маҷын, аиурагь цәгьан, аагарагьы
зықәшәоз ҳара ахәыҷқәа ҳакәын…
Ма ари мацара акәхарызушь сан илыгәҭыхаз? –
Ибзеицәоуп, арсҟатәи шәҟәыԥхьара збахьада? – ҳәагьы
дысмыҵаҟьалоз зны-зынлагьы?
Исызнарҵысуаз бдыруазу, агаз акәҵәҟьазу бзеигӡоз
усҟан, сан?..
Ҭыԥ сылымҭо даналага, аҵәуараҵәҟьа сакуа
сҟыжмыжуа сгыланы сдәықәлеит.
Сышәҟәы аасҩыҵраскын, алампа аашьҭыхны
сындәылҵит, акәасқьахь шьҭалара сцарц.
Илашьцан, ихьҭан цәгьала, ԥшакгьы ҵәыҵәӡа иасуан.
Аԥша ҭамсырц азы алампаҵәца снапы ахакны,
абарҵа ашәхымс сналбаан, сахьнықәгылаз, амацәыс
еиԥш абыржә абра сылкаҳахыр ҳәа, схы иалнарҟьеит.
Иагьналҟьеит, сагьнықәҵәрааит!
Абар уажә ԥышәха аҳәынҵәаршьшьыра снылаҳауеит,
аха скаҳара аума хьаас исымоу, абри слампаҵәца ԥҽыр
ҳәа акәын!..
Икасмыжьт, рыцҳа, слампа изулак!
Адыхҳәа иласыргылеит. Сахьышьҭаз ацәымзеиԥш
иара иххаӡа исхаркын.
Сан даадәылҵыр, ҳаӷеиҭа, уа сшышьҭалхәахәоз здыруан азы, ажәжәаҳәа сҩагылан, сеиханы сдәықәлеит
акәасқьахь…
Суаҭах ашәқәа ҩасыркит.
Аԥенџьыр
ӷәтәышәқәа
леидсыжьлан,
лашара кәаԥкгьы зыбжьымсуа иааҟасҵеит. Сшьамхаҿы
ахьаа ибызбызуагьы схашҭын, сыҩхәыҵалан снаиеит. Ахәаџьа иқьҭаԥ шәҟәы дшаԥхьо еиԥш, сышҟәы
сшаԥхьоз акараҳәа иаасыршеит.
12

– Есуаха лампак агаз ҭабырцәуеит, иаасымсхыша! –
аӷьра даҿын сан адырҩаҽны ахәылԥаз алампа ҿыц агаз
ҭаҭәо.
Сара сыԥсы ӡаны алампаҵәца арыцқьара саҿын.
Абас сыхьит саныхәыҷыз зны.
Абас сыҟан саныхәыҷыз.
Ишԥеиҳәеи ҳпоет рыцҳа, цәгьала иршьыз Леонти
Лабахәуа?

Чесны слова понимаешь,

Саныхәыҷыз сеиԥшын аеш…
Уажә сзеиԥшузеи, нас? Ҳа-ҳа-ҳа!..
Исзыршома уаҳа шьҭа ашәҟәы сшаԥхьо?.. Ишԥа,
џьушьҭ!
Иудыруеи – сажәызаргьы!
Узымражәрагьы узмырҿарагьы иҟоузеи!
Ауаҩы иусым, ихьаам ҳәа дунеи аҿы крыҟоума!..
Анкьа аԥсуа ԥҳәызба илызҳашьазеи уажәы илызҳашьоузеи?!
Санду
иҳалҳәон:
«Иахьеиԥш
исгәалашәоит,
сыԥҳәызба наӡаны аџьықәреирҭаҿы сҩызцәеи сареи
аԥш хпапынқәа еизганы акьанџьа ҳаналахәмаруаз.
Ҳгәыла ԥҳәыс дцо-даауа дсыдгьежьыло, схылхырц
даҿын, луа ҷкәынак силҭарц азы…»
Ашаноуми нас, акьанџьа далахәмаруа аџьықәреирҭа
далатәан аԥҳәызба, арахь аӡәы дирҭарц иаҿын!
«Ҳабанӡагаӡаз, Анцәа ҳрыцҳашьа!» – дцәажәон санду, анкьатәи лаамҭақәа лгәы рзынамӡо.
Саргьы сылхыччон гәаныла-аргама, аиашаз, аха
зны-зынлагьы ани ашкол аҿтәи сҵатәы мыждақәа
рҵара, есышьыжь шаанӡа агылара, ҩ-километрк
13

аҳәынҵәа аҭәҭәара анаасгәалашәалак, қьаф змаз санду
лакәын аасгәахәлон.
Аха нас, сышнеиуаз, цқьа даныздыр, цқьа саназхәыц
лыԥсҭазаара, шаҟа дрыцҳасшьоз аамҭа лашә дахьалиааз азы!
Са сеиԥш аамҭак дҭашәазҭгьы, дшынкашәаз
еиԥш, ҵарак лҵазҭгьы, анцәиныс, дзакәхарыз! Дзакә
прокурор духарыз, дзакә математик духарыз! –
«Шәкымҭангьы ҩышә ҩышәымҭангьы хышә…» – ҳәа,
адунеи азна еиқәыԥхьаӡо-еиқәыԥхьаӡо данаатәалак,
улыршанхарын! Агәеилгара, лгәы аҟәыӷара дуӡӡа шлымаз шәышықәса рзы дыԥсит уи.
Егьарааны дубаргьы, лнапы лыгәчамахы иаақәкны
уск, цәажәарак ыҟоуп ахьырҳәаз, лҿыналхон. Зегь лара
илусын, зегь лара илыӡбуан ӡбаҩык иеиԥш!
«Аҳы, шәыҽшәырӷәӷәа, «апикроу» даауеит!» – рҳәон
лхы инықәԥшуаз.
Дыԥҳәысын, аха ахаан ҽнак хәлаанӡа ҩнык
дааҩнаҳауа, кҿыҩрак дыгҿаханы душьыргьы, илуамызт. Иагьа дәахьтәи ус ҟалҵаргьы, адунеи азна ус
лыӡбаргьы, «ҟиҳ» лҳәомызт џьара, аха уаӷеимшхаран
иахьазны ԥҳалк азна аӡы хәныгатәны илықәшәар.
Лықьбжьы, лыӷзбжьы уаргыломызт. Ааи, нанду,
нанду, «спикроу» мыжда.
Бара сара сыбӷьыц-қьаад инымҵәо!
Сцәаҳәа инымҵәо!
Бара сара зыԥсы ҭоу сышҟәы, сенциклопедиа ду!
Ҭоурых зыӡбахә амҳәаз, каламк знапаҿы иззымкыз,
аха зеиԥш поет ԥҳәыс – ԥсуа ԥҳәыс адунеи данымыз,
дагьацәыӡыз!
Санду ссир, споетесса ду!
14

Шаҟа бжәытә хыбаҩыз, шаҟа бжәытә ҭаарыхҳәаҩыз!
Шаҟа жәабжьи, шаҟа лакәи, шаҟа ҭаарыхи бдыруаз!
Шаҟагьы ҳбырдырыз ҳаргьы ибхылҵыз, быкәшамыкәша иҟаз, аха шаҟагьы адамра иҭабгалазеи!..
Ҳҭаацәара, ҳажәла ахьынӡанаӡааӡоз, шаҟа абшьҭра
шаҟа абиԥара рыӡбахә бдыруаз, ибҳәоз!
Шаҟагьы быжәлеи быжәлари рҭоурых аҿҿаҳәа
аӡеиԥш ибдыруаз иагьыбҳәоз!..
Анкьабынкьаӡатәи ҳабиԥарақәа, ҳабшьҭрақәа зегь
рԥашәқәа ба бҿынӡа иааӡон, ба бҿынгьы иҵҵуан.
Урҭ бара бырԥашәын, ҳаргьы баҳԥашәын, санду!
Даара-даара кырџьара ҳшеинымаалозгьы, иаҳзеиԥшызгьы даара ирацәан баргьы саргьы.
Шьала, жьыла-цәала дара-даара кыр сыбҭеит,
ибыџьшьоу шьардоуп наӡаӡа.
Дабасгәалашәеи уажәы, Анцәа ҳрыцҳашьа, аха
банбасгәаламшәоз санду?..
Егьараан бысгәалашәап, егьараангьы быӡбахә
сҳәап!..
– Лшьақәыӷәӷәара зынӡа илаҟәуп 70–40 рҿы илеит! – дхырҵысуан ахәышәтәырҭа аҳақьым, – Лгәы
аусура еиҟарам, лпульс каҳауеит, мыч кәарак лылам.
Дышьҭалароуп!
Уи сара сакәмызт дызхәаԥшны дцәажәоз, исыватәаз
џьара ԥҳәыск лыҷкәын, «санхәа лыҷкәын» иакәын,
ихьӡ абасҳәари уажәы!
– Абас уаҳа ибыхьхьоу?..
Сху? Ҳы, ианбасмыхьуаз ма! Мшәан, исымҳәахьазеи,
схы здыруеижьҭеи! Ҳаԥсыраҵәҟьагьы снамырбоз
санқәыԥшӡаз, жәа-класск рҿы сантәаз!
15

Ишәҭахума убри ашықәсан сшыҟаз атәы шәаҳәараз
усҟантәи сымшынҵа абӷьыцқәак сшәызрыԥхьар?
Еиҭаҳәатәыс ишәысҭом, аха уаҟа иҟоуп маӡак – сгәы
амаӡақәа – рымаӡа – сыдамздам аӡәы изымдыруа. Иара
абри санхәа лыҷкәынгьы изын иахьа уажәраанӡагь
имаӡоу.
Хәыҷымыҷқәак
идыруеит, ҳәарада, хылҟьаҿылҟьақәак иаҳахьеит, аха агәаӷьҵәҟьа изырбада!
Уи сҳәеит ҳәа, уи убысҟак сидыруеит, – убысҟак
сиҵахьеит!– аҵаҩ бзиа иҵатәы шиҵо еиԥш!
Аха сидырҵәҟьаӡарцу?..
Исҭахым сара аӡәы сидырӡаҵәҟьозарц, аӡәгьы
сара дыздырӡаҵәҟьозар! Уи адагьы иауама аӡәы
идырӡара?...
Абстрактлами ауаҩи ауаҩи шеибадыруа наџьнатә
аахыс?
– Илыхьуа закәу шәымҳәои? – дҵаауеит иара,
иқәшәацәгьаны.
Иқәшәацәгьахап, нас, ишԥа! Хәыҷ гәарҭак инапы
ианхаланы
рыфатә-рыжәтә,
рныҟәгара…
Ишԥеиуҵәҟьои, ихала даарыдхалар!..
Аха, сгәы сажьозар, ус сара избозар?..
– Ахы адақәа, ашьамҩангага дақәа реиҵахәачра
иахҟьеит, аха игәаҭатәуп, иҟалоит ус акәымхаргьы,
даҽа хьаазаргьы. Ажәакала, игәаҭатәуп, анализқәа
ҟаҳҵап, арентген дҭаҳҵап, еилаҳкаап зегьы.
– Зегьы? Азамана!
Зегьыҵәҟьа бзеилкаару, сҳақьым ԥҳәыс, бхаҵкы?
– Хәышәтәышьа амоу? – Шаҟа илахь еиқәузеи,
ианаџьалбеит. Ҳаӷеиҭа, сеиқәырԥшьыхаа сықәушәа!

АНЦӘАҚӘА РҬЫԤҲА
– Сыԥсыр иҟоуҵои? – Иҵегь ианқәыԥшыз, ргәы
ҷкәынӡан ианыҟаз џьара ԥҳәыск лхаҵа диазҵааит.
– Акгьы ҟасҵом, – иҳәеит.
– Избан? – лҳәеит ларгьы, лгәы нҭыԥсааны.
– Избанзар, сара соуп раԥхьа иԥсуа! – иҳәеит иара,
дхааӡа. Убас дхааӡа, убас дҳалалӡа…
Шаҟа дхааз, шаҟа дыбзиаз, иарамшк даҩызахааит
уи, усҟан.
– Избан? – Дыԥсыҵәҟьаз аҟара лгәы наӡеит.
Сара убас исҭахуп. Исҭахым, нас, бара бсыгны
сҟалар, – иҳәеит.
Шаҟа гәыкала иҳәаз, шаҟа гәыкалагьы дыҟаз уи
усҟан!..
Шаҟагьы лгәы изыбылуаз ларгьы! Иеиӷьу ицназгоз
адунеи аҿы ӡәыр дыҟоуп ҳәа дыҟазма?!
Ашьҭахь, ишааиуаз, еиҭалырҿыцит лара лызҵаара:
– Сыԥсыр иҟоуҵои?
– Иҟасҵахуеи, аҳи-ҳи, сыԥҳәыс рыцҳа, – ҳәа схы саасуа бысҵәуоит.
– !!!
Дыччон иара, ишидырыц, цәгьара наҵамкәа, аха хаара мыцхәыкгьы наҵамҵакәа.
– Ыы, ишԥаббаз уи? Ԥсуак иԥҳәыс диҵәуеит ҳәа
баҳахьоу дналхагыланы? Уи сара иҟасҵоит.
– Иззын? – лыԥсы лхаҳахьан усгьы.
– Иззын, бымбои, амцхәгьы бахьысҭаху аҟынтә.
– Амцхәгьы?
– Аиеи, амцхәгьы.
– Избан?
17

– Избан? Иаҳҳәап, убригь абри схәыҷқәа бахьрану
азын.
– Урҭгьы ахьыԥҳацәоу азын?
– Хымԥада!
– Насгьы ԥак думазар цәгьа иахьысымбо – убри
азынгьы?
–Аиеи, убри азынгьы! Аха ишԥа? Еиҭах бдәықәларцу?
Мҿаагара бцо џьыбшьо, иау-уу, шәанаџьалбеит, ассир,
алакә далашоуп ари!
– Алакә акәым, аха алабҿаба! Са сеибгазар,
усцәымшәан!
Ԥҳәыс ӷәӷәак, ԥҳәыс мықәшәатәы ссирк лакәын
лара!
Алаф лҳәеит, аха еснагь абас лара ишылҳәоз, иара
баҳҟәаҵ, амарџьа, даҽа хааск диуазар акәхап шиҳәоз,
хҩык дранны дааҟалеит.
Рыхҩыкгьы ӡӷабцәаны!
Ахынтә раан убасҟак лгәы кыдгыланы, атыгә аҿы
инеины ишыҟазгьы (еиҭах аԥҳа!), иара убра асакаса
дшанызгьы, илҩит шәҟәыбӷьыц хәыҷык; «Ишубо, еиҭа
иаҳқәашьымхеит, аха умшәан, аԥшьбатәи дԥахоит!»
Амала, дыкнаҳатәуп, дышьтәуп, иԥхашьо, иаашьо
лакәӡам акәымзар, ишԥалылшеи, ишԥалгәаӷьи, ԥҳәыс
мыжда, убри аминуҭ азы абри еиԥш алаф?..
– Уаҳа угәы иҭеи санԥсуа аҽны? – дҵаахт еиҭа
дыҽхырччо.
– Уаҳа? Ҳашҭа аԥшьганк рҿы ԥшь-киносахьак дсырбоит быџьабацәа, бҵәуацәа! – шьҭа дыччон, икьатеиах
ԥҵәо!
Дыччошәа луан ларгьы, аха лгәы лнархьуан ииҳәоз –
дыԥсны дыгҿаз аҟара лгәы наӡаны!
18

– Убригьы аӡәгьы изыҟарымҵац! Аԥсраҿы аиныхра
ҟарҵоит ада… – инациҵеит.
– Еиҳа уқьархошәа иубозар?
– Ишԥа, нас, ишԥа? – дыччон, дыччон, икьатеиах
ԥҵәон иара.
Иуччо сыздырам, аха ус акы ааҟалаҵәҟьар, уалаӡт,
уалаӡт!
Гәаныла илҳәеит лара.
Ашьҭахь, ашьҭахь – ԥҳәыс ӷәӷәак, ԥҳәыс мықәшәатәы
ссирк лакәын лара! – еиҭа длыхшеит ахшара!
АԤШЬБАТӘИ
ахшара! Ллаф Анцәа иныҳәара
иақәшәеит!
Длыхшеит Аԥа!
Абгьы аеҵә кыдиԥаауан, амыргәырӷьара ихан.
Лара усгьы – Анцәақәа дырҭыԥҳан!
Ус-ус, рықәра кыр инҭыст.
Рхы-рыхшара, дара – еиҵаҩҩы… – Ирызҳаит, иуаахеит.
Ашлагь налаԥсеит адәы иаҵәа изқәыз.
Иара деибга, лара деибга, рыхшара рыхшара
гәырӷьахәха изныз!
– Сыԥсыр иҟоуҵои! – ахынтә раан еиҭалырҿыцт
лызҵаара.
– Акымзарак, – иҳәеит иаахҵәаны.
– Избан? – инкыдҳаит лгәы.
– Баргьы быԥсӡом, саргьы сыԥсӡом!
– !!!
– Дышьҭалааит, сара еснагь исҳәоит, – ари зҳәоз
иара иакәын, ус имҳәар, ииҳәои шьҭа?!
– Мамоу, ус хәшәык сышәҭа, – изымурц салагеит
сара.
19

Исҭахыҵәҟьамызт, аиашазы, сара ашьҭалара.
Ишьҭалаша – дызлымгара уамак зыхьуа иоуп, мамзаргьы – згәы каршәны иҟоу цраҳәа дызмам сара? Уама
ҟалеит…
– Жоқра дыҟами, – ҳхәыҷқәа збоз лакәын дызҿыз, ус
хьыӡ ҷыдас илаҳҭахьан уи! Лаҟарагь аӡәы инааломызт!
– Жоқра! Уара иумдыруеи уи лыгәра сызго дыҟазар?
– Саргьы сыҟами, саргьы сырхылаԥшлоит, хьаас
иҟабымҵан.
Аиеи нас, «Зыԥсы ҭоу ихьуазеи, иԥсуа иоуп», –
уҳәарц уаҿызар?
Сыԥсыҵәҟьо џьушьозаргьы, угәы уажьеит, рыцҳа.
Сара ус аламала иузуаҩхуа аӡә сакәӡам! Сахьӡароуп
сгәы иҭақәоу реиҳарак анакәымхагь – рыбжеиҵарагь!
Аҭахызаргь сықәрахьымӡаз,
Аха, мап, са сгәыхәтәхьымӡан!
Сгәы иҭоу саԥырҵуеит сыԥсы шҭоу!
Сгәы иҭоу рзынсыжьуеит зыԥсы ҭоу!
– Зыԥсыҭоу, еи, уара, ишәаҳауама, шәразҟы ишакыз?.. – сгәы иҭоу шәзынсыжьуеит!
Сцәа-сжьы адамра иҭазгалоит,
Сымҭа адунеи иаԥызгалоит…
Сымҭа – сҩымҭа…
Сымҭахымкәа, сҩымҭахымкәа, анҵәажә, абаа
хызжәара сыҟоуп!
Изакәыхи, зегь иԥсуа ҳауп, зегьы! Насгьы изҭахыда
убри сымҭа – сҩымҭа?
20

Аҳа ҿалом, аҵәа ҿалом,
Жәа хырҷала уаҩ дзынхонда!..
Аха избан, излеибаркызаауаз, нас, ари адунеи
ажәада, ашәада? Ҳалеи ҵәалеи мацара ишьақәхарызу?..
Избан, нас, избан аԥшқа хәыҷы ахәхәаҳәа дзарцәо
ан лгарашәа?
Избан узарцәо анду ллакә ссир, дунеихааназ угәы
иҭымҵәо?!
Избан агәаҟчымазаҩ – аԥсреи абзареи еимаркуа –
ихьаа зыхнаҽуа, дзеиқәнархо Ахәрашәа?
«Ахәра ӷәӷәа ахаҵа иԥышәагоуп, о-о, уараида!»…
Ак ыҟазар акәхап… Мчык ыҟазар акәхап, нас, доуҳа
мчык…
Иҟоуп, ҳәарада, аха иабаҟоу сара сдоуҳа мчы? Исымазма, исымоума, исоурангьы иҟоума?..
Еҳ, иахьа сгәалаҟарақәа зынӡак иҽеим, излазбо ала,
зегь хәыҵсыршәшәаауеит, акы сгәы азҭам…
Иабантәаазгеи? Аа, ахыхь! Схыхь мыжда ҵысыхзаап!
Уи анааилакоуп ас тәымбызшәала ацәажәара саналаго!
Нас, аҩыза аҳақьым, сышьҭабҵоит ауп? Сыбзы­
хәшәтәру, бдинаныс! Хәарҭак Анцәа исыҭ, џьушьҭ!
Снаган «схы хырԥа» снышьҭарҵеит. Аԥаимбар
цкы еиԥш ихәхәаӡа, иҟәашӡа, ихьшәашәаӡа харԥык
аасышәҵаны, ахлорфҩы згәылҟьа ицоз иарҭак
снагәыладыриеит. Аԥхынгәы шоураха, ԥсыхьшәашәа
ихьшәашәаз уи сиарҭа санынагәылаиа, саарыхьҭашьит.
Аҩ иашьыз иеиԥш стаӷсаӡа сықәиан.
Анаӡараӡа исымаз сгәеилгара исанаҳәеит снаҩсан
ҩыџьа шышьҭаз, сара сшыхҩыкыз. Абыржәыҵәҟьа
21

иҭацәит ҭыԥк, уаҵәынӡа аԥшра иаԥсам, лҳәеит,
аҳақьым хада.
«Имԥсыша аџьма амаҵә азылаҟәуеит» – ҳәа, иудыруазеи хәарҭак соургьы, ас еразнакгьы сҭыԥ хиазар!..
Сгәы иҭамкәа, схы иҭамкәа иаалырҟьан сыҩны
сахыҵит уаҳа ҽазыҟаҵарак смаӡаӡакәа. Изоуҳәо зма­
ҳауа изҭоуҭәо зкылсуа с-Жоқра мцацәагьы (схәыҷқәа
рааӡаҩ ҳәа исымаз) уаҳак сзыналмабжьаӡеит…
– Бымшәан, сымҳәеи, сара сыҟоуп, – иҳәеит санхәа
лыҷкәын.
Уҟазар, нас, уҟаз, азаманоуми! Умч шақәхогьы збап.
Дабацеи абри сашьа? Ҭаҭынхатәк аасхәоит ҳәа
ашьыжь дахьындәылҵыз, уаҳагьы дмааит. Иаасықә­
шәаны сыԥсызаргь издырамеи!
– Дааип уигьы, аҩны днеины арахь бшааргаз
иаҳазар…
Сгәы ирҭынчуан, аха изҭынчхозма сгәы? Ишԥаихьи
абас?
Ишԥоухьи, уаҳәшьа мыжда, уара улабара сшаргәаҟуаз
умдыруеи? Сышԥоузасыз ателефон? Схы ԥжәаны ицо,
сеивнаго ианалага, еиусыжьит аҵәыуара. Дысҵәыуон
сан, дысҵәыуон саҳәшьа! – саҳәшьа гәыхәтәхьымӡа!
Исҵәуон схы, абысҟак ишәихаз!
Уаҳа аӡәгьы дысгәаламшәеит усҟан, уаҳа аӡәгьы
дысҭахымхеит, атрубка аақәсхын, сасит уара уахь.
Ма исгәалашәодаз, исҭаххарыдаз уаҳа?.. Сан,
саҳәшьа сҳәап ҳәа уҟазу?
Адунеи мааҳәуаз, урҭ сара исымазар!
Урҭ ракәын раԥхьаӡагьы абзиазгьы ацәгьаразгьы
исгәалашәоз, исҭаххоз нцәак уԥсы дшамыхәарагьы,
сыԥсы уамашәа иахәоз.
22

Ииасхьазма, ицахьазма мшык-ҩымш неиқәырц­
цакны, ма саҳәшьа телефонла сылмацәажәакәа, ма –
лара? Схьаақәа, сгәалақәа, сгәырӷьарақәа зегьы рхы ма
иахьыҵырхуаз, ма рхы ахьеиларкуаз лара лаҟара издыруадаз!
Иаақәысхит атрубка, аха самыҳәеит, самыԥхьеит
сара издырц аномер, ҩынқәра нысҵыргьы, исхамышҭуа
схаҿы инхаз аномер 4-79. Самыԥхьеит, егьысмаҳаит уи
лыбжьы абыжьқәа зегь исызрыцкыз…
Минуҭқәак рышьҭахь сгәы иаақәсит убжьы.
Убжьы – сара сзыҳәа абыжьқәа зегьы ирыцку, зегь
реиҳа игәакьоу!
– Иҟалеи, ибыхьи? – уҳәеит.
Сылаӷырӡ сгәы икылаҵәон, самырцәажәо ианалага,
уара усҭахуп, сҳәеит, сыԥсуеит, схы тҟәацуеит, сҳәеит!..
Бхы быхьуазар, нас, адохәҭырцәа рахь бымцои,
уҳәеит.
Уара иумдыруеи, зны-зынла угәаҵәаҿынӡа анаӡара
шуадаҩу?
– Сара сҩеип, аха аӷьараҳәа бхаҵа дыбхагылоуп,
бизымхәышәтәуеи, ба беиԥш аԥҳәыс даниоу?
Уччошәа ууан, аха сара сгәы ԥнажәон, сашьа, иуҳәоз!
Уигьы дысҭахым – даҽаӡәгьы, уара уоуп исҭаху, уа
узбар сҭахуп, сымԥсыр уҭахызар, абыржәыҵәҟьа сыла
уҽарба, суҳәоит…
Сылаӷрӡи сажәеи еилаҵәон.
Снаӡазар
акәхап
аҵыхәтәан
угәаҿынӡа,
абыржәыҵәҟьа сҩеиуеит, бымшәан, уҳәеит, угәы
ԥшқахаӡаны.
Сара издыруеит уара уеиԥш гәыԥшқак, гәыҳалал
адунеи дшықәым, нас, мыцхәы сызурҳәацәои? Агәра
23

умгои сара еиҳа сангәырӷьои еиҳа сангәаҟуеи уа уда
аӡәгьы дшысҭахым? Егьырҭ зегь егьырҭ ак рывзбон ҳәа
акәӡам, аха хазуп зынӡа! Уара иумдыруеи ҳара ҳшааӡоу,
амцхә ҳаибаҭахны, ҳада ԥсыхәа еимамкәа?..
Аеҭымра, агәырҩа – иҳагымӡааз, абыдара-аныдара, аҵыхәтәан – аеҳәшьадара иҳахьӡаз – убас
ҳаидырҳәалеит аԥсраҵәҟьагьы ҳазеидымго!
Шьоукы-шьоукы
анык
еицылхылымҵызшәа,
еицәтәымуааушәоуп,
ихьшәашәаӡа
ишеибабо,
шықәсык еибамбаргьы, ирычҳауеит.
Бзиа еибамбон, еибаҭахымкәан акәым, мап, иҟалап
иҟазар ус ацәаҩа змоу, иҟами ус згәы еизҭынчу ауаа!..
Сара ахаан сгәы шәызҭынчны сҟалахьазма зда дсымам саҳәшьеи уареи?
Саҳәшьа, саҳәшьа, саҳәшьа рыцҳа!
Бара былхәдаа, бара былымкаа адунеи сықәзаарыма,
нас?
Былымкаа крысфо-крызжәуа, аҳауала сыԥсы
еивыго, сынхо-сынҵуа, ахәыҷқәа ааӡо-иныҟәго,
сыччо-сгәырӷьо ианаҭахугьы, сгәырҩо-сҵәыуо, ауаа
срылагыло-срылҵуа?..
Шаҟа даҿыгәкааны дуланхоз уи. Адунеи шаҟа-шаҟа
даҳәоз уи аԥсҭазаара, агәабзиара?..
– Бара шәызынтәык шәааилаланы абриаҟара абас
хәыҷынӡарак шәгәабзиара ахәҭак-ахәҭак сышәҭар,
сара уаҳа сҭахӡамызт! – бҳәон, бнацәкьыс хәыҷы
инхшәоз ҳарбо.
Иабаҟаз, иабаҳамчыз уи ҳара?
Шаҟараан еҳ, шаҟараан исгәалашәахьаз анкьаӡа зны
ҳанду исалҳәалоз алакә.
24

Уи сгәалашәон сара бара баԥхьа стәаны, сылаӷырӡ
ҟаҟо, сгәы сҭаҵәыуо сбыхәаны – сызбмыхәо,
сыбмыхәангьы – сызхымгауа, срыцҳахәха санбхатәаз.
Адунеиаҿ лакәк аԥсҭазаараҿ кралшон иҟазар,
убасҟан иалшар шԥасҭахыз!

АԤСЦӘАҲАИ АНИ
Дынхон рҳәеит, ԥҳәысеибак, лԥеи лыԥҳаи ыҟан.
Аԥа анизҳа, дануаҩха, ԥҳәыс дааигеит, ачара иуит
игәырӷьеит зеиҳа ыҟамыз ала.
Аха
мчыбжьыкгьы
аамҵыцкәан,
лыҷкәын
иааиқәшәан аԥсра далагеит.
Усҟан, рҳәеит, Аԥсцәаҳа аргамаду дныҟәон.
Дааины ачымазаҩ дааидтәалон.
Инхоны акгьы змыхьуан иҟаз иакәзар – ишьапахьы
дцаны дтәозаарын.
Иԥсраны иҟоу иакәзар – ихаҿы дтәаны, зегьы ишырбо иԥсы ихихуан.
Абри аҷкәын иҿгьы дааизаап, нас уи Аԥсцәаҳа.
Дшааизҵәҟьа, днеины иханы днатәан, иԥсы ихыхуа
далагеит.
Ан, аеҳәшьа, аҭаца ԥшқа – зегьы ахьгылаз аҵәыуара,
аҽшьра рҽықәыркызаап.
Аеҳәшьа дааҵҟьан, Аԥсцәаҳа диҳәеит, сашьа
дрыцҳауп ҿыц ԥҳәыс дааигеит, изхарагьы димбац,
иҟалозар, ицымхәрас сара сшьы ҳәа.
– Ибзыгәаӷьуазар, азамана! – иҳәеит Аԥсцәаҳа!
Аҷкәын дҩаиргылан, аеҳәшьа днышьҭеиҵан, лыԥсы
лхихуа далагеит. Диргәаҟуа-диргәаҟуа, аԥсразы ак
25

лыгымкәа дшыҟаз, – Аа! – лҳәан, аҳәҳәара далагеит уи.
– Усҟәаҵ, усҵәҟаҵ, исзыгәаӷьуам! – лгәы ҿнакаауан уи!
Иҟаиҵоз Аԥсцәаҳа!
– Ибзымгәаӷьуазар нас уа быҟаз! – иҳәан, дҩаиргылан
еиҭах аҷкәын иахь днеихеит.
– Мап, мап, са сыԥсааит иара дыҟазааит, сара
изгәаӷьуеит! – лҳәан, даакҿыҵзаап аҭаца хәыҷгьы.
– Бааи, нас, ибымуазар! – иҳәан, уигьы днаириан,
лыԥсы лхыхра дналагеит. Аа, аргамаду дишьуеит, лбоит аҭаца! Илычҳаит, илычҳаит, илычҳаит, агәаҟ!..
Аха аҵыхәтәан уигьы акәукәуҳәа дыҳәҳәеит.
– Сумшьын, сумшьын, аԥсра сылшом!
– Аа, абас шыҟалоз саргьы издыруан! – иԥаҵа далаччо аҷкәын иахь еиҭа днеихеит Аԥсцәаҳа.
Убри аамҭаз дааҵҟьеит Ан.
– Сыҷкәынгьы дыҟазааит! Сыԥҳагьы дыҟазааит!
Сҭацагьы дыҟазааит! Рцымхәрас сара сшьы! – днеины
лҽааиҵыхны днықәиеит.
Аԥсцәаҳа дгәырӷьаҵәа днеин, лхахьы днатәан,
лыԥсы лхихуа далагеит.
Дгәаҟуан Ан!
Дыԥсуан Ан!
Шаҟа илҭахыз, рыцҳа, дыкәкәы-цыкәкәуа, акәтаӷь­
цәа илхны илааӡаз рыбзиабара нагӡаны илбар,
инагӡаны дрықәгәырӷьар!..
Аха иуазма Аԥсцәаҳа! Иуазма!!!
Уи еизиркәкәеит ҟазарас илаз зегьы, диргәаҟит дируазырт, мши ҵхы рацәеи еиԥшьны, уаҩ изхымгаша
ахьаа бааԥс лызирҵысит.
Дшыԥсыҵәҟьо лбар, лԥагьы дылгәалашәарыма,
зны дыҵымҟьаргьы, зны дыҵҟьап, ҟаиҵеит. Аха, уаҳа
26

умԥсит! Абырсҟатәи хьаа бааԥс, ԥсышьа бааԥс лиҭеит,
аха зныкгьы дымқьит Ан!
Лқьышә еихарӷәӷәа илычҳауан, илычҳауан зегьы
Ан!
Аа, абар, акгьы игӡам, аԥсыкоуп, Ан лыԥсы лхихуеит
Аԥсцәаҳа!
Деихеит Ан гәаша аҵыхәтәантәи лыԥсы еивылгарц.
Деихеит Аԥсцәаҳагьы имч-идашьхәа зегьы еибаркны!
Абар-абар!..
Аха ассир, ашана!
Инапқәа ааиваҳаит Аԥсцәаҳа!
Агәараҳәа аҟәардә днықәҳаит Аԥсцәаҳа!
Аԥхыӡбаа илҵыз аҵәҵәаҳәа икаҭәон.
Ихьшәашәахьан ипҟыш-пҟышӡа Ан илҿатәаз
аԥхӡгьы.
Дхьагәгәа дҩагылеит Аԥсцәаҳа.
– Быҟаз, бныҳәаз Ан! Зыхшара изын зыԥсыҵәҟьа
иамеигӡауа аргамаду аԥсра зҽазҭаз Ан! Ибааӡаз рнапала быршьаанӡа сара бысшьуам. Илабашьа аакыдхны,
дӡырга-ӡырго дындәылҵит Аԥсцәаҳа! Ихы ахьынахоз
днылабга дцеит, дцаӡеит, рҳәоит Аԥсцәаҳа.
Адунеи аҿы исымоу зегь рыла сықәуеит сара иахьа убри Ан аԥсцәаҳа иааины зхы иамеигӡаз, зыҷкәын
иԥсра ахзырԥаз, деиқәзырхаз леиԥш, минуҭкгьы
сым­хьаҳәхьачуа аԥсра сшаԥылоз, уи ала ба бшынхо,
бшеиқәхо здыруазҭгьы, саҳәшьа!..
Сара саҳәшьеиҵбы, саҳәшьеиҵбы рыцҳа!..

АԤСИ АԤСИ РЕИЗГӘЫКРА
Саазқәылаз,
зынӡак сгәы быҵалан,
исыздыруам,
исыздыруам
схы ахьызгара,
сахьцара...
Ишар – ихәлом,
изшом – ашара иҵалар!
Суазыруа, аӡыблареиԥш,
самахалоит бгәыкра!
Хышықәса… –
О, имаҷым,
иагьырацәам, –
аразинеиԥш еиҵалан,
хымш зны ираҟарахоит,
Аха зны-зынлах, –
О, адунеи зцәырацәоу! –
Убас еиҵыҵуа-еиҵыҵуа
убас иҳәаадаха иҟалоит,
снаӡангьы – сзымнаӡо,
сааӡангьы – сзымааӡо,
ҩ-ҳәаак реиԥш,
ҩ-мцак реиԥш
цәгьа срыбжьахалоит!
Сбылынгьы-сзымбылуа
смыблыкәангьы-сзымблыхуа
нарцәгьы сыҟамкәа,
аарцәгьы сыҟамкәа,
џьа сыбжьанҵәалоит!..
28

Акаҭ хахеиԥш
бхыбҿасахьа алакнаҳахоит
убрахь џьара ахара,
снапырхахаргьы,
сгәы цәымзаҵас снахаргьы,
сгәаҳәара –
о, ишысгәаҳәароу – исгәаҳәароуп,
сгәы ахьаа –
шхьаац ихьаауп,
иагьа абла хызҩаргьы!
Ҵәымыӷ хьшәашәа –
сгәы иалагылоу жьакцаха,
быԥсреиԥш ихьшәашәоу,
быԥсеиԥш игәакьоу
уи быҟамзаара
знымзар зны санышәахәхап!..
Егьа сҳәаргьы,
егьа зургьы,
зыбла ҭшәаша – Аиаша – сзавсуаҳа,
издыруа,
исцәымҩашьо
акоуп иҟоу –

сагьызнымшәахуа!
Быԥсра мыждеи
сара еикәабли
ҳаицәыхарахо
шаҟа-шаҟа,
еиҳа-еиҳа аҭыԥ ылыбхуеит
анаӡара –

сгәаҵаҟа!

АЕШЬА
Абыржәыҵәҟьа, уҳәеит, Гәдоуҭантәи, агәылара уҟан
уааиуашәа, 45 минуҭ рыла укылҟьа уааит.
– Ахәшә зыбымжәуеи, ус зыҟабҵои? – уҳәеит
уҽырӷәӷәаны.
Хыхьк лыхьзар, уамоума, хәшәык лжәыр, иналхыԥшшап! – умҳәакәагьы уҟамызт уаанӡа.
Абас иаармариан акәхап шьоукы-шьоукы ачыма­
зарақәа зегьы ишрыхәаԥшуа. Ирдыруама, ӡәыр ихы
азишьҭуама чымазара ду, чымазара хәыҷы шыҟам?
Ахәыҷ шакәу аду зхылҵуа?
Абысҟатәи иаапкны игәароу ачымазара бааԥсгьы
абысҟак иԥаԥашькуамызт ауаҩы ианаамҭоу ихы
гәцареикуазар.
Шьҭа, ус, разҟызар акәхап…
Иразҟуп ҳәа, унапы еиқәкны улатәаргьы, убзаҳәит,
нас!..
– Уара исуржәыр сҭахуп, – сҳәеит, ахәшә ануҳәа. Схы
унапы – унап гәакьа дуқәа! – наҵоукын, иҩышьҭыхны
ахәшә суржәит, уаасыхәаччеит, уаасахәмарит (уи еиҳау
хәшәы абаҟаз!)
Схы угәы инкыдҵаны уаасыҵатәеит.
Шаҟа угәакьоузеи, шаҟа сыԥсы ухәлоузеи! Шаҟагьы
сыԥсы уахәшәузеи!!!
Унап дуқәа – унапы хаақәа! – рыла схы ааушьышьит,
убас ихаан, убас игәыблын. Уаҳәшьа уара дукәыхшоуп!
Анцәа уиҭахыҵәҟьан уишеит уара арсҟак, хәшәыда
ухәшәызар!
– Инапы хаауп, ба бнапы аҵкыс, уи еиҳа ачымазаҩ
димароуп! – лҳәон ҳаҳәшьа қәашьдагьы, унапы ахыза
30

инхәыҵаҵаны, хьаа згымӡааӡоз лшьап рыцҳақәа шьышьуа уанаатәалак.
Са исгәалашәом уара лшьапқәа мшьышьыкәа ахаан лаԥхьа утәахьаны! Уара лааигәара уҟанаҵ, саргьы
аӡәгьы ҳнапы лҭахӡамызт. – Шәнапқәа шԥацҳауеи,
сжьы сшәырхьит! – лҳәон, дҳақәгәамҵуа.
Сара сгәы иахәон ари, аха анаӡарагьы хьаак скылнакаауан, избан абас зылҳәо, сара гәыкала сылҿупеи
ҳәа. Аха сгәы зыжьжьахуан акала, снапы дашьцылеит,
лгәы ԥнаҵәеитоуп иҟалаз ҳәа. Аԥшеиԥш уаакылҟьара
ла лзы иҿыцбарамыз, игәазҳарамыз? Аха бжеиҳан,
агәра згоит, уара унапы шыхааҵәҟьаз. Иқьиоу, иразу уаҩыми уара уханытә-ушьапаҟынӡа?… Башамаша
иуҿыԥсаауама, нас, уара абриаҟара ҭыԥҳацәа, уара
ухьӡ зыхны иахьа уажәраанӡагьы дәык изнықәымлаз?
Уҷкәынра уаԥхьа иниасны иаауԥыло џьушьома, зегь
ҳәаак-ҳәаак шрымоу анбоудыруеи?
– «Еиҭах амораль аԥхьара далагахт!..» – абыржәгьы
иуҳәошәа саҳауеит еснагь иуҳәало.
– Адохәҭыр иахь бзымцеи, уҳәеит, уаасҿаԥшын,
уара сугар сҭахуп сҳәеит… Дааит умаҳә, алаф наилухит
уи еснагь лафк илухуеит, угәы издууны иаргьы аҭакс
ашыгә-шыгә дыччоит, џьым, саҳәшьа дузымааӡеит,
ҳузныҟәымгеит, уҳәеит уччо!
Ҳаизныҟәымгаҵәҟьеит уи, уара уаԥхьагьы иара иусурахь ателефон сизасын, аха уашьҭахьоуп данааз! Уи
ибаргәузеи! Са сзын дымцхәцәазаргьы ҟалап, џьараџьара уизхәыцыр, аха, ишырҳәо еиԥш, «Москватәалоуп»
зегьы игәаҿы ишнеиуа! Сыԥсыҵәҟьон сыгҿазаргьы, акгьы быхьуам, быбзиахоит иҳәоит. Уи сҳәеит ҳәа, дашьцылахьазар акәхап, еснагь «схы сыхьуеит» ахьысҳәо!
31

Сааҭбжак ашьҭахь схы ҭыггаӡа, стаӷсаӡа сықәиан.
Шаҟа сгәы ԥсаҟәандаӡа сыҟаз! Арсҟатәи хәшәы
зыжәхьаз акы аламала иазеиқәыртәомызт схыхь, уара
уанааи, унапала ахәшә ансуҭа, ула гәакьақәа анаасхуга,
сыбзиахеит!
Сыбзиахап зынӡагьы, уара убас иугны усымбар
сашьазаҵә!
Сара уаха сзымшахгьы, ухьаақәагь сара исымандаз!
Ҳаб игәараҭаҿ ахаан аӡә ица имыхьӡацызт. – Уи уара
иухьт.
Ҳаб игәараҭаҿ ахаан аӡә аҭаҭын дамыхацызт – уи
уара уахеит!
Ҳаб игәараҭаҿ аӡә дынџьнырымхацызт, уара
унџьнырхеит! Угәҭакы ноугӡеит, иноугӡеит иуулак, адунеи иаҳзықәыз иреиӷьыз ауаҩы уи дахьымӡазаргьы.
Иугәалашәо, уи дгәаҟуа аԥсхыхразы данықәыз шаҟа
умҩа дазԥшыз?..

АҴЫХӘТӘАНТӘИ АМШ
Уара иаарыцқьан ҩышықәса аинститут аҭалара
уаҿын, уаҿын есышықәса.
Ленинград, Саратов, уҳәеит, седру, уахьыҟамыз!
Зны аконкурс узахымсит, даҽазны – ҽакы
уԥырхагахеит.
Уахь ианаму, ара ҳ-Аҟәа арҵаҩратә институт ахь
уаан, мчыла уааҳган, аԥышәарақәа зегьы хәба-хәба ҳәа
иҭины, аматематикатә факультет уҭалеит. Шықәсык
Анцәа ишиҳәара уҟан, аҵара уҵон, ибзиаӡаны, аха
адырҩашықәсан?
32

Адырҩашықәсан еиҭааузцәырҵыхит наџьнатә аахыс иааугоз, угәы иҭыхоз.
«Арҵаҩра сҭахым, сынџьнырхароуп!» – уҳәеит.
Цәгьала,
напышьашәала
акурс
аахуҩан,
ҳшынҭаацәаз зегь ҳшухьынҳалаз, унықәланы уцеит,
уахьцозгьы умҳәеит.
Уцеит, ахәа аӷралан аҵла шырфо еиԥш, ачымазара бааԥс лыӷраланы ҳан дшафоз, аԥсра ахықә
дышхықәгылаз, дшухьынҳалаз…
Лара лаҟара изҭахыдаз, ҳара ҳаҟара изызгәадураз
уара ауаҩра наӡа улҵыр, угәҭакы наӡар, аха уара
мыцхәы агәаҭеира бзиа избоз, џьара иамкуаз уаҩымыз!
Уара уагьцеит, дагьынкаҳаит ҳан, даҽа шықәсык ма
Анцәа исараӡа, сыҷкәын игәыхьтәыхьӡара анцәа исырба ҳәа, иахьеи уахеи дшыгәжәажәоз…
Хаха-хымш аԥсра даҿын, дгәаҟуан, лгәаҟра ҩбан
ҳан, лхьаа мыжда дшафоз, уара умҩа дшазыԥшыз!
Уажәи-уажәи лыԥсы хәыҷык иназгашаз ахәшәқәа
дрыҳәон, агәырқәа дрыҳәон.
Сара иахьагьы-уаҵәгьы сгәы иқәыҩуеит – уи
ашьҭахь уи схазыршҭышаз ауамеиқәаҵәақәа шысхызгазгьы! – уи лыҳәҳәабжьы, лхьаа мыжда иахылҵуаз!
Иахьагьы сшьара сықәҟьан самоуп, иахьагьы сгәы
кыднажәоит уи исмаҳарц слымҳа шызыџьгәогьы, аӡәы
исмырҳарц сшаҿугьы…
Умааит, узымааит уара ахымш рызгьы.
«Сыԥрит, ирласны уа сҟалоит» – ҳәа ателеграмма
иааушьҭыз уажәи-уажәи ҳахәаԥшуан, ашә ҳалаԥшуан.
Дынҭанагалон, ҳаӷеиҭа, ашәиҳәаҩ дшықәзаара
дықәын, аԥсеивгара даҿын, арахь уажәи-уажәи
даалҵны дааҳалаԥшуан. – «Дмааӡеи?» – лҳәон.
33

Акыр лықәындаз, амшқәагь реихәыдхашәара
далаԥсуазма! Уҳаирплан нкатәа-аакатәо, аҳауа иалан.
Х-сааҭк рыла ауаҩы дахьыбжьысшаз ҩымш амҩа
уқәын!
Ахымш рзы, ашьжьымҭан аиарҭа даақәтәеит
еикәабылхьаз ҳан рыцҳа! «Сыҷкәын дҭашәырхеит,
шәа шәоуп изхароу!» – лҳәан, ллакҭа ырцәгьан дааҳа­
хәаԥшит саҳәшьеи сареи, адырра ахьуаҳҭаз азын.
Ашьҭахь аҩны иамкуа еилақь еилатәаз аҷаԥшьацәа
днарылаԥш-аарылаԥшын, акеҩҳәа амыткәма аахлыртлеит.
«Цәгьала исааӡахьаз, хьаа мыжда сызҭаз, агәҭыха сазыргаз, абаа ду еиԥш сзықәгәыӷуаз, аԥсыха сызымҭаз,
сыҷкәын заҵә, уабаҟоу?.. – инеималҭәеит ҳан!
Уаҩԥсы игәыжәла змаз дамырҵәуарц залшозма уи
лмыткәма! Ахаҳәгьы арҵәыуарын!
– Баҟәыҵ, бысҭыҳә, акгьы имыхьт, уажә дааиуеит, иаачҳа, абаа ԥыҭрак! – илазҳәоз рацәаҩын, аха
акы дазынкыло ҳәа дыҟазма згәы кыдгыланы иҟаз,
зыԥсы ахац иакыз! Аҵыхәтәантәи агәыӷрагьы згәы
ацәбашахаз ан рыцҳа!
Исгәалашәом, шаҟа аамҭа ас ҳаҟаз, шаҟа аамҭа!..
Лгәы хәыҷы иҭаз аарҷылаӡаны, лыԥс хәыҷы иҭаз
ааҭыршәаны, дтаӷсаӡа днықәҳан лҽааиҵылхит.
Убасҟан, убасҟан. – «Дааит! Дааит, абаа!» – рҳәан,
абарҵахь абыжьқәа аагеит, иааилауаҭырт.
– Рыцҳа, лыԥсы дахьӡеит, убо! – цәажәабжьык зегьы
инрылс-аарылсит.
Алаӷырӡ ҳаганы, ҳала ахьҭоу умбо, ҳҩаҵҟьеит
саҳәшьеи сареи.
– Дааит, дааит, абаа, Вера, бҽырӷәӷәа! – быжьқәак
нлықәдыргеит еиҭах ҳан хәаша!
34

Ус уааҩналт.
Ахаан сыбла ихыҵраны иҟоума ашә уанаалагылазтәи
усахьа! – Уцәышӡа, шьа кәарак уламкәа, ула ҭырхаха
ҳан уналыхәаԥшит.
Ҳаӷеиҭа, диаӡаахьеит ҳәа уҟамыз, уаҳәшьа мыжда!
Усҟан лыԥсы ҿыц илхаланы дкәаӷӡа аиарҭа
дықәтәахьан лара!
Лыла ҭраа дузыԥшуан, ҳанду мцацәа – лан, уама
зыхҭызгахьоу лышьҭахьала длыҵатәан.
Уаҳа иууаз, иуҳәоз акы уаақәымшәаӡакәа игылаз уаарылсын, угыргыруа уҿааухеит ҳан лахь.
Унаҟәит, уҽыналхажьны дгәыдукыларц.
– Мама! – уҳәеит, улаӷырӡ аҟәырқьҳәа илбаадо.
– Уабацо, аҽада! Са соума раԥхьа игәыдукыло? Зны
аԥсшәа раҳәа арҭ итәоу!.. – Иахьынӡалылшоз ала аӷьеҩ
аауқәлыргеит лара.
Уааилаԥсеит азныказ, ула даҽаӡә дабо уҟазма, ла
лакәгәышьамыз узыхгәаҟуаз!
Лажәа ҩбамтәкәа уаагьежьны – Мшыбзиақәа! –
уҳәеит.
– Унеины рнапқәа рымх! – еиҭах адҵа улҭеит.
Уи аҵыхәтәантәи дҵахеит…
Унарылалеит рнапқәа рымхуа, игәыдкыло хаҵагьы
ԥҳәысгьы!
Зегьы уанаархысоуп уааины дгәыдукылар анылуз.
Улаҟәын, хаара-бзаара зцәыӡхьаз лхы-лҿы унагәӡит,
дааугәыҵоуҳәҳәеит, улаӷырӡ узхәаҽуаз ҟажо.
– Уабаҟоу, уара, скалаџь мыжда, ҭынч аԥсыха
зсумҭозеи! – лҳәан, лгәы ааԥшааит.
Зынӡак аԥшқа иаҵкыс деицәаны, дышԥарыцҳахеи
ҳан хәашабгацәгьа!..
35

Нас?..
– Шәындәылҵ-аадәылҵ, лыхшареи лареи рызхара
еибабааит! – рҳәан (зхара еибабашьа ҳаурызма ма?!)
ҳан ҳаалызныжьны индәылибаҳәеит зегьы.
Даалҵит, қәашьда, дамҵит, дамҵит аԥсра ҳамҭакы!
Хымԥада, абраҟа аԥсцәаҳагь игәы ԥшааит, ԥыхьа
сзыхцәажәоз алакәаҿ еиԥш. Дымчызтәышаз мчык
ҟалазар акәхап, аԥсра иқәкыз сааҭк иадамхаргьы дхьагьежьызар.
Кругәалашәо, сашьа, иахьа усҟан иаҳҳәақәоз? Абриабриоуп ҳәа, рацәак сгәалашәом, аха ибзианы издыруа, убри асааҭоуп ноунагӡаз ҳгәаҿы иҟәандаӡа,
иҵыхәтәантәины иԥхаӡа, игәашаӡа иаҳзынхаз.
Исгәалашәоит, алафгьы ҳҳәон, ҳагьыччон, ларгьы ҳаргьы. Угәаџьыба иааҭухын, иаалуркит лара
устуденттә билеҭ.
Аа, абыржә избошәоуп ицәеиқәа ҟаԥшьӡа икәынт­
рышәӡа упатреҭ хәыҷ ақәырҷабны. Уи иаҳәон Ленин­
градтәи атехнологиатә институт амеханикатә факультет аҩбатәи акурс аҿы итәоу абригь-абригь истудентә
билеҭ ҳәа.
Ииулак уиасзаап уи аинститут ахь, инаугӡазаап
угәҭакы!
Лнапы еиқәыԥсқәа рыла инарҳәы-аарҳәуа дахәаԥ­
шуан уи ҳан рыцҳа.
– Ҳазлеижьо акы акәымзааит, бара, цқьа шәахәаԥши!
– лхы ааҳақәылкит дахыхәмаруашәа.
Ҳаргьы ҳаччо (ҳшыччозгьы иуқәшәира!) агәра
лҳаргон ишжьагамыз, ишҵоураз, дшынџьнырхоз
мышкызны!..
36

– Адамра хыла саурсырц угәы иҭамзар, иҵа, инагӡа
суҳәоит! Ууаҩха, абаа, уаб ихьӡ умырцәгьан, узлоу
умырԥхашьан, – лҳәеит…
Нас!..
Нас – Сышьҭых! – лҳәан, уи унапада напы
лҭахымхеит.
Ахәыҷ иеиԥш дҩышьҭыхны унлыҵатәеит. «Ак
сурхьт, сушьит!»– лымҳәеит. Ҳара анаӡара џьара
ҳналкьысыргьы. – «Абаа, сышәшьит, шәнапқәа
шԥацҳауеи? – лҳәон ҳаазқәылаз, аӷырԥ ааҳхлыргон.
Избан усҟангьы уара унапы еиҳа изыхааз?
Дуҿыгәкааны дахьыҟаз аҟынтә ус ла лгәы иабозоу,
ма ииашан ихааҵәҟьазу?.. Уи шыхааз уажәы еиҳагьы
агәра згеит, сашьа!
Усҟан «снапгьы лҭахым шьҭа!» – зҳәоз саҳәшьа
рыцҳагь аа-шықәса абри ашьҭахь ларгьы лан лгәаҟшьа,
лан лызҩа лыхьны лкәал данааҭагыла, уа унапоуп
дзыҳәаз, уа унапоуп зегь реиҳа илзыхааз, са снапоуп
ихаамхаз.
Уажә саргьы уара уоуп исҭаххаз, уара унапоуп зегь
реиҳа исзыхаахаз, «шьмаф ихәшә» еиԥш исыхәаз!
Нас?..
Нас дааиҭашәеит, ҳан хәаша, иаразнак.
– Агәыр сылашәҵа шәласны, сшәырҭынч! – лҳәеит.
Шаҟа инахаҳга-аахаҳгазеи, шаҟа исҭахымыз уи
арҩшьыга!
Иҵегь ҳазхара даабар, ҳлацәажәар ҳҭахын…
Аха ҳазлацәажәарызу, дҳазбарызу ҳан ахаан ҳазхара,
уажәы мыждаз – еиҳагьы!
Исҭахымызт арҩшьыга гәыр лылалҵар, иҟанаҵоз
здыруан, аха илуазма!
37

«Абранӡоуп уаҳа исылшом!..» – лҳәозшәа, дааиҭа­
шәеит убас зынӡак, ҳан лакәӡамызшәа, тәымуаҩык
иеиԥш дыхьшәашәаӡа!..
– Иараби, лыԥсы шҭаз лгәы ҳаҵылхыма, ҳалхашҭыма
ҳан?.. – сгәы ааҭыхьшәашәааит.
Ҳнеихәаԥшы-ааихәаԥшит ҳахҩык.
Агәыр ҟалҵеит аҳақьымԥҳәыс – уи аҵыхәтәантәи
«хьаартәаган»… Уинахыс… Уинахыс… Убри аминуҭ
инаркны ҳиеҭымцәахахьан! Ахааназы иабыдаз,
ҳаныдахахьан, лыԥсахәа ашамҭазынӡа ишналгазгьы.
Лыԥсы шҭаз лхы ҳҟәылгахьан, ҳанлыжьхьан.
Уаҳа ианаму, дҳахьнымҳалеит, дахьнымҳалеит
аԥсҭазаара – абырсҟатәи хаареи шареи еиҟараны илзырбоз, хымш раԥхьа «даҽа шықәсык ма исараӡа» – ҳәа
дыззыҳәоз…
Еҳ, ҳан рыцҳа, сан рыцҳа! Ибдыруама, ибдыруама,
амала, бзакә хыхь мыжда бааԥсу – уаҩ изхымгара?..
ГИППОКРАТ ИМҴАНЫҲӘАРА
Еҳ, Гиппократ! Гиппократ Ду! Гиппократ дуӡӡа!
Унапаҵаҟа сааины сыҟоуп!
Унапаҵаҟа саргьы саанагеит!
Изыҟамлеит, нас, сара уара уҿы саанамгар, салам­
шәар арымӡааҩык уара уҿы иаанагахьоу рхыԥхьаӡара.
Уара иумдыруеи урҭ шаҟаҩ рыԥсы уара еиқәурхахьоу?
Иумдыруеи шаҟаҩгьы умч рықәымхахьоу, шаҟа
ԥсҭазаара ссирқәа умпыҵаӡхьоу, иуцәкьаҭахьоу са
схы-сыԥсы змаз, исҭахыз ауаа нарылаҵаны?
Шаҟа хшыҩ мра уцәыцәахьоу, шаҟа шаеҵәа
уцәкыдшәахьоу!
38

Иумхәышәтәыз, узмыхәоз џьара аӡәы дшыҟамыз,
днеит уара уҿы адунеи дуӡӡа ахьынӡанаӡааӡоз раԥхьаӡа
уаҩ дызмыхәоз, уаҩ дызлымгара ахьаа бааԥс зыхьыз
Емпедокл, апоет шьахә, зҟәаҟәаҿы абаҳбачыра (ишааи-шааиуаз «аду», «акьыбачымазара», «арак» зыхьӡхаз)
арҳаз.
Иара итәала даҳын, адунеи амаа икын, аамҭала, зны
уаҩыс уимшьо дыҟазаргьы, зегьакоуп, даанагеит уи
ахьаа мыжда уара уҟны.
Ахьаа мыжда – хәыҷ дызмамыз, ду дызмамыз!
Ахьаа мыжда – нцәа дызмам!
Нцәас, аҳас уи иоураны иҟалашаз уара уакәын, аха
зуакәымхеит, Гиппократ, зуакәымхеит!
Уи умыхьыр акәын!
Аха иухароузеи, абри адунеи шаҟа ибзиоу, шаҟа ихәарҭоу
– убриаҟара зҩа ҵәахны иамазар?
Емпедокл даӡәын, даӡәызаҵәыкын уара хаҭалатәи
упрактикаҿ уи ахьаа бааԥс зыхьыз, аха иахьа?
Иахьа иабанӡанаӡоу. Гиппократ уи зыхьуа
рхыԥхьаӡара? Шықәсқәак рышьҭахь шықәсыкахь жәа
миллионк ԥсуазҭгьы уи ахьаала адунеиаҿ зехьынџьара,
уажәы ҩажәижәаба миллионҩык ԥсхьеит, рҳәеит, Гиппократ!
Уи иԥсыз, аха иԥсран иҟоу?.. Ишԥаҟалеи, изыҟалазеи
абас? Умч зымхазеи, ухшыҩ зымшәызеи абри арыцҳара
абырсҟак измыраапкыша ухәыцыртә?
Абри зегьы реиҳа изызхәыцтәу, зегь реиҳа ахгьыаԥсгьы зықәҵатәу ак закәымхеи, Гиппократ?
Избан, избан, Еинштеин дзирыз уара ушьҭахь?
Зқьы-шықәсақәа рышьҭахь? – Избан дзирыз уи адунеи аҿы даартҩы дуны, дҭоурыхтә етапны, датомтә
шәышықәсаны, дкосмостә ераны?
39

Избан абри ауаҩ, даниуаз, ихәыҷы бжаны,
краамҭагьы ихәыҷ лыгны иҟаз, уара уаҵкыс аԥыжәара
зигарыз, амзахь дызцарыз, Венерагь дызтәарыз?..
Ихы иҭамӡашаз аума ауаа рашәа ииз ихәамц
иазышьҭымхуаз, иацтәарамыз ахы былдыз ихаргыланы дзишаз?!
Ихы иҭамӡашаз аума бжьышықәса ихы дакапануа
ҿымҭуа, дзымцәажәо дҟазҵаз?..
Бжьышықәса изымҳәаз, изышьҭымхыз аума
ауаҩытәыҩса ноунагӡа идирҳәаз, идрышьҭирхыз?!
Хы мыжда зхагылаз аӡә иакәын уи, Гиппократ!
Уи иеицәа хы зхагылаз уакәӡамызт, нас, ишԥоухьи
абри арыцҳара абырсҟак иаапкыртә?
Ухы дышԥоумырхәеи уи, Гиппократ?
Издыруада шәарҭас иукызар уи ицхыраара? Ауаа
идирхәарц, ирхеирҳарц акәымзи уи итеориа зихәыцыз,
атом зиӡбыз?
Иара ихароузеи, шьоук аалаган, уи хлымӡаахк –
нырҵәагак алырхызар?..
«Акәты ашьыга шьапы иҵнахуеит» – ҳәа инырҵәага
хәыцны адәы иқәиҵама Ауаҩы?..
Гиппократ ду, Гиппократ!
Афилософцәеи ахшыҩдуқәеи, Софокли, Еврипиди,
Фиди, Полеклети ираамҭалаз ахәшәтәыҩ ду, аҳақьым
ду!
Демокрити
Емпедокли
ргәабзиара
зыхьчоз,
иахылаԥшуаз иахьатәи амедицина уасхыршьҭаҵаҩыс
иамоу!
Унапаҵаҟа сыҟоуп, уҭоуба самҵаиоуп сааины!..
Платони Сократи ҳаҭыр ду зқәырҵоз, еицырдыруа
Римтәи аҳақьым Гален ирҵаҩ иашан ииԥхьаӡоз уара,
усзылԥха, усзыхәшәха!
40

Имаҷхарыма, нас, заҳаҭыр азын сара усхылаԥшра,
усыхәара?!
Мап, издыруеит, сара уара ушсыхәо, уа узмыхәо
акызаҵәыкоуп, чмазара заҵәыкоуп – амаҭ еиԥш, зыхьӡ
уаҩы имҳәаша!
Аха уи сара исымам, џьым, Анцәагьы исыдумгалан!
Сыздыруам, иабхәҭаан иҳадимгалазар ҳазшаз, иазхоуп уи исцәагахьоу!
Абар дааины дысхагылоуп уара ухаҭарнак, уара
у-Пиндар – знапы сануҵаз. Схьаа шәарҭамзар акәхап,
уара уи ауаҩ инапы сануҵазар, аха дҿацәами уи, Гиппократ!
Ииашоуп, У-Пиндаргьы дыҷкәынӡан, аха игәра
угартә аҟынӡа днеихьанеи ари?
Сыздыруам, насгьы дыԥҳәысуп, дыԥҳәызбаӡоуп!
Сара уаҳа насылымшо, уаҳа инахымшәо раҳаҭыр
збоит аԥҳәысжәла, аха рацәак бзиа избаӡом.
Издыруада, уи зыхҟьо урҭ бзиа избо ахацәа
шәахьыҟоу акәзар? Иаҭахузеи, иаҭахӡоузеи, џьым,
аԥҳәыс мыжда иахьынӡахәҭоу ахәаҿынӡа дхаларц
азы?! Аҳәса зегьы ирымчым уи, зегьы ирынархам!
Уи сҳәеит ҳәа, аҳәса рымацара ракәхарымашь уи
рынарха маҷра зхароу?
Суазҵаауеит, дызусҭазаалак, схаҵоуп ҳәа зхы
зыԥхьаӡо уара уакәӡами аԥҳәыс лымчымхара-лынарха
маҷрақәа зегьы хыҵхырҭас ирымоу?
Уара
уакәӡами
шәышықәсала-зқьышықәсала
уи дҿазҳәо дызшьаҳауа? Ус шакәугьы, иубома
дахьынӡанаӡаз, шаҟа лхы дахәаз!
Уара адунеи ишазар аахыс иузеиҿмырцааз, иум­
чымхарҭаз – лара шаҟа аамҭа кьаҿла лҽахьылыгӡаз!
41

Аԥҳәыси аԥҳәыси раҟара еилибакаауада, аха урҭ
раҟарагьы еимаҭәамда!
Иарбан цивилизациазаалакгьы уи акы ахәап ҳәа
сыҟам. Сара издыруеит, аԥҳәыс лыхә ӷба иҭаӡом,
аԥҳәыс лҳақ адунеи аҟара ихьанҭоуп!
Аӡәгьы игәы иаанамгааит ара са сахьыԥҳәысу мап
ацәыскыр сҭахушәа, сахашшаауашәа, мап!
Иахьцалак, дзымит, дзанымлеит адунеи аԥҳәыс
илеиӷьу!
Аԥсабара иаԥнаҵаз аԥҵамҭақәа зегьы ирыцку лакәны дынхеит, дагьыҟалеит наӡаӡаз егьа рыла
зхы тҟәацуа хаҵа фырхаҵа адунеи аҿы ишыҟаз,
ишыҟоугьы…
«Аҵыбра зцәымӷу иԥынҵа иҭиаауеит» – ҳәа,
(усҵәҟьа акәхару!) саанагеит еиҭах аԥҳәыс лҿы,
аԥҳәызба лнапаҿы!
Илдырри, еилылкаари абри – хаҵаҵәҟьа дымцазар? (Оҳ, исҳәахт, хаҵа даацандаз уажәы, дыпрофессорха даақәгылап! Ус иҟалондаз, хаҵа имцац ԥҳәыс
шьаҭара адәы дықәлозма, адунеи иахьа изҭагылоу
амчымхарақәагьы амамзаауазар акәхарын…)
Мап, мап, сгәы касмыжьып!
Ддырҽхәоит лара, Анцәа ииныҳәаша, лықәра маҷуп,
лԥышәа маҷуп, аха дара дыбзиоуп, рҳәеит.
Седроу, уаӷоу иаџьал цәгьахааит! Уахьыналыхәаԥшуа
ублаҿ уамак дзааиуам, акыр даууп, аҟабардаҽеиԥш
дхаккала.
Хаара рацәакгьы лыҵам, схаандаз ҳәагьы
зҽанызшәогьы аӡә лакәым.
Амцхә лҳәом, дыччом. Бласаркьақәакгьы цыҩцыҩуа
лыбла иамоуп…
42

Дысгәамԥхагәышьеит,
иаахҵәаны,
сгәы
бықәымшәеит ббома, аԥҳәызба, разҟыс ибымаз –
сарԥызбам. Ҽыхәшәтәра ба бҟны ишьҭало дарбан
арԥысзаалакгьы ас бигәамԥхо балагар, хаҵа бзымҵеит,
бҳәар саҳаит!
Аха иабаҟоу, бдырҽхәоит арахь, еиҳараӡак
ахацәа рпалатаҿ. Идбырбазеи, иарбан хәаџьа шәҟәу
ирзыҟабҵаз?..
– Ибҿаҳаит, (ааи, абри ажәаҵәҟьа!) абри апалатаҿ
бахьаанагаз! – лҳәеит сывараҿы ишьҭаз аԥҳәыс еиқәа,
ҳхы анааилаҳгала, ҳанеибадырқәа. – Ҩымз акараҳәа
иаанҵәеит абра сышьҭеижьҭеи! – аҵҵы даақьит.
Шәзынхьаауазеи? – абри азҵаара сҭир, уеизгьы-уеизгьы ишылҭахыз ааслырдырит.
– Оо, нан, мачхәума! Бызцәымӷугьы изааумган! –
дааӷзит.
Анцәа ҳрыцҳашьа, уахьлыхәаԥшуа, лызмахак аалак ирзыфом, лган анаара узавсуам, арахь илмыхьуа
ак ыҟам! Алогика мыжда шԥацәыӡи еицәацашәа иҟоу
абри адунеи!
– Дқәыԥшуп ҳәа блыхәамԥшын, дхьуп, нан, дхьуп! –
Аҵҵы дықьуа дааҳәын, варала днықәиеит.
Уа Гиппократ! Ухаҭарнак зынӡак дыбзиазаап! Уигьы
ҩба ҳәа иԥхьаӡатәуп – иахьа исразҟхаз ануҳәо!..

АЏЬАРСАХЬА
Сҿы аҭӡамц ахь инарҳәны снаиеит, уи ала уаҩы идыррын сара аӡәы сиацәажәо егьиуа, агәаҳәарагьы шсымамыз, – амчгьы. Скыдыԥшылон уаашәҩык (издыруада,
43

инреиҳазаргьы!) рыбла знысхьаз знапы адыршьылахьаз, аха акгьы ахьрызкыдымхыз, ахәшәфҩы зыдҟьа
ицоз аҭӡамц. Ирхәыцуаз, мап, раԥхьа исҳәап, ирхьааз
абра иадыԥшылахьоу? Иҟоума иахьагьы ма ицахьоума
урҭ – ҿааҳәыра ахьыҟам – нарцәы? Ассир! Ӡәырҩы ибахьоума са сыбла карақәа еразнак абри аҭӡамц ахахьшәа
иаанырхыз?
Аӡәы
иҭыхны
инаниҵазшәа,
игьамгьамуа
саԥхьаҵәҟьа икыдын аџьарсахьа! Зынӡак ани ҳқыҭан
ҳахьынхоз ҳгәылара иҟаз иахьагьы ихыжәжәараӡа
игылоу. Лакраа руахәама ҳәа изышьҭоу, еиқәжьакцаха
иахагылаз ахаҭаԥсаҭа!
Ажәла нҵәеит, акы иазҳәамзааит! Мап, џьушьҭ,
изаусузеи, иаҳзеилоузеи аџьари сареи? Сара –
ирымнаҭыц, ирымԥшьац, уахәамак зшьапы ахызымгац, сара – иқьырсианым, иагьыԥсылманым, дин змам,
икьаҭаӡаны адәы иқәу! «Бкьаҭаӡа адәы бықәындаз,
нцәакгьы дбымамзаауаз!» – абыржәы исаҳауа џьыс­
шьоит санхәа лыбжьы. Оо, уи шаҟа Анцәа игәра
лгоз! Амц сҳәаӡом, аиаша, сыҩнамлац ахаангьы сара
уахәамак, абас снагәыдыԥшылахьеит ауп Лыхнытәи
ауахәама, Афонтәи ауахәама уҳәа. Ахьыҵәҵәа шаны
ирырҭозаргьы – сыздыруам урҭ рыҩнуҵҟақәа! Мышкызны џьара сахымцәажәар ада ԥсыхәа смоургьы, акгьы
сыздыруам, ани зыӡбахә сгәалашәаз Лакраа руахәама
ада. Зырҳәарах зегьы зыӷрырхыз агыгшәыг еиԥш, игылоуп уи ахәамц мацара иахаанха, аҭӡыварақәа хаххала.
Убри акәӡоуп сзыҩнаԥшхьоу: нарцәы ҳабжьы «цаны»
«ишаауа» аабоит ҳәа, ҳцалон анкьазы ҳаныхбыџқәаз.
Иҭыкка, еиқәылашә-еиқәыхьшәашәа иҟаз ҳныҩналаны
хыхь адаан иамаз ҳнықәгыланы, ҳаицлабны ҿаҳҭуан
ма аӡә ихьӡ ҳәаны, ма ус иааҳахҭашәаз ҳәоуқәак
44

неиԥшьуа. Ауахәама алаӡара аҭӡамц кеиҩҳәа инанҟьон
ҳабжьы, нас иаанԥаны арахь еиҭа ҳа ҳахь аҿаанахон.
Уи дасу ҳанашьцылақәа. Ҳашьцылаанӡа, аԥсцәа рыбжьы акәызшәаҵәҟьа иԥхьаӡаны ҳшәаӡыӡон. Зегьы
ахьнеиуаз ҳамнеир зынӡак шәаргәындақәак ҳакәны
ҳрыԥхьаӡар ҳәа ҳшәон, насгьы шаҟа ихаҳҵоз «нарцәы»
ҳәа акы ыҟаҵәҟьоушәа!
Абри ауахәамаԥхьа ес нанҳәамш, уахынла аҵх
кыр инаскьахьаны, еизаны итәалон аҿарацәа, ҳҳабла
аҭыԥҳацәеи арԥарцәеи, аԥсцәа ангыло аабоит ҳәа.
(Ҳара ҳауп аҵыхәтәанӡа акәны уаҟа итәаз. Уиаахыстәи
абиԥарақәа уи аҳәаа иҭысхьеит – рабацәеи ранацәеи
рлафқәа ма рҵоурақәа» рыгәра ргартә, ишԥа, џьоушьҭ).
– Аддыҳәа ҽыла ибжьалоит иҽыбӷаҟазацәан иԥсхьоу
шьоукы – ашәа ҳәо, еинҟьаны икәашо. Џьанаҭ рымами,
нас! – шаҟантә лала ирбаҵәҟьаны, лымҳала ираҳаны
рхы ҳдырбоз шаҟаҩы!
Уахык, нанҳәамшык азы, ҳан ҳшылмышьҭуаз,
агәыла ҳәсахәыҷқәа лызкны аарла ҳлымпыҵыҵны
ҳцеит саҳәшьеи сареи. Уамашәа иубаша, ҳандугьы
– абырсҟатәи нарцә усқәа ҳазҳәахьаз! – убригь
илҭахымхеит ҳахьцаз шәзыршәо ак жәбар, шәгәы
кыдшәаны ак шәыхьыр ҟалоит ҳәа. Иҟалақәахьан
рҳәоит, убасқәагьы, ҷытбыжьк заҳаны, аԥсы ибжьы акәҵәҟьоу џьшьаны, згәы кыдшәаны, иахьаԥсра-
уаҵәԥсра иԥсуаз. Ашьҭахь изласхәыцқәаз рыла, санду
ҳа ҳшәара ацәшәарадагьы иудыруазеи, илдырзар уи
ауха ишыԥҵәоз сара абырсҟатәи исылалааӡоз аԥсцәа
рдунеи аҵыхәтәа?.. Зегь раԥхьаӡагьы зинтерес сымаз
акызаҵәык акәын, усгьы аԥсцәа гыланы избоит ҳәа
агәра гаҵәҟьаны сызлаҟаз ала:
Убри ауха аԥсцәа «дрылзбаар» сҭахын сара Кәынта.

КӘЫНТА ЛАЖӘАБЖЬ
– Сара уи аӡӷаб сылхаанын, нан! – шаҟантә илымҳәац
џьшьа илҳәалоз санду уи лҭыӡшәа. – Нан рыцҳа лыԥҳа
заҵә лакәын («нан» ҳәа длышьҭан лара анхәарагьы
аецаларагьы лзызуаз, лхаҵа иабиашьа Сыкәын
иԥҳәыс, аԥҳәыс аҳкәажә ҳәа аӡәыр изырҳәахьазар,
иззырҳәахьаз Елыф.
Дызхылҵыз рыла, Цдаа дырҭыԥҳан. Шьоук абхьӡыла
рыӡбахә рҳәозар (ани иԥҳа, ма ари иԥҳа ҳәа), лара иара
Ламшьаҵә иаҳәшьа Елыф ҳәа акәын ишлышьҭаз. (Лашьа еиҳа хьыӡ змаз хаҵазар акәхарын!)
Иԥҳәыс ԥааимбарыз, аха митәеиқәаҵәа зхызгахьаз ԥҳәысын уи. Лԥеи лыԥҳаи хәыҷӡақәаны (сабду иаб ихылҵыз, уа Ҭырқәтәыла иахьнеиз еибахаз,
зани заби ԥсыз, убарҭгьы хәыҷқәаны!) ааидкыланы
аарла иӡхыҵит лхаҵеи лареи амҳаџьыррахьтә. Аарлагьы рыҵәҩан нарсны, қьалак рхы ааҵакны анхара ашьапы ркуаны, уахык ахышәахьтә аӡәы агәызҳәа
иааҭирҟьаз ахызаҵә деизҟьа дышьны дылканажьт
аԥсуа мца аԥхьа армыӡаҿ ихәхәаӡа иқәианы, зызқәа
амцашыра иаҭаны, иааԥса-икараха ицәаз лыԥшәма
Сыкәын. Дыршьит харада-барада шықәсыла иааиуаз, уаҳа имыцәаз шьоурак аҵыхәала. Деиба-кәеибаха
даатәеит Елыф, аха лгәы калмыжьит. Лхы-лыԥсы
рыхҭынҵаны илааӡон аҿырпынҵлеиԥш иқанқашо
иҩагылаз лыҷкәын Абдаҭи лыԥҳа заҵә Кәынтеи. Аха
уигьы лызимырхеит «хыхь иқәтәоу» ҳанцәа ду (санду лҳәашьала!). Ҵәҩаншьапс, хәышҭаара мырцәагас
лыҩны иазгылаз Абдаҭ хәылбыҽхаказ иааиқәшәан,
уаҳа еиҭаҳәарак ааимоуӡакәа, мчыбжьык ааҵуаны
46

дыԥсит. Убасҟаноуп Елыф агәырҩаҵәҟьа, аибараҵәҟьа
захьӡыз анылдыр. Дахыԥсаарц акгьы лыгымхеит.
Аха ус аламала ак иаго дреиуамызт уи аԥҳәыс, акысгьы – илзыҟалеит лыԥсы лызмыргәаӷьыз: дшаеҵәаха
длашо, лыхцәы қамызқәа дыршьаҳауа, зеиԥш хшара дмаҷыз, зеиԥш уаҩсахьа аӡәгьы имамыз лыԥҳа
Кәынта. Ашәеиқәаҵәа лхьыхәхәо ианылшәызгьы,
аҳәацәа-гацәа еиқәибаҵа илызҽыжәҵуан уи. Ашәы
анылшәылх, усгьы – агәгәаҳәа илызҽыжәҵуан, шьоук
цар, шьоук аауан. Дахьыԥсҭынхаз, дахьызаҵәыз азы
лхаҳәатәы иавасырц аӡәгьы игәы иҭамызт, аха иабаҟаз,
гәаԥхара лиҭомызт Анцәа ҳазшаз! Хьаа ҷыда, гәырҩа
ҷыда лзыҟалеит лан гәаша. Усгьы, ҵарак лҵанда, ак
лылҵында ҳәа даҽакы деилаҳап, дазылкып ҳәа уҟазу
усҟантәи аамҭаз.Аԥҳәызба диит, лызҳаит, аҭыԥҳара
аамҭа кьаҿи хаҵацареи дрызкын! Есымшааира дныҳәо
даԥылон, ес мраҭашәара дныҳәон Елыф, лыԥҳа разҟ
бзиак лаҭәашьахарцаз.
Ахәаџьа, рҳәеит – аҟәыдырԥаҩ, аԥшҩы, рҳәеит,
зегьы иахьа-уаҵәы анасыԥ лоуеит ҳәа, ижьа-жьо
иааргон. Усгьы илҳәеит аӡәы (агәра слыргаҵәҟьон
санду!) – ҟәыдырԥаҩык, шәымшәан иаарласны
шәлыргәырӷьоит, ҩынҩажәа мшы анааҵуа хаҵа дцоит, анасыԥ зеиӷьыҟам лоуеит ҳәа. Лгәы хыҭхыҭуа
дазыԥшын уи амш Елыф, издыруада еиҭаҳәарак соур
ҳәа. Аха дышԥахәаԥшуаз лразҟы аус лара Кәынта
лхаҭа? Илыӡбауаз, лгәы иҭааз?..
Иахьагьы-уаҵәгьы уаҩытәыҩса издыруам абри сара
ԥшьа-ынбиԥарак ирхысны изаҳаз сыда Аҟәыдырԥаҩ
аҽҳәара илҳәаз хымш шагыз, иаалыгхеит Кәынта. Амцашоура иаалызцәырҟьаз ацәашьеиԥш деикәанар­был47

еикәанарбылуа, ахәшә-абыӷьшәы, аԥшҩы шырҳәоз,
хнырҳәтәыс иҟаз зегь шыҟарҵоз, ахаха рзы аԥсхыхрахь
днеихеит (илыхьыз, дызгаз аӡәгьы издыруам, лашьа
иԥсышьеиԥш, мцашоуран иаашьҭылхит.
Сгәалашәара иалҩны исаҳауеит санду лыбжьы:
– Сан, сбыҳәоит, анра-ԥҳара базыраззар, уаҳа аӡәгьы
шәысхамгылан санԥсуа, Ҳаџьараҭ ида. Уи инапала
сеиқәикыр сҭахуп, – лҳәеит цәашьеикәаблы!
Ҳаџьараҭ зыхьӡыз аҭаацәара иахыԥхьаӡалаз, хәы­
шықәса раахыс иабрагьны, зҽырҩашьаны дара рҿы
иҟаз иакәын ҳәарада, уаҩшьрак аҵыхәала (усгьы
уаҩшьран, шьоуран изҿыз аԥсуаа жәынгьы-ҿангьы,
имаҷымхар ҳәа ишәозшәа!)
Лажәа илҳәаз ҩбарымтәит аҭаацәа. Изқәыхәланы
амцабз илакьҭоз злакҭа алабылуаз Ҳаџьараҭ игәаӷьыизымгәаӷьуа днеины дналхагылеит. Ицламҳәа еихар­
ӷәӷәа, иҽыҟажо длыхәаԥшуан.
– Уҽырӷәӷәа, Ҳаџьараҭ! Ухаҵами, абааԥсы! Суҳәоит,
улаӷырӡ сықәумҭәан! Унапала сыбла хҩа, уаҳа даҽаӡәы
иоумраӡан. Идыр, са сзын уи еиӷьу џьанаҭ цага шыҟам!
– лҳәазаап, акәашьҭацәгьа, аҵыхәтәаны.
– Убри лаҟара зхыздыруан, аҷҷаҳәа ишцәажәоз, зыла
шааԥшуаз иԥсхьоу аӡә дыҟам, мцацәа! – Лгәы еиҟәжәо
даақәыԥсычҳаит санду. – Ишылҳәаз еиԥш, Ҳаџьараҭ
иоуп, нан, знапала деиқәызкыз уи! Ашьшьыҳәа,
иҽыҟажаны, лаӷырӡыцк лықәымҭәакәа дналхыҵит.
Дышиашаз ихы иқәыжь дындәылҵын, аҩны днавалеит… Абас лыхьт Кәынта рыцҳа! – Дааҭгылт
санду минуҭктәи аџьабара-ҿымҭра ныҟәылгошәа, –
Аԥсы деиқәкны зуха дындәылҵыз инаркны гәырыӡшашәаӡ дынкылахәаша дцеит Ҳаџьараҭгьы, иахьа
уажәраанӡагьы иӡбахә ыцәоуп.
48

– Избан, нанду, иҽызыхирҟьазеи? Абырсҟатәи аамҭа
дныҟәызгоз аҭаацәа ргәырҩа аҵыхәтәанӡа дзаламгылазеи?
– Иашьак иеиԥш дылзыҟан уи. Изихымгазар акәхап,
рыцҳа, дылхагыланы лаӷырӡыда лыџьабара. Насгьы дабрагьмыз, ауаа рахь дцәырҵуамызт… – абарҭ
ажәақәа ишҳаҳауа игәнаҳкыларц, сгәы аласырҭынчырц
дазышәон санду, аха сара егьараан сазхьаҳәларын абри
икылаӡшьа, насгьы избан лымкаала дзалылхыз Кәынта
абри илуамыз-илыхӡымыз илжьымыз-илцәамыз? «Иашьак иеиԥш дылбон» мацараз?..
Наҟ-наҟ
еиҳа-еиҳа
сҩеидасцыԥхьаӡа
сгәы
зызҩоз санду лажәақәа ирыҵыздырааз лара лыԥсы
иахылмырӡааз амаӡа еиҳа-еиҳа исзаргамахон.
Адамра иҭалгалеит нас, уи ззин лымамыз,
имаҳагьараны илыԥхьаӡоз ацәанырра. Лаӷырӡыла
иҭәыз илаԥш гәыблы шылхыз, илызгәакьаӡаз инапқәа
ры­ла лылацәа неиқәыԥсаны даԥырҵит уи адунеи абри
аҵыхә­тәанӡатәи ала зегь ҳәаны! Абри аҵыхәтәантәи
ала зегьы лзырханы!..
Абраҟа иԥҵәеит аԥҳәыс ԥааимбар Елыф лгәаҵӷа,
лыҩны ашәгьы ныҵашьыхааит. Ҳхылҵшьҭра абиԥара­
қәа рсхема иҭыхны исымоу аҿы уаҳа имҿиеит Сыкәын
иҩнаҭа. Аҵла иалҩааз амахә еиԥш, ҳабацәа ррагәаԥшь
инагәылаԥсит.
Иахьатәи абжьаргыла
1). Цдәаа рыжәла Аԥсны иҟаӡам, иҟоугьы Қардаа
ҳәа акәзаап шәышықәса инареиҳаны раԥхьа ауахәама
апапцәа-қырҭцәа ирбзоураны ишыԥсаххаз. Дара урҭ­
гьы маҷуп иахьа.
49

Цдәы Ламшьаҵә иаҳәшьа, абри лыӡбахә дашьҭала­
ны ҽнак сышә даахыҵит, абас хәышықәсаҟа раԥхьа,
Қардаа хаҵак.
– Жәытәла издыруа бакәзароуп бабацәа рхылҵ­
шьҭра, абри аԥҳәыс лыӡбахәала исабҳәозеи уаҳа?
Иасҳәеит, ҳәарада, санду лыла исаҳаны издыруаз, егьиасҳәеит еиҭа, Елыф лыԥшәма Сыкәын Аҭар­
ба инышәынҭра еиқәханы ишыҟоу сабацәа ржәытә
рынхарҭаҿ, Сыкәын ҳәа алаҭын бызшәала иан­
ҵаны, иахьанӡагьы ишыҟоу. Схаҭа шаҟа ҽазнык
снықәыԥшыр сҭахны сыҟоузеи, уи идагьы избахьаз,
схәыҷра аблаҿ инхаз егьырҭ иҭаацәа (Елыф, Абдаҭ,
Кәынта…) рнышәынҭрақәагьы. Урҭ – зегь рхәынгақәа
нханы иҟоуп, анкьа Ҭраа рыдгьыл ҳәа изышьҭаз
анхарҭа ҳәсҭаҿы. Иахьагьы уа дықәаарыхуеит, имазкуа Ҭарбак иааигәа дыҟаӡамкәа, дыҟазаргьы, ҳабдуцәа
ршьа иахылҵыз иоуп ҳәа азин изҭаз сусгьы асовет ҳәынҭқарра ирымнаххьаз, аха ҭахыла, абхәҭаала
изықәнагаз, сабду иаҳәшьа Шьамсиа илхылҵыз
Гәымбы Рашьыҭ ихылҵыз, иҳагымхаша ҳаҳәшьаԥа
Гәынба Лиова.

АӠРЫҨРА
Абырсҟатәи зыӡбахә саҳахьаз, зшьажәла сдақәа рҿы
илеиҩеиуаз аԥҳәызба Кәынта лакәын сара убра нанҳәа
ауха аӡрыҩцәа антәоз зхәынгаа збарц исҭахыз. Дызбоит ҳәа агәра гаҵәҟьаны сыҟан, «дызбар» дшыздыруаз
агәра шсымаз еиԥшҵәҟьа!
50

Ишысҳәаз еиԥш, ҳцеит ҳцуҭа аҭыԥҳацәеи арԥарцәеи
ҳрыцны убри Лакраа руахәама ааигәара, уи иавганы
игаз амҩаду аамҩахыҵшәа.
Зегь реиҳа сшәом зҳәозгьы, издыруеит, уи ауха иахьцалак гәызазарак, гәҭыхьҭшьаарак шимаз. Иахьшәоз
аҟынтә, амцхә иччоз дубарын, амцхә ицәажәоз дубарын ҳааилатәаанӡа, аха ҳанааилатәа. – «Шьшьы-ссы…»
– рҳәан, иааибарҭынчқәеит. Ҳҟытбжьы мгар акәын,
мамзар аԥсцәа «шәаны» ҳамԥан иқәымлар алшон!
Даара краамҭагьы ԥыф-чыфҳәа ицәыҵаччамыҵаччон аӡәык-ҩыџьак, насоуп рҽандырҭынч.
Исгәалашәоит, даара ачҳара уадаҩын умҵысӡакәа,
«ҟыт» мҳәаӡакәа инеиужьны ҩба-хԥа сааҭ адәаӡа
ақәтәара аҵхагәы инахысхьаны, еиҳарак абри еиԥш
аҭагылазашьаан.
Ҳавараҿ абықҳәа ҵәак лкаҳаргьы, агәра згоит, сгәы
аҭҳараҭҳараҳәа еисуаз нкыдшәан ицаргьы шауаз! Саҳәшьагьы – убас, ларгьы саргьы, аҭынхадақәа
реиԥш, ҳаԥсы ӡаны ҳааидыӷәӷәаланы ҳтәан. Издыруада, иҵегь сшәаргьы усҟан сара, абри саҳәшьа леиҳа
аԥсык сахьеиҳаз аҭакԥхықәра исыднаҵоз хәыҷык сгәы
аласмырхаҵозҭгьы.
Ҵыззы-ҵыззыҳәа нанҳәа ҵхы рхагаланы ирыман арҵуқәа, убарҭ ракәӡан адунеиаҿ аҵх еилазгоз
сыԥсымзар, адаӷьқәаҵәҟьагьы «рсимфониа» ыҟамызт
уи ауха.
Уажәы-уашьҭан сыԥшын, аԥсцәа аацәырҵны,
ишырҳәалоз еиԥш, еилаџьуџьууа, еилыс-еилысуа, «аураашьа» икәашо амҩаду иаабжьалоит ҳәа, даарылскаауеит ҳәа Кәынтагьы, лыхцәы шьқьырқәа дыршьаҳауа,
лоуразоуроу дҟәашкакараӡа.
51

Аҵх ҭынчран. Ус, иаалырҟьан ссуҳәа инеигәаааигәеит, рыԥсы дибарӡаӡеит зегьы: еиҳа-еиҳа иааскьауа апҟарапҟараҳәа аҽышьҭыбжь харантә иааҩуа
иалагеит. Инақәырццакны иааҳакәыршаны ана-ара
ашәшәыбжьқәа аагеит.
Аа, аԥсцәа ахьгылаз, аа аԥсцәа ахьеизаз!..
Сгәы ҭҟьома сҳәо, адық-дықҳәа абжьы цәгьахеит,
митә амшын исыдыӷәӷәалоз саҳәшьагьы лыгә хәыҷы.
Ҳазватәаз ҳаиҳабацәа ҳнарылаԥс ҳцеит наҟ-ааҟ.
Исымҳәеи, мшәан, абри саҳәшьа дшәар ҳәа сшәеит,
акәымзар, уаӷеимшхара акәукәу ҭасҵара сыҟан,
аҵхагәха, ԥсгьы дсымбо, бзагьы дсымбо!
Аҽышьапышьҭыбжь есааира иааигәахо, ҳаныԥшы,
ҽыхәак ҟәашӡа аҵх мҩаду иаабжьалеит, апҟарапҟараҳәа
иҩҳавсит. Ҳабла аарла инеихьыст, дҟәашӡа аӡә ихәамц
нақәаабааит уи аҽы, ашәшәыбжьқәагьы аапкӡеит
зынӡа!
Аҽыуаҩ дааҳәын, еиҭа апыҟҟаҳәа дылҳавсит.
– Сыгәра жәгомызтеи, шәхала ижәбама, нас? –
лакҭала иҳаҳәо, иҽырпаӷьӡаны дтәан зегь ҳаизыҳәҳәаны
уаха ҳаазгаз арԥыс, ас акы ибаҵәҟьоит ҳәа дыҟаӡамкәа
иаргьы дшыҟаз ианиқәманшәалаха.
Хынтә алада апҟараҳәа дҳавсит, хынтә – аҩада.
Даҽазнык даабжьалар, сгәы ҭҟьаӡаны сыԥсыр ҟаларын.
Ҳҟәызга-ҟәызгаӡа, аӡәгьы ҳзымҵысуа ҳаилатәан.
Ус ҳаԥхьа амҩаду нымҩахыҵ дҟәашӡа аӡә
даалыҩрын, абалерина леиԥш, шьап ԥықәла дкәашо,
ҳа ҳахь иҿааихеит. (Лҿаалхеит акәзаргьы здыруада!) Ашәшәыбжьқәа еиҭаҿыцхеит. Ани «аԥсы» ихы
ҳақәкӡаны даҳзааигәахаӡо даналага – «Унанаа!» –
лҳәан, арҵәаа-арҵәаа нымҩахылҵеит ҳаздыӷәӷәала
52

ҳтәаз. Сывараҿ саҳәшьагьы – Уаау, уаау!– лҳәан,
инацлырӷызит, анаҩс итәаз лара илықәлаз хәыҷыкгьы.
Урҭ инарыцырҳәеит даҽа ҩыџьаҟа…
Исыздыруам, ҳхы ҳахшыҩ ахь ицаны убри аминуҭаз
зегьы ҳазлеиламгаз, ма ҳгәы злакыдымшәаз!
Зегь ааилауаҭырт, иҵҟьаны иҩны идәықәлаз дубап, еикәагьежьуа иқәхаз дубап, иахьтәаз изымҵысуа
ихаҳәхан иаанхазгьы шаҟаҩ уҭаху!..
Убасҟан ҳаԥхьа иҵабангьы – изымҵабаз, ибналангьы – изымбналаз «аԥсы» царҭа имоуа даақәхеит.
Дныҵаба дымцеит усгьы, аԥсцәа ишыҟарҵалоз еиԥш!
– Уо-р-ра-а, шәымшәан! Шәымшәан, шәыжәла
нҵәеит!– иҳәан дыҩҳалаҟааит ихарԥаз ашьаршьаф шкәакәа ҩеихиԥааит ҳгәыла рԥыс Камуна.
«Камунараҵәҟьа» ҳзиуит, аивыс, уи ауха!..
Иаабаз-иҳаҳауаз ҳабла иазхамҵо, хәыҷы-хәыҷла
ҳаԥсы ааҭалеит зегьы. Саҳәшьа рыцҳа, (усгьы аџьалкны
дахыԥеит усҟан, хара дацәымцазаргьы! Лыгә хәыҷы
аҳаҟьа-ҳаҟьа иеисуа, дысгәыдыршәыланы стәан. Еҳ,
иҟасымҵаран иҟаз иахьа убри аминуҭ шысзыхынҳәуа
здыруазар!..
Дыршьырц, дырхәахәарц акгьы игымхеит Камуна, ԥыҭк иҳаиҳаз ахәыҷқәа ргәы ҭҟьаны иушьҭуазма,
аҽада ҳәа ицәа ихыхуа.
– Са сакәым, аха шәа шәоуп иҽадаҵәҟьоу! Мамзар, аԥсы дгыло жәбахьоума?! – иҳәан аҟырҟырҳәа
даҳхыччо дынҳадҵын дцеит Камуна, ишьаршьаф ихы
иҭарԥаны.
Ӡрыҩра ҳаштәаз гәазҭаз иҩызцәеи иареи ракәын уи
аухатәи аџьшьахә гәыҭҟьага ҳа ҳалазырԥшыз!
Адырҩаҽны уи ада ҳәатәык ыҟамызт ҳхәықә аҿы.
53

Нас аԥсцәа шәызхара ижәбахьоу ҳәа иаҳхыччон
иааҳԥылалак.
Шаҟа илгәамԥхазеи, амала, санду аҿар изԥшьаргаз.
Дуаруаруа аҩны дыҩнан хәлаанӡа абас аԥсцәа
ирылахәмаруа иалаган азоуп урҭ, ажәытәан еиԥш
акәымкәа, рҽырҵәахуа имгыло изалагаз ҳәа. Уи агәра
гаҵәҟьаны дыҟан аԥсцәа шгылалоз, уимоу, ҳаргьы
агәра ҳлыргарц даҿын, ишгылоз ҳәа ажәабжьқәа ҳаҳәо.
Уи убас гәырҵҟәылк лыман, убас баҩҷыдак лыман,
илҳәоз аргама ухаҭа иубазшәаҵәҟьа уналгон!
Еҳ, аԥсцәа, аԥсцәа!.. Уажәык саарыланагалаӡахт!
Иарбан, нас, срылазгалаз? Аа, ани аџьарсахьа, нас уи
исгәаланаршәаз ауахәама.
Еиҭах даҽа хҭыск сгәалашәараҿ иааимҟьеит. Ахаан
исхашҭуам сара уигьы!

« АНЦӘА ИАШЬАПКРАХЬ »
ИДЫРХАЗ АЕКСКУРСИА
Ашкал санҭаз акәын, ажәбатәи акласс аҿы стәан.
Иаалырҟьаны иааҳалаҩит ажәабжьк, Лыхнытәи
абжьаратәи ашкол иҭоу аҵаҩцәа «Анцәа ишиашьапкуаз» жәдыруоу уҳәа.
30–40 шықәса раԥхьа ауаҩы акосмос ахь дыԥрит
ҳәа рҳәар, еиҳа уазыԥшрын, абри ажәа аҵкыс. Ишԥа?
Дызусҭада Анцәа иашьапкуаз? Аҵаҩцәоу? Ишԥа­
ҟаларыз абри? Иҵӡозеи ҳанацәа, ҳабацәа, урҭ рабацәа
арелигиа иацәхьаҵижьҭеи, еиҳарак абри ҳара ҳмилаҭ!
Шәышықәсала инцәадоу ҳара ҳажәлар реиԥш аӡә дгылахьеит ҳәа сыҟам. Иахьагьы иуаҳалоит агазеҭқәа
54

рҿы, ажурналқәа рҿы уаԥхьалоит, ҷыдала уи ҿаԥызҽуа
атеисттә литератураҿгьы иуԥылалоит афанатизм
аҿынӡа инаӡо арелигиа ихнахны, иатәнатәны иамоу ауаа ргәыԥқәа шыҟоу, урҭ реилыршәшәараз,
раԥыхразы аусмҩаԥгатәқәагьы шырацәоу. Хьӡыс
иарҭа­заалак, гәыԥс еиҿыркаауазаалакгьы ақьыр­
сианцәа, аԥсылманцәа, абаптистцәа… зегьы акаҿоуп
иахьеицкылсуа: Анцәа ихаҵара, иашьапкра, адин
амҵахырхәара, ԥсаҭахәыс урҭ рзын ақәгылара уҳәа,
шаҟа рыхкы уҳәари! Шьоукы рфанатизм убасҟак
царҭахә змам аҿынӡа иҩеиуеит, рыԥсы иахылҵызҵәҟьа
имеигӡакәа «ԥсаҭахәыс» Анцәа ирҭауа. Ҳаӷоу иибаша,
иаҳаша! – Аԥсуаа ҳҿы лакәкк аҿынгьы иуԥылома, шамаха, абри еиԥш ахлымӡаах?
Ахаангьы! Аҭоурыхгьы иамҳәац, ажәларгьы ирым­
ҳәац.
Насгьы шаҟа шәышықәса ҵуаз усгьы ҳмилаҭ еиуоу аӡәы инҭкааны, иԥкааны динк дамҵаныҳәо, дашьапкуа дыҟамижьҭеи. Иқьырсианра ахьынҵәо
– иԥсылманра алаго, иара убас – иаарҳәынгьы:
уахәамак иҭаланы иныҳәо, ма џьаамак иҭаланы намазк ркуа, иахьакәым жәытә аахысгьы иуԥылом.
Ҳажәлар абри аганахьала санрызхәыцлак сыбла иаахымгылар залшом саб анкьатәи ишәҟә хәыҷык (уи
ҵәахуп сахьиз ҳаҩны егьырҭ саб ишәҟәқәеи ихьӡ зҳәо
адокументқәеи ирҭахьаз аграмотақәеи ирыланы).
Иахьӡуп «Анцәадақәа реилазаара» («общество безбожников»). Инцәадоуижьҭеи иҵӡозеи ҳауаажәлар
абас шәҷыдак хьыӡҳәала ишныҟәрымгозгьы шаҟа
гәадурала иаҳҳәалозеи ус ҳанааидтәалало – адунеиаҿ
раԥхьаӡатәи акоммунист уаҩы Ленин иакәзар аԥсуаа
55

– раԥхьатәи коммунист жәларуп ҳәа! Сара абри
салаҽхәоит! Иҟоуп ус гәкаҳацәақәакгьы рылшарақәеи
реихьӡарақәеи зегьы рыжәлар рҟәаҟәа инықәжьуа
ицәажәогьы – ҳанцәадан азоуми даара бзиагьы ҳзыҟаз
ҳәа. Сара ҽакала сахәаԥшуеит: ҳаҟоуп даара бзиа
ҳагьыҟоуп, аиашаз, абас ҳмаҷны, абас ҭеиҭыԥш, абас
аҭоурых ҳаманы, абасгьы ԥеиԥш ҳаманы ҳҟалазар!
Аҭоурых алакыҵа лашьца ҳҭамӡыкәа уи ахышә лашә
икылжьны иааҳгазар иахьанӡагьы инаҳгар наҟ-наҟ
ҳшьамдгьыл ахьыӡ уи аԥсы шахоу, ажьы шақәу, ашьа
шашьоу, ада шадоу, ахьыӡ шахьӡу!
Хыхьынтә нцәак иҵамныҳәазаргьы, ишьамхышгыланы дин лкаак ԥкааны иқәымныҟәазаргьы, ирыман, ирымоуп, иагьроуеит наӡаӡаз урҭ изымҵаныҳәоз,
иагьзымҵаныҳәо – ҳхәышҭаара мца ес иҿыцхо –
рыԥсадгьыл – жәрагьы ӡрагьы зқәым!
Нас абарҭ реиԥш иҟаз ирхылҵыз роума иахьа асовет
аамҭа иалиааны, саб анцәада иеиԥш иҟаз ирхылҵны,
ирааӡаны «анцәа иашьапкра» иалагаз?!
Зегь зхысҳәаауа, урҭ аҵаҩцәа ԥыҭҩык рҽааизырган,
ркомҿареидгыла амаӡаныҟәгаҩ раԥхьа днаргыланы
екскурсиа ҳасабала ицазаап рышкол авараҿы игылаз
ауахәамахь.
Адәахьала
иахьынагәыдыԥшылоз
ада
аӡәы
дныҩналаны имбацызт уи. Инеит, иҩналт, ирбеитираҳаит. Инаԥшы-ааԥшуа аџьџьаҳәа иаадәылҵит.
Хымш рышьҭахь рызегьы рсиа ҟаҵаны акомҿар­
еидгыла араиком аҿы ишьҭан. Ашкол адиректор
«хыхьынтә» лахь иҭан, уи иахьтә акласс еиҳабацәа
рҵаҩцәа лахь рыҭан, урҭ зегь рахьтә лахь рыҭан реиманахы иҭцаны уи аекскурсиа имышьҭацәгьахәхаз
56

иалахәыз акомҿарацәа. Аизара-еиҭеизара мҩаԥырго,
ирԥхашьан, ирҟаԥшьын «арелигиа ихнахыз» асовет
ҿар! Ашкол ирызҭымцеит акәымзар, иаарзаарымцаз
иҟоузеи!..
Уи аздырхозма!
Акомҿареидгыла араиком абиуро аилатәараҿы
иахәаԥшуан ари аус.
– Шәызцазеи? Иҟашәҵоз ауахәамаҿы? – ухнар­
шәаарын урҭ ажәақәа ирхылҟьоз аҵааршә хьшәашәа.
– Иҟаҳҵоз? Ус баша, екскурсиа ҳасабла, шаҟантә
шаҟаџьара илҳәахьаз абри «лчанаба» амаӡаныҟәгаҩ.
– «Ус баша»! – лҳәашьа еицеикуан уи, гәаӷла дхы­
хәхәо.
Анцәа иџьшьоуп, агәҿыӷь дазмыргашаз дышусуҩ
«ԥсыцқьоу» ала ихьӡ злаҭигашаз уск еилыргатәыс
иман!
– Ишәабжьызгада? – уеизгьы-уеизгьы аӡә дахҭ­
нырҵар рҭахын ԥсаҭахәыс!
– Аӡәгьы, сара соуп ирабжьызгаз. Ажәытә баа
хыжәжәарақәа, аҭоурыхтә, баҟақәа убар ҟалозар,
изыҟамлои ауахәамагьы аҩнаԥшра? Уигьы ҭоурыхтә
баҟоуп, интересуп! – Лыџьшьара ҵыхәаԥҵәарадан
аҵаҩ ԥҳәызба.
Изеилибакаауамызт урҭи лареи – иахьа уажәраанӡа
заманала еилибакаауаз.
Зегьакоуп, уи ахҭыс хьшәашәа иҟанаҵеит иаратәы,
шаҟа дыгәҽны, шаҟа дыԥҽны, шаҟа дҟәырны дыҟаз уи
аҽны, шаҟагьы дынхазеи наҟ-наҟ активистцәа зегьы
иааҳаалукаашаз еилҟьаз, зус зхақәцәанӡа згәазҭаны
амаҵ азызуаз, имаашьоз, имтәоз, ишырҳәо еиԥш, амца
зӷырҟьоз акомҿар ԥҳәызба!
57

– Мап, аекскурсиаз акәым, мап, анцәа, анцәа
шәиашьапкуан! – дыҳәҳәеит аҵыхәтәаны амаӡаныҟә­
гаҩ.
Ассиргьы абар, иҟарҵазеи, нас убарҭ мбатәыҵәҟьас?
«Ацә зхәаԥшыз абла ҭихуан» – ҳәа, иақәишьуама нас
уахәамак иахьыҩнаԥшыз? Иҟарҵазеи урҭ гха дуӡӡас
цәаԥҽыгас? – Дызусҭада иахьа абас гәаныла имҵаауа
изаҳауа, изгәалашәо?
Аха усҟан убысҟак иршәан, убысҟак ирҳан
уи
агәаанагара
қьиа,
аӡәаӡәала
ҳақәгыланы
еизарацыԥхьаӡа, пленумцыԥхьаӡа урҭ «адинмҵа­
хырхәаҩцәа» рцәа рхаҳхуан, иҳарԥхашьон, иҳарҟаԥ­
шьуан…
Аа, нас, закә «фырхаҵароу» анкьазы санҵаҩыз
сызлахәыз! Иабаҟаз сгәаанагара, сгәеилкаара иаша?
Уи аҵанӡа џьара иҵәахны ишсымаз зны-зынла
ихәыҵажжо ишаасылԥхалоз, аха ишынхәыҵасшьлоз,
абар иахьа аргамаду иаасыцәцәырҵит.
Анцәа уиныҳәааит уара аџьарсахьа, саԥхьа
аҭӡамц ашьшьараҿ ианысхыз! Уи акәымзар, уаҳа
сзалацәажәараны
сыҟамызт
абырсҟатәи
аамҭа
сгәы иҭыхоз «Анцәа шәиашьапкуан!» – Ашықәсқәа
ицаз иргәылуаа иааины схы мыжда иасуан аԥша
бжьындеиԥш ианҟьон абжьы хьшәашәа. «Анцәа иашьапкуан» анцәа иашьапкра захьӡыз ахаан иззымдыруаз. Усҟан акәым, сара иахьагьы ҽеишәа исыздырам
абри ажәа «ашьапкра» шыҟаҵәҟьоу. Ишԥа, нас, Анцәа
ишьапы иахьынҳаланы иркуама, ажә ачыргә еиԥш
иаҵатәаны?
Изахьӡузеи, ухаҵкы, усҟантәи араиком амаӡа­
ныҟәгаҩ, цәаҭаззашәа иҟоу, иахьагьы иахабаба58

ны иахьеиҳау ҭыԥк аҿы итәоу? Уи захьӡу уара еиҳа
иудыруазҭгьы, харада хара зыдҵақәаз раасҭа?
Иудыруазҭгьы, еҳ, иабаҟоу, аха арахь харԥышла ииз
уакәымхеит! Избан сыздыруам, аха абыржә уахьтәоу
уаԥхьа инкылсны уҳәынҵәрақәа ааԥыртланы угәы
инкыдыԥшылар, ахьтәы еимхәыц ихшьу хьтәы џьарк
угәы иаакыдырбааларашәа иҟоуп сгәы!
Урҭ реиԥш иҟаз ажәа гәаҩақәеи убри леиԥш иҟаз
акомҿар иашаҵәҟьа рыԥсхашьреи заманала ирызҟазоу
аӡә уоуп. Уразҟы еҵәагь ухаԥхаауа уаман иаауеит,
уахьынӡагаша ҳәа узызхымсуа ҳәаак шыҟоугьы шыздыруагьы.
Дабаҟоу, нас, иахьа уи амцабз иаҩызаз, ҳраион аҿы
адагьы ҳреспубликаҿы еицырдыруаз акомҿар ԥҳәызба?
Бзиа ишылбоз еиԥш, цәгьагьы данаалон уи аусура
лара. Леиԥш иҟақәоу роуп, аиаша уҭахызар, иахьагьы
уаҵәгьы уи иазктәу. Аха илзынагӡама? Амш кашырраха, иаалырҟьан иаԥыраҳаз аԥҭа хәашь нахҳәаны, еиҭа
иаалашаз амреиԥш, деиҭазыхынҳәыма уи. Аус ԥшьа?
Мап. Уи усҟан инлыжьит ашкол бзиа илбоз
дызҿыгәҳәаауаз,
илгәаҳәараз
зегьы,
илцәыӡит
лыҳаиҭқәиҭ. Шықәсқәак рышьҭахь хаҵа дцеит.
Ҳәарада, дыԥҳәыс бзиахеит, аҳәҳәыҳәа ахәыҷқәа лыхшо, дымшха, лҭаацәа-лхаҵа уҳәа, дзаманахәӡа! Еиӷьу
иҟоузеи ари, зегьы ирыцку ами, аха урҭ зегьы ԥырхагас
иабарымаз ани илыларшьыз абаҩҷыда?
Шаҟа иссирыз агәырҵҟәыл илымаз усгьы,
уи иаамҷыдарахаз! Шаҟа ишьахәны дыҩуаз уи
– лажәеинраалақәа, лажәабжьқәа, лара ашь­ҭахь
ишылҳәалоз еиԥш, «ачуан иҭалырӡыз». Дагьыр­
кьыԥхьхьан зныкымкәа, дагьеицгәарҭахьан, ас
59

дхәыҷны дыхьҟәыршәаны, аҟыбаҩ бзиагьы лыманы,
еицырдырша аӡә лакәхоит ҳәа.
Изаацәаны, изаацәаны ихҵәеит уи лышәҭ махә.
Дабазбеи лара уажәааигәа? Аа, абазар аҿы. Аныҳәазы
сцеитишаабац фатәык-жәтәык аасхәарц.Акәтыҭирҭаҿы
сахьнеиз еилыс-еилысуаз еилахәаахәҭуаз срылсны ак
ахә сгәаԥхар, ахаҭа сгәамԥхо, акы ахаҭа сгәамԥхар ахә
сзаҵамгыло сышнеиуаз, сылаԥш нарықәшәеит иааӡаихьча ичахны напқәак иркыз акәытқәа. Усгьы ирҭиуа
роуп абазараҿ раԥхьа узхәаԥшуа. Шаҟоузеи арҭ ҳәа
сҵааит.
– Восем, восем рублеи стоит! – сгәы иаақәҩит априказ еиԥш бжьык.
– «Ҟоҳ, аабаҵәҟьоу?!» – иааџьасшьеит.
– «Уамашәагьы иббеитеи, рааӡара ус иббонда!
– лҳәеит, лыбжьы нхәыҵакны, лбызшәа шсаҳауаз
лзымдырӡо, илдырӡозаргьы – агәхьаа лымамкәа.
– Шәа шәызҿу ала, ҳашнеиуа, кәтыжькгьы ҳзымфо
ҳҟашәҵоит, шәыхә уаҩ дахәом, – сҳәеит сара еиҭах
урысшәала сагьыналыхәаԥшит. Аиашаз, ианбыкәыз
кәтык аа-мааҭк ианыркуаз насгьы, насгьы, дабаздыр­
уеи, мшәан, лара?
– Хош кушай, хош не кушай какой мой дело!
– лҳәан, иаасгәыдлыжьлеит, мап, акәты акәым –
лажәақәа! – Иагьыбымфахт аринахысгьы! – ҳбызшәала
инцәыҵалҳәеит.
Скьатеиах ԥҵәо, аччара сналагеит.
Чауо смоиотсиа?! – даасацәҳаит лара лтәала, лыкәт­
гьы днахеит, дагьаасҿаԥшит.
Лылақәа, лылақәа, зны амца зхыҳәҳәала иҟаз, иахьагьы уи ацәаара змаз анаасыхәаԥш, акараҳәа сыхшыҩ
60

аамҟьеит. Ларгьы ус лыхьзар акәхап, деицрашәеит,
амала сшылдырыз сылмырдырырц шылҭахыз еразнак
игәасҭеит, аха илықәымҿиеит.
–Уҳ,ҽааны бымнеит, бара боума, иаасбырҳәақәазеи!–
дааччашәа луит лара илтәӡамкәа, бжьык налхаҵаны
иагьнацылҵеит: – Бышԥаҟоу, маладец, афор бгеит!
– Бара бышԥаҟоу? Быԥҳәыс шьахәхеит излазбо
ала, бкәытқәа рааӡашьа мацарагьы ирҳәоит, амала,
рыхәгьы бзиоуп, – сҳәеит.
– Инҵәеит ҳәа баҳаит, ҳцамгәа рымгәоуп. Мыцхәгьы
сымоу џьыбшьо, шәкы роуп сынтәа исааӡаз, аха
исымҭир ҟалом, ҩнык ҳналаган… Ибҭаху мыст, мышкызны бышнеира бҭаацәеи бареи. Уанӡа ҳалгоит,
иаҳныҳәоит.
– Иарбан ишәныҳәо? – Азныказы исзеилымкааит.
– Аҩны. Аҩн ҿыц. Уажә ԥагәырӷьа мацаркәу џьыб­
шьо ауаа ируа аҩнгәырӷьагьы руеит, ирныҳәоит!
– Аа, хажәаара шәоуааит, ибзиами, нас! – сҳәеит,
аха рацәак сызлыхәаԥшуамызт, лыла ахыԥшылара
сцәыхьанҭан, измааноу сзымдыруа.
– Бнеир, арҭ иреиӷьу кәты ԥсылакгьы бысҭоит! –
лҳәахт, арҭ илку саҭәамшьашәа, дажәарԥшӡауа.
Амарџьа, изҭахыда, мамзаргьы усҟак иркуа аас­
хәарцгьы сыҟоума? Сара исҭаху иҵегь икәыт­ҿарақәоу,
иҵегь… «исыцтәараз» кәытқәак аахәаны саналҵуаз,
избеит лара дылчахызшәа иааӡа-ихьча иҟаз хаҵа
шәпажәпак, лкәытқәа зегьы икаҵкәыр иҭартәаны
аҿҿаҳәа “хьешьԥара” ԥхьаӡаны ианлиҭоз!
О-ос, егьа дыбзаҳәит уи, егьагьы дирбзаҳәит лара
лыҩны ашҭа иҭамӡо (анкьа ашҭа акәын иаҳа идууз,
ашҭоуп иахьагьы саб игәараҭаҿ еиҳа идуу) илыргылоз
лыҩны азхәамцк аҿҿаҳәа илызхеигалозшәа збон.
61

Амҩан сахьцоз, абас схәыцуан: уажә лыҩны снеихт. Нын бхаҵкы-быԥсацкы ҳәа, даасԥылахуеит лара.
Сналыртәоит, нас дыҩны аҩны ааҵра днавагьежьуеит
дәиҭә-дәиҭә ҳәа, лыкәты ҟадыџьқәа дрыԥхьауа. Даргьы
акраамҭа илзымкуа ирҟыжуа дышрылоу (ишԥа, аԥшәма
бзиа лыкәты абжьы лыргаӡомеи, лычуан аҵа абжьгьы
улырҳаӡомеи!), еицәоу акы днамҵасны икны даахьагьежьуеит (ишԥа уигьы «акәты ԥсыла» лымҳәеи?!) дагьыпарпаруеит, шәыԥсы иасҭааит, иасҭеит усгьы ҳәа…
Наҟ-наҟ, сеилагаӡама, мшәан? Илымаскуазеи, слыдызцалазеи абас, дызлаҟам зегь рыла сылныӡбауа?
(Дызлаҟам, сҳәеит, арахь дрылаҟаны сыбла дыхгылоит!). Насгьы, ианбыкәыз аԥсуа ԥҳәыс абас даныҟаз
– уарла-шәарла џьара ԥҳәыс бааԥсык, ҳарамк
лакәымзар? Иабаанагеи абри аԥсыцәгьара, аԥсымҭәра?
Амамзаароума? Аха ирымоупеи, ҳәарада, ашҭа иамкуа
иҭәны акәым, аха усгьы шықәс дуӡӡак ес мышк бжьаханы илшьуазаргьы, илшьыша… Нас иарбан иҟалаз?
Ауаҩ игәаҭахрақәа рдунеи ҭбаахеит, иазҳаит уҳәарц
уҭахызар? Уи аҭбаахара – аламыс ҭшәахара, аламыс
кьаҿра уасхырс иаману? Мап, мап, уиҵәҟьа узычҳауа,
ухахьгьы иузааго иҟам!
Уажә избо џьысшьоит ани анкьатәи амаӡаныҟәгаҩ
иахьагьы ибаӷьаӡа еиҳау ҭыԥк аҿы итәоу, иџьымшь
длаха-ҩахо
дызқәыршәшәа-ҩызқәыршәшәаны,
изыҩуа иҵәылихуа (даԥхьар, аха уи дамыԥхьар?) ари
ҳара ҳаԥсҭазаараҿ итиптәым, ари цәгьакылԥшроуп,
цәгьахәыцроуп ҳәа, иршо иманы дшаақәло, иалшаргьы
шауа игәҭакы-маҭаԥшь, аха иалымшаргьы шауа. Моу
анакәха, итиптәума, нас, хыхь исҳәаз аилатәараҿ иҟаз
«аӡбара» ицқьаӡа, ишшаӡа иҟаз ахәыҷы хшыҩқәа рҭыԥ
62

рықәҟьара аҿара амцабз арцәара, агәҭакы лашақәа
рырхәашьра, аҟыбаҩ хазынақәа ргарашьра?..
Иинтересуп иӷыӷигеит уи уажә абра сызҿу, ауаа
адигалт, иалаирхәит. Анкьазны еиԥш, агәаанагара,
агәеилкаара иаша агәы ҭҟьаны, ахы азцәырымго,
ишәаӡыӡо, џьара изкыдтәаларыма еиҭа усҟан еиԥш?
Абри сара ишсыхьыз еиԥш, аамҭа рацәа аҭаххарцу,
нас, уи ахцәыргара? Мап, мап!.. Мап, анкьатәи
амаӡаныҟәгаҩ ухаҵкы, иахьагьы еиҳау аҭыԥ аҿы итәоу!
Уара ишуҳәақәо еиԥшҵәҟьа иҟам иахьа аамҭа, уара
ишубаҵәҟьо иҟам иахьатәи амш! Уи даҽа мшуп, уи саркьоуп, саркьа цқьоуп – хәашьрак зным. Амцхәгьы исаркьа цқьоуп, уара иуеиԥшу, уара иурҿиақәоз иреиԥшу
– ма иреиҵоу ма иреиҳау уҳәа акы анымԥшуа џьара
ицәыҵахартә. Уи алакәаҿ зыӡбахә рымоу лаԥшхырԥага
саркьоуп. Угәы уажьоит, уара, уи асаркьа уахьанымлаша ҭыԥкаҿ утәоушәа ухы убозар, ианымлаӡо аӡәы
уакәынгьы ухы уԥхьаӡозар… Уи асаркьа уацәыбналан,
џьаргьы узцом сара сеиԥш уанызбаалахьоу рацәоуп,
ушанырбаалаз атәы аахтны иуарымҳәацзар, инаувсааувсуазар, уеицәамхаӡарцазы ункылашәа урымазар
уи атәы хазуп. Уи азынгьы мышк ҟалап!
Уара иуҳәоит уажәы, уҵҟьоит-уԥоит (уаԥхьозар,
аха уаԥхьароуп!) дсыдызцалазеи исымалкузеи, илзызузеи цәгьарас, бзиарамзар ҳәа. Сара сакәӡам еснагь лыгәҭакқәа лгәаҳәарақәа, лҟыбаҩ ҷыда ирыцхраауаз, дҭызгоз, дырхьызыгӡоз ҳәа. Уиашоуп
– уагьиашам. Абри аӡӷаб хәыҷы леиԥш сыхәжәазҭгьы,
уаӷрагылазҭгьы сԥеиԥш, издыруадаз са сҿынгьы уаатәи
алҵшәа ҟаларгьы. Аха иҟам ҽакы: ауаа зегь еиԥшума?
Аа, уажә избо џьысшьоит, сажәа ушахьынҳало: «Ус
63

анакәха, сара сымацарагьы акгьы схарам, лара ус
ак злыҵшаз аӡә лакәызҭгьы, ус лыхьуамызт. Ашкол
дҭаҳцама? Бҭыҵ ҳәа лаҳҳәама? (Мап, ҳәарада!) Мамзаргьы сара сзыхҭабкызеи, сара сымацара соума уи
аус… Усҟан ашкол адирекциагьы ус аус мҩаԥнагеит –
акомҿареизарагьы, нас, иахьеиҳау ахьынтәгьы «асигнал» ыҟан, насгьы ара уажә бцәажәоит басны, аха бара
бабаҟаз усҟан?.. Абар уахьаанагаз, абранӡа ушаанацоз
саргьы издыруан. Саргьы уиоуп асҟак зысҳәаз, аха иудыруама, анкьатәи смаӡаныҟәгаҩ ухаҵкы, уажәгьы ҭыԥ
дук аҿы итәоу, усҟантәи убжьы мамыршәага иахьагьы
агәыз-гәызҳәа ашәақь ҭҟьареиԥш схы шысхныхуа?
Агәыз!– «Анцәа иашьапкуан!» Агәыз!! – «Ахьӡ-ахьымӡӷ
акомҿар идеал аԥсахра!»
Сара иахьагьы шаҟа исҭахузеи уахәамак сныҩ­
нааланы избар ус, аинтерес азы мацараз, аха убасҟак
агәызҳәа иааҳгәыдуҵаз убжьы сахьынаршәаз, сгәы
ахьынкыднарԥаз – уа иаанхеит. Схала моу, екскурсиазы уи еиԥш аҭыԥқәа рахь ицо шьоукы срыланы
сныҩналаргьы, убжьы агәызҳәа иҩыҭҟьаны, сышьны
сылканажьыргьы ҟалап?
«Анцәа шәиашьапкуан!» «Шәиашьапкуан!» – Гәызгәыз-гәыз!..
Иаасоуҳәар иауазеи, нас, иахьагьы, изахьӡузеи
«Анцәа иашьапкра?» Хымԥада, зегь реиҳагьы уара иудыруеит – абри агәра шсымоу еиҭасҳәахуеит, избанзар
уара аԥсык еиҳа урзааигәоуп иҳаҩсыз ашәышықәсақәа
иҳаҩсыз Анцәа имҵаныҳәара аамҭа!
Ҳабанӡа уаа цқьақәоу, ҳабанӡа уаау, ҳара, уара
уаасҭа?! Убри сзымдыруазар, иахьа абас ҿыӷәӷәала
сызцәажәарымызт! Амала адунеи иқәу зегьы иреиӷь­
64

узеи ҳәа уҵаауазар – ҿыӷәӷәала ацәажәароуп! Анцәа
шәиныҳәааит ҿыӷәӷәала ицәажәо ауаа! – Ауаҩра, Аламыс, Аԥсыцқьара бираҟны измоу!
Ҳнеиуеит, ҳнеиуеит, ҳнеиуеит!
Ҳа ҳбираҟқәа ԥырԥыруа!
Ҳнеиуеит, ҳнеиуеит…
Ҟыи! Аҟырҵәҳәа схагәҭа џьара илалнаҳәеит, иааибарххеит, иааилауаҭырт, иааибаруазырт схы адақәа
зегьы, ашәарҭара шыҟалаз здырыз аԥсыӡ ҳәыԥ реиԥш.
Лада-ҩадантә, лада-ҩадантә иаст схагәҭа акалакәытқәа
реиԥш. Иӡт аџьарсахьа (ажәланҵәеит сыԥс…?), иӡт
аҭӡамц, иӡт адунеи… А-ду-неи-и-и!..
– Ибыхьи, нан? Бааԥши арахь! – атымитыша иҭыҩуа
бжьык сыԥхьон.
Изыбжьыда, дзусҭада сыԥсы иаԥшәмахаз? Иноусыжьыр иԥҽны иԥыххаа ицар ҳәа сшәошәа, схы
иеидырӷәӷәала изкыз, снапқәа аарла иаадызган атымитышахь снаԥшит дызусҭадаз гәасҭарц. Атымитыша абаҟаз, саԥхьа дықәтәан, лнапы ҟәымшәышә
– ицәԥхаӡа иҟаз – сылахь иахьаднакылаз, аԥсык шаҟа
сыԥсы ааивнагазеи! – Еимхаа-ԥҳа Мина!
– Мина Павловна?.. Ди Мина?.. Бабаҟаз, бабаанагеи, банаџьалбеит?.. У-у-у, сара ашәикка, сыԥсыма,
сыԥсыҵәҟьама? Мамзар анарцәуаа рҿы сабананагеи?
Исҭахым, исҭахым, исҭахым уахь!!!
Еимхаа-ԥҳа лакәым, сан хазынагьы уа дыҟоуп,
саҳәшьа мцацәагьы уа дыҟоуп, саб хазынагь анкьа
дыршьҭхьеит, аха аԥсраказгьы исҭахым (аԥсраказгьы
65

исҭахым аԥсра, ҳы, иабаҟоу алогика мыжда?).
Исымҳәахьеи, мшәан, сара макьана сгәы иҭоу абжаеиҭабжагьы шысзыҟамҵац? Нас, уахь исусхәузеи?.. Ее,
гьыди, ауаа ргәы иҭоу, ирылоу зегь ҟаҵаны, инагӡаны,
наџьнатә аахыс илиасуазҭгьы, иахьа ҟаҵатәы-утәы
ҳамаӡамкәа, наныкьараҳәа адәы ҳақәымзаауаз!
Ицәгьамызт, ицәгьамызт, аха исыхьи абри сара,
сыԥсыҵәҟьама? Сабананагеи, џьанаҭ аума, џьаҳаным
амцашыра аума? Ҳаӷоу џьаҳаным иҭыԥхааит! Уа,
рҳәеит, акапитализм еиҳаӡоу аформа ыҟоуп, рҳәеит!
Сара уахь усс исымоузеи, асоциализм аргылара абжара
анааҩнашоз, арҵәааҳәа сыбжьы ныхҵаны, сиины аӡәы
ҳәа адәы саақәлазар! (Сыда ԥсыхәас иамаз, нас, абри
адунеи, сара сымир!.. Ҳаи, ҳаи, анҵәажә!) Сышьацәа
санкны сдәықәыргаларгьы, аԥсраказ сыҽрысҭом!
Еиӷьми зынӡак умԥсӡар, џьанаҭҵәҟьагьы уанзымцах?!
Еиӷьми, еиӷьми, еиӷьми!..
Издыруада, убри дырны дхынҳәызар ди Мина?
Исҳәақәо закәузеи, мшәан, дхынҳәызар, егьи ҳәа?
Изакәи, ӡаагара дцазма, рыцҳа, сылзыразуп, лыхраҭ
бзиахааит! Аха дабаҟоу сан, сан? Сан – схыхьқәа
иреицәоу! Сан – еснагьтәи сгәала, сгәырҩа, еснагьтәи
схыхь!.. Шәабаҟоу зегьы?..
– Бысҭыҳә, бааиқәтәа, нан! Амцхәқәа бгәы
иабмырсцәани, уажәыҵәҟьа беиқәтәоит!.. Ишԥа,
«сеиқәтәоит?» Уи иаҳәозеи? Мап, мап, бара бакәӡам,
ди Мина, зыбжьы саҳауа!! Уи дхазуп зынӡа. Аха издыруада, сбыцәшәозар ҳәа бшәаны, быбжьы быԥсахзар?
Аха бзысмацәажәои аԥсышәала? Ма уахь бахьцаз даҽа
бызшәак бдырҵама, бхатәы бызшәа «капут» рҳәама?
Мап, мап, ибзиам, иҽеиҵәҟьам убо нарцәы! Изакәузеи
зегьы ларҳәы-ҩарҳәны!..
66

Хәшәык сдыржәт ҳәа сыҟоуп, сҿыҵа ашаҩын­
ҵәараӡоуп ишыҟоу. Ааи, ааи, халаҭқәакгьы ҟәашҟәашӡа исхагылоуп. Абар Гиппократ, ухаҭарнакгьы!
Дахьыԥҳәысу азы Пиндарела лыхьӡысҵар иамоуи
уҵаҩы Пиндар иаҳаҭыр азы?
Пиндарела. Пиндарела! Анцәа иныс, ахьыӡ
ссирҵәҟьа шылзысыԥшааз!
– Акгьы базымхәыцын, бнервқәа еибмырсын. Еиҳа
бҭынчхап абнахь бхы рханы биа! – дцәажәон Пиндарела.
Иаба? Аҭӡамц ахьу? Шаҟа уахь сҿы смырҳәра! Уаҟа
ашацәа ааины инасызкыдтәалан, ицаӷьцаӷьуа џьарк
сызкыдҵаны ицеит ибымбаӡеи бара, Пиндарела?
Еҳ, Гиппократ уакәызҭгьы иаразнак игәоуҭара уҟан,
аха уабаҟоу? Усзааирыма ашәышықәсақәа, азқьы­
шы­қәсақәа ицаз зегьы рыла еизугаз, иуоуз адырреи аԥышәеи уманы сухәшәтәырц?.. Са счымазара
закәыхузеи уара узын, умч зқәымхо даҽа мыждак –
сгәаҵӷа ԥызҵәахьоу – акы ыҟоуп умҳәозар…
«Шьмаф ихәшә» еиҭа исдыржәит ҳәа сыҟоуп, мамзар иабаҟоу схы ахьаа?..
Схы, схы мыжда – хьаа мыжда! Усыдызцалазеи? Исымоукузеи хәыҷ гәарҭак ран, егьырҭ зегьы
ҳарҟәаҵыргьы?..
– Абри ахәыҷгьы (дарбан ихәыҷу, сароу?..) ахыхь
абалҭахыз! Ее, нан, аамҭа уҳәеит ҳәа!.. – ари Нина Павловна лакәын, аха анкьа иԥсхьаз сгәылаԥҳәыс ди Мина
лакәмызт ҳәарада изыбжьыз… Аха иааџьоушьаша егьирахь реиԥшра шырацәазгьы, рыхьӡи рабхьӡи – убарҭгьы
еиқәшәеит, ак акәхеит! Уҽазкны аҽнышьыбжьон
цәашьыркыла удәықә-ларгьы, иузыԥшаауамызт абарҭ
реиԥш ҩ-ӡкәарак реиԥш еиԥшыз!

ЕИМХААԤҲА МИНА
Мина Павловна, Мина Павловна!
Аԥҳәыс сыҩсыҩ, аԥҳәыс ӡамӡам замана! Анкьатәи
лаамысҭара агәы калыжьхьаз џьушьома! Душьыргьы, ҽнак хәлаанӡа чаирҭак дынхыланы мракы дыцәгыломызт, ӡаӡак дцәыломызт. Шьҭа шәа
шәазхәыц, аӡаӡа мбар – дхыломызт, аӡаӡа бар, амра
ԥхон, лара зегьы реиҳа илаӷаз. Егьарааны дубаргьы,
адавление сымоуп, лҳәон. Уи убысҟак иӡбахәтәны
илыман, ашьақәыӷәӷәара халаҵәҟьаны аԥсра далагаргьы, анкьазны ауаа жьаны еизызгоз ахьча, аиаша аниҳәаҵәҟьагьы, цасҳәа иҟаиҵаз џьшьа,
ишихамыҵгылоз, дшеимырҵәаз еиԥш, аригьы
илҳәацоуп рҳәаргьы ҟаларын.
Уи иаахҵәаҵәҟьаны, илҭахымызт адәахьы аусура, еиҳараӡак абри «акәамхаз» ахьахьӡыз азы.
Илҭаххаратәы, нас, анкьа аҳкәажәк леиԥш зхы
зыԥхьаӡоз аамысҭа ԥҳәыс! Амала, аҳкәажәрасгьы
илбазгьы егьыҟам, аԥсаҭа ҳҳәозар, дышҿаӡаз
быжьҩык ахшара шлымаз деибахеит. Ишырҳәо еиԥш,
акәтаӷьцәа илкәкәааны илааӡеит зегьы, аӡәы лыда
(уи дышқәыԥшыз дыԥсит), ианырфозгьы-ианырымфозгьы, ианыршәызгьы-ианыршәымызгьы егьараан иҟалазаргьы. Иара ус «лаҳаракыра» илнамҭаз, аха
илнаҭарц зылшоз анкьатәи лгәадура, лхатә ԥагьара
лыманы даауан.
Саналанагалах, исҳәар сҭахуп уи аҿыц аамҭа дазыразхар ауаны, дазыразымкәа дынзырхаз. Аԥхыӡ
еиԥш аарла исгәалашәоит, усҟан схәыҷын сара.
Ачаирҭақәагьы уажәеиԥш ирызҳа-рзыӷьа, амшын
68

цәқәырԥеиԥш иҭагазгазо иауҟахыз! Иқыцәмыцәӡа,
ҿыц еинышәшәыло арԥыс иԥаҵеиԥш, ихырвырӡа,
иџыхмыхӡа, адгьыл иқәҳәҳәон. Убӷагьы даара акыр
илаурҟәыр акәын ачаибӷьы ҿухыр азы, уԥышә
ыҵаргыланы ухахьы ушьа зегьы еизыркәкәо. Чаихыхроуп, бнеироуп, мамзар ӷас бҳаԥхьаӡоит ҳәа
даныхҭарк, дцеит уи Минагьы, лкаҵкәыр хәыҷи
лҳаргьи аашьҭыхны. Лызнапыкала лҳаргь кны илхаргыланы, егьи лызнапыкала ачаибӷьы ҿылхуан. Ари
збаз рзы ччарахеит, лафҳәарахеит. Еимхаа-ԥҳа Мина
лчаихыхшьа ҳәа аҳаргьқәа рхаргыланы лыҟаҵашьа
ҟаҵо, ачаирҭа ихылхт аҳәсахәыҷқәа, арԥарцәа! Иахыччоз лафк ахызҳәааз иахиҳәааит, аха ацәгьа алызхызгьы дҟалеит, аколнхацәа реизарахь инаргеит лус, араион ахь ирыцҳаит, «аамысҭаԥҳәыс шаҟа тәамбашақә
аколнхара ус дазыҟоу…» ҳәа!
Зегь реиҳа имықәшәатәхаз, корреспондентк
дыҩкылсын,
лҳаргь
лхаргыланы,
цнапыкала
ихәынгалшьошәа
(иагьхәынгалшьаҵәҟьон!),
ганха дгыланы, ачаибӷьы шхылхуаз лпатреҭ ааҭихын,
агазеҭ иҩаган иҩаниҵеит, аколнхара азеиԥш нхара заҭәазымшьо заамысҭара казмыжьуа Емхаа-ԥҳа
Мина… ҳәа наҵаҩны.
Убри ашықәсан убри ада ҳәатәы ыҟамызт ӡбатәгьы
ыҟамызт. Уинахысгьы иахьагьы Еимхааԥҳа Мина лчаихыхшьа ҳәа, ақыҭауаа анааилатәало, иргәалашәаны ианымыччо ыҟаӡам. Шьоукы уи алаф ианҵаны иахыччон,
лара аус «данҵаны», днарца-аарцон, ддырԥхашьон,
илықәмақаруан, бықәцаны бкаҳцоит азаагӡара, аха
ларгьы ԥанцәгьак лакәын, длаҿаапкны ижәымуазар,
уа шәыҟаз, исзыжәуагьы збап, лҳәан, уаҳа аԥсраказгьы
69

ачаирҭахь шьаҿак ныҟалымҵеит. Гәарҭак сыхшан,
адәы иқәуп, урҭ ируа шәызхоуп, шәаргьы саргьы
егьаҳцәырацәоуп, лҳәеит…
Иҟарҵахуаз! Дыршьуазма, нас? Амала, ҩба-хԥа
шықәсагьы абас дкынҵаны дрыман араион аҿы еиҳаб
ҿыцк даахагылаанӡа. Ауаҩ ҟәыш дуднагалар, уаргьы
уҟәышымхои! Шәанаџьалбеит, ԥҳәыск шәландаҭланы,
иагьыламысмеи, шәаалҟәаҵи, ҳа ҳтәаҿы даанамгар, дабацои, иҳәан, иаалҟәаҵт, акәымзар дызҭадырԥшышаз
Анцәа идырп!
Абри аказы гәыбӷан даумыргозар, егьыс уи леиԥш
ԥҳәыс дмаҷын ҳҳәықә аҿы. Игәырӷьараз-игәаҟраз,
зегь ахьнеиуаз раԥхьа дгылан, лара далахәымкәа,
илмазҵаакәангьы ахаан ҳабла уск еилдмыргацызт. Аԥсра-аџьабараҿ акәзар, леиԥш мыткәма хаа
еиқәыртәа-еиқәыргыла изҳәоз дмаҷын, илҵәуо
даамысҭоуп, ма дынхаҩуп ҳәа акәымкәа! Сара
исыздыруам ҳахьааилатәоу анкьа лара еилылмыргаз зцәазтәым ԥҳәыск дыҟоуп ҳәа, ишьҭылымхыз,
илымныҳәаз сабик дыҟоуп ҳәа! Убас дыԥсыхәуаҩын,
дыхәшәын лара ичмазҩу иҿгьы мши ҵхи неиԥшьны
дылҷаԥшьозар, имаҵ луазар моу лымамызт!
Еиҭасҳәахуеит, дызусҭзаалак – дынхаҩы-даамысҭа…
Иҟамлацызт мчыбжьык ахьтә мышкы ллаба аакыдхны, лкасы лхы иаақәыршәны, егьи лнапы лыгәчамахы
хыгьагьа ԥшӡа инықәҵаны лҿынаханы, шәишәи
дынкыдгыло агәылацәа (Ахуаа ҳәа иҳашьҭан) зегьы
ҳанааимылымдоз. Жәабжьс иҟаз уҳәан-сҳәанс иҟаз,
иргозар, иааргозар, икарыжьуаз, иршьыз уҳәа иаалзымдыруаз аламала ак ыҟамызт.
– Аҳы, улзыԥши, Еимхааԥҳа «обход» ҟалҵоит! –
рҳәон зегьы ччо, данаагәарлалак.
70

Аӡәы ила дакып, аӡә ицә лзыҵҟьап ҳәа уҟазу, зегь
лара дырдыруан. Зегьы ирыцкыз ҟыбаҩ ҷыдакгьы лыман лара: дкәашон, аха-а убри аԥҳәыс! Лыгәчамахы хыгьагьа ду лызнапык ԥшӡаӡа инықәкны, егьи лнапы ашәҭ
хышәҭ еиԥш ишьҭыхны, лнацәкьара ҭҳәаа-ҭҳәаақәа
ырԥшӡаны икны, дсыҩ-сыҩуа, деиқәыԥҳәызбаха,
ԥшӡа-ԥшӡа данаақәлалак, соуп зҳәоз ԥҳәызбакгьы
даалыҵашьыцрын! Лашәаҳәареи лгитарарҳәареи?!
Зынӡак анкьазны ақалақь аҿы дшааӡаз ҩашьомызт
(д-Гагратәын лара абшьҭрала).
– Ишәыԥшааи џьара ҩажәижәабатәи ашықәсқәа
рзы сқыҭауаа рҭоурых шәазҳәо патреҭқәак (агазеҭқәа
ирнылахьоуи ус иҭыхуи) раԥхьатәи ақыҭаҿтәи
ашәаҳәареи акәашареи рхор иалаз ахьҭырхқәахьоу?
Анкьатәи лаҳкәажәра азгәарҭазшәа зегь рыгәҭаны
дыртәаны (зегь реиҳа лхыҵуан азы!), егьырҭ зегь
лхагыла-илыватәа лсахьа ҭыхуп Еимхааԥҳа Мина!
Шаҟа напы лзеинырҟьахьаз, шаҟа лакҭа лзыччахьаз
зықәрахь инеихьаз аԥсуа ԥҳәыс аҳкәажә! Аграмотақәа
рацәаны избахьан сара урҭ рыҩны абарҭ ахаԥшьгаратә
қәгыларақәа раан илаҭәаршьахьаз. Урҭ зегьы асаркьа
иҭасаны икнаҳан, реиҳа уаҩы иахьибарҭаз, иахьылашаз аҭӡамц аҿы. Аџьынџьтәылатә Еибашьра Дуӡӡа
аан илыцәҭахаз лыҷкәын хазына ипатреҭ иаваӷӷаа,
лыҷкәын, лара ишылҳәоз еиԥш, лыхшара зегьы
иреиӷьыз, зегь реиҳа игәбылҩыз, згәы ҟәымшәышәыз,
ҭеиҭԥшлагь иԥшқарахыз!..
Пашә рыцҳа!.. Иҩныхьӡ алоуп дшаанхаз зегьы
ргәалашәараҿы!..
«Уи игәаӷьны аӡә дишьит ҳәа сыҟам, кәтыҵәҟьакгьы
ахәда химҵәацызт! Иара дырфеит, иан дырфеит!.. –
лҳәалон уи данаатәалак.
71

Илыџьшьаны, илԥҳәысра бзианы иахьагьы уаҵәгьы
иуԥхьаӡаша – уи илааӡеит ааҩык ауаа. Саҭанеи Гәашьа
леиԥш быҿиааит ҳәа ӡәыр илзырҳәахьазар, уи – лара
лоуп хымԥада, ԥшь-ҩнрак, ԥшь-хәышҭаарак еиҿыҵны
хаз-хазы Анцәа ишиҳәара инхоит-инҵуеит иахьа. Аибашьра амцабз далҵны дааноуп дшынхоз лԥеиҳабгьы.
Даарагьы-даарагьы дахыԥаноуп ԥҳәыс дшааигаз, аха
аӡәыр иани иаби ркәал дынҭагылазар – уигьы иара
иоуп, ахьыҵәҵәеиԥш ааҩык ахшара ссирқәа имоуп!
Аибашьра ҳанҭагылаз ашықәсқәа раан шаҟаҩы
еибацәа, шаҟа ҭаацәара ныҟәнагоз усгьы Еимхааԥҳа
лыҩны! Гәдоуҭеи, Аҟәеи, Гагреи ахьынеиԥшьу дырҩыс,
ҭынхас илымаз зегьы ашәарҭара иҭыганы, иааганы
аҩны илыман ди Мина,– арк рыфара-рыжәра, рбарарҳара иаҭахӡаз! Аибашьра ацәҳәыра-агәҳәыра аамҭаз
акәым, иахьагьы ицәгьоуп арымӡааҩык еилартәаны
рныҟәгара. Уи даара ифырԥҳәысран, ҳәарада! Лара
мазарала заҟара дыҟамызгьы зхада рххатәы-ныҟә­
гатәы дызмамызгьы, егьарааны иубаргьы, иашшуан, уаԥсҵәык ашыла ҳазҭаԥсам ҳәа иҳәаркьиуан,
арахь рҭуанқәа злахыбыз рыԥш аҳәынаԥқәа алатәаны
рҽырчахуан!
Уи иҭоурых ара усҟак салалом Дәрыԥшьаа рҵеицәа
ирызку ашәҟәаҿы лхатәсахьа ҵабырг аласмыргылар
ада ԥсыхәа ахьыҟамлаз азы, лыҷкәын, аибашьра адәаҿы
иҭахази лареи реидыгара – гәнаҳараны иԥхьаӡаны!
Шаҟараан сақәшәахьааз усҟан аибашьраан сара
шьыжьхьафара ҳәа аҳарҭи ашьақарҵәеи жәны,
арымӡааҩык акәшаны итәаны ианырфоз! Уи – иахьа,
уи – уаҵәы! Ашәыр– шәырҵәҟьоуп, ихырҳагаҵәҟьоуп,
акәымзар, ԥсеиқәхашьас ироузеи урҭ ауаа?.. Иахьагьы
72

зегьы, адауаԥшьқәа реиԥш, ргәы бзиоуп, рхы бзиоуп.
Шьҭа уззыҳалалу зегьы узыбзиахозар, иухаҳауазар
акәхап! Абас дыҟан Еимхааԥҳа Мина, рыцҳа, ааигәоуп
даныԥсы.
Сара саалаган дызлаҟаз, дызлабзиаз зегь сҳәеит,
аха сгәы иауам иламысны исыԥхьаӡом усгьы уажәгьыуашьҭангьы лыӡбахә сҳәацыԥхьаӡа иҵәымыӷха, иӡаӡха
сгәы иналакшо адамра иҭалгалаз аҳақ хьанҭа дызҵаз.
Сгәанала, уи еиҳау гәнаҳареи ҳақ бааԥси ыҟоуп ҳәа
сыҟам! Анцәа, бзиара нагӡа уаҳа иҟамкәоу?..
Ашәихьа-ҿаҭахьа наӡоит ҳәа рҳәо саҳахьеит, аха
абри лышәихьа шынаӡаз еиԥшҵәҟьа, уаҩытәыҩса
имаҳацзар ҟалап! Убри азы акәушәа сгәы иабоит сара иахьа аӡәы дгәаа-хааха, ашьа игәықәхәашо
даақәгыланы, еихаргыла-еиҵаргыла дшәиуа данала­
галак инаӡо акеиԥшҵәҟьа иԥхьааны, агәҭыха зышь­
ҭысхуа, изысцәымчу!
Аха ишԥа, ишԥаҟалои, ишәҳәа, ауаа, ухы-уԥсы
иахылҵыз дуааӡо, духьчо, уеибара уи иацлазгьы
ацәа дылкәкәааны, дааӡаны, адәы днықәҵаны, нас
абри иуааӡаз, уздынҵәалаз иԥсҭазаара зегь ахҭниҵо
аҟынӡа, ихы-иԥсы зызцаз, дзызгәаҳәаз, зда дызнымхаз акы аныҟала, ишԥыкәу, нас, абри унаԥырагыланы
гәаҵәажәпала, унаӷрагыланы, уԥсцәаҳаха узазгыло?..
Шаҟа дҵоурамкәа дишарц дыҟоузеи ауаҩы, шеи­
шықәсеи иӷроу агьангьашра иԥсы иахылҵыз рыла
игәы ирдо аҿынӡа днеиуа даныҟала!!!
Мап, мап, схахьы исзаагом, исзаагом!..
Динара рыцҳа, Динара, зан лышәиԥхьыӡ лгәаа гьангьашра иахәхаз (даҽаӡәы ҽакала ибозаргьы, сара усоуп
ишызбо уи!)!

ДИНАРА
Ҭеиҭыԥшлеи ҟазшьалеи зегь рыла лан длеиԥшын уи.
Дкәашаҩын, дшәаҳәаҩын, дыхәмарҩын, дыччаҩын. Иахьагьы зны-зынла ҳчаирҭа еиҵҳәақәа ирхыҳәҳәала иааиуа аԥшеиԥш акы иаманы исзаалоит уи лашәаҳәабжьи
акыркырҳәа иныхҵа-аахҵо лыччабжьи егьырҭ ҳҳабла
ҳәсахәыҷқәа рбыжьқәа зегьы рылкаа.
Дыԥҳәызба ласын даара, зынӡак хҭҟьак лакәын,
убри аҟнытә краамҭагьы дызгәаԥхоз аӡәы дыҟазаргьы,
игәаӷьны ихы дизадкыломызт. Акыс – илыцәшәон,
аԥша иақәтәоу уҩны дыҩнаҵаны узынхома ҳәа. Ҩбагьы
– лара лгәы изымцозар, ақыҭа зегьы инахлырҵәон,
иҟала жәдыруама, абни, абаа, бзиа бызбеит, бсыцца ҳәа
сеиҳәеит ҳәа илафхуа. Агәхьаа лыкӡамызт уи илафылгоз ауаҩ «ахьӡ» ихылҵоз дшыҟанаҵашаз.
– Ани схы дадкыланы, сеилагеит ҳәа уҟазма?.. –
инхьа­ҵуан арԥарцәа, аха бжеиҳараҩык ус, раҳәшьак,
қәлак лаҳасабала даара пату лықәырҵон, бзиагьы
дырбон. Амала, ларгьы леиԥш дмаҷын ақәлараҿ,
аиҩызараҿ, дыҷкәыназ, дыԥҳәызбаз – зегьы рҿы.
Соуп зҳәо арԥыскгьы иӷрамыз агәаҵәа лыӷран.
Изалымҳәацдаз ма хаҵа санцо, уара уда аӡәгьы ҩызара
дшызымго ҳәа! Ажәакала, зегь лара «илхаҵаҩызцәан»,
арахь цоу лымамызт, – аау лымамызт!..
Бзиа дызбон сара Динара, еснагь слыцзар сҭахын,
ачаихыхраҿ, анҭыҵраҿ. Сира ҩынтә ишылдыруазгьы, лхы саҟаратәны дыҟан, дхәыҷы-дду зегь рҩызара
лылшон. Ани исеиҳәаз, ари исеиҳәаз, ирасҳәаз… ҳәа,
егьарааны дызбаргьы «аҭыԥҳара аусқәа» срылалгалон
(саргьы схәыҷы мыждаха, шаҟа срызҿлымҳаз урҭ!).
74

Ҳаиҩызара зынӡак ишәҭит ани илзымааицыз, лылахь
ианыз аразҟы анылзааи.
Лассы-лассы еиқәибаҵа сасра иаҳҭаалон сан
лашьцәа, лаҳәшьцәа, дааигәатә-дхаратә. Уи сан
леиԥш анаӡара зыжәлантәык изы згәы былуаз, шамаха, лыԥшаара уадаҩын. Даргьы убас бзиа дырбон
лашьцәа, анык-абык илыхшаз раҳәшьцәа гәакьақәагьы
уи илаҩырго дрымамкәа. Зегьы-зегьы рус-рхьаа,
ргәала, рразҟы даладырхәуан, илазҵаауан. Аӡәы
џьара ԥҳәызбак дигәаԥхаргьы, лыда ԥсыхәа имамзаргьы, зегьы акакәын, сан илҳәо дықәныҟәар акәын.
Ҽамыршьагала длазҵаауан абригь-абригь дыбдыруама, дышԥаббои ҳәа. Сан, урҭ азҵаарақәа рхы ахьцоз аулзымдырхуаз дылдыруазаргьы ҳаи, уи леиԥш
дабаҟоу, лыӡбахә смаҳахьеи ҳәа, дааималырҽхәон. Уи
акәын лашьагьы «хәшәыс», имаз. Ԥыҭк анаабжьыслак Быбчка (лыӡӷабраҿ ус ларҳәон сан), ани изыбҳәаз
дызгоит, ачарахь бнеи ҳәа дыччо, иразҟы иҿықәԥхаауа
ҽырххыла
даакылсуан.
Уаҳәшьа
дукәыхшоуп,
разҟымш уоуааит, ахазына лами ҳәа дгәыдылкылон
сан. Дааҩнагьагьаны акәытқәа лшьуан, афатә ҟалҵон
сааҭк ахы-аҵыхәала. Ахаан дгәамгәамуа дыҩнаны,
сасык млак далмыркыцызт усгьы! Иага лгәабзиара
алаҟамзаргьы аԥсык ахлырҵуамызт. Зегь зхысҳәаауа,
абарҭ сан лашьцәа рахьтә чкәына ҟатаки Динареи
бзиа еибабеит, иахьеибадырызгьы ҳара ҳҿоуп. Раԥхьа
алаф рҳәо – еихәмаруоуп ишаланагалаз. Аҵыхәтәан
убранӡагьы инеит, рыда ԥсы еихәламкәа, мчыбжьык
еибамбар – еиҿхагахаауа. Иара лара лаасҭа ҷкәына
ԥхашьаԥхаҵак иакәын, аӡәы игәаӷьны лацәажәара
акәым, лыхәаԥшрагьы агәаӷьра ицәуадаҩны. Дкахәхәа,
75

иӡара ҭкәыцәаа, иц-ишә ԥшӡаӡа, цәацқьак, еснагь ибла
ихаччо!.. Аха абри Динара убранӡа дналгеит, иблагь
цәажәеит, иҿгьы цәажәеит, лыда ԥсыхәа шимамыз аргама иналеиҳәеит.
Сан дылцәыԥхашьо игәаӷьны ишизымраргамозгьы,
араҟа дихәеит лара Динара.
– Вера, уа ди Вера, ани башьа дысгәаԥхеит, иаргьы
баргьы сҳәап, сааибымҭаргьы сҽысшьуеит! – лҳәан,
дыхәмаршәа луит, аха иабатәи хәмарраз, ахаан уаҩы
илыдимбалацызт аҟаԥшь шәыгагьы ҩалҿыст. Сан еснагь илҳәалон абри абас хҭҟьак лоуп, мцеиқәмыртәак
лоуп, аха иахьылҭаху анасыԥ лоур, леиԥш ԥҳәыс дҟалом,
шәымбари ҳәа. Иара лара Динарагьы «лыхҭҟьарақәа»
зегьы акакала рҵыхәтәа ԥҵәо, иахьеи уахеи хәыцырҭас
даашьҭылхит Шали.
Лафла дҵаауашәа ҟаҵаны егьарааны, дубаргьы ихыиҵыхәа еилылкаауан Динара сара сҟынгьы, иабанхо,
ишԥанхо, имада-ихӡыда, уаҳа данбаауа…
– Бааи, ашәа данаҳҵап баншьа! – ҿаалҭит ҽнак ачаи
цәаҳәа ҳаицхыланы ихыхуа ҳашнеиуаз.
– Бааи! – сҳәеит сгәырӷьаҵәа.
Усгьы лыбжьы аубзиахмыз, акеҩҳәа иаацәырылгеит
усҟантәи ашықәсқәа раан чаирҭацыԥхьаӡа, мҩаду­
цыԥхьаӡа, чарацыԥхьаӡа иуаҳауаз, зегь реиҳа еицырдыруаз, бзиа ирбоз Ражден Гәынба иашәа – «Абзиабара
ашәа».
Издыруеит, ашәа еснагь ирҳәом, ма ргәы ахшәаны,
ма рлымҳа ацәкараханы аамҭала ирхадыршҭыр шауа,
аха абри ашәа иаргьы ихамышҭраны, егьырҭ изҳәозиздыруазгьы ирхамышҭраны ирхадыршҭит.
Шаҟаҩ ҭыԥҳацәа ргәы аҭҳара-ҭҳара еисуа иазы­
ӡырҩхьаз, шаҟаҩ рԥарцәа ргәы ҭыӷьӷьаны, ргәы76

рыԥсы зегьы наларӡыҭны ирҳәахьаз, нас, уи! Ашәа
атекст ҳәарада, уаазыршанхо ҟазарак аҵаҵаны
иҟаҵам, аха амузыка изнуи иареи убас ишьҭибахит,
иахьагьы иугәалашәаны, иахьынтәааз узымдыруа
ианаацәыругалогьы, угәы алаҟамзаргьы, ԥшак хааӡа иаауннадоит, угәы аарԥсасиуеит, ахәхәа уарқәыԥсычҳауа.
Еҳ, аҿара, аҿара, хьаҳәра зықәӡам, аха иуцрымӡаауа
ахьаа хаа!
Исгәалашәоит ацыԥҵәахак:
Срыцҳауп сара,
Сыҟоуп абра,
Бсыцца бара,
Бызгома хара!
Ибасҳәоит сара
Сыгәҭых(а) абра,
Ибсыргоит агәра,
Бзиа бшызбо сара!
Абри аҵыхәтәантәи астрофа акәын еиҳараӡак
лыԥсы злаз Динара ҿарҳәагас илымаз! Иаарҳәны лыбзиабара изылкуан абас:
Иуасҳәоит сара,
Сыгәҭых(а) абра,
Иусыргоит агәра,
Бзиа ушызбо сара!
Ҳцо-ҳаауа, иҳәо-еиҭаҳәо иҳамаз еиҳараӡак абарҭ
аҵыхәтәантәи ацәаҳәақәа роуп, нас хыхьтәи алагашьа:
77

Срыцҳауп сара,
Сыҟоуп абра,
Суццоит сара,
Сугозаргь ахара!
Абашаз иухоуршҭит, ухаҵкы Ражден, ари уашәа! Еицоумкрангьы еицоукит уи ажәақәеи амузыкеи. Уи уаргьы агәра угеит ҳәа сгәы иаанагоит. Насгьы уазхәыцхьоу
абри – ажәа ҿыцқәеи амузыка аиҭакреи акәзар ҳәа
ашәагьы зшьыз? Зԥа гәакьа дныжьны атәым ԥа иааӡара
иалагаз аб иеиԥшхеит уи.
Лан ллымҳаҿгьы инаӡеит ари ажәабжь. Лыԥҳаи лареи
еимхацәгьахеит, уаҳа даалаҭәалымшьеит, даамысҭамдҭауадым, дҵарам-дыԥшарам, қыҭа ҷкәынак (уажә
лыԥҳа дпрофессорыз џьушьап!) дабаҳҭаху ҳәа
даақәгылеит. Ижәлагьы шьнаҟәма жәлан, аха, умбои, еиҳау лҭаххеит! Дыззылкқәоз, дыззылҭахқәаз
рацәаҩын уи «адуқәа» рахьтә, ауа-аҭынха зҳәаз иеиԥш,
ӡәырҩыкгьы абжьацәажәарақәа ирызкны илыман анаара, аха лара илҭахыз макьана дара дырҭахымызт.
Сан акыр дыбжьаҟазеит, аха ди Мина ишыл­
ҭахыҵәҟьамыз анылдыр (лхамабзиарагьы ӷәӷәан тәа!),
даабжьыҵит, уимоу, ахаан аӡәы иалымҳәацызгьы
иалҳәеит Шали, улҟәаҵ наҟ, уаҳәшьа дукәыхшоуп, уи
лан шәаазрыхуа уаҩым ҳәа.
Шаҟа ихы ицәымӷханы дықәҵны дцазеи убри аҽны
Шали! Даара краамҭагьы ихабар ҟамлеит. Лара Динарагьы даара кыр лан лыкаҭа дампыҵахан дыҟан,
дылхалыршҭма уҳәо аҿынӡа. Аха еиҭеибабахт џьара,
еиҭеизхьаҳәхт, еиҭа рыԥсы еизцеит иҿыцҳҳараӡа!
Усгьы хышықәсаҟа инаргеит дара абри реизхьаара
– зны еиԥырҵуа, зны еишьҭало, избанзар лан уи ба78

ницца, иҟасҵо ҳәа аҽшьра лҽықәкны дтәан, ҳара ҳахь
ааирагьы даҟәыхны длыман.
Аха ҽнак Динара бааи, лҳәан, ҳаӡха ахықәаҿы
сналыртәан, сара лҩыза (13 шықәса зхыҵуаз!) – исал­
ҳәеит Шали дсымбар, схагахоит, иахьаҵәҟьа адырра
сызибҭароуп ҳәа.
– Бҿы иааҭыхны аӡәы ианиабҳәа, сыбшьит, ди Верагьы илабымҳәан! Абригьы сызиҭа! – лҳәан, дыццакы-ццакуа аӡәы имбандаз ҳәа днаԥшы-ааԥшуа салам шәҟәеицарсак леилақь ахы иаавҵылхын, снапы
инанылыџьгәалеит! – Баҳама, Ҷымса, сбыкәыхшоуп,
иахьаҵәҟьа! Ба бхәыҷы ссирхми!..
Схы аҵәах нахлырган, ашырҳәа днасыдҟьеит.
Ди-ида, сгәырӷьеит, сгәырӷьеит, аха ишԥасҳәара!
Сыҩуа-сыҩуа сҿынасхан, сашьа даасԥшаан, сиацәа­
жәеит, ҳаншьцәа рахь ҳцап, уааи, игәхьаазгоит ҳәа.
Усгьы џьара ацара ҳурбондаз, еиҳараӡак ҳаншьцәа
рахь, ажәҩан мардуанда ҳхамлози!
Сааҭк инеиҳаны ҳан лақәыршаҳаҭра, лыҳәара ҳаҿын,
аха илуамызт, иабашәыхҭашәеи уажәы иаалырҟьаны,
ҽазны шәцап ҳәа ҳаақәылцалт, аха ҳаргьы дықә­
ҳаргьежьт. Ҳӷынҵкуа, ҳҟуҵәуо ҳанаҟәымҵӡа, шәмааит,
нас, шәца! – лҳәан, дпарпаруа ҳноулыжьит. Ҳамацара
ҳахьцоз дацәшәон уи.
– Арқәала шәымцан, Арқәала, ацә шәашьуеит,
нҵәараа!– инҳашьҭалҳәеит.
Арқәа ҳәа иашьҭоуп Ҷандара ақыҭа иатәу рхак. Уа
аламала аӡәгьы дынхаӡом, еиужьны имхурсҭароуп,
ҭаҭынырҭароуп. Насгьы зегь реиҳа ақыҭа аҭоурых
изланҵоу – Ҷандараа рырахә ферма убраауап иахьыҟаз
(иахьатәиала – убригь убра иҟоу исыздырам).
79

Абри афермаҿы хәышықәсаҟа ирыман цәдук, аха
думбеик зынӡа. Алеишәа цәгьан азы, аламалагьы
иҭрыжьӡомызт. Анаӡара аӡәы ихы инықәыԥшыр, ес,
иҵхәаасны иҩаишьҭалон. Иҩуан, аха зынӡак аҽкәар
еиԥш. Аӡәык-ҩыџьакгьы амԥыхьашәахьан уи, иашьырц
акгьы рыгымхо, ахьшьцәа рыхьӡаны еиқәдырхахьан.
Шаҟа аинтерес ҳамаз абри ацә мыжда ҳара, шаҟа
ҳазыгәышьуаз алабара, шаҟагьы ҳацәшәоз!
Исгәалашәоит, зны саншьа еиҵбы Ладбеи
рыҩныҟа симан дцон. Абри аферма ааигәара ҳанааи
(дагьыхәыҷымызт, аха) иԥсы ӡаны снапы рӷәӷәаны
икны, днаԥшы-ааԥшуа дыҵҟьа иҿынеихеит. Сгәы
нкыдшәома сҳәо, адыԥдыԥҳәа иҭыҵны ицон,
схыԥхыԥуа, бжа сыҩуа сишьҭан, сшәон, аха арахь
сагьынаԥш-ааԥшуан, џьара ацәаара збар сҭахын!
– Аа, абан иахьыҟоу! Быҩ, быҩ!– днаҵҟьеит саншьа,
снапы шикыц икны.
Ҳаҩт, аха-а, ҳаҩт, аха-а, ахызаҵә ҳашьҭоуҵаргьы
иҳахьӡомызт!
Аӡиас ҳарны ҳаннықәла, – «Уҳ, шьҭа бымшәан, шьҭа
ҳшәарҭам!» – иҳәан агәра сиргеит иҳашьҭалаӡаргьы,
абри аӡиас аҿынӡа шакәыз, арахь ишмыруаз.
Ыы, уи дууп зларҳәо акәзар, ари аӡиас хәыҷы аума
измыруа? – иааџьасшьеит.
– Ишԥазмыруа, аха ирӡом уи, ҳәаас иамоуп, – иҳәеит,
агәра сыргаӡаны.
( Иахьа исыздыруам, ииашаҵәҟьан, аха амшцәгьақәа
раан ада иӡиас хәыҷы, бжеиҳан ана-ара иҭаба-ҭабаны
иҟаз, Дахәырҭа, уҟоума, ма уҭабахьоума схәыҷра
аӡиас?..)
80

Исыздыруам иараҵәҟьа ибоу, ус игәы иабоу, аха
атәыҩақәа заҟараз бдыруоу, аа, иахьынӡааиуаз,
иҳәеит, инапқәа ааиҵыхны иҩыҳареикит Ладбеи,
«ҳанеиқәхақәа»! Убасҟаноуп иангәаҳҭа ихылԥа шихамыз. Уи убри ацә ԥсаҭахәыс иаҳҭеит! Иахьагьы знызынла сгәы иабоит убри ацә убра Арқәа бнарак илагыла
исыхәаԥшуашәа, саншьа ихылԥа атәыҩа иахарԥаны!
Убри Арқәала ацара шԥасҭахыз, Динара саны­
лышьҭуазгьы, аха иара ҳацәшәар аҵкысгьы, ҳан
ҳлыцәшәеит: сҳәатәы шәышԥахыԥеи ҳәа, ҳаагьежьыр,
ҳаиманахы ҳҭылымцоз, усгьы ҳара мцҳәашьа
ҳаздырӡомызт.
Иара усгьы амҩақәа сызнылахьоу зегьы ирыцкны
иахьагьы уаҵәгьы исзынхеит сара саншьцәа рахь игаз
амҩа.
Шаҟа бзиа избоз, шаҟагьы саҿыгәҳәаауеи иахьа! Шаҟараантә исҭаххахьоузеи сшьапы хырҟьаҟьа,
сеимаақәа аанкыланы аддыҳәа амҩаду саныланы,
зны ахәы схало, зных сылбаауа, амардара саҿало,
саҿысуа, амхурсҭақәа, аҭаҭынырҭақәа фҩы лаҳарҭақәа
сыргәылҵәраа сҿынасхар абри амҩала, абри Арқәала
акәзаргьы, аҵыхәтәан снықәгылар Џьниаа рхәы –
саншьцәа ргәарԥ ккаӡа снықәзырԥшуа.
Знымзар-зны ҿыц сзанымлеит абри амҩа, издыруадаз егьырҭ сымҩақәа зегьы зынӡак даҽакала ихиаргьы иахьатәи ауадаҩрақәа ирымоу наҟ анаҟә еиԥш
инархҳәаны…
…Ҳнеит ҳаншьцәа рҿы.
Днапыргьежьуа, зегь раԥхьа даҳԥылеит ҳанду!..
Дсыԥшааит Шали, аухаҵәҟьа инасыгӡеит адҵа исымаз.
81

– Ҷымсика, сбыкәыхшааит, быцәгьа-мыцәгьа са сагааит! – Усоуп сара саншьцәа иреиуоу зегьы ргәыблра
шыҟоу, рыдагьы аӡәы ас ихааӡа, игәакьаӡа изҳәома.
Иахьагьы сгәы иқәсуеит Шали игәырӷьабжьы.
Хышықәса дуӡӡа уаҳа изымхиауаз урҭ рынасыԥ
убарҭ амшқәа рзы ихиеит. Ди Мина сыԥҳа шьҭа уи
дылхалыршҭит ҳәа, лгәы ртәаны дышԥшыз, ахызаҵә
аалгәыдырҵеит ҽнак, быԥҳа Динара хаҵа дцеит, абригьы-абригьы дигеит ҳәа!
Ҳхәықә амца злалмыркыз сыздыруам усҟан!
Лыҳәҳәабжьи лымақарбжьи, лышәибжьи мчыбжьыкгьы иагхомызт! Амала, сан лахь ажәа хәахәакгьы
лымҳәеит, уигьы лгәы шацәкалыршәхьаз лдыруан
аҟынтә.
– Уажәтәиала быбз шалам здыруеит, аха знык
бназлацәажәаз уаҳа хырԥашьа шамамыз, ишыҟалоз
сышԥазымхәыци! – абриоуп ҽԥныҳәас илҳәаз.
Сан лыбзиарақәа ирыцкыз акы далашан, ииашаны, зыхьӡ аалҳәаны инеиқәлырԥшыз, ма дазыразны зус далацәажәаз, ҷкәыни ӡӷаби рус мыхиакәа,
жәашықәса бжьысыргьы, зегь акоуп, еиразҟхар
акәын! Шамахамзар ма ус иақәшәон, ма ус доуҳа
қьиак лыман, сеидрума! Аӡәым-ҩыџьам, бан лоуп
ҳаибызҭаз, лыԥсаҭа ҳакәыхшоуп, лакәымхар, егьараан
ҳаимцәхытраахьазаарын ҳәа сазҳәахьоу. Исыздыруам,
ҵаны, уи лыбзоура ахьынӡаҟаҵәҟьаз, аха сгәы аладууп сара уи! Убз назхьысыз аразҟы еиқәымшәар амуа,
инеиқәыԥшыз еиразҟхо ианыҟала – уи, хымԥада уаҩ
дзеилаҳаша, салаҟандаз, шьыри, ҳәа уззыгәышьыша
қьиара дууп, гәыҭбаара дууп! Уаҩра дууп!
– Ее, аллаҳ сумыҳәои, мчы умазар, сара абри
иумҵагылоугьы ҳақ сымазар, исҭахымкәа, исзым­
82

ҵаакәа сыҩны индәылҵыз, иахьысҭахымыз зхы
анасыԥ азҭаз сыԥҳа хиамҩа дақәумыршәан! Лышь­
ҭахьҟа дыхнымҳәыр амуа, дызлымгара лыхьны, сыда
напы дамкуа, лхы дамыхәо дааганы дсымҵарҵо Анцәа
иҟаиҵааит!.. – абас днықәгыланы дшәиит, абас мрагылареи мраҭашәареи дырԥылон ди Мина шықә­сык
инеиҳангьы!
Схәы-сжьы қақаӡа ишԥеилагыло абри лышәиԥхьыӡ
анысгәалашәало, еиҳаракгьы иҟалақәаз раамышьҭахь.
Лара лтәала, даара ихьымӡӷшьаны, дара игәынганы
илыман лыԥҳа иҟалҵаз…
Сара сыҟан Динареи Шалии рчараҿы. Ҳаи, дызбазаалак лара! Шаҟа лразҟы лҿықәыԥхаауа, шаҟа
дгәырӷьахәха дыгҿагылаз уи лымҳара акәакь!
Иара (амаҳә) – ачараҿы усгьы дауцәырҵхуаз! –
агәы­лара иҽыҵәахны дтәан. Сара сԥыруа ахьычԥаԥыр
еиԥш срыбжьан уи дахьыҟаз аҩни аҭаца лымҳареи.
– Илнаало, Ҷымсика, аҭацара?! Уажәгьы дгылоума?
Дмааԥсаӡеи? Аҭацабацәа рацәоума? Зегь дәылцаны
хәыҷык лыԥсы лбыршьарауеи? – сгәыдикылон Шьали.
Саргьы сыҩуан. Сӷажәуаӡа зегьы аӡәаӡәала идәылцо,
лара дыртәаны, лшьаҵа лышьхны лшьапы аԥсы анасыршьоз жәбар егьа сџьашәшьарын! Аха уи ҳамҭак
акәын, исцәыҩналахуан, ани-ари ҳәа, ахәҷымҷ шараз лчамаданқәа ирҭаз ларҳәы-ҩарҳәуа, инықәҵоиаақәҵо, дасу ирықәнагаз аарылхны индәылҵуаиааҩнало. Аҭацабацәагьы еишьҭарԥсса рҿаархауан
амшраз-аҵхраз, амреи амзеи реиԥш еихажәааша ҳәа,
аҭаца дныҳәо, илыкәшо!
Лыхгьы дақәныҳәон, зегьгьы лықәныҳәон Динара,
аӡәызаҵәык лан дзыхшаз лыда. Иоухаҭҳәа иалырҳәарц
83

алырҳәон уи, дшышәиц дшәиуан! Иахьынхоз ргәылара
дынкылсны бдәылҵны баала ҳәа дылкуан, длацәҳауан,
митә лыхҭылгон, аха лҳәатәы дацныҟәо дыҟазма Динара! Шьҭа убас лаҩсҭаа дылзыцәгьахеит акәымзар,
иабаҭахыз абри зегьы, иабанамысыз? Лыԥҳа ԥҳаҵас
уаҳа длымбеит, лымаҳәгьы усгьы уаҩыс дылшьама?
Иара иакәым, иахьынеиԥшьыз рыҵкархәк дахьаалбоз,
алаба нарышьклалҵон, лышәи шрышьҭац ирышьҭан.
Аха дрычҳауан дара, иланарыжьуан рҭаца лаҳаҭыр
азы. Уи бзиа дырбон, рыԥсы лыӷран, ларгьы дара убас
дырзыҟан. Егьарааны дубаргьы, длахҿыхын, дыччон, лыхәмарра харҟьарагьы рымбаӡазшәа, ма убас
илықәнагазшәа акәын ишахәаԥшуаз. Лхаҵагьы, даарак
шамахамзар, илмырбацызт лан илуаз-илҳәоз гәнылго,
ма лгәы ҩбанатәуа. Акы имаҳанда, игәы иалымсында
ҳәа еснагь абз дацәылыхьчон.
Ҩышықәса ааҵхьаны хшара длоуит уи, аха абраҟа
иҵыҵхьан арыцҳара ахы – ҽнакгьы лгәыҳәԥыхш
лхәыҷы илзылҿамҵеит. Зцәа акалоуп ззумҳәашаз
иаалызкылҟьаз арыцҳара – ачымазара бааԥс лыбӷа
ааҩна­ҵәеит.
Убасҟаноуп лхаҭагьы лҭаацәагьы ианырдырыз лан
лхымҩаԥгашьа шаҟа игәнылгоз, шаҟа дарччиауаз.
Лыӡҟы даалымпыҵԥааны цәымҳала ланхәа длааӡон,
лара – лхаҵа диманы, инапы дыхшьны, шәишәи
дынкыдгыло, хәшәтәырҭеи санаториеи еимырҟьо
днықәлеит.
– Ибасымҳәоз баазрыхуаз, бзызныҟәгоз ҭаацәара
бшаламлоз?.. Усоуп, ус бқәақәра згааит! – дмақаруан
лангьы. Уажәраанӡа дшылымбоз, данычмазаҩха, ларгьы лыԥҳа лҵыхәа кны дналышьҭалеит, лымаҳә ирыцыз жәа хааки лакҭа хааки усгьы имырбауа!
84

Зны деиӷьхеит, зны деицәахеит, аха уаҳа иаалзеи­
ҭамҳәеит Динара рыцҳа!
Лчымазара аԥашәқәа амцхә иаҳахьан. Инаӡеит нас
Еимхааԥҳагьы лышәиԥхьыӡ: – лыда напы дамкуа, дызлымгара лыхьны днаганы днышьҭарҵеит лыҩны.
– «Ала ахьымтәаша иантәа, идыргылон» – ҳәа, бахьымцашаз банца уаҳа ишԥабыхьуаз, нас! Агәыҳәгәыҵәақәа рыччиара иалаӡыз, зхы зфаз, бара
ашәикка!.. – лҳәон уи шьҭа, лыԥҳа дылхагьежьуа. Аха
ауаа ус рҳәомызт. – Аӡә лышәи наӡахьеит ҳәа, абри
лышәи шынаӡаз ҳәа, дышьман, дышьман!.. – рҳәон,
рцәа иҭыхьҭшьаауан.
Абри еиԥш иҟаз ан, даҽаӡәызар, лыԥсрамоу, лыбзиарагьы налгомызт, аха лымчқәа анеизымха, иахьцалак
ан – ан анлакәха, иланалыжьзар акәхап уи Динара. Иара
усгьы, гәыбӷан ӷәӷәакгьы лан илылҭо аӡәы илмырҳаит.
– Лгәы нсырхеит, нас, илхароузеи ларгьы? «Ан лышәи
лгәыԥҳәы иахысӡом», – рҳәоит, – длырқьиауан, ахәаша,
лан ауаа рҿы.
Дызбазаалак абарҭ ашықәсқәа раан зшьеи зыхши
ааилаҭәо, икахәхәа игылаз арԥыс Шалигьы! Зынӡак
дҩашьны, ахәажәцәа иҟәныланы дҟанааҵеит иԥҳәыс
гәлымҵәах лчымазара. Аҩнгьы ихҵәарц акгьы рыгымхо, аӷәцәҳәы инықәтәаҵәҟьеит, рыжә нымхеит, рҳәыс
нымхеит, – рыкәты, зегь лара лыхәшәтәра, лныҟәгара
иақәдырӡит. Аамҭак ианын, акәымзар, ҳаӷеиҭа,
ахьымӡӷ ргарын. Аҩн ҿыц дыргыларц ахаҳәтә ҩны
ашьапы ахьынаркыз – уа илеихабаа ицеит.
Жәашықәса днеит Динара, рыцҳа, усгьы абас
дшыҟаз, зны схаҵа иахь сыжәга ҳәа, уаҳа илымукәа,
лхаҵа иахь дганы дышьҭарҵо, зны лан днеины мчы85

ла лыҩныҟа даалго, зны асанаториахь рҳәо, аҵыхәтәан
даакылыргеит аҵыхәтәантәи аанҿасырҭаҿгьы «зыда
напы дамкышаз» лан лҿы.
Дышгәаҟцоуп, дшышьҭацоуп ҳәа рыҩн жәытә
аҿы (аԥхьа идыргылахьаз рыҩнеихагыла уахыкгьы
даҵамԥхеит, ла илҭахымхоу, ди Мина ус иақәылҵоу
здырхуада!) дышьҭаҵаны дышрымаз ҽнак лан
лдәылҵымҭа инақәыршәаны, лыԥсы аалхылхит
анкьатәи зыхаа-ԥшӡара ахәынгаагьы знымыз, зцәеи
зыбаҩи еикәыршаны мацара иаанхахьаз Динара!
Схаҵа дысхабмыргылт уаҳа, аха сыԥсымҭаз баргьы
бысхасыргылом, лҳәарашәа, гәыбӷанк хьшәашәаӡа
илҿықәын уи лан данааҩнашыла.
Иахьа ҳҳаблаҿы саннеиуа, убас игәҿыӷьраны,
убас иҟәызгараны избоит, ажәла нҵәеит, ҳхәықә зегьы ҭацәыма, иқәӡаама зегьы ҳәа, азныказы сгәы
нҭыԥсаауеит. Избанзар иҟам, имаҷхеит иахьа уи
зырлахҿыхуаз, са сызхаанызтәи ауаа, џьанаҭ гыларҭас
Анцәа ириҭааит! Аха инхаз Еимхааԥҳа леиԥш
иаҳкәажәӡа иҟаз аҳәсақәа абаҟоу! Иажәыз – дажәит,
изызҳаз аҭыԥҳацәа, арԥарцәа – хаҵа ицаз – цеит,
аԥҳәыс даазгаз – дааигеит, ахәыҷқәа ирызҳауеит аха
ԥасеиԥш ирацәаны акәымкәа, ҩба-хԥа ҭаацәара рыда,
ирызҳауеит ҭаацәацыԥхьаӡа аӡәык-ҩыџьак, сара исзымдыруа, хәыҷык исыцәтәымны избо аҿарацәа, исзымдыруа аҭацацәа аана-гоит, цқьа иахьысзымдыруа,
сахьрыланымхо иахҟьаны акәхап!
Ауаа нхоит, инҵуеит, иччоит-ихәмаруеит, лафқәак­
гьы шырҳәац ирҳәоит, аха ԥасатәи ақьаф рызҭамкәа.
Ахацәа ишыржәыц – иржәуеит, аха уажәык зынӡак
иазгаганы! Урҭ ракәында, аҳәсақәагь ихәыҷы-иду уи
86

цәгьа ишырымбо убоит. Гәеимыхгак, ҿаартыгак ҳәа,
аҳәса дуқәа ракәызҭгьы ҳхаан уи нцәыҵазжәуаз! Нхарала хараӡа еиӷьымзар еицәам, аха барақьаҭра дук
ыҟан избом, рчеиџьыка ҭбаа ду – асас игымз, уигьы
аҳәаақәа кырӡа еиҵацалоуп. Анкьа шәкыла акәытқәа,
ашәишәиқәа зҭаџьуџьуаз ашҭақәа уажәы уарла-шәарла
шьоук нықәубаауеит. Зегьы аныҟалаша – зегь цаны
абас ишԥаҟалеи ҳәа, агәыхь мыждагь уманы уҩныҟа
– ақалақь ахь ухынҳәуеит. Есымшааира ак шуцәыӡуа
убоит, угәы иахәо ҳәагь акгьы уаргьы иузымыӡбауа
ҽаӡәгьы имч ақәымхауа.
Сҳабла, сҳабла ҳәа, мшеи-мыхәлеи игәхьаазгоит,
аха уа саннеилак, ибжьысны, сыԥсы ықәымӡо избоит сыгәҿыӷьра, сгәыԥшаара, схаан иҟаз аиххәыцра,
аиҭанеиааира, аизгәыкра, агәеизҭара – абарҭ зегьы
сырзыгәышьны ҳақалақь салууааны уахь снеихалоит, аха рацәак иузнагом уԥсы ықәымӡо, иузымхо
рацәахоит ауаа инадыркны аԥсабара аҿынӡа, еизымхарак угәы зегь ашьуеит… Ухьагәгәа ухынҳәуеит… Аха
нас еиҭа инаухахоит угәы. Уԥхыӡ мыждақәагь еиҳаеиҳа унаскьацыԥхьаӡа ҭыԥ урҭом, убрахь ургоит, уброуп, шәанаџьалбеит, иахьықәу уԥсы!
Ауаҩы данԥслак иԥсы џьара икыдхалоит, рымҳәеи!
Нас ус акәзар, убра сахьиз акәхап иахьыҟоу, иахькыдхалоу сыԥсы! Мышкызны саныҟамлогьы, аҳаҳаи, абри
лыԥсы абаҟоу ҳәа, даҽаџьара шәамышьҭалан, шәлеи,
шәнеи уа сқыҭа, уа сҳаблан, уа саб иашҭа, игәараимӡырха! Уаҟа ижәбап уи сыԥсы, уаҟа ишәԥылап,
иқәаџмаџуа, инымҵәо, ҳәаа змам аҩбатәи аԥсҭазаара
аманы!..
Сҭанагалеит еиҭа, мамзар изакәузеи асҟак
исхәыцуа, еилсырхуа? Ҳаи, Павловна, Павловна
87

иаасгәалабыршәаӡазеи! Ҳаԥсцәа-ҳабзацәа сҩарылалан,
уаҳа рылҵшьа сымам. Арахь бымхәыцын, рҳәеит. Ирдыруазар, акгьы бгәалабмыршәан ҳәагьы сарымҳәоз?
Иоурызу, нас, убри! Ицәгьам, ишәарҭаҵәҟьам схы
акы агәалашәо, ак ахәыцуа, акы еилнакаауа-еилнацо
иҟазар макьана!
Схәыцрым,
акгьы
сгәаласыршәарым,
нас,
сынкыдыԥшыла-аакыдыԥшылап ус, агагеиԥш иласӡа,
иҭацәӡа иҟоу схы нарха-аархо. Аха избан изыхьанҭоу?
Иҭажьузеи убри сызлымгара, ма ҳахзыртәалара?
Ааи, абри акарпыжә уаԥхьа илықәҵан, уласны
иааиҟәыршьаны уаӷраԥшыр шауеиԥш, ухгьы уаԥхьа
илықәҵаны уаӷраԥшыр ауа иҟахгьы! Шаҟа ибзиахоз
усҟан сусқәа!..
Ных-ных, алаф сҳәеит ҳәа, ас избалак сҳәар ауама?
Схы аҳаҭыр шԥаласырҟәи, исҿыҵышәшәақәозеишь!
Аха, иабаҟоу, аиашаз, убри еиԥш ахы сара схы еиԥшу?
Изакәи, мамзаргьы, сара схы?..

СХЫХЬ ИАЗКУ АБАЛЛАДЕИ
СХЫ ИАЗКУ АДИФИРАМБИ
ШӘСЫРЛАХҾЫХЫР ШӘҬАХЫЗАР!
Н. Ҭ.

Схы сыхьуеит. Исыхьуеит сара!
Ахыхь бааԥс схы сыхнахуеит цәгьашәа!
Самыхәеит сара. – Самыхәт ахаҭа!
«Шьмаф ихәшә» суҭаргьы, иахәом уажәшьҭа!
88

Зны аӡәы еихала еихисошәа збоит,
Зных-аҵәыршеиԥш аӡырҵәҳәа акы еиҩнарссоит!
Ҽазных – адунеи дуӡӡа иаҟарахоит!
Адгьыл ду саҵоушәа, цәгьа ихьанҭахоит!..
Ишԥасҳәари уаҳа? Исыхьуеит цәгьашәа!
Абыржәы-уашьҭан, абыржәы-уашьҭан сагарашәа!
Шәанаџьалбеит, изышәымхәшәтәуеи шәара схы!
Уа аӡәгьы шәыҟами – иахәарҭоу схыхь!
Амза иахьаау гәашәҭарц шәаҿызар уажәы,
Амра шәаҭаарц шәгәиҭазар уаҵәы – абри сара
Схыхь аума – шәызмыхәеит, зырҳәаз?
Издыруада урҭ аҩба шәхырхзар еиҳа!
Урҭ иаҳа ишәыхәоны жәбозар иахьа?
Уа ус ак шәыхьҵәҟьазар,
Шәа шәызмыхәаз хыхьҵәҟьазар,
Шәызлахәари аҽакы!
Излашәҳәари ҽак атәы!
Акәыз, аха Амзаҿ шәынзырхода шәара!
Шәхазгалода ма Амрахь хара!
Уахь игоу ацҳақәа ԥҵәозар схаҟны!
Уахь игоу амҩақәа ракәзар са схыхь!..
Ишәхәышәтәы, абаа, шәуаами, ишәхәышәтәы!
Еиқәшәырха уи Схы-мыжда-хы!
Ҩ-нызқь шықәса дуӡӡа рҭоурых иаҵазар иара!
Урҭ рҭакԥхықәра дуӡӡаӡа – адзар иара!
Бзиареи цәгьареи – Адунеи дуӡӡа иабахьоу,
Ауаҩытәыҩса дзынҟьахьоу-дзынԥахьоу,
89

Ииуз-илшаз ҳәа, иахьанӡа дзыхьӡахьоу,
наҟ-наҟгьы дзыхьӡарц, днаӡарц иахьихәҭоу –
абарҭ зегь – абарҭ зегь! – иара иахҭынҟьахазар!
Иара ианԥазар, иаргьы иагьанҟьазар!..
Исашәҳәа, изхарахазеи сара Ауаҩ сзы?
Еиҳараӡак, изахарахазеи уи Схы?
– Ахыхь захьӡу анкьа ирыздыруамызт! –
Исаҳахьан сабду иҳәахьаны!
– Шьаптыхьк сыхьхьан амзар, изаусыз! –
Лара сандугьы абас дыҽхәаны!
Аха сан, сан илыхьлон лассы-ласс!
Илзырхьшаз лхьаақәа маҷмызт, ишәкымыз!
Ахьаақәа, ахьаақәа!
Ирҭамӡаз аҳәаақәа!
Ирҭысыз аҳәаақәа! –
Шәа шәоума суашәшәыразтәыз, исызҭаз ахыхь!
Шәа шәоума иззышьҭымх, иазыцәгьаха Схы!
Аҳақьымцәа! Аҳақьымцәа!
Сшәыҳәоит, уаҳа аҭахымкәа –
Салшәырга Схыхь!
Ишәхәышәтәы сара Схы!
Схы – уи Мроуп, зыцԥхьқәа меигӡарахда изшо!
Схы – уи Мзоуп, саныцәоугьы, иҭамшәо илашо!
Амра аҵкысгьы – ианбанӡамроу уи!
Амза аҵкысгьы – иабанӡамзоу уи!
Урҭ аамҭала игылоит, иҭашәоит!
90

Схы – ноунагӡа иԥхоит, илашоит!
Уи – атомуп!
Идууп!
Адунеи еиҳаӡоуп!!!
Ани атомгьы – ижәдыруагь! –
Амитә дуқәа ҟазҵо,
Уагьынзырхо-уагьынзырҵәо
Иароуп изхылҵыз
Иароуп изҭаӡо!
Уи атом – ԥсцәаҳахазар иахьа
Иџьаҳанымҭрахазаргь џьара!–
Иҟазҵаз уи Схы акәӡам, о, мап!
Иҟарҵеит уи шьоукы рнапқәа!
Уи ахҭыԥ рынпыҟҟала
Ирнуп схы адақәа!
Уи ахьаа – уи ахьаауп! –
Изырбыжкуа, ихагазтәуа Схыхь!

Уи ахьаа… Уи ахьаа! –
Уи ахьаа мыжда нхеит
Схыхьқәа зегьы рхыхь!
Аҳақьымцәа! Аҳақьымцәа!
Сшәыҳәоит, уаҳа аҭахымкәа!
Ишәхәышәтәы, нас, уи Схы, ишәхәышәтәы!
Исзеиқәшәырха Схы! Схы – мыжда-Хы!
Уи сара дара-даара исҭаххоит!
Исҭаххоит!!!
91

Сара сеиҳа – шәара ишәҭаххоит!
Ишәаҳауама – ишәҭаххоит!!!
Ҳы, ижәбома, нас, Схы закәу!
Ишәымхәышәтәыни, аҳы-ы, ушьҭагьы!
Ижәдырқәо шьоук рыхқәа иреиԥшӡамеи уи!!!
Закә ҳақ бааԥсу шәызҵало, шәымбари!
(Ахәмарра-алаф Анцәа иҳагумырхан!)
Уигьы агәабзиара, ауаҩызҩыдара
Абзиара иатәуп рымҳәахьеи?
Аиеи, аиеи, мшәан, ирымҳәагәышьеи!
Ирымҳәагәышьахьеи!
Анцәагьы иаҳагәышьароуп!!!

СЫЗЗЫԤШЫМЫЗ
Абригь-абригь шәпалатаҿоума дахьыҟоу ҳәа,
слымҳа иааҭасит хаҵабжь гәаҩак.
– Дарбан? Аа, абни лоуп. Дыцәазар акәхап, рыцҳа,
лхыхь ҵысны дыҟан, – аҭакс ди Мина лыбжьы аагеит.
Дызусҭахарыда? Еҳ, шаҟа аӡәгьы дысҭахымзеи
абыржәы! Иара усгьы ҭынч аԥсыха шԥаурымҭо, иаауа-инеиуа иуазҵаауа. Ашәиҳәара, урҷаԥшьарц акгьы
рыгхом! Абыржәаҟара сгәы ианымҟьац урҭ ршоура
шаҟа ицәгьоу. Даргьы амш ргоны, уаҳа ус рымамкәа
иауҟарҵахуа ацара-аара, убара-уаҳара.
Шаҟа ус рцәеиҵахозеи, шаҟа усгьы рцәеиқәылозеи
уа убаразыҳәан аамҭа инырхыз иахырҟьаны, еиҳараӡак
аԥсра уаҿуп ҳәа раҳар, мшеи-мыхәлеи иудеизаланы,
уҷаԥшьара иалагоит.
92

Ганкахьала, уаҩ изы ихәарҭоуп, игәыхәшәуп, ҳәарада,
ауа-аҭынха иузиуа, агәцаракра, адәы уанықәыз,
иара изын имыцхәыз аӡәы шуакәым, уангәаҟуагьы
убара дшазхьуа, ԥсыхәшә ыҟазар, дузыхәшәхарц
дшыҳаҵаҳаҵо агәра урго. Аха уи ухьаа анымыждоу
(ухгьы ануҭахым, аӡәгьы дануҭахым!..) зегьы-зегьы
мыцхәны ишԥаҟало: агәаҟрагьы,– азымгәаҟрагьы!
Абыржәаҟара сгәаҵәа иамдырц, саҳәшьа мыжда, саҳәшьа мцацәа, агәаҟра баналага, бымшқәа
аныԥхьаӡатәха, шаҟа ибзышьҭымхуа иҟалаз уаанӡа
зылабара, зацәажәара баргәаҟуаз ҳауа-ҳҭынха, ҳақәлаҳазла.
– Иауазар, ргәы иалымсуазар, уаҳа аӡәгьы
даабмышьҭын са сахь. Сахьыԥсуа рбарц рҭахызар, макьана сшымԥсуа раҳәа! – бҳәеит, ахаан ибылаӡамыз
ахәжәареи аџьабареи аабнырԥшны.
Ибдыруан, ибдыруан, саҳәшьа, аҷаԥшьара закәыз
ирҷаԥшьоз дызусҭаз! Ҳан гәаҟ лаан бахысхьан уи
аԥышәара хьанҭа!
Уажәы ҿыц еиҭа са ианаасыдгыла быҷаԥшьацәа
рылатәара, рԥылара, рынаскьара, рныҟәгара, зегь рылымкаа уахык (иаҳа ианырацәаха, ҳуадақәа ҩнырҭәаа
ладантә-ҩадантә ианеиза!), иккаӡа иааимҟьеит
сыхшыҩ уаанӡа алҩақ еиԥш еилаҳантоз.
Иаҵанакуаз ари зегь, саҳәшьа, быԥсыҵәҟьома?
Иахьа ма уаҵәы, ҳаӷеиҭа, уаҳа быбжьгьы смаҳауа –
быччаԥшь усгьы салхәдахахьан! Ҳҭынчхарцу баргьы
саргьы?..
Санхаларцу адунеи ду еиҳәшьада, ба быда?!
Зымҩакыра ԥжәаз аӡхыҵ еиԥш, иԥжәеит сычҳара
93

абра! Сылақәа ҟьаҟьаӡа иаатны, аԥсцәаҳа илакҭа лашә
саанхалеит.
Хара инеиуа аӡә шбакәмыз шԥасзымдыруаз, аха
асҵәҟьа иаарласну?..
– «Ҳан ԥшьышықәса днанагеит, сара сышԥа­нанам­
гари, Бесик (быҷкәын хәыҷы) ашкол дҭасҵон, амузыка дазыскуан, илымҳа азыҵаруп, рҳәеит, сыҩны –
зхәамц шьҭысхыз салгон, нас, настәи усмызт!» – абас
была хааӡа, иҭхахаӡа бысҿаԥшуа, хымш раԥхьа ибҳәаз
аӡеиқәа-мшынеиқәа илахә-лабгарцу?..
Шықәсыбжак ала ацәашь еикәаблеиԥш блеикәеиблырцу?..
Абас иаарласны?..
Ахуҳәа инеимасҭәеит, ҵәуараха, гәыԥжәараха,
ԥсмаҷхараха исысит!..
Ба бырхашҭын, са исхагьежьуан. Ацхырааралас
иаԥхьан иаарган, агәырқәа сыларҵон, сшьаӷәӷәара
ихалаз лбааргон, сеиқәдырхон, нас, ус аламала ак иагоз
шсакәмыз рдыруазма!..
Ҳаи, сыхнымҳәыхгьы убри ауха!
Аарла зыԥсахәы злаз, аха ишгәакьаз инхаз бнапы ԥсада ҟәашә хәыҷқәа рыла инхыбҩар усҟан урҭ
сыблақәа, ба бгәырҩала зқьынтә ибааӡахьоу, ахаангьы
цәаакыра згым, усҟан ԥсы сыхьӡхомызт!
Аинҟьеинырра излагаз бцәымӷхан, уаҳа саныбымба, ак шыҟалаз бдырын, бхалаҭоу бышәҵаны алаба
бҽанҵаны быԥсыншьанха баасхагылт усҟан…
– Ибыхьыз сара издыруеит, – бҳәеит, – бгәы цеит,
арсҟатәи ҷаԥшьацәа банаарылаԥш, дыԥсыҵәҟьозаап,
бҳәеит. Ус ами? – Уаҳа ажәакгьы аҳәаха сыбымҭеит: –
бымшәан, цасҳәагьы сыԥсуам, ибымбари, уаҵәы сшьапы сықәымгылозар! – бҳәеит.
94

– Аиеи, баҳәшьа дбыкәыхшоуп, ҳабзиахоит,
ҳаицхыраар! – сылаӷырӡ сыхәлазгалеит, аҟәырқьҳәа
илбааздеит.
Ишԥасҵахьаз, сышԥашьцылахьаз лакҭала сыччо
алаӷырӡ албаадара!..
– Уа бара, бшеилагаз бымбаӡои? – бҳәеит саҳәшьа,
зны баагәашәа.
– Иҟалеи, Тута? – иаасцәымыӷхеит.
– Ианаҭахугьы-ианаҭахымгьы быччо сырбо, ахәаша
бара, ибжьо дзусҭада!..
Сгәы тҟәацырц акгьы сыгымхеит усҟан!
Шаҟа лаӷырӡы лбааздахьоузеи ба ибсмырбарц,
ибысмырдырырц азы!..
Шаҟагьы
инымҵәоз
ба
саныбымбоз
нас,
ашьҭахьгьы…
Снапы кны ишьышьуа, ҳамҭак бсыдтәалан.
Аӡәаӡәала идәылыҟьҟьа ицон згәы ԥшааз, зылаӷырӡ
зызнымкылоз. Бареи сареи ҳаихәаччон, ҳаибабжьон.
Еҳ, аԥсык исзыхынҳәыхгьы ма убри аминуҭ, убри
аимгеимцарак!..
Адырҩаҽны, ииашаҵәҟьаны, бшьапы бықәгылеит!
Блеиҩеиуа ҳуадақәа ааимыбдеит!
Аԥенџьыраҿ баатәеит!
Ҩымшҟа аарла бхьаҳәны быҟан.
Ҩымшҟа ихьабцеит блахьынҵаҵәҟьа!..
Иахьагьы
сгәылацәа
ирхашҭӡом,
баҳәшьа,
бнацәкьара кахәхәа ԥшӡақәа ҳԥенџьыр адәахьала
ихшьны ибкыз!
– Закә нцәахша сахьаз илымаз, хаас, деиқәыпатреҭха,
аԥенџьыр дахьылубаауаз!.. – Шаҟа ирхамышҭуаз урҭ
95

усҟантәи бсахьа! Бчымазара ес бшафозгьы, бсахьа
ацәаара усгьы инханы иҟан.
Ашьшьыҳәа аҭӡамц сыла ааԥырызган, сааҳәны
исазҵаауаз снаихәаԥшит. Азныказы дысзымдырит,
аха нас, даусзымдыруаз! Сахьиз-сахьааӡаз сқыҭантәи
аколнхара ахантәаҩы иакәын.
Сааччашәа зун сҩеиханы, сыхчы сынкыдиаалеит
сыҽҭаҳәҳәаны, ҳшашьцылац еиԥш, сҩеихаҵгыларц
саҿызшәа.
– Ибыхьи, ара баазгазеи? – дааин, саԥхьа асқамаҿ
даатәеит дҳаиҳаиуа, аԥсеивгара ицәуадаҩны. – Бзынхьаауазеи усҟангьы?
– Ус хыхьшәа ак сымашәа сыҟоуп, – зынӡак
иаахыдастәит схьаа.
– Ахыхь бҳәоу? Ҳау, ибыдызгалазеи? Ус ибызгагоу,
ыҟамзи, иаалырҟьаны ибыхьу?
Шаҟа ибзианы иҳәазеи «ибызгагоу!» Шықәсык
сашьҭазаргьы, исхымхәыцыр ҟаларын абри еиԥш ажәа!
– Исызгагоуп! – сааччеит.
– Ихәышәтәтәыми, нас, ахыхь еицәоу крыҟоума?
Сыбжа згаз ауп – ибӷа кны аҵҵы даақьит.
– Шәара шәзышьҭоузеи, ишәыхьуазеи? – ипижама
ишәыз иаҳәон усгьы ара ишьҭақәоу дышреиуаз.
Са стәы иалабхузеи, џьбышьҭ, ажәра, ажәра! Сажәит,
ыҟамзи, уаҳа акгьы! – абри «ыҟамигь» акәымшәа,
ыҟамз и цәгьа дазгаган иаргьы!..
– Ҟоҳ, ажәра шәҳәахт, макьана шәабаҟоу! –
дажәӡазаргьы, ус уҳәар акәын шьҭа!
– Аҵла анхәарҽхалак иахьуа бымдыруеи? Убасоуп
ауаҩгьы, дажәуа даналагалак (шаҟаҩы ирҿыҵакузеи
96

абри аиҿырԥшра!), уаанӡа изымдырӡоз ахьаақәа зегьы
изҵысуеит. Радикулит, рҳәап, ишиаз… (иухьит ушиаз!
– гәаныла сааччеит!) ушьақәӷәӷәара ҳаракуп, рҳәап,
ыҟамзи, сеидроу, ирымҳәо! – иҭаҷкәым ахыгәҳәа
ишьамхы илықәикшеит.
– Шәааԥсеитоуп, арсҟатәи џьабаа збахьоу!
Ахаан ԥсышәакгьы сеимҳәацызт, сидыруасгьы
сыздыруамызт, ҳқыҭахь санҩеиуаз акәыз, ус џьара
ҳанеиҿаҳауа акәыз.
Гәыбӷансгьы исҭоз, сабеидыррыз сара уа ҳқыҭан
иаркы-иаркы ирцә-ирцә ҳәа, адунеи схагала санықәыз,
иара дыҟамызт, даҽаӡәын хантәаҩыс иҳамаз.
Уи (ԥасатәи) инеиԥынкыланы 10-15 шықәса ҳқыҭа
дахагыланы амаҵ иуан, иара ихааноуп ҳқыҭауаа
рыбӷа еиҵыхны ируа-ирҳәо рыцааиуа ҳреспублика
ахьынӡанаӡааӡо аколнхара ԥхьагыла, аколнхара миллионер ҳәа еицырдыруа ианыҟалаз.
Ачаибӷьы иаҵәа сқыҭауаа рзы ихьы иаҵәахеит.
Ихәмарны ирҳәо саҳахьеит џьара ԥҳәыск илҳәаз ҳәа.
«Дәрыԥшь агәашашараҿы сыԥҳа днаганы джында!..»
Ишылҳәаҵәҟьаз, хаҵа дрымандаз ҳәоуп, аха
ианраҳа, алаф алаф ахырҳәааит Дәрыԥшьаа рхы
иазгәдуны.
Агазеҭ цәажәар – дара ирызкын, арадио цәажәар –
ус, аизарақәа аилацәажәарақәа рҿы акәзар – ус…
Зхы адызныҳәалоз, еигәырӷьоз ыҟан сқыҭа, аха
иҟан бааԥсыла иаҵашьыцуаз егьырҭ ақыҭа хагы­
лацәақәакгьы. Сқыҭауаа дара рџьабаала, рхымша­ҭарала
рхы ахьҭыргаз, ақәҿиарақәа иҟарҵоз ирзымхәыцӡақәа,
цәгьа ирбомызт инцәыҵарҳәа-аацәыҵарҳәаргьы,
сқыҭа ахьӡ-апату хадырҟьазшәа, иаԥсамызшәа.
97

Сара ҿыӷәӷәала исҳәар сылшоит, мап, иаԥсоуп
сқыҭа, сқыҭауаа уи еиҳау ахьӡыԥшагьы иаԥсоуп,
иагьаԥсахоит, хымԥада, избанзар убарҭқәа зегьы рзы
анарха ду рымоуп, абзазашьа-нхашьа бзиагьы агьама
дугьы рыкхьеит.
Згьама дуу, нас илшагьы дууп, инымҵәаӡо
ақәҿиарақәагьы изыԥшуп…
Иара усгьы зны ишьацәхнымслар амуит сқыҭа,
ишырҳәо еиԥш, илаԥшкызшәа, илашьцакызшәа.
Зны иаалырҟьан аколнхара абухгалтериа имбылӡо
акасса инақәланы идырҳәит. Изырҳәыз дрыԥшаауадырзымԥшаауа ишыҟаз, краамҭа цеит.Адырҩашықәсан
уи аархадыршҭхьан еиԥш, ҿыц еиҭа идырҳәыхт, акасса иаҿаз ацаԥха ааҿжәаны, иҭыганы иргеит ажәлар
рыԥхӡаша ирзаанагаз рԥара.
Аинститут алгарахь снеихьан сара абарҭқәа
ансаҳауаз, насгьы иҟалеит даарагьы сгәы сзырхьыз –
ҳколнхара ахантәаҩы иармарахьала дшықәҵәиааз!..
– Абарҭқәа-егьырҭқәа уҳәа, акыр ирхырҟьаны ихы
дақәиҭтәны, даҽаџьара маҵурак ахь диаргеит.
– Ҳқыҭа акадрқәа зегьы нҵәама? – рҳәеит, ақалақь
аҿтәи имаҵура бзиахьтә дааиаганы хантәаҩыс
данаақәдыргыла уажәтәи, ииашаҵәҟьаны ишырҳәоз
ала, иҭахымкәа, иаарласны атәанчарахьы сцоит,
исзыжәуазеи, шиҳәоз. Аха знык данҩарга ҳқыҭан,
еиҳараӡак имаҵура агьама убас икит, апенсиа
аӡбахәгьы ихашҭит. Иперсоналтә машьына еснагь илеины агантәи даанагон, есыхәылбыҽха даман ицон…
Ачаирҭахь – иарала амхқәа рахь, иарала, иааигәа-ихара,
уи дақәтәамкәа шьаҿак ҟаиҵомызт. Иара ахьзымнеиуаз
98

– иаргьы анеира ицәуадаҩын. Ус иҟаз аҭыԥ гҿахақәа,
амҩа бааԥсқәа ыҟан усгьы ақыҭа акалҭқәа рахь.
«Уа, баашәт, ани аҳҵәҟьа шьапыла дахьцо и-«Волга»
цаӷьцаӷь еиқәаҵәа-самсал дақәтәамкәа дцаӡом!» –
абас ихлафаауан, аха изцасны акәым, иџьоушьашаз,
изгәдуны! Усгьы бзиа дырбеит рқыҭа аҵеик иеиԥш!
Иаргьы иаҳахьан уи алаф ихырҳәаауаз, аҽыгәҽыгә
дыччон, шәмоурахә мыӡааит, иаашәҳәазеи ҳәа!..
Ақыҭа
ахьӡыԥшеи,
абарақьаҭра
марымажареи, ақәҿиара шьахәқәеи убас дрымарахеит, иагьи­
зыҳалалхеит убас, даннеиз ашықәсаныҵәҟьа СССР
Иреиҳаӡоу Асовет ахь депутатс далырхит аиҳа­ԥхьа­
раангьы деиҭалырхит! Дшааи-уаз, асоциалист Џьа
Афырхаҵа ҳәа ахьӡ дугь ирҭеит, игәы ицаӷьцаӷьуа
аорденқәеи «Ахьы иаҵәеи» нкыдлеит!
Зегь иаҭәан иара, ҳәарада, хҳәаарада, егьшԥа­
иаҭәамхоз, еицырдыруа аколнхара ԥхьагыла хантәаҩыс
дамазар, даазхагылаз аҭыԥ иеиҵеимырхакәа иныҟәиго
дааиуазар!
– Ԥасақәа ракәын ҳа, уажәшьҭа ныҟәгатә дус
иҳамоузеи, дад! Амазеигьы узахамтәар, иныҟәумгар
– уи зынӡак нышәҟәыдроуп! – рҳәон ашлақәа. Иаргьы убас иҳәон, нас! Жәашықәса ҵит уи аахыс,
дҭысит ипенсиақәра. Амҟәыба еснагь аӡы шаанамго еиԥш, аԥасақәа илшоз илшом. Ҩышықәсоуп, абар,
есҳасабырбамш, есеизарацыԥхьаӡа, дад, уахьынӡааԥсаз
узыҳалалхааит, ушьҭа уԥсы шьа ҳәа иарҳәоит ҳәа
саҳауеит, аха иара, дааԥсас ихы иԥхьаӡом шьҭа!..
Ашықәсан знык-ҩынтә рыда сқыҭахь сшымцогьы
ԥаса аасҭа еиҳа сшалӡааугьы (ҳаӷеиҭа, гәакьак дыԥсыр
99

ма сымнеир ахьамуз чаракахь уҳәа раамҷыдырахаз,
зегьакоуп, сара издыруеит уа иҟоу аусқәа зегьы:
ажәабжьқәа, ахҭысқәа, иԥсыз-инхоу… Хаҭала гәынхара
хәыҷыкгьы сымоуп, нас! Еснагь ҳқыҭа иаҿцаауан,
иаҭаауан
ашәҟәыҩҩцәа
акультура
усзуҩцәа,
ашәаҳәацәа, акәашацәа, атеатр…
Аҿар ахьхьа-џьџьаҳәа еилан. Зхы зҭаху ихы рыдиныҳәартә! Аха уажәы даҽакала иҟан: аҿаргьы ҽакхеит,
ауаагьы.
Иабаҭаххарыз шьҭа усҟак аланарԥшырақәа – али­
те­ратуратә хәылԥазқәа, аиԥыларақәа, атеатртә қәгы­
ларақәа – агәаҽаҳәа процент зырҳала аколнхара
аплан нанагӡозар! Ақыҭа ахьӡ шамац иҟазар, ахьӡ
азҭо ахандеицәа аҵагылазар!.. Урҭ адирижор иеиԥш,
урхагыланы, лабак рзумҟьаргьы,– ирҭаху рдыруеит,
иҟарҵаша рдыруеит, ачаи-мал амаҵ руеит, рымаҵгьы
ауеит, иагьныҟәнагоит! Ирфо рымоуп, иржәуа рымоуп, рыҩнеихачаԥақәа, рхатәы машьыналасқәа,
ртракторқәа…
Амала ҳәаанырцәынтәи делегациак ма Москвантә
еиҳабырак сасдахь дук дҩеин даныҟала, изакә
ԥылароузеи, изакә чеиџьыкоузеи ирзеиҿикаауа! Ақыҭа
ферма цәгьы нымхо, кәытгьы нымхо! Аха зегь акоуп, ак рыгӡаан иубаӡоумызт, иҟац шыҟац-ишрымац!
Ани Дырмит Гәлиа, Анцәа ииныҳәаша, иажәеинраала
шәгәаламшәои («илыԥхьаӡеит…») Башьлиаԥҳа Хыш
иҭаца лыхьшь иҟанаҵаз еиԥш, марымажарак рзыҟа­
леит акәымзар, ҳаӷеиҭа, аӷәцәҳәы инықәымтәоз! Ишә­
гәа­ламшәои лыхьшь шана иҟанаҵоз:

100

…Аҟәарҭ иаҵан жәохә кәҷара,
Ахьшь нышьҭасуа ус мацара,
Иаалзынхеит ҩажәа кәҷара!
Аха амала ишьҭамсуазаарын,
Акака ртәаны ицозаарын!..
Абар, нас, ахаан ԥсышәак сазымҳәацыз, уажәы
дааины схәыҷы хьӡы ҳәо дсыдтәалан. Иабеидыруеи ҳәагьы сҵааӡом, избанзар уи схәыҷыхьыӡла еиҳа
сидыруеит сдухьыӡла аҵкыс. Анкьа саб даныҟаз,
ақалақь аҿы ҳанынхоз, ҳаҩны инеирҭан, итәарҭан,
игыларҭан, рҳәоит, аиуарагьы ҳаман. Уи зегь сара издыруан. Ирҳәоит, саб идагь ԥсы ихамызт, сан леиԥшгьы
ҭынхак, ҩызак иԥҳәысгьы дыҟамызт, ҳара ирхылҵыз
ахәыҷқәагьы – иҳаиԥшыз хәыҷ дыҟамызт, убасҟак
ҳаигәыблырҭан! Ауп тәа! Аха уи зегь ҳәаак аҿынӡа,
ҽнак аҿынӡа, саб изы «ажәлар драӷоуп» рҳәаанӡа,
ддырӡаанӡа!..
Аҿҿаҳәа ҳаҩны ашәқәа леидыжьланы асақь ныла­
ҵаны адәы ҳнықәԥсаны, ҳаибакәеибаха ҳанаақәдырха,
аҟәақ-аҟәақҳәа аҵәымӷ ларсны асақь еихда ианын­
кыдырҵоз аҿынӡа.
Уаа ҳара рыцҳақәа, уаа ҳан хәаша, уаа ҳаб хәаша!..
Слымҳа зыџьгәоит, исаҳар сҭахӡам, аха сгәы мыжда еснагь иаҳауеит абарҭ Иуа ду ицәаҳәақәа (зынӡак ҳа
ҳзы иҩызшәа!):
Аибаркыра ҳалагылан ҳаныкәашоз,
Снапы акырҭа уаҩы изымҭоз,
Ҳатҟәаны ҳаныргоз,
Зхабар ҳамбаӡаз,
Абырзықь рыҷкәынцәа!..
101

Амала, иахьагьы, уаҵәгьы са сзын амаӡақәа
ирымаӡан инхаз: абырсҟатәи ҵеи шьахәқәа ашықәс
ԥсцәаҳа ианахәхоз, излеиқәхазеи, ирыхәазеи шьоукы?!
(Аҭакқәа рацәаны исаҳалоит, аха зегь реиҳа зыбжьы саҳауа сабду иоуп) уи иара итәала ишәон-изон
усҟантәи аҭагылазаашьа:
– Хызмаз ауаа ыҟамызт, дад, ианакәызаалак, анҭ
шьоук рашьцәа, рабацәа реиԥш, ахьырхьын ныр­
ҵәага рҽаҿаргалартә!.. – Аха инациҵахуан: – Зегьы
ндырҵәаракәын ауама ҳәа, шьоук ҳаиқәхазаргь – ҳар­
гьы шаиқәхароуп, Анцәа иумҳәан, ҳшыжәлар ҳәыԥу
ҳааидкылан аетап ҳарҭо!..
Аха сан лыбжьгьы саҳауеит:
– Шәаб хәылак, са исҳәаз дацныҟәар, дҷаԥшьӡа
уажәы џьара дтәамзаауаз! Ани дыбналт, ари дыбналт, ари ихы дахәт, егьи – ихы дахәт, иҳалҵны ицеит, уаргьы ухы уахә, убнал, уҽыԥхьак Урыстәыла дуӡӡа,
кәакьаҿ џьара! Мышкызны аамҭак шԥаҟамлари ма
уҳаԥшаап, ма ҳуԥшаап, анысҳәа, сишьырц акгьы игымхеит, амцацәа, ишԥыкәу сшыбнало, счарҳәаҩума,
сӷьычҩума, исыдыбцало закәызеи ҳәа! «Еилымкаарк
ҟалазар, аамҭак ааип, иааҳачҳап!..» – шиҳәоз, ҽна­
казы иҩкылсын… – лыԥсахы еиҟәыҷҷон сан абас
лгәамҵымҭақәа раан! Лгәаҟрақәа, ргәаӷ уи ала илхылгон, акәымзар, ус ҟаиҵаҵәҟьаргьы лҭахӡамызт, уи ус
шакәыз аҳәон саб «иаӷьра» иаҵаз агәадура!
Сара сзыҳәан саби уи еиԥш индырҵәоз егьырҭ
аҵеицәеи абанӡафырхацәоу иабанӡаҵоуроу, ачарҳәа­
цәа реиԥш рхы мҩаԥымгакәа, ридеалқәа шридеалыз,
ишуааҵәҟьақәаз хаҵала аԥсра иахьаԥылаз! Аха издыруада, саб, уа усыгымкәа сыҟаны, уиашара-ууаҩра
102

зыԥсаз сзымдырӡакәа сынхазҭгьы! Иаҭаххазар уи
наӡаӡа аныҟәгараз уара уҭахара? Ус анакәха, ҭоуба
зуеит, саб сшықәзаауа уи уиашара мҩа! Уиаша мҩа –
уара уҭахарала еиҳа иҭбаахаз, еиҳа ахара ихаз, еиҳагьы
иҵоурахаз!
– Уқыҭантәигьы абра дышьҭоуп, дузымдыруеи,
анырҳәа, атыхҳәа сгәы бааҭашәеит, ыҟамзи! – Ыы, нас,
уажәгьы ибыҩло анҭ… – дааҿахеит – аа, анҭ, ыҟамзи,
быстатиақәа?!
Ианаџьалбеит, шәҟәы дамыԥхьозаргьы, ма «Аԥсны
ҟаԥшь» дамыԥхьаӡои! Арахьгьы «астатиа!»
– Иарбан статиоу? Ажәеинраалақәа ракәхап!
Аиеи, усшәоуп… – сышәара адгьыл схы ныҵаҵаны
саацәажәеит.
Адунеиҿ иқәу абарҭ азҵаарақәа зегьы реицәасшьоит!
Уаҳагьы рҭак шԥасҳәарыз, нас? – Оо, изымҩкәа,
атәыла смырбгои! – сҳәарызма?
Мамзаргьы
анышә
иҵаҵаны,
илбааныхны
сызрыхцәажәари?..
Уигьы иашам, егьигьы иашам, аха шьҭа руакы алысхыр акәын, уи руакгьы – «усшәа» акәхеит!
Даасгәалашәеит
абра
еицырдыруа,
даара
ирылаҵәахьоу аурыс поет, ҳҩыза, ҳаҩны итәахьоуигылахьоу Евгени Евтушенко. (Иаҳҳәеит ҳәа, абрак
сыҽхәар сылшоит), уи раԥхьа ачеиџьыка бзиа
изыҟаҵаны, ҳҩызцәа иқәыршәаны дныҟәызгаз,
зыҩны «дыҩнардаз» сара сыҩноуп. Усҟан зынӡак
дҿан, 23 шықәса ихыҵрагь азгәаҳҭеит, зуаҭах аҿы
дыԥхьоз Ҟара иакәын, Алиоша Лашәриа ус иарҳәон
103

иҩызцәа. Усҟан Жениа зынӡак иқәыԥшыз, атамашәҭ
ҟаԥшь еиԥш иԥшӡаз Белла Ахмадулинагь дицын. Аиаша сҳәап, цәгьашәа дынцәахшаха дыԥшӡан. Ашьҭахь
жәашықәсаҟа анҵы, Москва данызба, дысзымдырырц
акгьы сыгымхеит, убасҟак лцәа лыхҟьахьан!..
– Ҳзеицынхозар аабар ҳҭахуп хаҵеи ԥҳәыси ҳәа, –
иҳәеит Жениа мцацәа!
Акьаҿ уаара ааига џьушьап!..
Иагьзеицнымхеит, ҳәарада!
Уи зегь ара изҳәатәуи, аха зны сиазҵааит иара,
иахьатәи апоетцәа ишәымоу иреиӷьда ҳәа.
Дааччеит иара, иҽырхықәымҵангьы даацәажәеит,
убригьы шԥабзымдыруа ҳәа ҽԥныҳәак аанарго.
– Кто лучше, талантливей? Кто же больше! Конечно
же, я! – иҳәеит!
Уаҳагьы иблагь џьара иааихамҟәыст!
«Ҳаи, Анцәа ииныҳәаша, шаҟа ухы угәазҭоузеи!» –
аасгәыхәт.
Дшыҷкәынӡаз, ихьӡ анҭыҵ-ааҭыҵ еицырдыруа
дахьыҟалахьаз дханаԥааӡан даман. Иара усгьы иссирми, аҩызцәа ухы угәазҭаны уаныҟоу, уи уацәыԥ­
хамшьаӡакәа аргама аҳәарагьы ахьулшо!
Уи сҳәеит ҳәа, ус аргама ахы агәаздура, аханыҽхәара
зегьы ирылшом, уи акәымкәа уажәы абра сара ма
исықәлоу сҩызак иаҳҳәазҭгьы, изаҳауаз убасҟак ихаккалаз џьшьара «тәыҩақәа» аргама иҩеи иҩеихагыларын…
…Анцәа ҳрыцҳашьа, аҳа дшықәу аҵәа дықәло,
дзакәузеи ҳзыднагалаз ҳәа, егьаҩы мақарыргьы
ҟалап, аха исхарам! Сара схи сареи (уамашәа иубаша, ианычмазаҩха) ҳаимаданы, хада ус еимам104

куа абыржәеиԥш иҟамлаӡац ахаан, нас сҳәатәгьы
рацәахозар, изџьашьатәузеи?..
Сылашара, сымшашара саԥхьаҩы, иаасараӡа,
иаасықәырӡ уаамҭа хәыҷык, зынӡа хәыҷӡак! Мышкызны сыԥсыргьы, ҵәуатәыс суоуеит, нас! Иудыруеи,
абри сҳәацәара са сзын здазҳәазҵам шьхардац шанан
исзыҟалар? Уааи, хәыҷык ахы иақәиҭхап схы, аидарақәа
изҵоу хәыҷык ирыҵаҳхып! Ԥсаҭа умырҳаи уаргьы,
уанаџьалбеит, саргьы, оҳ, гәышьа ҳәа, сҟатмышьӡа
сҽааиҵысымхри! Срыцҳауп, нас, арсҟатәи сгәы иҭоу
сгәы иҭаԥсыргьы!..
Абри аҽны инаркны даара ҳаизааигәахеит ҳхантәаҩи
сареи. Убри убас хәнагарак ҳәа иман аха, шәазымҵаан!
Бзиарак ааззиухьаз, ма ирзиурц зҭахыз зегьы ааны
дырбон, ихәы рыманы амҩа иқәын. Зыхә мыждаз –
уажәоуп аарлаҳәа аҟалара ианалагаз! – акарпыжәгьы
иахьа ԥшьба-хәба изнаргон. Ипалатаҿы ишьҭаз зегьы
иара иныҟәигон, иара – саргьы убра снарыцҵаны!
Абри аҽны нахыс сылымкаа акы агьама ибомызт!
Хьыӡла-ԥшала иҭәыз иԥсҭазаара далҵхьеит аҟынтә
схы исзақәнаргом ихьӡи ижәлеи ҳәо, «иԥсы аргәаҟра»,
ҩбагьы – иаадыруа идагьы, ҩымҭатә хаҿсахьак еиԥш
игәылсырҭәааит, изеиԥшыстәит аҟынтә, еиӷьысшьоит
Ахантәаҩы ҳәа ахьӡ исҭар.
Дуаҩы
шәпажәпан
уи
акыр,
аныҟәарагь
ааицәуадаҩума уҳәо.
– Ааи, амарџьа, акы амыхьындаз, абриҵәҟьа ҳмал
зегьы иароуп изҭагәоу!.. – даасахәыҭхәыҭит зны ибара
ҳәа иааины иҟаз колнхаҩык, аҽыгәҽыгә дыччо, длаф
ҳалалха!
105

Изланыскылаз ҳәа сыздыруам аччара!
Ус шаҟаҩ лафуадаз, насгьы шаҟа хкы рыла!
Уамашәа иубаша, имырхьааӡакәа, игәаӷ кынгьы,
цасҳәагь акәымкәа, ус иахәҭаны, ирԥхьаӡоз акеиԥш,
алаф ихырҳәаауан уи сқыҭауаа!
Иаргьы идыруан урҭ рлаф, ҟәышралагь дахаҵгылон!
– Иҟоу бдыруоу, ҳаӡӷаб бхаҵкы! Изулак абас аус
шызуа ҳаԥхьанӡа снеироуп. Уаҳа ԥсыхәа сымам! Нас
схалаҵәҟьа акәатаҳәа апенсиахь сцоит, ыҟамзи, есымзагьы ичаҟәаӡа хныҟәгагак соуа сҟалоит!
– Уи шԥа? – исзеилымкааит, избанзар асҵәҟьа
иаахтныҵәҟьа сазыԥшымызт!
– Аиеи, баба! Мамзар сынтәа сцар, ыҟамзи, уиаҟара
издухом спенсиа. Шьҭа уамак хныҟәгара уадаҩс исымоузеи, сҭаацәара дуума, сыԥшәмеи, сареи, схәыҷи
ҳауп иҟоу. Зегь аҳәса анааргоз, саргьы аӡә даазгазҭгьы,
уажә бара ибаҟараз дсымамзаауаз! Амала, ибдыруоу, бхәыҷра шыздыруа! Шаҟантә баб рыцҳаи сареи
беимакны ҳаицлабны, ыҟамзи, ажәҩан балаҳҵахьаз
быршәны, акыркырҳәа быччабжь абыржә исаҳауашәа
збоит…
Сгәыԥшаара аахыжжит! Саби схәыҷреи ртәы ануҳәо,
ус сыхьуеит еснагь!
– Егьыс, ыҟамзи, сыҩны схьаам, сыдәны схьаам
Анцәа ишиҳәара сыҟоуп, ақалақь агәҭаҿаҿараҿ сынхоит. Ҵыԥхоуп сыҩнеихагыла ду ргыланы саналага – аргамаду ихигәазҭаны дцәажәон уи.
Сара сҟәызгаӡа стәаны сизыӡырҩуан…
Аухантәарак даара краамҭа сзыцәомызт, схы
иҭыҵуамызт ицәажәашьа, ихигәазҭашьа! Аха арахь
106

ҵаӷьычрак иақәыркыз аӡә еиԥш, схы бо акәын сшыҟаз
адырҩаҽынгьы…

ПИНДАРЕЛА
– Шаҟаҩ ахәыҷқәа бымада? – лыбласаркьақәа цыҩцыҩқәа дрылԥшны, дсыхәаԥшуан ухаҭарнак, Гиппократ!
Дахьԥҳәысзу азы Пиндарела лыхьӡысҵар иамоуи,
уҵаҩы Пиндар иаҳаҭыр азы?!
Ачымазцәа зегьы дырхысны, иацаахыс ирхьаау еилкааны, са сҟны дааины дтәан уи Пиндарела.
– Пиндарела, Пиндарела! – Анцәиныс, ахьӡ ссир­
ҵәҟьа шылзысыԥшааз!
– Хҩык.
– Аԥҳацәа, аԥацәа?
– Аԥҳацәа.
– Ишԥа, зегь ԥҳацәану?
– Аиеи, зегь ԥҳацәаны.
– Еилкаауп, аԥа быҿҟьаса бишьҭан!
Аиеи, аԥа сыҿҟьаса сишьҭан! Иҟамлаӡоз, нас? Сара
исхарагәышьоузеи шьоукы иаразнак хьаада-баада аԥа
дааргәыдҳалозар, аԥа дзыԥсоу ахааназы са ишеилыскаауа ирзеилымкаакәа.
– Иазхоуп! – дҩагылеит Пиндарела. – Аԥҳацәагьы
уаҳа зҭахым роуп! (Уажә урҭ ҽеим ҳәа ласҳәаз џьушьап!
– Брыхәаԥши барӷьа шьаргәацә иалыҳәҳәо бдақәа,
ишытҟәацра иҟоуп. Абас ишыҟаз аума?..
– Аиеи, абас ишыҟаз, егьшеицәаз!
– Убриоуп аусгьы! Ишшәарҭаз барымҳәаӡеи?
107

Аиеи, гәышьа, с-Пиндарела! Ишсарҳәозгьы, ҽазны
ибымгәаӷьааит, шырҳәоз!.. Акгьы смыхьит, нас, аԥа
дысмоуит, умҳәозар!..
– Уаҳа азин бымам! Бхы бҭахымзар, седру!
Ибмаҳахьеи, амҟәыба еснагь аӡы аанагом.
Ланаџьалбеит, шаҟа ихәжәаны ацәажәара лдыруазеи!..
Са даазбеижьҭеи абасоуп, нас, анахь дзырҽхәақәо
илыдырбалазеи? Ма урҭ рҟны даҽакала лҟазшьа
ыҟоума?..
– Аа, анҭ ахацәа рпалатаҿу? Уаҟа «ауадауқәа»
шьҭоуп, насгьы аԥацәа рымоуп, дыԥҳәызбами,
дахьыҽырбашагьы лдыруеит, – ари зҳәоз «Жәырӷьыҭо»
лакәын.
Шәмыччан, д-Жәыргьыҭтәын азы, сыхәмарны ус
слышьҭоуп.
Лара сара дышԥасышьҭоу? – «Ханга аԥхаза!»
Ишәгәаламшәои Миха Лакрба иновелла «Маан Ҳасан
– аҭацаагаҩы». Убри ҽнак ианылзеиҭасҳәа, убас дарччеит, убас илгәаԥхеит, ани аҭауад Адиан ицәажәашьа
ааиҿылҵаан, «ханга аԥхаза» ҳәа хьыӡ ҷыдас исылҭеит.
(Уаҳа иҟаҳҵоз, нас, зынӡаск гәаҟцәак ҳакәмызт, арахь
адунеи азна аамҭа ҳамажьын!)
«Бхы бҭахызар…» – лҳәеит Пиндарела.
Схы мацараз схәыцуа адәы сықәзар, ҳы…
Аха усҟакҵәҟьагьы схы сцәымӷымзар акәхап сыҩны
ҩнырҭәааны хҩыуаа, еиқәԥо, зны иҵәуо, митә рхагала,
аддыҳәа аҩны исзыҩназар!
Мап, мап, биашоуп, Пиндарела! Шьҭа егьԥхашьаразар
акәхап, ҽазнык анра аҽазкра. Ааи, акәаԥ ргылатәуп!..
108

Ԥак шиакәхо удырҵәҟьозар, иумгәаӷьра иҟоузеи!
Сыҩны иҩноугьы рааӡара сахьӡар, са ишысҭаху ашәа.
Ауаа рашәа! Уи разҟ дууп!..
Усгьы, шьоукы-шьоукы аҳәсақәа реиԥш (сыш­
ԥарыҵа-шьыцло сара урҭ!), ахшара рааӡарада
ус змамкәа иҟоу среиуазар! Ажәытәан аԥҳәыс
дызладырҽхәоз, зегьраԥхьа иргыланы илыџьшьаз –
шаҟаҩ ахшара рацәаны илоуа, илааӡаз ҳәа акәын! Аха
иахьа? Урҭ рхыԥхьаӡара азырҳара аха абалымоу, адунеи усқәа уа, хшыҩлагьы лхы рылакызар, аҩнусгьы
ныҟәго, аҭаацәарагьы ныҟәго, аусгьы уа, хшыҩлагь лхы
«тҟәацуа» (ус лара дымсааит!) Арсҟатәи реилагӡара
адауш гәи адауш мчи аҭахуп!
Абарҭ ахацәа роуп, нас, жәынгьы-ҿангьы ззын
анакьаҭара ыҟоу, – рзанааҭқәа, рҭакԥхықәрақәа
ахьыҟаз – ишыҟаз инхеит, ишьаҳиҭхарц акгьы рыгым.
– Насгьы ибхабмыршҭын, хшыҩла аус буеит, уи
аамҭа рацәаны иаҭахуп! – Алабжьара «аҵыхәтәантәи
акәаԥ» ампыл еиԥш иаасгәыдҵаны, дцеит Пиндарела
Гиппократ-иԥҳа!
«Е-еҳ, аасгәахәт, – Ибыгӡоузеи, ибыгӡоузеи макьана
Гиппократ ихәы ҳарак аҿынӡа анаӡараз, иԥсымч ахьнеиуа быԥсымч неиразы! Уи зегьы бқәыԥшра иахаразааит, хара ибызнамго акы акәзааит, иаақәырҵәиааны,
даҽа аамҭанык еиԥшымкәа («Аԥсны ҟаԥшь» баԥхьало?)
даҽа цәаҩа, даҽа «ԥсык» ала еихабҳауа акы акәхааит!
– Былзымӡырҩын, нан, ба бгәы иаҭаху, бус иаҭаху
бацныҟәала! – лҳәеит Мина Павловна (шаҟа аԥааимбар
сахьа лымоузеи усгьы, дыхәҵышӡа, дпашәӡа дахьышь­
ҭоу!) – Амала, ибдыруаз, ба беиԥш Анцәа ииныҳәаз
аҳәсахәыҷқәа шмаҷу. Аԥҳа илеиӷьу дыҟоума ан лзы?
109

«Схазы мацара схәыцыр, ус акәхап», – саахәыцт.
Мап, схазы мацараз акәхарым…
Сара дысзеилкаауам, деилыскаарцгьы сҭахым,
дыԥҳәысуп ҳәагьы дысшьом ҵеик, ҵәҩаншьапык
зыхьӡала адунеи данызымҵо, изыгәҭыхам аԥҳәыс,
аԥсуа ԥҳәыс!
Ҵеик зтәыла, зыԥсадгьыл дазымҭо аԥҳәыс!
«Аҵеи, аҵеи!» – шырҳәоз адәы инықәлеит ҳара
ҳажәлар.
«Аҵеи, аҵеи!» – шырҳәоз, ашәышықәсақәа, азқьы­
шықәсақәа ирҭысит.
Еилаҩҩы, ашьхыҵә реиԥш, ҳадгьыл иананызгьы,
аҵеи изы ирыцҳан, аҵеигьы ишьҭан!
Аҵеи изы ирыцҳауп, иагьишьҭоуп, иахьагьы –
еиҳагьы! Наргәыҵак ианӡало аҟара ианыҟалагьы…
Аха, издыруада, еиҳа еиӷьызҭгьы изызрыцҳау
аамырԥшӡакәа, зегь рыла Анцәа ишаны адәы иқәи­
ҵазшәа рхы аадырԥшлар, иара ҳлахьынҵа ацасазгьы?..
Усҟангьы… Мап, сыбла дзыхгылоузеи, нас, еснагь
Камаҷыҷ, лыда ахьрымамыз, хаҵарԥыс дахьрымамыз
аҟнытә бжеиҳан ахаҵа маҭәа лышәҵаны ирааӡоз?..

АҬАЦАЦӘЕИ АНХӘАЦӘЕИ ЕСНАГЬТӘИ
РҬЫӠШӘА
– Уаха сзымшахгьы, сыҷкәынцәа зегьы ԥҳацәаны
исыманда! Ас сҭынхадаха сыгҿахозар жәбарын! –
дықьуан Мина Павловна.
Аа, абригьы, уахьыналыхәаԥшуа, иаалыдумкылара агәаӷ шԥалымоу лыхшара рахь, лыҷкәынцәа рахь!
110

Зынӡак идауаԥшьқәоуп урҭ, рыԥшра-рсахьа, зынӡак
«ауаа ааӡақәа», насгьы иԥжәаны инхозаап: дасу
рыҩны баашқәа, рашҭа дуқәа (абри ақалақь ацентр
иналганы Турбаза ахахьы инхоит), аҳкәажә леиԥш
ран дықәыртәаны дырбозар, аҟара ҩба-хԥа алшара
рыманы. Аха лара илцәыҭшәахеит урҭ аханқәа, зегь
зыҩналааӡаз ҩ-уаҭахки маҵурҭаки лхала заҵәык
дрыҩноуп, ҳаӷеиҭа, уаха иаалықәшәаргьы, ӡымҳаҵәк
лзыркуа длымамкәа.
– Абар шьҭа ҩымз ҵуеит абра дышьҭоуижьҭеи,
ҩынтә заҵәык лыҷкәын еиҳабы дааины дибахьеит,
егьырҭ аӡәгьы ихабар ыҟаӡам… – Уи лдунеи сзаалыртуан «Жәыргьыҭо».
– Ус ишԥаҟалеи? – иааџьасшьеит.
– Лҭацацәеи лареи еинаалаӡом, еибабаны инхом.
Убри азы акәхап, седру, мамзар ҳан зымҳәо дыббахьоу!
– Лҭацацәагьы дабарбо, лԥацәа дрымбозар! Ассир
бҳәоит, бара! – лкасы рҽеины илхаҵо, лыхчы дынкыдиаалеит Жәыргьыҭо.
– Урҭ аԥҳәыс ҳәа рыхьӡҵаны изшаз дкыдыбгааит,
Анцәа сумыҳәои! Амаҭқәа, агәылшьапқәа, аӡә лаҵкыс
аӡә деицәаны!.. – даамақарит ҳаицәажәара злымҳа
иҭасыз Павловна.
Ссирс иуԥхьаӡаша, абжьааԥны умыҳәҳәакәа иуҳәо
аламала илаҳаӡом, аха ас лажәабжь злоу акы аауҳәеит,
ллымҳақәа џыхӡа иааҟалоит!
Уаалыцәшәартә гәаӷла иааҭәит лхы-лгәы. Шаҟа
лҭеиҭыԥш ҳкәажәра ианымаалоз усгьы абарҭ
лажәақәеи, лҟазшьа ҷыдақәеи, ацәымӷра дызхәаҽуази!
Адгьыл ажьы амырхьӡо иныҟәо Анцәа ԥҳәыс, уҳәап,
арахь…
111

– Нан, зегь ахшара рааӡеит, аха сара сыхшара шысааӡаз бдыруама? Имариазма хҩык арԥарцәа
рныҟәгара, ақалақь аҿы унхоны, арахь убеианы, акы
узаазго, ак узнагӡо думаӡамкәа? Раб ԥсышьацәгьа, –
ари аамҭеи иареи усгьы иааибуазма! – аҩы ыжәуа, аӡы
ыжәуа дгәаран, аҟәҟәаҳәа иахьаҭахугьы иахьаҭахымгьы
итапанча харшаланы дхысуа. Уи ныҟәымгакәа шьаҿак
ныҟеиҵомызт. Ақалақь азбжаха игылаз ҳаҩн ду – ҳвилла
ду – ааҳамхны, ҩ-уаҭахк ҳрыҩнацаланы ҳанаадыртәа,
зынӡаск даапкит, ажәрада занааҭ шьҭимхит! Ҽнак
ижәны, иқьаф ҟаҵаны иҿааихан, аҟәҟәа дхысуа дшааиуаз, абнахьхьы Чалбашь ацҳаҿы дааиԥылт ани ҳаҩны
анҳамырхуаз еицыз хадара рзызуаз. Қәашьҭацәгьа,
иаргьы! Ҳа ҳаҩны усгьы иҳамихит (ахәшәтәырҭа
ҟаиҵеит!), аха ихгьы ҳақәиҵеит. Сыԥшәма иаӷеи
иареи шааиԥылазҵәҟьа, амалагьы иижәыз ишьара
дықәнамҟьахьаз, аа, уара алаԥынҵа икылҟьаз, ҩныдагәарада Аҟәа салазҵаз, иҳәан, дааизыҵҟьан, инаҳәны
инахьаԥшаанӡа аҟәҟәаҳәа илеигәыдҵан, дышьны
ацҳа абагьыр днахаижьт… Уи акәхеит, сеиба-кәеибаха
саақәхеит ӡыхь знапы ӡаамкылаӡакәа иныҟәыргоз
аҳкәажә ԥҳәыс, хҩык еихымҟьа-еиԥымҟьоз ахәыҷқәа
сыманы. Ахлаҳәадагьы дызҭымҵит уаҳа абахҭа,
дылҭаԥсы дцеит, сыгәнаҳа изымгартә! Аха исааӡеит
схәыҷқәа, Анцәа ишиҳәара, шьыбжьаанӡагьы аӡәы
инысмырԥшит аибара. Ишҭауадшьҭраз удыруан
унарыхәаԥшыргьы: иршәын, ирхан, иааӡан, рҭеиҭԥш
бзиан. Аха изласааӡазеи? Ҽнак шьыбжьаанӡагьы
аус зума? Сандуцәа, сабдуцәа ирхааныз иԥсҭынхаз
ахьымаҭәеи араӡны маҭәеи счықьмаџьа иамкуа исымаз акы нысмыжьит, исҭиит, акызаҵәык – хԥа заҵәык,
112

егьа сгәаҟзаргьы, исымҭиит. Урҭ санду сабду данааигоз ахьымацәаз илиҭази, сан лыхьтәы лымҳарии, сара
мыжда хәыларцәа саниццоз, напеимдахьас исиҭаз
ахьтәы медалион сааҭи ракәын.
– Иабаҟоу, нас, урҭ иахьа? – илзымычҳаит ЛамараЖәыргьыҭо.
Ахьы маҭәа аӡбахә лаҳар, усгьы дхагахон уи,
убасҟак бзиа илбон. Бзиа ишылбоз лара илымҳәаргьы,
унлыхәаԥшыр, иудыруан: лгәыргәыл мацәаз ҟьаҟьа
ду усгьы жәа-граммк иреиҳан, нас бырлаш хаҳәла
иҩычаз амацәазқәа даҽа ҩба лнацәақәа ирхарыԥхаан,
лыхьтәы сааҭ, ахьтәы ҵӷа аманы. Лыхәда ахьааԥшуаз
лгәы икыдыԥхаауан ахьы еимхәыц иахаз ахьтәы џьар
хәыҷы. Ахьы лымҳари кәымпыл дуқәа усгьы ртәы
злоумҳәарыз!
– Иабаҟаху, ҳы, Анцәа сшишәихьаз убриалагьы
иҩашьома! – дцәажәон Мина Павл-иԥҳа – сыҷкәынцәа
аҳәса анаарго ҳәа, сыԥсы иаҵаҵаны, иҵәахны исыман, сыԥсы ҩеин иҭкьышәуан, знык ҭацак дсоуны,
нан, ари зымҭоу абри лоуп ҳәа ҳәаны ианбалысҭо ҳәа.
Хынтә-хынтә санрыкәшоуп ианаласҩычаз сԥеиҳабцәа
ҟадыџьқәа рыҳәсақәа. Аиҳабы санду лнапеимдахьа
мацәаз лнапы иахасҵеит, егьи ллымҳа иасыркит сан
лыхьтәы лымҳариқәа. Анкьатәи ҳқьаф нхара, ҳаамҭа
ссир ҳзыхынҳәрашәа, аҳәҳәы сҵәуо, сызхара исзымбо,
сгәы ԥшаауа срыхәаԥшуан сара урҭ.
– Егьи амедалион сааҭ? Уи ахԥатәи илыбҭама? –
дҵаауан Ламара.
– «Илыбҭаҵәҟьама!» Илысҭарангьы сыҟахызма?
Абзиа аура акәӡам, нан, усс иҟоу, уахьымхәкәа шаҟа
иуԥылаз ауп.
113

– Ибԥымлеи, ди Мина, аԥацәа ҳәа адауаԥшьқәа
бымоуп, рҳәоит, бҭацацәагьы хәыдамзар акәхап!
Амаҭацәагьы бымазар акәхап!.. – аҽыгәҳәа са сахь
маӡала даалацәҟәит Жәырӷьыҭо. (Шаҟа ауаҩы джьаны
длырцәажәозеи усгьы!)
– Ҭаца ссирс исоуз аҳа, сызцәымӷугьы уаҳа
иҿамшәааит! Ибымбои, шаҟа ибзиақәоу, шаҟантә иааны сырбахьоу? – гәаӷла дааҭәыхт ди Мина, ҿыц иаал­
гәа­лашәазшәа. – Сара усгьы сырфеит, аха сԥацәа
рыц­ҳақәагьы рфеит. Аҳкәажәцәа реиԥш иқәыртәаны
ираа­ӡоит, мшеи мыхәлеи «иааг, иааг!» – ада акгьы
рыздырӡом. Башамашагьы аҵарақәа рҵаз џьыбшьо,
зегьы Маскәа, Қарҭ ишьҭны иреиҳау аҵараиурҭақәа
ирылсыргеит.
– Бхала мацара излабылшазеи нас абырсҟак? – Сгәы
иааҭылҳәааит Жәырӷьыҭо.
– Исылшеит убас.
– Аҳәынҭқарра быцымхыраакәоу?
– Аинтернат иҭан рыхҩык, абри акәхап ацхыраара
ззыбҳәо.
– Уи маҷума, нас?
– Ани рыстипендиа цәыршәагоума бызҿу? Са сыҷ­
кәынцәа згәы кыдны иааӡоу уаауп, уи рыздыр­хартә!...
Аиҵбы, нан, игәы уашәшәыран, дхьыҭ-ҟәыҭуан еснагь азы, Қарҭ аҵара аниҵоз (дынџьнырми, нан!),
ауаҭах ҷыда изамхны, ихәы ҟазҵоз, иԥхь ҟазҵоз,
ихылаԥшуаз ауаҩы дизкны хәышықәса дныҟәыз­
геит. Цәгьаԥсышьала исааӡаз роуп зегьы! Аха нас?
Амаҭаԥшьқәа ааганы рыкәа ианҭадыршә, рхы инҭа­
дырԥан, ес, ран сакәзу, сакәымзу аархашҭит!
– Ди Мина, бара ибхароугьы ыҟазар? Ба бами изҳәаз
аиҳабы ԥҳәыс данааига ачарашьҭахь ацәа игхоит ҳәа,
114

иԥҳәыс лахь днамышьҭӡакәа азалаҿы днаганы дсыриеит ҳәа?
– Ыы, ишԥа, нас? Ҩаха имыцәахьаз (закә чароу
бдыруоу изызуз?), икарахан иҟаз схәыҷы ҟәымшәышә
изыхгозма, нас, ахахатәи амыцәара? Уцәа ҳәа иалҳәап
ҳәа быҟазу, ахага!
– Нас дзыцәеит бгәахәоу дахьбыриаз? Дыбналаны
дымцаӡеи? – дылҟәаҵуам Жәыргьыҭо, аҽыҩҳәа са сахь
длацәҟәуеит.
– Дыбналара дыҟан! Ашә ацаԥха аркны са сыхчы
иаҵан.
Шаҟа ирччагаз, шаҟагьы ирхәыцгаз абри хыхьхыхьла рацәак зымҳәоз ахҭысқәа. «Нас бҭацацәа
ргәымбылра аханатәгьы ба бакәзаарын изхараз!» –
аасгәахәт. Иҟалап, нас, абас еиԥш анацәагьы, зыхшара
рхыбаара, рыхӡыӡаара мыцхәы ааҳәны зхы иҭаԥо?..
– Егьи аҩбатәи быҷкәын аибашьрахьтә дыхәны
Шәача дышьҭан ҳәа анбарҳәа, ишԥаҟабҵеи? – Лхы
сара иаасықәылкит Ламара-Жәыргьыҭо. – Бара ассир
лыԥсхакуп ари. Ара бтәаз, бара уахь ибусхәузеи, лҳәан,
илбаз-илаҳаз зегь ааидкыланы лара дизцазаап уахь.
Лыҷкәын ҿыц иааигаз, хымз рыда дыздымхалаӡакәа
зхаҵа аибашьра дызцәагаз лҭаца аҩны днартәаны.
– Аиеи, нас, ҩымз наҟьак убра сидтәалан. Иҟаӡамыз
азинқәа сыԥшааит, иҟаӡамыз ахәшә, афатә ԥшааны,
ишьапы дықәсыргылеит. Аԥсра дамҵԥаа дылзаазгеит, уаҳа
илҭахыз! – дықьуан Павловна.
Ҳаи, Павловна Павловна, уҳәеит! Хымш рхырҵыхәала сара игәасҭаз: даара зычҳара уадаҩу,
згәақәшәашьагь хьанҭоу, даара иԥҳәыс хьынцыцу аӡә
лакәын уи.
115

Дызхылҵыз ракәым, ара дахьыҟаз аҳақьымцәеи
ачымазцәеи даара илыргәамҵуан, илымаӡам хьаак азы дҟыжмыжуан, аиарҭа цқьаӡа илзырыԥсахыр,
дафыҩуа, дылаԥшуа далагон. – Аӡәы иҵхны исзааргеит, хымԥада, сҭацацәа рыбз аҵоуп! – лҳәон.
Уахык зны даара ҳлыршәеит. Ҳҭаҳәахаа ҳшыцәаз,
лыӷзбжьы ҳарҿыхеит.
– Аа, сылшьуеит, аа, сылхәаҽит, ахчқәа сықәыл­
гәеит! Шәсыцхраа! Шәсыцхраа! Уаҩ шәыҟами! –
дӷьаҵәыӷьаҵәуа дықәтәон, дышьҭалон.
Харԥзаҵәы ҳаҵеибарҟьан, ҳналхагылт, бысҭыҳә,
ибыхьи ҳәа. Аха лара илҳәац лҳәон.
– Лҭацак ԥхыӡ дылбеит, уаҳа иарбан! – даӷьуан лыбжьы ныҵакны Жәыргьыҭо.
Амедиаҳәшьцәа, аҳақьым ҷаԥшьаҩы уҳәа еибарҩны
иааин, цәгьала лыҟажара иалагеит.
– Иабаҟоу, иабаҟоу? Исцәылгеит! Шәлышьҭал,
шәлышь­ҭал! Схәаҽны, сышьны илгеит! – дырзеиқә­
куамызт.
– Анцәа ҳрыцҳашьа, бара ани лыхьтәы медалион
сааҭоуп дызҿу! Ахԥатәи лҭаца илылымҭазаап, ббо! –
иааџьалшьеит Жәыргьыҭо.
Аччара салыркит, арахь амитә ҳаниеит.
Ҩба-хԥа сааҭгьы аилагьежьра ҳаҿын.
– Ажәратә шизофрениа, уаҳа акгьы! – дындәылҵит
аҳақьым, Павловна дзырҭынчша гәырк налылаҵаны
данаиқәырк.
– Шьоукы-шьоукы иргәу-иргәаҵәоу уҳәеит ҳәа.
Изакә уааузеи абри дызтәу? – хымԥада, абас игәы иаанагон цқьа дыззымдыруаз, саргьы раԥхьанатә ус сыхьит, аха хәыҷы-хәыҷла еилыскааит иҟаҵәҟьаз.
116

– Лԥацәа рыхҩык рыҳәсақәа рыманы иҟан иахьа абра, длыдылкылом сыԥсыр шәҭахуп ҳәа. Уама
иақәшәаз, са сызбар зҭаху иԥҳәыс дсымбааит, мамзар ахаангьы абра сдәылҵуам! – абас лҳәеит Мина Павловна аха
зегьы ҳандәылцаны, аҳақьым хада уи дыргәыбзыӷуа
данлацәажәоз.
Дҭынчхахьан Мина Павловна.
Дыцәан егьи ҳҩызагьы.
Ицәан зехьынџьара ахәышәтәырҭа, хьаамтәак змаз
аӡә иакәымзар.
Рацәакгьы исҭахыз, нас, азмыцәаразы! Ани-ари, анаара – иабыкәу сахьнанамгаз, исымхәыцыз!
Абас еиԥш ахҭысқәа раан еиҳагьы иаапкуеит,
иҿыхоит шықәса рацәала угәы иҭыхо, узхьымӡо… Аҵла
махә еиԥш, урхьынҳаланы уҿыноухоит…
Сыбла даахгылоит, агәыр злаԥҵәаз аӡахтә еиԥш, скалам злаԥҵәаз, шықәсала исзымыҩуа «С-убых ҭыԥҳа».
Ишԥа, сышԥалагеи сара уи илызку!..
Иажәабжьоухараны – иажәабжьоумхац, ироманхан – ироманымхац, ессе ҩымҭан – иессемхац,
аха изыҩхьоуи изыҩран иҟоуи зегьы ирыцкны
исгәыбылны, исгәадуран, исхылшаран – исхылымшаз, ес аашар – «исчкәаҳауа», ес аахәлар – сзеиԥхыӡуа,
исзыгәжәажәароу сҩымҭа гәлымҵәах (имиц, аха
иҩымҭамхои, ахьӡ хазынагь асымҭахьеи!)…
Ишԥа, сышԥалагаз, нас, сара зны уи илызку?..

АУБЫХҬЫԤҲА!.. С-УБЫХҬЫԤҲА!..
Иџьашьатәӡам абарҭ аҩажәак ауаҩ игәаанагара
ахьысцәеиларԥсо, – уимоу, лхылтәыми, дызланагалаз
закәузеи ҳәа имҳәакәа ҟалашам џьара аӡәгьы. Дабаанагеи, дабаҟоу иахьатәи ҳаҩажәатәи ашәышықәсазгьы
акәымкәа, азежәтәи ашәышықәса аҽеиҩшамҭаз,
зышьҭа амшын иҩагәылҳәаны инхыӡлаз, уаҳагьы хьагьежьра зқәымыз аӷбеиԥш, аҭоурых аилашыра иалаӡыз
жәларак рхылҵшьҭра иатәу уаҩԥсыжәлак ҳәа.
Саргьы убасҵәҟьа сыхьыр здыруадаз, џьара аӡәы
абас акы далацәажәо, ма исзеиҭеиҳәо далагар.
Аха аԥсҭазаара – ԥсҭазаароуп, аҭоурыхгьы –
ҭоурыхуп. Иагьа гьангьашра арҿиаргьы, иагьа
иҳарамхаргьы, зегьы акоуп, шьҭак ннажьуеит џьара,
ӡбахәык ннажьуеит.
Мшәан, уамажә аамҭа ихагыламзаауеи иԥсыз, иржыз ауаҩы иҳаҭгәын, анкьа аӡәы адәы дшықәыз, абри
аҳауала иԥсыԥ шылеигаҩеигоз, аԥсҭазаара агәырӷьареи
ашареи дшырҿыхәауаз, амци аҵабырги дышрыбжьаз,
насгьы ҽнак дышиз еиԥш, ҽнакгьы дшыԥсыз, иҟаӡамыз
аӡә иеиԥшгьы адунеи дшаҩнахыз атәы зҳәо!..
Иубап, зынӡак шықәсқәак рыла агәы лҭаҳаны,
иааимаҩызны иааҟало анышәынҭрақәакгьы, арха
абга иқәырфааз аԥстәы баҩқәа реиԥш, иҟәаш-ҟәашӡа
хаҳәқәак краамҭа изқәубаауа, ишнеиуа, урҭгьы, аԥша
иагазшәа, инықәба ицоз, анкьазны абра џьара аӡәы
ибаҩ амардахьасгьы иҟазымҵо.
Аха иҟами аҳаҭгәынқәа, анышәынҭрақәа, абаа
зкәыршаны, ақьашанақәа зхаргыланы, уахәамаҵас
ана-ара ақәаҵарақәа ирыҵубаауа? Дара шаҟа иӷәӷәаны
118

иҟаҵоу еиԥш, ашықәсқәагьы рацәаны ираҩырхуеит
урҭ…
Зегь зхысҳәаауа аҭоурых ауп.
Уи ашьха дагәақәа ирныҩыз абжьеиԥш, краамҭакраамҭаӡа ианнарҩуеит аԥсҭазаара аамҭа харақәа
иргәылырҟьа иаанаго бжьы хара-хараӡак.
Изгәаламшәода абри агәырӷьаҿҳәаша: ирԥшааит,
идырцәажәеит ҳара ҳера ҟалаанӡа 13-12-тәи
ашәышықәсқәа рзы ҳбызшәала – аԥсуа бызшәала! –
ицәажәаз, аҩыра знырҵаз ахаҳә – Маиҟәаԥтәи ахаҳә!
Ҳәарада, дарбан аԥсуазаалак иакәым, дзакә
милаҭзаалак, дарбан агәра змам аԥсуаа адунеи аниша нахыс иишақәаз ишреиуаз, аха агәра ду акәым,
агәра хәыҷыкгьы злаиоурыз, аиашаз, ҳбызшәала
аҩреи аԥхьареи ыҟан ҳәа анкьабынкьаӡа зны, уи
еиҳангьы – гәыӷшьас иҟаз, мамзаргьы, абри лоунытәи
ашәышықәсақәа рхаантәи аҩыра знылаз ахаҳә ҭынха –
ахаҳәԥҽыха ҳа ҳҟынӡа, иахьанӡа иааӡап ҳәа!
Еҳ, аҭоурых, аҭоурых! Зегь зхароу, зегь зыбзоуроугьы уара!
Уара убасҟак уҳалалуп џьара-џьара, аха убасҟакгьы
уҳарамуп, убасҟакгьы укаџьбеиуп, уаҩытәыҩса уизхымго, аха ус шакәугьы, унеизакны – убзиоуп, убзиоуп даараӡа, абри еиԥш ахҭыс ссирқәа ауаҩытәыҩса
иԥугалозар!..
Аубыхҭыԥҳа!
Аублаақәа рҭыԥҳа!
Бабатәиу, бабадгьылу?..
Бабаҟоу, бабану?..
Избан, избан, нас, уамажә аамҭа сгәы бызҭоу, ҭаха
сымҭо?..
119

Иаҳзеилоузеи, ма иаҳзеимакыроузеи бареи сареи?..
Иаҳзеиԥшу иҳамоузеи, саб бихылҵма, баб сихылҵ­
ма?..
Бсаҳәшьоума, бсаҳәшьаԥҳаума?..
Кыкахшк ҳаицарбааӡама?..
Анык ҳаицылхылҵма, ҳлааӡама?..
Ӡыԥшьак ма ҳаицӡаархыма?..
Аха бара 19-тәи ашәышықәса батәыми, быԥсылман
ҭыԥҳами, сара 20-тәи ашәышықәса саҭыԥҳами, динк
сыманы, самҵахырхәо сыҟаӡам.
Са сзын иҟоу акызаҵәыкоуп: – са совет ҭыԥҳауп!
Нас, ус анакәха, иаҳзеилахари баргьы саргьы!..
Сыҷкәынзар, бзиа бызбеит, сҳәарын, аха сыҷкәы­
намеи!
Ма исҭаху аӡәы изын бысҭахуп, сҳәарын, аха
быҟамеи!
Ма быҟазма, быҟазма зныкыр бара?..
Банызма зныкыр абри адунеи?..
Аубыхҭыԥҳа. Сыҟан. Санын абри адгьыл зны, абри
адунеи! Сагьшԥаныз!!! Ба беицәа санызма, ба беицәа
ԥшреи, сахьеи, хьӡи сымазма!..
– Баанҿас, баанҿас! Бысгәалашәеит, аԥхыӡ еиԥш иааит бсахьа-быплан…
Ари ба боума, с-Убыхҭыԥҳа, ба боума изызку абарҭ
ацәаҳәақәа?
Шәышықәса ԥыҭк нархны анкьазы, абаҳча зырлашаз
алашара шәахәеиԥш, ба бсахьоума изырлашаз уи ауаҩ
игәы, абас гәҭыӷьӷьаала ибыхцәажәаз, наунагӡагьы
икәиц цаҳәцаҳәны згәаҵа бҭашәаз?..
120

Аԥҳәызбаԥшӡа!
Абасоуп ишбыхьӡиҵаз уи бара ахаан бзымбацыз,
ахаангьы быӡбахә змаҳацыз.
Хәылбыҽхан.
Ибгәалашәо, ҽаҩраҭагаланын.
Акыр иҿыхьҭан.
Аҭра иҭамгыло шәаанда аԥаҩ иадсылон амшын,
ашь­ҭахь шәгәаҟра, шәгәырҩа гарасгьы ԥсцәаҳасгьы
иаиуз.
Издыруадаз убасҟан уи агәрымбжьы цқьа базы­
ӡырҩыр, ибанаҳәазҭгьы уи ауха шәыҩны имҩа­хыҵыз,
абзиа­бара бызҭаз, аха убриаҟарагьы мышь­ҭацәгьара
бзызуз шиакәыз!..
Ибанаҳәазҭгьы шықәса ҩынҩажәижәаба рышьҭахь
иҿааҳәырада мҩаха иара амшын ахаҭа шыбзыҟалоз.
Аха иабабдыруаз, иабабхәыцрыз усҟан бара
абырсҟак иқәыԥшыз, абырсҟакгьы ззинқәа кьаҿыз, ба
беиҳа зхыҵуаз, ба беиҳа збахьаз бабгьы изымдыдырзар, амалахазгьы ихахгьы изаамгазар!..
Дымҩахыҵит, нас, убри ауаҩ шәара шәахь.
Агәгәаҳәа ақыдқәа еиҿажьны амца ахьеиқәыз
шәҳаҷашь дныҩнажәгалеит.
Ԥшәымагьы маҵуҩгьы зегь шәнеигәныҩын, асасцәа
ртәарҭа-ргыларҭа шәырхиеит.
Ауарҳалқәа, асадааџьақәа еиҵыхны ишьҭашәҵеит.
Ахчы уанҭак дуқәа ааганы иқәышәҵеит. Амца
шәҩахан, ҿыц еиқәышәҵеит, ишәырԥхарц икараханы,
ихьҭакны иҟаз шәысасцәа.
121

Уи акәымжәи акабеи ишәын, ихҭырԥа ырқьақьаны
ихаҵаны, дкалаӡа, зынӡак иббац-ибаҳац убых ҷкәынак,
аха ҷкәына кьалантарк, ҷкәына бзиахәӡак иеиԥш!
Бара егьбзымдырит, гәҩарасгьы ма ибкыма
уи имаҭәа здыз ацәеижь аҿы ибыцәтәымыз ашьа
шныҟәоз, ибыцәтәымыз агәы шеисуаз!
Бара бакәым, бабгьы, ашьхауаа жәларак НхыҵиАахыҵи рус зыӡбуаз, ԥааимбар хшыҩс ирымазгьы
идырма, идырӡазаргьы!..
Иҳаздырхиаз аҭыԥқәа рҿы ҳанынатәоз, дааҩналеит,
иҳәеит, ӡӷаб қәыԥшк ампахьшьы лыхәда иқәыршәны,
алагьани аирыӡи кны.
Убасҟан, баныҩналаҵәҟьаз, аӡәы амца ҩеиҵи­ха­
заарын, аҩны зегь зырлашаз алашара бааликазаап ба­
ра, бханытә, бшьапанынӡа еразнак илаԥш набыхганы.
Ахаан исымбацызт сара абри еиԥшыз аԥшӡара, ахаан исымбацызт убарҭ иреиԥшыз аблақәа, иҳәеит иара,
убри еиԥш хаҿсахьа, убри еиԥш еиҿкаашьа, иҳәеит…
Лара дааҟаԥшьхеит, иҳәеит, даасыхәаччан, ҿымҭ­
ӡакәа длаҟәын, аӡы алагьан инанҭәаланы, сшьапқәа
нӡааргыланы рыӡәӡәара далагеит, иҳәеит…
Уа Анцәа! Зшьапы быӡәӡәоз дызусҭада, изыӡәӡәозгьы
бзусҭада!
Иара– аԥшыхәҩы, наҟ-наҟтәи баԥхьаҟатәи ақәы­
лаҩы!
Бара – анцәахша шьхаҭыԥҳа, иқәылара иахәхаран
иҟаз!..
Даара краамҭагьы ихашҭуамызт урҭ бнацәкьара
ҟәымшәышәқәа рыхаара, рыгәыбзыӷра…
Ианылыӡәӡәа, мпахьшьыла хаа-хаа, ҭынч-ҭынч иаалырбан, днеиҭаҵын, егьи асас иахь дниасит, сара уаҳа
«ҭабуп» ҳәагьы шҳәатәыз сзазымхәыцӡакәа, иҳәеит…
122

Ус-ус, алашара амца иахылҵыз ҭаауа-иҭаауа, есааира иаамаҷхеит, баргьы буал нагӡаны, ашьшьыҳәа,
бшьапы ықәбмырсӡошәа, бындәылаӡсан, бцазаап
бласкәантраӡа, аԥша идәылнагаз амахә қанқашеиԥш.
Ашә дынхыҵын, алаԥшҵашәареиԥш дныҵаба дцеит, иҳәеит иара…
Бцеит, аха бымцаԥшьха игәы бҭалазар акәхап, ас аргамаду ишихьыз иҳәазар, наҟ-наҟгьы, игәы иҭашәаз,
аха изызкылымблааз ахы цаҳәцаҳә еиԥш, игәгьы базынхазар…
Бцеит, аха дымцаԥшьха бгәы дынҭалазар акәхап
иара баргьы, дшыббоз еиԥш, аҟаԥшьра мца ҩабҿысзар
ицаҳәцаҳәуа, быԥхашьаԥхаҵо ччаԥшьк хаак неиҿабыр­
ԥхазар, наҟ-наҟгьы, уинахысгьы дыбха­мышҭызар…
Шәыҩны иааины арымӡааҩык ицахьаз аӡәы
дбызиеиԥшымтәызар…
Краамҭа-краамҭагьы бимахазар уи гәыла быт­
ҟәаны…
Ааи, бзиа дыббеит, дыббагәышьеит, субыхҭыԥҳа! Даара бхы бақәԥазаргьы, даара рацәак ибҭахымхазаргьы…
Абраҟа иԥҵәеит аамҭала зны скалам ақьышә, дара
краамҭагьы иазбзиахоз сзыԥшаауамызт.
Аҵыхәтәан, сгәы ихьаауа ианыҵалаӡа, иҩит скалам,
еиҳагьы игәыԥшқахеит!
Дамыр, Дамыр! Саҭоумҵан, уара сузыӡырҩыр, уара
сузымхәыцырц шысҭахыз, сгәы иахьҭаӡамыз хара
џьара сагазаап!
Исыздыруам
ишыҟала,
исыздыруам,
амала,
сыгәнымҩханы, уажәа сгәы ианымҟьон акәу џьумшьан
ус зсыхьыз!
123

Исыздыруам ишыҟала!..
Аха иудыруама уара схәыцра згаз уи аԥҳәызба
дзакәу, урҭ ауаа закәу?..
Иуаҳахьоу абас аԥсуаа ражәа иаланы: сас бзиак
дшырҭааз рҳәарц анырҭаху: «Аублаа диҭаазшәоуп уи
асас дышидикылаз, дышиеигәырӷьаз» – ҳәа?
«Аублаа диҭаазшәа»…
Еилумкаауеи уара, ари иаҵанакуа?..
Дызусҭада, нас, уи Аублаа, иабаҟаз идгьыл, иабаҟоу
итәыла?
Уааи, усыцныҟәа, ҳнықәлап абас ашықәсқәа
рышьҭақәа рыцҳа ҳақәланы, амра инцәыҵны ақәаҵара
ианныҵало еиԥш. Уара умшәан, уаҟа амра убом рацәак,
аха иумбахьеи ашәаԥыџьаԥ инаргәылԥханы лашаракгьы кылҟьашааӡа иахьанылахьоу, цәгьашәагьы ишылашарахо!..
Убыхтәыла! С-Убыхиа! Сублаақәа ртәыла!
Азеижәтәи ашәышықәса аикәшамҭазы, 1864
шықәсазы кьоузҳәара аӡәы даанмыжькәа, зҽааизакны,
зыԥсадгьыл-знышәнап ааныжьны Амшын Еиқәа
инхыӡла ицаз шәара, аубыхқәа!..
Ма даҽакала ишырҳәало – аублаақәа ртәыла, ртәы­
ла хьҟәыршәа хәыҷы, атәылаҿацә хәыҷы, амшын
саса араҳара иҭакыз ҿаҵак иҟамыз адгьыл хәыҷы,
уаԥс­ҵәык иҟамыз ажәлар зныз! Миллиардҩыла ауаа
зқәын­хоз адгьыл. Адунеи кәымпыл дуӡӡаҿы, аӡиасқәа
Шахьеи Ҳамышьи рыбжьара бжьырҭәааны 40 нызқь
инарзынаԥшуаз ауаа ахьықәынхоз!
(Еиҳазаргьы – иззыԥхьаӡахьадаз!..)
Зчеиџьыкеи зфырхаҵареи ӡәырҩы аныҟәаҩцәеи
аҭоурыхҭҵааҩцәеи ахцәажәахьаз!
124

Аԥсуааи адыгьааи рыгәҭа иаласаз, уахьгьы арахьгьы ирзеиԥшны иҟаз, ирхылҵшьҭрахәыз амилаҭ –
аублаақәа ртәыла!
Уара иудыруоу, Дамыр, аԥсуаа крызхыҵуа, крызбахьоу ауаа урҭ аубыхқәа иаԥсуаан ҳәа ишрыхцәажәо?
Иҟалап, адыгьаагьы убас рҳәозар, аҭоурыхҭҵааҩцәа,
ажәытәӡатә аныҟәаҩцәа шьоукгьы аԥсуаа рмилаҭ
иаларыԥхьаӡон урҭ.
Ҳара ҳтәқәагьы ас изырԥхьаӡоз урҭ рмилаҭра
дырӡырц, ма иртәыртәырц акәӡам, шьоукы-шьоукы
ишыҟарҵо еиԥш, убасҟак дара ирзааигәаз, убасҟак
излахәыз уааны иахьыҟаз азоуп.
Аублааи аԥсуааи шаҟа еизыҟаз, шаҟа еизааигәаз
акәӡами иаҳәо Аԥсны аҵыхәтәантәи аҳ Аҳмыҭбеи
Чачба иԥа, ашәҟәыҩҩы, еицырдыруаз ауаажәларратә
усзуҩы Гьаргь Чачба даныхәыҷыз, ааӡара аубыхқәа
рҿы дахьыҟаз?..
– Нас, нас? Иацу абаҟоу? – игәы иааҵаххышт
ԥхьаҩык.
Уҿы изҳәаз хьыла иҭәыхгьы, иацу сыманда, егьиинда!..
Изҩызшәа сыҟанда, сыҟанда!..
С-Убыхтәыла, с-Убыхиа!
С-Убыхҭыԥҳа – сҭыԥҳа лаша!
Быхьӡ, быжәла, бтәыла ахьӡ ҳәо, аӡы акәараҳәа
сшынахәоз, сышшәызхьаауаз, уа мгәарҭа иҭаԥсыз
иеиԥш, шәсылаԥсырц акгьы шәыгым!
Ус шәагьаԥсуазар акәхап, сара шықәсала сгәы
исызҭымгоз шьоукы иаалырҟьан иҩны, ашәҟәы хазына нықәырҵазар!..
Иаԥхьозар, еиҭаргозар!..
125

– Иаха бышԥацәаз?
– Сыцәан?..
– Быцәа ҭынчзу?
– Оо! Зныкгьы смааҳәӡакәа, акараҳәа илкылсыршеит.
Ари
–
с-Пиндарелеи
сареи
ашьыжьтәи
ҳаицәажәароуп.
– Бхы быхьуазма?
– Сху? Мап.
– Бгәы?
– ?!
Еҳ, сҳақьым ԥҳәызба, с-Пиндарела, сгәыӷырҭа ду!
Гиппократ, са с-Гиппократ!
Шаҟа ибзиаз иахьа уаарԥхьар са сҿы, хымԥада,
иудыррын иахатәи аҵх шсыршаз – «зныкгьы
смааҳәӡакәа!»
– Уашьҭаншәа ибыԥхьоит, бгәы акардиограмма
ҭыхтәуп, хымԥада. Бпульс сгәаԥхом.
Иҭырхҵәҟьандаз иаргьы сыгәгьы акардиограмма!
Ижәдыруазеи акы ранаҳәаргьы!
Атыгә-тыгәҳәа еислап иара, арахь ақьаад хәхәа ианылап ацәаҳәа. Зны алада иԥо, зны аҩада иԥо, зны
ихәахәахо, иҩхало-инлыбаауа… Лада-ҩада, ганха-ганха – ԥхьаҟа-ԥхьаҟа!
Зымҩа зырҩашьар зҭахны инакәараҵа-аакәараҵо
ицо иеиԥш!..
Аха избан умҩа зурҩашьахуеи, сгәы ахац, сыԥсы
ахац?..
Зынӡак ани ацирк аҿтәи аклоун илаԥшхырԥагеиԥш!
Иаартны иику иҿы ахәхәаҳәа иҭыҵуа алента
иеиԥшны, амашьына кәалаԥ хәыҷы асаса хәыҷы иҭыҵ­
лап қьаад хәхәак, абарҭ сгәы атыкәбыжьқәа зныло.
126

Иинтересуп, иарбан тықәбжьу уа иахьаныло иахак
сызлаз – уаҳа изымиӡакәа исылаԥсыз с-Убыхҭыԥҳа
лажәабжь?
Еҳ, сгәы! Усыхьла, нас, иумуазар, амала, амаҷсаҷаз
акәым, аус злоу, хырҳага злоу азы!
Шаҟа исгәаԥхозеи абриаҟара игәнугаз, аҵанӡа сеилзырхыз иахатәи ашара смырцәаӡакәа сахьамаз!
Уи уаҩроуп, сылашара сгәы, аха избан схы зысурхьуа?..
Иуҳәарц уҭахызар: адунеи азна быласҵарц сылшоит, аха уашәшәырак бнысымҵартә, убриаҟара амчқәа
сымам ҳәа?..
Избан, изумами, иабаҟоу уи агәы, сабдуцәа санду­цәа
ирызҭаз, ршьа лазга-ҩазгоз, уа ушьагьы еиҳа изырҟаԥ­
шьышаз?
Агәы – зегь злаӡоз, зегь рыла иӷәӷәаз, агәырҩақәеи,
амчымхарақәеи,
ачымазарақәеи
зегьы-зегьы,
ашьанҵахаҳә ианҟьҟьаз ахызаҵәқәа реиԥш, зегьы
зынҟьҟьа хаха изгоз, изынзырԥоз?..
Еҳ, сгәы мыжда, узыбзызгазеи уажәы сцо-саауа? Аа,
акардиограмма!
Ани ацирк клоун иҿы иҭыҵуа алента хәхәеиԥш,
еиҵыхәхәа акәалаԥ хәыҷы иҭыҵуа!
Аха уаҟа ианнаҵарыма иахатәи аҵх – иҵхны мшны
исхызгаз?
(«Аҵх мшы» ҳәа срышьҭоуп сара узмырҭынчуа
ахәыц­рақәа, атемақәа, ажәеинраалақәа иуцәдыршо
аҵх­қәа).
Аҵх мшы, амз ҵхы!
Амз ҵхы анысҳәа…
127

Са исгәалашәоит иҵәымӷ жьакцаха, еихымсыӷьӡо
хьаамаӡаха
иахьагьы-уахагьы
сгәы
иалагылоу
мызҵхык.

ИҴӘЫМӶ ЖЬАКЦАХАЗ АМЗ ҴХЫ
Кыр шықәсақәа, кыр шықәсақәа раԥхьаҟа иҟалаз
хҭысуп ари. Ахәыҷқәеи сареи ақыҭаҿы ҳаҩны, сан лҿы
ҳаҟан, ииуль мзазы акәын.
Даҽа шықәсык ашьҭахь саныдахарц сыҟан усгьы
сҩаҵшәаз аахыс иабыдаз! Зынӡаск сеибахарц сыҟан,
аха макьаназы нцәа дсыманы адәы сықәын. «Ан дызмам
– нцәа димам» – рымҳәои. Ахәыҷы еиҵбы дгарҳхын –
илымуит, дгараҳҵан – илымуит, крылҿаҳҵеит, анс-арс
ҳҳәеит, аха дмыцәо, дмықәшәатәха даҳзыҟалеит.
Абжьааԥны, аҩны акәзар, усҟак игәхьаазгозма!
Дҵәуар – дааҭынчхарын, аха араҟа исзаруамызт уи.
Есааира ацигар бӷьыц еиԥш, иҵаӷахоз, хышықәса
наҟьак раахыс ачымазара бааԥс иаркараз, иархаз сан
лгәы мыжда иалаӡомызт.
Убри ауха аҟара схы сымшәицзар ҟаларын, сабаауаз,
сшьапқәа ааԥыҵәҵәааит, сан дышԥасыргәаҟуеи ҳәа!
Аха умааргьы луазма лара! Лызхара илзымбацыз,
лмоҭацәа мызкы илымбар, илзычҳауамызт.
Ма ллаба аалыҵшьуа (шьапы баҩхьаалоуп дшарҟәыз
уи «ахьӡымҳәа» – акьыба чымазара!) лҿыҩалхон ҳа
ҳахь, ма адырра ҟалҵон – ибыман бааи ҳәа.
Уи ауха хьаак даргәаҭеигәышьон ахәыҷы, аха арахь
лара илызҳәомызт, ҳара иаҳзеилкаауамызт.
Аҵыхәтәан, деиҭагараҵаны, дҟьаӡаны лырҵысра
128

сшаҿыз, – лхы ҭҟьазар акәхап, рыцҳа, – дыцәеит, – саргьы саҿыцәааит лгара арҵысра.
Аха иаразнак аӡәы сирҿыхазшәа, сыҭрысынгьы
сааԥшит.
Сан лкаруаҭ ахь снаԥшит, аха дыҟамызт, ахыза
нхьаршәҭны дышнылҵыз иҟан.
Ашырҳәа сҩаҵҟьан, сындәылҵит, ак лыхьзар аҟара
сгәы наӡаны.
Сара саадырижьҭеи исыман уи ацәшәара, еснагь сан
ак лыхьыр ҳәа, акы дааҳампыҵкәкәаа дагашазшәа!
Шаҟантә
ԥхыӡла
избахьаз
дыԥсызшәа, ак
лыхьызшәа…
Сыҽшьуа, сҵәуо сҿыхон, краамҭагьы уаҩы
сизыршәыкьуамызт…
Сааигәа
даныҟаз
усгьы
слылаԥсны дыскуан, сҽысзмырҭынчуа, сааигәа
даныҟамыз – зынӡак схагахон…
Издыруазшәа, исцәаныруазшәа уи заа дышсыԥхоз!..
– Аҿа ббома, Ҷымса – дысхыччашәа луан лара,
илафылгошәа ҟалҵон, аха илцәыҵҵуан лгәы аҟәышра…
Ҳгәы лырӷәӷәон, агәра ҳлыргон уи зегьы ҳабзиарақәа
баны, ҳхылҵ-рхылҵ дрыхьӡаны, иааӡаны, ибаны,
лгәы раҳаҭӡа, уаҳа злоу иԥсра убеит ҳәа, неихыркәа
лымамкәа дажәны дшыԥсуаз ала.
– Адунеи зҵоурахом уаҳа, баашәт, ус ҟамлакәа! –
лҳәон.
Иа Анцәа, агәра ҳгар шԥалҭахыз! Аха уи хы-шықәса
раԥхьаӡатәи хҭысуап. Шьҭа уи далацәажәаӡомызт!
Сгәы ӡыӡо санынаԥш, нахьхьи ҳахьацаҵла ду,
ҳашәшьыра аҵаҟа асқам хәхәа кыдчаԥала дықәтәан
уи, амза лықәыҷҷо, лхарԥ ҟәаш далԥхаауа.
129

Сыҩит лара лахь, харантә усгьы избон лцәа акәкәы
дамхо, дрыцҳахәхәа дыштәаз.
– Ҳмаараны ҳааит, ҳара џьара инеиуа ҳаума! – сгәы
аҵәуара иакуа сналыдтәалеит.
– Ибуазеи, тәымџьара баазшәа! Бан лҿы бмааи,
анҵас иҟоу ан дыбмоуит акәымзар! – Акәкәы дамхон
лцәа. Дахьамхоз, ана-ара икылчаа-кылчааӡа ибаҳҭбаҳҭӡа иҟалон, уи есымшааирагьы илзыҳарамхоз, анкьазы изеилаҳаны ауаа нҵәоз лцәа-лжьы мыжда!
Аа, абан лхагәҭа икақәчааӡа акы ықәгылеит, аа,
лызлакыҵакгьы иҵагылаз!
Лцәа ишԥацәыҳарамыз иԥсабаратәымкәа иадыргалоз!..
– Абасоуп, бара, саазқәылаз, цәахараха иаасысуеит,
нас абаҳҭ еиԥш инасықәнаԥсоит! – Имырхьаацәакәа
акәын ишылҳәоз, аха са сакәызма иззымдыруаз шаҟа
хьаа аҵаз!
Икеикеиуан амыз ҵхы.
Илаша-лашон ҳашҭа еиужь ду агәашашара иақәкны.
Иԥхозҭгьы, илашозҭгьы, наџьнатә аахыс еиԥш,
наӡаӡа азынгьы!..
Аха ирымҳәои «амҟәыба еснагь аӡы аанагом?..»
Иамбазар акәхап ҳӡыхь аӡы, хланҵы дҭалазар акәхап
ҳанцәахәы, абри агәараҭа абзиарақәеи аламыси, ахьӡи
аԥшеи ӡиаск еиԥш иниакәкәа идәықәлазар…
Убри амыз ҵхазы сгәаҵӷа ахьыԥҵәаз иԥҵәаӡеит,
сгәыӷрақәа зегьы амза, ахаан дгьылгьы уаҩгьы
змырԥхац, иарԥшшеит.
Иҩаҳхыкны ҳамхырҭахьы атәыла рбго, ашәиҳәаҩ
иеиԥш иаақәтәеит аты.
Аты, аты мышьҭацәгьа! Сабду данԥсышаз
ашықәсангьы атәыла урбгон.
130

Ҳханыҵәҟьа ара ақәцәаҿ унықәтәаны уахакьууан
ҳгәараҭа.
Уабаанагах, иуҭаххазеи, аҿа убома, иубо уара уагааит!
Узын хыцаҳәцаҳәк шԥаҟамлеи!..
Шаҟантә дахаҩахьаз уи сабиашьа маӡала. Икам­
шәаӡоз ихызаҵә ала хланҵы ихәылырбыбны иҭеи­
ҵарц, аха иамуит!
– Иамбахкәа, абни аԥсаатә цәыршәага, аҵарақәа
ирылырцаз, ала ишынҭаԥшыз ашәа ҷанҷаны еимыр­
жәжәо атажә аума кыр збоз! – сҳәахуан саргьы, аха
арахь сцәа сҭыхьҭшьаауан…
– Иаҟәыҵшәа иҟан, еиҭалагахт, ахы иҭашәааит иабо!
– илцәымыӷхеит сан.
– Уи акәым, абни ҳла Момсажәгьы Анцәа ишәиит,
абри аҵх ду иууеит, иууеит, иахьынатәо.
– Иажәит, сан, иахьатәиу џьыбшьома! Аҩызцәа зегьы авԥсаахьеит! – акы иаҵызгон сара, аха уи абыжьгьы уоубжьха сгәы иқәсуеижьҭеи…
Сабду иашьа иаангьы ус, рла рыҩны иаҵаууан.
Иҷкәын уаҳа ианизаҟәымх, деихсны ишьит, аха
иҟалашаз усгьы иҟалеит. Днаганы анышә днарҭеит рылахыс абаҳчаҿы, уинахыс иԥсыжра ҭыԥха иҟалаз.
Джуп уи шә-шьаҿакгьы ахьыбжьам инаҩс ижу иашьа – сара сабду ивара, ыршьа змам аӡиас еиԥш, хысшьа змам аҳәаа еиԥш, ирыбжьоуп урҭ еснагь ииаҵәоу,
есышықәса сабиашьа ихырԥшӡаауа-ихырффо имоу
ақәыцаанда. Рыԥсы анҭаз еицыз, ҽнакгьы иеицрым­
шәацыз, зыԥсҭазаара қәра ду еицызфахьаз, ишақәнагаз
еиԥш, еиҳабы-еиҵбыла инеишьҭагыла знарцәымҩа
инықәлаз.
131

Наӡаӡаз сгәы исзадымкыло, егьсзааԥырымго хьаахоуп ишысзыҟалаз сара абри аҳәаа ирыбжьалаз.
Данԥсуаз уасиаҭны инижьит сабду:
– Аарцәы ҳшеицыз еиԥш, нарцәы ҳаицызар
шәҭахызар (сара даара исҭахуп!) иҟалозар, имԥсуа
аӡәгьы ҳаҟам, ҳазқәаҭыԥ еизакышәтә сашьеи сареи,
еидышәымган. Лахьхьи ақәыц ҵла ахьықәгылоу ахәа­
ҿы ажәытә ҳтамаҭраҿы ҳаԥсыжра ҟашәҵа! Уа егьҭыԥ
ԥшӡароуп, иагьеицаҳзеиԥшуп!»
Усгьы иҿыцны адгьыл ԥҟатәын, избанзар ажәытә
рыԥсыжрахәы харан, рани раби усгьы зқәаҭыԥ рмоуит Аԥсны, Ҭырқәтәыла иахьахнагаз, иԥсит, ибжьаӡт
рыбаҩ.
Абри иҳәеит, дагьԥсит, аха ицԥсыз иуасиаҭгьы уа
«инаицыржит».
– Иԥсымҭаз дҭанагалан ак иҳәеит ҳәа, лахьхьи
алаӡара ицода, аҵәуаҩ дыҟоуп, ацәымзаркра ыҟоуп.
Абра ҳаӡха ахықәан араду ааҩсан адгьыл изԥышәҟа! –
лҳәан, уа «иааԥылҟеит» санду.
Сан рыцҳа, дықәгьежьааит, ауаа лзылкит, дад иара
дахьаҳәаз азқәаҭыԥ ишәҭ, лҳәеит. Аха уажәы усгьы
аԥсыжрақәа досу рымхырҭақәа рҿы иҟарҵо иалагеит,
акгьы амам, рҳәан, уа иааԥырҵәеит.
Издыруада, сан, абанс дад ииҳәаз ҳәа, дамыҳәазҭгьы,
санду уи иуасиаҭ налыгӡаргьы! Уи усгьы сан «хьи»
лҳәар, лара «ооҟ» лҳәалар акәын! Ԥҳәыс бзиара лыгмызт, аха абри сан лҿы акы аалызмырҽеит санду Катиа!
Бжеиҳан иубац-иуаҳац анхәеи аҭацеи инымҵәаӡо
ртема, рыхҟа! Насгьы араҟа иацлеит зегьы ухазыршҭуаз:
132

анхәа-анхаҩ ԥҳәыси аҭаца-шьнаҟәмаԥҳаи реимаабра,
аӡәы – лхы аламырҟәра, егьи – лхы ашьҭыхра, сара
ҳәа!.. сара соуп!
Аха уи азын шаҟа бзиа еибабоз сани сабдуи, шаҟа
еиххәыцуаз, шаҟа пату еиқәырҵоз! Шаҟа длыхӡыӡаауаз
иҭаца!
Шаҟа акы игылмыжьуаз иҭацагьы!
– Бара, сжьаны мацара аԥҳәысра шаасылихыз ҳәа!..
– лгәы иладуны дихыҽхәалон сан сабду.
Ахаан ӡыхь знапы ӡаазымкылаӡакәа, мрак зхы
иқәмыршӡакәа изызҳаз сан аԥшқарахааӡара, лхаҵа даныналхырга, иани иаби даарыдхалеит, хҩык ахәыҷқәа
ҳлыманы.
Амрагьы лықәԥхеит, аӡыхьгьы лнапы ӡаалкит,
аҽагагьы лкит, ацәмаҭәагьы лкит, драшәеит, длаҵеит.
Аҩны-адәны еихалҳаит, ишьҭылхит…
Вера лнапы, рҳәеит лчеиџьыка, рҳәеит, Вера
лфырԥҳәысра, рҳәеит!..
Издыруадаз иҵегь шаҟа рҳәарыз, сан, абас икьа­
ҿымхар быԥсҭазаара, «хьӡымҳәа» мыжда бахәнам­
тәыр!..
Ианба,
ианбабызцәырҵ,
сан,
нас
уи?
Иабантәыбзааргеи, егьбзаазгада?..
Бара ибҳәеит:
– Сыҷкәын аа-мзы анихыҵуаз, сгәыԥҳәы шәын,
иԥырҟеит, аҭәа ҭҳәаны, ирыцқьаны иҿарҳәеит.
Ус-ус, иӷьеит, ибзиахеит, аха убринахыс игәасҭон,
икәымпылӡа расацк иаҟараны убра ак шҭахаз. Аха исхьаамызт-исбаамызт, ус, убри ашықәсан, азҩа иагартә,
ишазҳаз збеит, ахьаагьы шьҭнахит, ҭаҷкәымзааирагьы
133

ихахәыршәыгәха сгәы инкыдтәалеит… Иазҳацыԥ­
хьаӡагьы амцагьы аҽыԥҳәа иакуеит, икыдблаауеит…
Исгәалашәоит, исгәалашәоит, сан!..
Исгәалашәоит уи амца анацралоз, баныбылуаз: боуразоуроу бцәышӡа баатәон, бчабра ырбааӡан иақәҵо…
Сара хазы сгәы сҭаҵәуо сыбзаӷьуан, иҟабымҵан,
бацрымхан ҳәа, ичҳа, ибыхгоит ҳәа… Бцо-баауа
ихҭабкын, еиҳагьы ибыраапкит, сҳәон…
Еҳ, сан хәаша! Убри абааӡа хьшәашәаӡа уи быблырҭа
инақәыбҵацыԥхьаӡа, саргьы ихьшәашәаӡа акы сгәы
иадлон.
Ихьшәашәаӡа!..
Аха избан… сан, ус зыҟабҵоз? Ишԥабалҳәаз
аҳақьым, аҳаҳаи, баламкьысын, акы адбымгалан, мамзар еиҳагьы еицәабтәуеит, аракәақәа планы ибылалоит ҳәа!..
– Дабмыркьысын, бан лассы дыбцәымӡырц бҭахызар!
– еснагь слымҳа ҭыршьаауеит абарҭ ажәақәа!
Абри акәын, нас, саргьы сгәы ихьшәашәаӡа иадлалоз!
Ианбабыхьҵәҟьа усгьы, сан, бхәыцишь? Абни
ажьымдыр хәыҷ иҭахаз акәну? Бҩашьазар, сан?..
Дгәырӷьахәха аус шиуаз, дшымаашьоз, дшымтәоз,
дагьшымшәоз, иаалырҟьаны имаҵура данамырх,
бхаҵа иқәшәацәгьаны, иббац иакәӡамкәа дааҩналаны
деизҟәыҿны искам данықәҳа, – Унан! – ҳәа быҩнаӷызны
банаатәа акәзар, сан, уи раԥхьа аракәа андәықәнаҵаз?..
Сан, саб иҭаарых ауп, ба бҭаарых ауп ани
с-«Маҵиса»-ҿы сзыхцәажәаз, итема хаданы иалызгаз, игәылсырҭәааит, ихасырҭәааит, исахьаркыратә
134

ҩымҭа «маҭәахәны» иҟасҵеит акәымзар. Быхьӡҵәҟьа
нарбаны, быԥсҭазаараҵәҟьа атәы зыҩрын, еицәаз
жәабжьхомызт. Аха уигьы зхароу бара бакәхеит.
Ибгәаларшәеи, ашкол ҳанҭаз ҳабригада «Амхтәы
бӷьыц» ҭшәыжьроуп ҳәа ианҳадырҵа сҩызцәеи сареи.
Дасу шәусура, шәықәҿиарақәа рҽхәаны, акгьы
ҟазымҵазгьы рџьаны астатиақәа анҵаны, инаган
ҳчаикапанырҭаҿ арамҵа инадҳарҷаблеит.
Убраҟа иҟан статиак, бара бааԥсара, бықәҿиарақәа,
бышчаихыхҩы бзиаз, уҳәа ртәы зҳәоз.
Бхымцәажәашьасгьы иҳамаз, нас, ҳабригадаҿ
беиԥш иԥхьагылаз аҳәса маҷзар? Иаабоз, иҟаз аиашами ҳзыхцәажәарц ззин ҳамаз ҳаргьы?
Ҳхәы ҳшахатәаз, бааҩнашылт бара, снабҿаԥшит,
иагьаасцәымыӷхеит. (Ацәшәарагьы сыман, нас, саргьы,
бсымдыруаз!)
Ишызбоз еиларҟәыҿы ибкыз ақьаад кәыжәкәыжә
амца инақәбыжьит.
– Ҳ-«Амхтәы бӷьыц!» Сан, ус зыҟабҵеи! – сҿаҵа сгәы
иҩкылахеит.
– Даҽазны исыбмырбан абри. Быԥхамшьаӡои, бан
дырҽхәаны агазеҭ дахьаныбҵаз? Ргәы иаанагозеи
сызлатәоу ауаа?!
Еҳ, сан гәаҟ, «ргәы иаанагозеи» бҳәо, бхы ҵәахуа,
ибыхәҭоу ахьӡгьы бхы инахыго, ибылымшозгьы былыршо…
Шаҟантә бхы бамыхәо бышьҭаны, аа, ҳанҵәеит,
ҳҭаҭын ҿабааит, аа, ҳчаибӷьы хыԥеит, иԥхасҭахеит,
аныр­ҳәалак, шаҟантә бхьаа ҿаҳәаны бҿынабхахьаз, ара
ҳаҟами, нас, иҟаҳамҵои ҳәа аҳәса раԥхьа бнагыланы!
Шаҟантә бычмазаҩны бышьҭаны, уа аԥшәма дыҟами ҳәа,
135

сасык агәашә данааҭалалак, акҿыҩра баакҿыҵызшәа, –
Унан, бзиала уаабеит (ма шәаабеит!) – ҳәа, быччо шаҟа­
ҩы бырԥылахьаз, иныҟәыбгахьаз, сан!..
Сан, шаҟа сгәалашәари, шаҟа ртәы сҳәари!..
Иҟалазеи, нас, абри абӷьыц хәыҷ аҿгьы снабых­
цәажәаны, сгәы быладуны ак зҩызар, сымала соума,
сҩызцәагь, исыцырҩызар?..
Абри ахҭыс хәыҷ еснагь исгәалашәоит, сан, ба
быхьӡала акы анызыҩуа, ак анысхәыцуа.
Убри азоуп, сан, быхьӡыҵәҟьагьы Маҵиса ҳәа изы­
сыԥ­сахыз изҩыз сповест аҿы. Сара издыруеит, сан, уи
бгәаԥхон баргьы, егьсыдбырҽхәалон – быԥсы ҭаны
бахьӡазҭгьы.
Бхаан салагахьан уи аповест аҩра, быԥсра амшалагьы ҩышықәсагьы иҭынхадаха ишьҭан, насоуп саналагаз, убригьы бара ибыџьшьаны, ԥхыӡ избеит, сан, нас
ажәеинраалагьы алсхит, бара ибызку, инымҵәо, иахьагьы сцикл иахәҭакуп.
Быҿҟьаса, ҳыҩны ларҳәы-ҩарҳәуа акы башьҭахуп.
Бгәамҵуан иахьыбымбоз. Сан, ибыхьи, бзышьҭоузеи,
анысҳәах, – Бкалам исырӡыз сашьҭоуп, бҳәахт!
Сан сылашара!
Сан, сылааԥшыра!
Быԥсы аҵаҟада ԥсҟаларҭа Анцәа исумҭан! Бареи
Тута қәашьдеи шәыԥс аҵаҟа!
Бара бакәын сара сԥеиԥш зегь хыҵхырҭасгьы
ԥансгьы иамаз. Бара шбакәызгьы рдыруан хаҭала ибзианы быздыруаз, иаасыкәыршаны иҟаз ауаа, иахьагьы
быԥсижьҭеи, быҟамижьҭеи уамажә аамҭа шҵуагьы,
ибзиаӡан бызгәалашәо. Ажурнал аҿы ианыркьыԥхь,
сан, уи аповест сразҟи сԥеиԥши зегь змабдоз, знапы
136

ианыбҵаз ҳашәҟәыҩҩ ду Баграт Шьынқәба амшынхықә
аҿы ҳлаҩеиуа зны ҳанԥшахьырсуаз, ҩ-сааҭк усгьы
дсыцныҟәо, игәы сызҭаны исеиҳәон убри ибҩхьоу зегьы ирыцкуп ҳәа. – Амала, иҳәа, лыԥсаҭа бзиахааит, бан
рыцҳа лакәӡами изҭаарыху? Лара дсыдгыланы аҷҷаҳәа
исалҳәозшәа, зынӡак лцәажәашьақәа, лыбжьы ахыскаауан санаԥхьоз!.. – иҳәеит.
Сан, сара уи еиҳау хәшьарагь сҭахым, – разҟгьы
сҭахым!
Исгәалашәоит даҽакгьы.
Иҟасымҵаран иҟаз исзыхынҳәызҭгьы убри асааҭ,
убри аминуҭ! Амца ақәбырԥхон, ахәшәтәырҭахь
бныҟәон, сан! Убасҟан иахьаа-иахьца умбаӡо инкыд­
ӡыҭла ицахьан (уи адәахьала, адәахьала!) бгәы икыд­
тәалаз ахаҳәыршәыгә.
Ибыцлеит, быԥшӡахеит, зынӡак бҿахеит, «бдыр­
шәҭит» анҭ ибылалаз арентген шәахәа мыж­дақәа – урҭ
быршәҭны беикәарыблырц иҟан усгьы! Ашә аасыртит,
бааҩнашылеит бара бшеишеиуа, бгәырӷьахәха, бшьа
бҿықәԥхаауа, аҭыԥҳа нага леиԥш, бхәацыхәаԥшьха.
Сан, еснагь быԥшӡан, аха убри аминуҭаз бшыԥшӡахаз
ҳәашьа амоума! Издырит бгәы иахәашаз, бгәы
зырҷкәынраз ак шбызҵысыз! (Багьҿамыз, нас, сан, 43
шықәсагьы бхыҵуамызт уи амыжда банахәхоз!)
– Сан, Верачка! – сызхара бысзымбо, сызхара сызбмеигәырӷьо, иҩасыхәлаҵәаз сылаӷырӡ сызнымкыло
снабыдгылеит.
Ашьҭахь, аҭыԥҳа хәыҷ леиԥш, бацәыԥхашьо баацәажәеит:
– Абна ҳахьлыбаауа дгылан шәгәыла ду Шьынқәба
(усҟан ҩнык ҳеициҩнан!), исзымдыруа хаҵа бзи137

ак дидгылан. Санаарывала, аԥсшәа ааибаҳҳәеит, нас
ани ахаҵа иахь днаҳәын, – Дузымдыруеи ари? – Ари
Нели лан лоуп, – иҳәан, сааиирдырит, – бҳәеит. «Ҟоҳ,
зынӡак дыԥҳәызбазаап! Ас иҿоу, иԥшӡоу ан думазар
– разҟыми!» – иҳәахт, бҳәеит! (Убри ахьеиҭабҳәозгьы
бацәыԥхашьон!).
Аа, нас, аҭыԥҳа леиԥш бҟазҵаз ажәақәа!
Егьыхәшәу, егьражәгоу, иагьырҿагоу ажәа, ажәа!..
Шаҟа ибзиаз уи еснагь ирхәышәтәыгазар, еснагь
ирҿагазар! Шаҟа, шаҟа ибзиаз!
Сара апату исызрықәу, бзиа излазбо аҟара ҩба
инацҵаны раԥхьа схырхәоит урҭ ауаа бара бзырҿашаз,
бхы-бгәы ахызҵашаз ажәа ԥшӡақәа базҳәаз, аамҭалак
акәзаргьы, иахьеиқәырҳәалаз анҭ ипланы ибылаз
аракәа мыждақәа!
Сара издыруеит, убри аминуҭала иныбҵаран иҟаз,
мышкы иадамзаргьы, аԥсык шахырҵаз!..
Ианбыкәу, ианбабызцәырҵи, сан?..
Усгьы, иахьагьы уаҵәгьы хәыцырҭас исымоу –
ианбыкәу, ианбабызцәырҵи, сан уи «хьӡымҳәа» мыжда?
Издыруада,
абри
аҽны
акәзар:
агәгәаҳәа
алаҳәеиқәаҵәақәа аашәхеибаҳәеит. Бхәыҷқәеи бареи
шәыҩны шәаадәылырцан, аиҵбы игара даалкәкәааны!
– есышьыжь иашәа быжьха аҷараҳәа иаашәыртлоз
быҩнашә аҿҿаҳәа иҩадыркын, аҟәақ-аҟәақҳәа иаасуа асакьқәа еихданы ианыларҵоз, ба ибыларҵозшәа
бызреиџьыз, ахьаа бызҭаз урҭ аҵәымӷ жьакцақәа
ракәзар бгәы наӡаӡазын иалаҟацаз, нас азҩацәгьахь
зхы зырхаз?..
138

Сабду, убри аҽнынӡа акьалантар еиԥш игылаз, убри
аҽны зыбӷа хәаз, ауардын иманы длеин, бысабицәеи
бареи шәнаныртәаланы, «Ишыдыдуеиԥш – қәа ауам»,
дад, аҳаҳаи, бгәы кабмыжьын, бымшәан, зегь бзиахоит!.. – ҳәа, алымҩанык дышбабжьоз ақыҭахь банигоз, ауардын агьежь ҿыжбжьы акәзар иракәаны
быԥсынҵры зегьы зҽалызҳәаз?..
– Арҭ иаауго ирзууазеи, сыҷкәын заҵә дабоуфеи,
уара хлаҳәада? – Ҳанду лааҿҭымҭа акәзар уи иоунажьыз даҽа ракәакгьы?..
Мачхәума, мачхәума урҭ, шаҟа уҭаху!..
Шаҟа уҭаху аракәа рахәыцқәа, аамҭала рхы
цәыҵакны, ҳназхьынҳалара лыԥсапара абаҟоу ҳәа,
адесантцәа реиԥш ибылатәаны шықәсыла иԥшымыз,
сан!
Башагьы ирҳәома, нас, иҟам чымазара бааԥсы, иаалырҟьан аушәақә иаацәырҵуа ҳәа. Уи иалшоит краамҭа
иулатәаны иԥшыхәлар, уԥсы апара иазԥшны.
Уԥсы узамыргар, быжь-ԥсык зухалар – даҽа усуп,
инуҵитоуп аԥсуа иҩынқәра, иахьа даара-даара ишмаҷхазгьы.
Аа, даҽа хҭыск, хымԥада, убасҟаноуп ианыплаз урҭ
аракәа ԥсцәаҳақәа! Раԥхьатәи бхылҵ-лхылҵ, бмоҭа,
дины аҩны даннабгаз адырҩаҽноуп ари аныҟалаз, сан!
Дышгарабҵара-дышгарыбхра бзымдыруа, ҿыц анра
ацәанырра бызцәырҵны, бгәырӷьаҵәа быҩнан, сан,
ҳуада!
Илылзыршозеи, мшәан, лхьаақәагьы лхашҭма,
лыцҳара иаҟәыҵма ани «адажә» лгәы икыдтәалаз! –
Сызхара бсызџьамшьо сбыхәаԥшуан, сан!
139

Ҳгәылаԥҳәыс, ашә даасын, канверҭк ааслыркит.
Ахәыҷы лгараҵара баҿын бара.
Сара ажәжәаҳәа иаахсыртын, аԥхьара салагеит,
сылаӷырӡгьы сызнымкылакәа (усҟан иабасҵахьаз,
сабашь­цылахьаз сылаӷырӡ анкылара, албаадара!)
аҽыр­ҳәа аҿыланахеит.
Иҽеиу, уаҩ дзыргәырӷьо ак шсанамҳәоз бдырын,
была ҭырхаха баасзыԥшит.
– Изакәызеи, бзиара иазҳәами? – бааӷьаҵәыӷьаҵәит.
Иагьышкәакәаз, иагьеиқәаҵәаз уи абӷьыц мыжда иаҳәон, сан, иаҳәон ба быхьӡ ала, бхаҵа Ҭар
Залҭинцка Алҵыкә-иԥа инаскьагаӡоу лагерк аҿы ахгара шиқәыз, иԥсы шҭаз 1942 ш. август мза 19 рҿынӡа,
нас дшыԥсыз… СССР апрокуратура Иреиҳаӡоу аколлегиа иус ишахәаԥшыз, хара шидмыз, дышиашаз ала
ареабилитациагьы шизыруз…
Бара ибдыруан, сан, ари аҵыхәтәантәи – дышиашаз,
знымзар зынгьы ииашара шаадырԥшуаз, аха ибыздыруамызт, мап, ахаангьы агәра бгомызт, сан, раԥхьатәи
ацәаҳәақәа ирҳәаз, агәра бгомызт убри аҽнынӡа!
– Леи-бгеи ирфаз, уара ахәаша, сышԥагәыӷуаз!
Сыргәыӷуа сышԥааугеи 20 шықәса дуӡӡа?..
Беизҟәыҿны адиван бнықәҳаит, сан!
Нас бгылеит, бтәеит, быҩнагьежьит, аха бамкит, сан,
бамкит ҳаҩны!
Иԥжәеит абырсҟатәи аамҭа ихызазо ирҭәны иаабгоз
бгәырҩа мыжда!
– Уаҳа зылахь акы анымыз, аиқәыбга, Залҭинцка
еиҭамҳәа! – бҳәан, ихьӡ ааҭырҟьаны, амыткәмаҳәара
бна­лагеит!..
– Бан дбыкәхшоуп, абаа, саҭабымҵан, аха убри иеиԥш
ак зықәӡамыз дыҟаӡам. Уи иаасҭа сара избаӡазеи, абри
140

игароу сахьлыхьӡаз адагьы исҭахузеи разҟыс!.. Знык
абарҭ рызҳаны, иуааханы, шәҟәык иаԥхьо, ҵарак рҵо,
сыла иабандаз!..–шиҳәоз,қәашьдацәгьа! Шәҵаракәым,
изхарагьы гарак шәизгархма, шәизгараҵама. Џьарантә
данааилак, уажәоуп, дангарсҵа, иҟоумҵан, уара хага
ҳәа, дышхьызыжәжәауаз, ажәжәаҳәа шәаагархны, изхара дшәылахәмарыр акәын, шәгәыдикылар акәын!
Еиқәымшәа, зылахь акгьы анымыз!..
Са исызҳәарызма, сан, шаҟа бҳәаз, шаҟа бгәала­
быршәаз, шаҟа лаӷырӡ кабҭәаз!..
Банхәа сакәызшәа, – Саҭабымҵан, абаа, бан
дбыкәыхшоуп!– бҳәон уажәи-уажәи!
Ахаангьы, сан, уи қьаадбӷьыцкгьы ианӡаларым,
иагькылнаблаап ауразоуроу, ашьацмақәа реиԥш
иҭыҿҿа!
Убри аҽны мацара ибгәырҩаз, ибҵәуаз быжьгәыжьк ирзышьҭыхуазма, сан!..
Усгьы шә-ракәак аунашьҭит усҟан бгәы икыдтәалаз
ани «ахьӡымҳәа» маӡарахажә!
Убри аҽны инаркны, иага зундазгьы, ицәышыз
маҭәак сзыбшәымҵеит, сан!
Еиқәаҵәамыз зегьы ашәыга илҭабҵан, еиқәа­
ҵәасамсалха иааҟабҵеит. Ахаан ишланы аӡәы ибмырбацыз, еснагь ибшәуаз бхахәы ахақәиҭра
набҭеит: ашьаҭантә иҵылашаауа, ес, иԥштәыдахо,
илеилашлаҳәа ицеит, бықәрагь аҟара нацнаҵеит!..
Санду лоуп еиҭах ифырԥҳәысхаз, ашәы сшәырҵартә
иауазеи, лҳәан, лымԥангьы иаалымгеит, аха убас лгәы
кыджәаӡаны даақәыԥсычҳаит, иахьагьы ихьанҭыџьӡа
сгәы иҭажьуп саргьы! Убринахысоуп уи сара еиҳа
дрыцҳасшьауа саналага.
141

– Шәан шәара дшәыкәыхшоуп, шәыбзиаха, шәуааха.
Аҵарақәа шәҵа, шәаб ихьӡ шәаԥсаха!.. – абри акәын
ҭалисманбыжьҵас иҳашьҭабҵоз ҳахьынҭыҵлак.
Хар ҳамамызт, сан, ҳаргьы, уамак ҳазмырҿиазаргьы,
аӡәы ҳиеицәаны ҳхы ныҟәҳамгеит!
– Амала, а-аҳ, сышьтәын усҟан, шаҟа схьынцыцыз
бдыруоу, ани сааӡара бзиа иахырҟьаны. Зныказы схы
ааиаҭәасымшьаргьы цәгьа исымбо сҽааҟасҵан, аха исзамуит, ида ԥсы схамхеит! Дыхәмарҩын, длафҳәаҩын,
ахәылак! Аҩны дыҟаны, ҭынч уиртәомызт, иаҳәшьцәеи
сареи ҳашьҭыхны ҳаршәны, ма ҳаркәымпылны,
ацыгәқәа реиԥш адиван ҳнықәиԥсон, нас днеины
ишьапқәа ааихыхны хыхь дыҩҳақәтәон, ахәыҷқәа
реиԥш ачу-ачу ҳәа.
– Дугаӡ, дугаӡ, аа, схы сурхьит!.. – аҳәҳәара сналагон.
– Усоуп ашьнаҟәмаҭыԥҳа, сызхара бхы сықәтәеит
анхаҩаӡажә!
Ус
ауми
шәышҳашьҭоу,
бабгьы
ишбеиҳәоз!..– инапы ааинҟьо, иааира дук згаз иеиԥш
дааҩналон!
– Аа, зыжәла мааҭки бжаки ҳәа иаазхәаз! – ҳәа ҽазны
аҵәы сылеиҵон.
Сара сызхылҵыз, ма сыжәла рзы акы аауҳәар,
аҽшьра сыҽнықәскуан.
Сгәааны счамадан аашьҭыхны, сабраахь сцоит, уаҳа
саауам ҳәа, сгәы сҭаҵәуо сдәықәлахуан!..
Санхәыԥҳацәа ҵоу џьшьа, иҩны иансышьҭалалак,
шәылҟәаҵи, дахьынӡацо аабап ҳәа, инаганы
ауаҭах иныҩнеикуан. Саргьы сабацагәышьоз, аҩны
сааваҵәины аулица саангылон.
Ус, иара даакылсуан, счамадан аашьҭыхны, дыччо,– Бахьцо баалеит, Вера, баама? Иҟоузеи бахьнеиз,
142

бани баби шԥаҟоу? Рыгәқәа бзиоу?.. – Сыжәҩа инапы
наҵхны иҿынеихон.
Уаҳа акгьы сзымҳәо, сгәаарақәа зегьы насхыԥсааны
сицны саахынҳәуан… Дарбан хаҵазаалак дшыҟоу
еиԥш, дсыламцәажәо, сыхьӡ имҳәо, егьиуа, душьыргьы иҽыҟаиҵомызт. Иан ишылбоз, шаҟантә абас
дҳахәмархьаз иаҳәшьцәеи сареи… Иара иоуп уи
ахьӡгьы сызҭаз.
– Уу, диида, исаҳақәозеи, зынӡак уаԥсуара урӡит!
– ҳәа,– уажәы убри акәу џьушьап аԥсуара еибаркны
изкыз!– аӷьап-чапра далагон иан. Уимоу, шәаргьы
(ихәыҷқәагьы) инапаҿы шәикуан иани иаби рҿы,
дшәахәмаруан, шәирцәон. Ақыҭаҿ ҳаннеилак, наҟ-ааҟ
шәымахцә кны шәиманы амхқәа, агәылацәа зегьы ааимидалар акәын. Зегь рыла аԥсуа ҵасқәа ирықәныҟәоз,
соуп зҳәо ҭаҳмадакгьы, ҳаи, ииуазеи ҳәа иааианазымшьоз дсымбацызт.
– Ҳаи, аибааӡара шәоуааит, шәеигымхааит, дад,
даргьы уаргьы!.. – ҳәа, ус иахәҭаны иузшәа, дныҳәаныԥхьо инаивсуан.
Иҟами, нас, зҟазшьа зҩыдеи зуаҩышьа гәлымҵәахи
зегь хнахуа, иаԥымкәа иҟеиҵо ахәыҷгьы занарыжьуа,
адугьы занарыжьуа ус иахәҭазшәа здырбало? Убарҭ
дреиуан шәаб!..
Шаҟантә ибымҳәац џьшьа иҳабҳәоз, сан, ҳаб иӡбахә!
Ҿыц иҳаҳазшәа шаҟантә еиҭабҳарҳәаларыз ҳаргьы!
Аҭаацәараҿы иҟало иарбанзаалак гәырԥынҵак
иаҟароу иадамхаргьы, зегьы-зегьы рышьҭа нырмыжьыр ҟалом аԥсҭазаараҿы. Ани агәырӷьароуп тәа
рацәак нҵыра змам, изырҩашьо акы анааԥыраҳа,
иҟаӡамшәа иныҵабоит.
143

Амала, иразҟны ибзыҟалаз, сан, еикәҵәашо
ԥшьышықәса
ибхагылаз
быхшара
ҳшеибгаз,
ишыхәыҷыз ишлахьаз саҳәшьа хәаша лтәы бымбакәа
бахьԥсыз ауп!
Агәдыҳәа џьанаҭҵәҟьа бцеит уи лгәаҟреи лыӷзбжьи
бгәы иҵәымӷха иаламгылакәа (абри сара сшахаанхаз
еиԥш).
Аԥсҭазаара амаҵәеиԥш иахьынҳалаз, уама зҳәо,
уама зхыжжуа иааԥшуаз лыбла ҭырхахақәа блакҭа
ҭаршьыртә бахьахаанымхаз!.. Барак изаацәаны быш­
ԥаԥси ҳәа, аа-шықәса дуӡӡа мшеи-мыхәлеи ишсызхымгоз, сан, шьыжьы ишәҭны уаха инеикәаԥсаз
акәыкәушәҭ еиԥш, мгеимцарак иалагӡаны днеикәаблы
дцеит.
Дмацәыс еимҟьараны аԥсҭазаара днагәылсит.
Дыԥшатлакә мҩасны сгәы зегьы ҭӷәыхааны дниасит…
Убас дласны дниасит, сан, сааҳәын – дсыман
аеҳәшьа, снаҳәын – дсымамызт аеҳәшьа!
Шаҟантә иақәыскхьоузеи сылаӷырӡ неиқәҳәаланы
изҩырц абри лзын сгәы иҭыхахьоу зегьы, илуаҩышьаз,
дышԥсынҵрыр кьаҿыз, Ленинград ахәшәтәырҭаҿ
дахьышьҭаз, ашьҭахьгьы дагьахьышьҭацәаз, лыхьӡи
лыжәлеи мҳәакәа, «29 шықәса» ҳәа ишлышьҭаз уҳәа
зегьы-зегь нарбо.
Аха иахьагьы-уаҵәгьы исзыҩуам инеиԥынкыланы.
Сеикәабылӡо саналагалак, акы-ҩбак ажәеинраала
зҩит, ажәеи-ажәеи ахьеихысҳәаауа, дкәиц цаҳәцаҳәны
дсыцәналашәалоит.
«Сара саҳәшьеиҵбы, саҳәшьеиҵбы рыцҳа!..» – аа,
иахьӡу изыҩраны исзымҩыз уи илызку!
144

Макьана схаҿы исзаамго, схы исзадымкыло рацәоуп,
лнышәынҭра ууаӡа ҳаԥсыжраҿы ишынабывагылазгьы.
Ипатреҭымзар, кьоушәоуқәак ракәымзар, лхәыҷқәа
злакым, илыҵкархәны, инхаз ак шыҟамгьы!
Апартеҭқәа, апатреҭқәа!..
Музеи ҩнык еиԥш, саб иҩны аҭӡамцқәа кыдзырҭәааз!
АҼНЫШЬЫБЖЬОН…
Аҽнышьыбжьон сықәҳа сҿынасхан, аа, агәашә аартны ҳгәарԥ еиужь ду снықәлеит.
Ашьац иаҵәа снылсны, аҭакәажә лхаԥыц заҵә еиԥш,
саб игәараҭа иахаанхаӡан иҟаз ҳаҩны заҵә амардуан
хәыҷ сыҩхалеит.
Исгәалашәоит, саныхәыҷыз еихык-еиҵык араҟа
иҭагылан ахыбрақәа, урҭ рацәан.
Ари уажә егькәасқьоуп, егьмаҵурҭоуп, ҳаҩны иавагылан амаҵурҭаҵәҟьа, шықәсык аԥхьа еимырхыз,
ихыбгалаз.
Уакәын ҳхәышҭаара мца агәгәаҳәа иахьеиқәыз.
Ҳабацәа, рабацәа ирхааныз, уажәы еиқәжьакцаха
ҳца аҵаҟа аҽыхәчар иҭаршәу ҳархнышьна ахьыкнаҳаз.
Амаҵурҭа илахыкны сыбла ихгылоит быцала ишышны, ишьыхны игылаз егьи аҩны, – иккаӡа иҭацәноуп
сара схаҿы ишаанхаз уигьы.
Иандырбгазгьы сгәалашәом.
Уи анаҩс ихаккала игылан ҳца ду, ҩ-ҿык змаз, аламалагьы иҭамцәлоз.
Уи илавакных – ҳаҩцара ду, ҳуалырқәеи, ҳачуанқәеи,
ҳхьырхьыни зыҩнагылаз, еиҵыхәхәа, уаа-шәҩык зкышаз «азал ду» зҿаԥшьыз.
145

Имаҷӡамызт уи ҳганҩны иныҟәнагахьаз: ачарақәа,
агәырӷьарақәа.
Аҭуан аҿынӡа иҩеиуа ихыбны, ес-ҭагалан
иҩнарыԥсон ахьыҵәҵәеиԥш ицәырҳәны аџьықәреи.
Ҳгәарԥ алаӡараҿ, акәакь аҿы акәын иахьыҟаз ҳарахә
рхыҵакырҭа, рбоура, ҳаҽҭра.
Зынгьы урҭ рывара иҟан ҳаџьмагәара.
Арҭ ахыбрақәа акакала еивыӡӡаауа ишааиуаз, акы
ахьажәыз, аҽакы ахьымцхәхаз ирхырҟьаны, абри
ҳкәасқьа мацара аазынхеит иахьа ҳгәараҭа ду еиҵҳәа
инашьҭыз.
Амузеи ашәқәа реиԥш, иҟьаҟьаӡа иаартны
сныҩналт. Аԥенџьыр ӷәышәқәа аҿҿаҳәа снарыхан
инкыдысҵан, адәныҟатәи алашара нархьысыгӡеит
аҭыӡқәа кыдырҭәаа икыдыз апатреҭқәа.
Хаха уахьынкыдыԥшыло адиван ахаҿы, иҿаҿаӡа,
аҭӡы абжарак ампыҵакны икыдуп саҳәшьа лпатреҭ ду.
Уи аинститут илыцҭаз хәышықәса курск аҿы илыцтәаз,
49-ҩык ладеи-ҩадеинтә рҽеизганы, раԥхьатәи ргәырҩа
заҵә, раԥхьатәи рылԥсаа заҵә даныржуаз аҽны ирыман ашҭа иҭаргалазоуп.
Раԥхьаӡа акәны аиҳабы ивасра захьӡыз луит уи (илзырузгьы – са соуп!), сабду ипартеҭ наџьнатә иаҭыԥыз
ахьаанылкылаз. Ба ибымаз, дад дызкәыхшоу, са сзын
араҟагьы уаҳа зҭахымоуп, иҳәозшәа, дгәыбзыӷӡа дкыдуп уи уажәы арыӷьарахьтәи аҭӡамц аҿы. Арымарахь
аҭӡамц аҿы уи хаха диҿаԥшуа, анкьа рыԥсы анҭаз
ишырзаԥыз еиԥш, ахәышҭаара наҟ-ааҟ иҽҳәатәаны
еиҿаԥшуашәа, дкыдуп сандугьы.
Анкьазы рыбжьара ахәышҭаара мца шеишеиуан.
146

Амцабз ахалакьҭо аҭуан иаҵалон.
Ахыб ақәцә икылсны ҳалҩаҵә хәхәаӡа иҩеиуан.
Уажәы? Рыбжьара мцоуп, ҳәарада, ибжьоу, аха
измырԥхо, избылуа амца: аҭаацәа зегьы иреиҵбу,
анкьазы дадкәыжә лоума, дадкәыжә ҳәа, сабду изхара измырхәмаруаз, уажә рыгәҭа аҭыԥ аанызкылаз саҳәшьа… наҟ-ааҟ иаалывакны ара рпатреҭқәа
кыдуп сани саби. Анкьазы наҟ-ааҟ ҳмахцәы кны
рыгәҭа ҳаргыланы ақалақь ишалалоз еиԥшоуп лара
дшыргәҭылакыз уажәы…
Аа, бхы бмыхьын, бгәы бмыхьын, нас! Изласмыхьуазеи, иахьанӡагьы еибга исхагыла излааизеи, сылашара
Пиндарела?
Ибзалыргома бара уи абарҭ ахьаақәа, абарҭ
агәҭыхақәа уаҳа акы анымҟьо?
– Еиӷьын зынӡаск ибхагылаӡамзар, бҳәарц
бҭахызар?..
Мап, Пиндарела!
Сара арҭ ахьаақәеи ахәрақәа имӷьаӡо иснуи рмыдара акы иаԥсаны исыԥхьаӡом шьҭа сыхгьы-сыԥсгьы.
Ирзыбуазеи, уаҳа ахаан быдмыргәаҭеиуа наҟ
ибхысҳәоит ҳәа, мчы уамак балаҟахаргьы, зегь акоуп,
исызбыҭом!
Исызбыҭагәышьом урҭ, зыԥсы ҭаны адәы исзықәу
реиԥш, сда-сшьа ишалац иалоу, исызгәакьаӡоу!

АԤСҬАЗААРА АЕПИЗОД ХӘЫҶЫ
– Саҭамыз, абрааума абригь-абригьы дахьышьҭоу?
– ҳәа – иаагеит аӡәы ибжьы ҳашә ахьтә.
Схы нарҳәны, зны ианыҵло, зных иҿаҿаӡа аҭӡамц
ианылало ани сџьарсахьа сшахәаԥшуаз ауп ари
шаасаҳаз.
Саахьаҳәит.
Ҳашә дылагылан арԥыск, амра дабылны дцеи-цеиуа, иԥсуа еиқәа иақәыз икьаҿ амаӷрақәа хьарҽны, игәы
аԥхьа ԥыртланы. Игәыдымӡало иикыз акарпыжә акәын
раԥхьанатә убла зыдхалоз.
– Ара бышьҭаҵәҟьазаап, ор-раа! Сара уи…
– Ак иаго аӡә лакәым, шуҳәоз, ус ами? – иажәа
анагӡаха имҭакәа иааимыздеит, сааччеит.
Зҿааирхаз инапы ааимсхит.
Иабаҟаз
анкьатәи
издыруаз
инацәкьарақәа
ҭхәаақәа, инапы ҟәымшәышәқәа! Урҭ уажәы «ахгьы
зрылымҟьо» убас цәак ҳәа рықәын, иџьаџьаӡа, иҟацаӡа,
иаӡрыжәхьан изааӡаз анышә. Схаан амыдаӷьцәаҵәҟьа
сымкыц, аха абас иӡыфоу, еиҟәышьшьа-еиҟәышьшьа,
зцәа жәпаӡа иҟоу анапқәа анысклак, мыдаӷьцәак
скызшәа збоит…
– Ҟаи, џьушьҭ, ус сымҳәеит! – Иааицәымӷхеит исҳәаз,
аҽыԥҳәа аҟаԥшьрагь леиҿысит (Анцәа ҳрыцҳашьа,
уажәгьы!). «Уаҳа иузкамыршәи уҟаԥшьхара?» – гәаныла
саацәажәеит.
Духәаԥшыргьы – дҟаԥшьхон, уара уихәаԥшыргьы –
дҟаԥшьхон, ус ҟазшьас иман иара!
Шьоукы рҿы сыздыруам, аха сара сҿы ус акәын.
Иаасгәалашәеит ҳхәыҷра, ҳашколтә шықәсқәа…
148

Сҩыза Шамониеи иареи сасырҭанык амаца еицасуазаарын.
– Баша ҳахәмаруама, бааи, акрықәҵаны ҳаицасып, –
аниҳәа, – иқәаҳҵои ҳәа дҵааит лара.
– Са саиааир, Ҷымса дсыбҭоит! – иааираргамазаап
иара ихәмарра ақәкы…
Дмақаруа даакылсит ашьҭахь Шамониа са сыҟны,
лара лтәала даара ихьымӡӷылшьеит, даара игәнылгеит
амаца сахьықәиҵаз.
– Уҳ, уи уара ацәыршәага дусҭаанӡа, уахьтәоу умгылааит! – сҳәан, сгәаан, амацақәа иҿаԥсаны сцеит. Ҳы,
ииҭахқәоу ббоит, анҵәажә!.. – лҽылзеиқәкуамызт уи.
Лара дзырмақаруаз – сара скьатеиах ԥнаҵәон, сыччон, уамашәа сарччоит иахьагьы, ианаасгәалашәалак!
– Аҳыҳ, беиҭаччахуеит! Уаҳа ишԥабхамышҭуеи, асду
еиԥш! – дааччеит Такәа, уажәгьы иаргьы игәалашәазар
акәхап ари ахҭыс!– Сзықәшәазеи, уара!.. – иҳәеит,
деиҭааҟаԥшьхеит, анкьатәи ихәыҷра цәаныррак хааӡа
дшааимнадаз иныԥшуан.
– Мамоу, џьушьҭ, иарбан узҿу! – сҳәахт саргьы,
сцәазна смыждаха, анкьатәи сқәыԥшра аҟазшьақәа аасылыжжны.
Ицәгьаӡам, нас, иҟаимаҭми иумазар абас ихааӡа знызынла инулсны зхы угәалазыршәо цәаныррак, инамӡаз,
ихамҭәааз, аха ноунагӡа зцәаара ԥхаҵәыԥхаҵәуа иуцу.
Уи ахәышҭаара иҽҳәаршәу акәиц хәыҷ иаҩызоуп,
цқьа ахәа умыртытыкәа иумбо,аха уазааигәахацыԥхьаӡа
еиҳа-еиҳа зыԥхара уныруа.
Абасоуп аусқәа шыҟоу, санхәа лыҷкәын! Баша
умԥашашалан, нас, сара сыббаанӡа, бгәы ҭыкка, ауалыр
еиԥш иҭацәны адәы бықәын ҳәа. Мап!
149

– Иудысныҳәалоит, ԥҳәыс дааугеит ҳәа саҳаит.
Ҳагьеиуацәахеит, уи удыруоу? – снаихәаԥшит сыччо,
убас сгәалаҟара бзиахеит!..
– Аиеи… зынӡак ба бҟынӡа дназгои, аха лакҭала
шәеиԥшуп хәыҷык, шәшеижьроу мҩашьо, – ихылԥа
ларҳәы-ҩарҳәуа дсыхәамԥшӡо ауп ишиҳәоз. – Ҳаҩны
апа­ту илықәу абжеиҳарак убри иабзоуроуп, ибдыруазааит! – дааччеит, дагьааҟаԥшьхеит еиҭа!
– Уихәаԥши уажәы ииҳәақәо! Усҟан игәаӷьны сыхьӡ­
гьы ишсаҳауа иузҳәомызт, – снацәа аасырмақарит
сыхә­маруа.
– Ани иҟамлаша усоуми! Акыр сықәындаз, сыҿгьы
еихымҵуаз, аҩрагьы балагозу! – Исыциҳәон алаф!
– Аҩра иауеи?
– Иауеи, бымбои, бмыҩуазар, бабеиԥшаауаз ани,
зан лмаӷра иҭшааз! – дыччон, дҟаԥшьхон Такәа, длафуан, ахаан изымҳәацыз зегьы иҳәарц иҭахызшәа.
Сара салацәажәарц сгәы иҭазма илафынгьы анкьа­
тәи «ҳаҷкәынра»! Иҟоуп шьоукы-шьоукы, иара ус
илафынгьы уи алацәажәара хьмыӡӷны изыԥхьаӡо,
ианбыкәыз, уи еиԥш анбаҳабжьаз ҳәа, аргамаду мап
ацәкуа. Издыруада, дара рзыҳәан лыҵшәа ахьамоуз акәзар изыхьымӡӷыршьо? Мамзаргьы убас иԥшьоу
акеиԥш иԥхьаӡо, дахӡыӡаауа игәы иҭеиҵәахуазар,
ахцәажәареи алафҳәареи иацәыхьчаны, мамзаргьы
дызмыхәаӡо хьаа мыждаха иҵысны ҿыц идәықәлар
ҳәа дшәозар?.. Иудыруазеи, егьа рыцҳара ыҟоуп! Убас
акала дызбон иахьанӡа Такәагьы, ҳахьааибабо, ихәы
ицәысфазшәа, илақәа цәыҵырԥшны, даԥсышәадаха
дсыхәаԥшуа.
Уажә ҳаизуаахашьа џьасшьон сара, сагьеигәырӷьон,
аттаттаҳәагьы сгәалашәара ахацхә ԥнартлон.
150

– Ихабымҵои, иан лмаӷра дышҭоу? Шаҟаҩ ргәаҵәа
бфаз бдыруоу?
– Ҳаи, ахарақәагьы сыдуп акәу?!
– Ахарақәа ракәым, аха агәнаҳақәа! – дыччеит ибжьы ныхҵаны, нас ишьҭаз днарылаԥшын, – Саҭамыз! –
иҳәан дҩагылеит. – Анахь сдәылҵыр еиҳа еиӷьуп, аӡәы
акакеиҳәа дсыҵаҟьаанӡа! Ба бызгылома?
– Аа, сгылоит. Схы сахәом ҳәа уарҳәама? – сыччон.
– Анцәа иумҳәан, џьушьҭ, бҿы иҭашәақәозишь! Ҳаи,
сыззарышьҭызгьы схамышҭи! Быздәылҵуазар, абна
бырҭахуп, ус ӡыбтәык рымоуп буаажәлар ҳхантәаҩ
иҿы, – иҳәеит. – Абригьы иара иоуп ибзаазышьҭ, хаҳас
ибоуааит! – акарпыжә ахь снеирԥшит.
– Сара уара иумҭаноуп ишызбо, ҭабуп – сҳәеит!
– Ауп аха, иара изкымыз, ара бшышьҭаз ԥхыӡ избаргьы, ихасҵомызт. Ԥхыӡгьы ббара азин сызҭагәышьода,
уажәшьҭак зынӡа салымӡӡааи, санхәа лаҳәшьа лыԥҳалыԥҳа-лыԥҳа… барбан, мшәан? – дыччон, дыччон.
– Усҟак иумырхараӡани!
– Исырхара-исмырхара, еҳ, башоуп шьҭатәи! –
Хәмаршақә даақәыԥсычҳаит, нас еиҭа ани акарпыжә
ахь иниаигеит ицәажәара: – Быԥшла, уашьҭан ибзаазго
зеиԥшроу ббап!
– Аиеи, ҟабақ, дук, акамбашь дуӡӡа зҭатәаны ижаҳәо,
– иааимыздеит илаф.
– Аиеи, ҟабақ дук, камбашь дук зҭаӡо иаҟараны! Быччоит, аха ҳколнхараҿы иааҳрыхуеит ҳара уажәы аҟабақ,
ани аԥсуа ҟабақҵәҟьа! Уи еиԥшу ҭырқәтәылангьы
иҟам!
– Уа ахаангьы иҟамызт! – саақәыԥсычҳаит, иԥшат­
лакәха сгәы инажәлеит ҳажәлар ирыхҭыргахьоу
ажәытә­ӡатәи атрагедиа аԥшаӷьык…
151

– Шаҟа дыҷкәына бзиоузеи, дбашьоума? – Мина
Павл-иԥҳа дҵаауан.
– Аиеи, дсашьоуп, ҳқыҭантәуп! – сҳәеит, сагьаа­
хәыцит.
Иахьатәиала, ииашацқьаны, дыҟамзар ҟалап
сқыҭатәык, сара ешьак, гәакьак, абык, анык, еҳәшьак
реиԥш исымԥхьаӡо!
– Зегь бара ибашьцәоуп, ибаҳәшьцәоуп, ссиршәа­
қәоуп бшыҟоу! – иџьалшьон Жәырӷьыҭо-Ламарагьы.
– Афырԥҳәыс, уаҩра бзиоуп уи! – саалырҽхәахт ди
Минагьы.
Зынӡак ампыл згазаап!
– Иара усгьы алыԥшаахқәа еизганы индырхама уа, рызегь аӡә дубар, аӡә духашҭуа, ауаа ԥшӡақәа,
акьалантарқәа!.. – дцәажәон Ламарагьы.
– Ее, сикоч Жәыргьыҭо! Ибзырбахьада суаажәлар!
Ҳабзырбахьада!.. – сҳәеит сгәырӷьаҵәа. Ахаан хыхьк
иамыргәаҭеиц леиԥш, сласкәантраӡа сышԥаҟалеи,
уҳәара-уеи!
Иацы уааины уааҳаланханы, жәларык ҳҭыӡшәа,
ҳҟазшьа дыршьас иамоузеи!..
Сахьаркыратә ҩымҭак афырхацәа ирыхҭысуа акеиԥш
урыԥхьозҭгьы абарҭ сцәаҳәақәа, хымԥада, иухәыцрын
абас: ари аиԥылара, анкьатәи ацәаныррақәа ҿыц
изырҿыхаз, наҟ-наҟгьы еихаҳауа, игәылырҭәаауа, ҿыц
игәылҵны ишәҭуа акы зхылҵуагь ауп ҳәа! Мап, дад,
мап! Акыс – асахьаркыратә ҩымҭа афырхаҵа иакәым
ара аус змоу, ҩбагьы – аԥсҭазаараҿ иҟалало епизод
хәыҷык ауп – ажәытә цәанырра, анкьатәи аҿара хааӡа
иаазызҿыханы, ахаара угәы иқәхәхәа иааузныжьны
иноухыҵны инаскьо!..
152

Дарбан уаҩызаалак иԥсҭазаара ҭәуп, еибаркуп ари еиԥшу, ма даҽакала ихиоу, угәалаҟара
шьҭызхуа, ухы-угәы азҭазҵо аепизод хәыҷқәа – ахҭыс
хәыҷқәа рыла. Нагӡара ақәзааит, нас убри еиԥш
ацәаныррагьы, агәалашәарагьы – ахәа иҽҳәоу, иумбо,
ахы ицәыҵухыцыԥхьаӡа зыԥхара уныруа акәиц хәыҷ
еиԥшу!
Аха ианцәыҵухлак, ҽа рыцҳарак ҟалар, хараӡак
изымнеикәа хәыҷы-хәыҷла икьаҭо, ихьшәашәахар!..

СҚЫҬАУАА
Абри амш ҭоурых мышхеит са сзын наҟ-наҟтәи
сыԥсҭазаараҿы!
Сындәылҵит исыԥхьоз рахь.
Урҭ ани ҳаҵла заҵә амҵан итәан. Рыгәҭа дтәан
Ҳхантәаҩы, иатлаз пижама кахәхәа «дамбар
амуа», ишәхыԥхаауа. Амала, аҽа номерк еиҵахар –
дагьызҭаломызт, убасҟак дҭаҵҵы дтәан! Уи диватәан,
– аа, зынӡак издыруа! – аскульптор Рухаӡе.
Инаҩс дтәан ҷкәына қәыԥшк, ашьҭахь дызлаздырыз
ала, абаҩхатәра змоу, агәыӷра рхәамц ҳазхазгалахьоу
аԥсуа скульптор Стасик Иванба. Уи сара иахьада ас
дааигәаны дсымбацызт, иӡбахә еиҳа издыруан, аҟыбаҩ
змоу аӡә иоуп ҳәа.
Араҟа итәан убас ҳқыҭантәиқәа, сара сира ҩынтә
издыруаз, исықәлаз, убас хаҭала издыруазгьы исзымдыруазгьы.
Даара сиеигәырӷьеит абри ауаҩ кьаҿ пылтыҟса. Уи
сабиашьцәа-сыжәлантәқәа дреиуоуп.
153

Ианакәызаалак убри снаихәаԥшны, сгәы аамыԥ­
шаар ауӡом, убас абык иаҟара исызгәакьоу аӡә иоуп.
Акыс – саби иареи еиқәлацәан, аус еицыруан, ԥсык
еицырхан (Гәдоуҭа ҳанынхоз), абас ҩышықәсаҟа,
дҭаацәарахаанӡа ԥхьарҭас, аангыларҭас ҳара ҳаҩны
акәын имаз… (Ҳаҩны уҳәаргьы, ҩ-уадак, ҳафатә
ҟаҵарҭагь, ҳашьҭаларҭагь, ҳааилатәарҭагь зегь џьарак
акәны! Аха сан излалҳәоз ала, иҩнаӡоз рацәан уи! Уахык хәҩык-жәаҩык ҳаламԥхьакәа ахаан иҟамлацызт,
лҳәон, иҟан мызлагьы шықәсылагьы ачымазцәа
анылзышьҭазгьы!)
Ари зегь сара иабасгәалашәагәышьо, ҩышықәса
заҵәык ракәын исхыҵуаз уи ауада ҳаныҩнырцоз! Аха
исаҳауеит лыбжьы:
– Шәаб дандырӡ, ҳаҩны уаанӡа иахьеи уахеи иагмыз
ҳҩызцәа, ҳҭынхацәа бжеиҳараҩык ҳацәхьаҵит.Аӡыршы
рҿасҟьазшәагь аԥсшәаҵәҟьагь саҳәара иацәшәон, абри
Гарасма ида… Сыздыруам дагьызлеиқәхазгьы… Акино
ахь баалароуп ҳәа симаны ддәықәлон, аџьџьаҳәа бзиа
ҳаныҟаз. Ахәыҷы дабазго, анысҳәалак, са дыскызаауеит, хьаас дҟабымҵан ҳәа, ихәда бнықәыртәаны биманы иҿынеихон… Шаҟантә акино нагӡаны имырбакәа
ддәылыбгахьаз, шаҟантәгьы ишьамхы бырбааӡахьаз!..
Аиеи, аиеи, ихабҵом!..
Усгьы шәаб диҩызан, шәаб бзиа иибоз ракәын ҳәа
ааззылҳәалакгьы ҳаргьы ҳарҿынҵәаауа рыбзиабара
аашьҭаҳхуан, ҳаб ицәа рхаҳкаауан!..
Сан хәаша, аԥсрахьы данеихагьы, абаа, унапы Сануп, схәыҷқәа, урхылаԥшла ҳәа инапы ҳанылҵеит…
Бхәында наӡарак иакәым, иааигәоугьы, ешьакгьы
изкаҭәарымызт Гарасма усҟан алаӷырӡ икеиҭәаз!
154

Иҩны, иҭаацәа ҳархыԥхьаӡаланы ҳаимааӡеит
умҳәо­зар, егьыс еснагь илаԥш ҳхын, иаҳхуп иахьагьы, игәы ҳзыбылуеит дахьыҟазаалак. Иахьагьы
џьара ҳнышьацәхныслеит ҳәа иаҳар, абык иеиԥш
ҳагә­хьаазго аӡә иоуп. Саргьы сгәы изыбылуеит, саб
ицәа ихыскаауеит, анаӡара џьара дызбаргьы, снеины ихәда сҽынахасыжьуеит дгәыдкыло. Уаҳа саб ҳәа
аӡәы дгәыдыскылап ҳәа уҟоу, дгәыԥшаауа сааигәы­
ҵеиҳәҳәоит иаргьы!
Ахаан исхашҭуам хҭыс хьанҭак: саҳәшьа мцацәа адунеи цәеижьлагьы ԥсылагьы данаԥырҵуаз аҽны акәын.
Уаҩытәыҩсак игәра ганы дсызимҭо аԥсыжрахь –
лнышәынҭрахь ҳанынеиха. Кыргьы аӡәгьы дсызимҭо,
лхахьы сцо, лшьапахьы сцо, лқәыршә ԥшқарах «ҽеила»
дҭасыҳәҳәо (ахьҭа дакыр – сызшьуадаз!), леимаа
хәыҷқәа лшьапы кәрышәқәа ирышьхыршәшәо (лшьапы дашьыр, ишԥазуаз!..) сылхан.
Аԥшқеи ани шеимыркәкәаауеиԥш, ҳаимыркәкәаарц
иалагеит ахацәа.
– Лыԥсы бмыргәаҟын, лымҩа дықәҵа, дад, ус аӡәы
иҟаимҵац! – аҽԥныҳәахь ииасит ргәы анԥҵәа.
– Са схала уахь дҭасыргылоит!– сҳәан, сеихеит, аха
срышьҭуазма!
– Уи аԥҳәыс илусым, дад, ахаан ԥсуа иҭаарых
иамҳәац!– дсықәцәҟьарц инаԥшьигеит ҳауеишьара
еиҳабыкгьы.
– Шәылҟәаҵ, шәанаџьалбеит, лгәы шәымхәын, амалагьы згәы ҭаҟәаҟәоу!– Иаасаҳаит убасҟан Гарасма ибжьы.
Саақәҵәиааит зылаӷырӡ ҿыц аҭра ԥжәаз сара:
155

– Уара, уара унапала дҭаргыла, Гарасма, сукәыхшоуп!
Уара улхылаԥш! – Усгьы иара ида уаҳа аӡәгьы игәра
сзымгеит!
Аҵыхәтәанӡаз снапы налыхьшьны, лыбла ҭашәа­
шәақәа снарыгәӡны (шаҟа быхьшәашәаз, шаҟа бгәакьаз,
шаҟагьы бтәымхахьаз, баҳәшьа!) лқәыршә дырҩагьых
лоуразоуроу дааҭаҳәҳәаны, дааиԥхьашь­шьааны днаганы днаисҭеит… Настәи уаҳа акгьы сгәалашәом,
сцацхаҿыҵәҟьа акы сеиҩнаҵәеит, сҽысзеиҵымхуа…
Шаҟа уаҩы игәалашәозеи леи-ԥси рыбжьара, шаҟа
сахьа убла ихгылозеи…

АРЕКВИЕМ РАԤХЬАТӘИ АККОРДҚӘА
– Ара иҟабҵои? Бабаҟаз? Уара ари лакәызма
шәызҿыз!– Сгәыдикылон сашьаду Гарасма.
«Анцәа иҳәар, иахьатәи амш бзиарамзар акгьы сзаанагом!» – схәыцуан гәаныла, сгәалаҟара шьҭыҵны.
– Ишԥа, ари шәқыҭантәиума? – иааџьеишьеит
Рухаӡегьы, суаажәлар шракәыз анидыр, – Оо, зыхьӡ
СССР иахыҵәахьоу ақыҭа хьӡырҳәага балҵит, уи насыԥ
дууп! – иҳәеит.
– Ҳа ҳзынгьы инасыԥ дууп лара ҳара дахьаҳтәу! –
дааҽхәеит (зны-зынла уи азын ируҭозеи суаажәлар!)
Ҳхантәаҩгьы.
– Баатәеи, дад, баргьы бхы ааҳалабҵар ҳҭахуп.
Абри ҳазиԥхьаз убриоуп, ишыбдыруеиԥш, уажәы традициа бзиак шьҭырхит: Аџьынџьтәылатә еибашьраан дасу рқыҭа иалҵыз, аибашьрахьтә изыхнымҳәыз
156

рыхьӡала абаҟақәа дыргылоит зехьынџьара зегьы
иахьырзеиԥшу… Уи, ыҟамзи, рыбаҩҷац уа ишамадамгьы, зеиԥш нышәынҭрак еиԥш ирзыҟалеит
ҳҵеицәа шьахәқәа, иахьа иҳалагылагәышьам, хьыӡлаԥшала ҳтәылеи ҳажәлари зхы рықәызҵаз. Абри ҳара
ҳаԥхьагьы аӡәы ихы иҭамшәацызт, аха, ишыббо,
ыҟамзи, иахьанӡагьы иаҳзыҟамҵац.
– Излаҟаҳҵо, аԥара-ашьара зҳәаз иеиԥш, ҳамамкәан
ҳаҟан акәым, ус-ус, иаҳзеиҿымкааит! – даацәажәеит
Гарасмагьы.
– Зны-зынла уи аиҿкаара мцацәоуми хәарҭа змам!–
днаскьашәа дахьтәаз гәыбӷанс аӡәы изы иҳәозшәа
даацәажәеит ҽаӡәы.
– Шәара ишәҳәа ишышәҭаху, планс иашәҭо, шәагас,
ҭбаарас иашәҭо, настәи сара исусуп, – иҳәеит аскульптор.
– Иҟашәҵозар, арсҟаамҭа ианаажәгах, шәымчқәа
еизхозар, уаҩҵас иҟаҵатәуп, – сҳәеит сара.
Шаҟаџьара избахьаз игьамадаха, ихаҩҩала, аԥслымӡ
зҿыппуаз абаҟақәа, ҟазак иакәым, печкажәҟаҵаҩык
иааилиршьыз акы акәушәа.
– Иԥшаатәуп даара иҿыцу, иоригиналтәу формак,
атәымуаҩ иблаз акәым, иара изтәу, иҟазҵо ҳазгьы
кра-ҵанакуа, кыр ҳанаҳәо иҟалартә, ԥшьаҭыԥк
иаҩызахароуп уи…
– Шаҟаҩ ҭахада дара, рыцҳа? – схы наиқәыскит
ҳқыҭсовет кыр шықәса раахыс хантәаҩыс иамоу, зыбжа аибашьра иафахьоу, аибашьра аветеран Виктор
Тәанба.
Снаргәыдыԥшылеит игәышԥы зегьы кыдырҭәааны
икыдыз иорденқәеи имедалқәеи.
157

Уи ианакәызаалак ашәиҭышәи днеиӡом абасала урҭ
игәы икыдырҭәаамкәа.
Забџьар ззышьҭамҵо асолдаҭ иеиԥш, ахаан
изышьҭаҵом шьала-ԥсыла иааигаз, дышрыԥсоу еиԥш,
иагьинаалоит дара.
– Иҟоу ҳәа, арк ыҟами, бара Анцәа ииныҳәаша!
130-ҩык ыҟоуп, иҵегь рыԥшаара-реилкарагь ҳаҿуп, –
иҳәеит Виктор.
– Шәиҩажәижәаҩыкҵәҟьоу?..
«Дым-дым-дым!» – иааиԥмырҟьаӡакәа схы иасуан,
иасуан…
Агәгәа-гәгәаҳәа сқыҭагәы иқәибаҳәа, рабџьар
разқәынҵа илеиуаз арк сыбла иаахгылт.
Сгәы неидыӷәӷәалеит, аҵәыртҳәагьы схы мацәыс
блыгак налҟьа-налҟьеит.
– Шаҟаҩ цадаз еибашьра? – сылаӷырӡ сгәыҵачуан.
– Ԥшьышәҩык инреиҳаны!
Агәгәаҳәа иацлон ршьапышьҭыбжь, иацлон,
аӡхыҵреиԥш ианын урҭ сқыҭа агәымҩа зегьы
рымпыҵакны.
«Гәаҩ-гәаҩ-ҩ!..» – ицон, ицон!..
Аккорд хьанҭак иацлон аккордк, даҽа аккордк…
Ахаҳә еиԥш сгәы иҭаҳауан урҭ, иҭаҳауан…
– Бара бзаазгаз, дад, абра абарҭ ҳаасҭа урҭқәа, ыҟамзи,
еиҳа бхы рызцоит азоуп (ажәҩан еиҭа сналеиҵаӡахт!).
Бҳацхраа, абри ауаҩи бареи шәҽынеимажәдар,
ишшәылшо аадыруеит, дад!..
Агәгәаҳәа уи ацамҩабжьы аарла иалыҩны исаҳауан
Ҳхантәаҩы иажәақәа.
– Ара ишәымоума дара? – сышхәыцуаз саацәажәеит,
аха сеилыркааит усгьы.
158

– Рсиа?.. Ибдырқәогьы ҟалоит уа, аха бжеиҳараҩык…
– Иабалдыргәышьо, уара, усҟан лара дхәыҷӡамзи! –
иҳәеит Гарасма.
– Аиеи тәа! Лара моу, ҳаргьы иаҳхашҭуама ҳҳәо
иаҳзыҟалаз, аԥхыӡ еиԥш зхәынгаак аабо рацәоуп, –
даақәыԥсычҳаит ҽаӡәы.
Уи сара харантәилоуп дшыздыруа.
– Ӡәыр ара ишәымазар рсиа? Иаашьҭышәхыр иауаз!
– дынрылаԥшит Ҳхантәаҩы.
– Сара схатәык сымоуп, ус иныҟәызгоит, – икостиум аахьаиршәҭит Виктор, иорденқәеи имедалқәеи
ахьаркыз рыҵаҟа иҵаҟатәи иџьыбахьтә қьаадқәак
аацәыриган, ԥшьынтә ирҽыз бӷьыцқәак аарылигеит.
– Аа, абра иануп зегь рыхьӡи, рыжәлеи, рабхьӡи.
– Ҳара иҳамоуп ҳкультуратә хан аҿы астенд ду, зегьы аӡәы даанмыжькәа рпатретқәа-рҭаарыхқәа ахькыду. Рыцҳа, зпатреҭқәагьы нымхаз ыҟоуп, – иҳәеит
Гарасма.
«Убри астендҵәҟьагьы сымбац, нас, суаҩума?..» –
схы гәыбӷан насҭеит.
– Илбахьазар акәхар, дад, – иҳәеит аӡәы.
– Ибымбацт? Аиеи, мшәан, усоуп ишыҟоу, инулҵыз
наҟ иԥагьахоит! – аара зегьы сара инасыдиҵеит Ҳхан­
тәаҩы.
– Ҳара иаҳхароугьы рацәоуп, уи зуҳәозеи! Ҳара
тәымк дҩеир, ее, иҳамоугьы-иҳамамгьы зегьы
еиԥгало, еиҿырцаауа ҳаиԥылоит. Ҳа ҳтәык иакәзар?
Ҳааҳәынгьы ҳихәаԥшуам. Ус ҳаҟаӡагәышьамызт анкьа,
аха… – игәы еибакны даацәажәеит ани исзымдыруаз,
аламала ҿызымҭуаз.
– Ҳара иаҳхаразар, иҳариашап, ыҟамзи, ҳаԥхьаҟа…
159

Сара урҭ ирҳәоз шьҭа сгәы акгьы ықәсуамызт,
«сҭанагалахьан».
Саԥхьа иқәын ԥшь-даҟьак иҟаз асиа.
Ашкәакәа иланыршәланы еиқәаҵәала ианын уа
арк ирзынаԥшуаз, рыԥсҭазаара зынӡалаз ацәаҳәақәа:
рыхьӡ, рабхьӡ, рыжәла…
Схәы-сжьы гылон.
Аӡхыҵреиԥш
агәгәагәгәаҳәа
ҳқыҭа
аулица
бжьырҭәаа илеиуан арк аҵеицәа.
Аҵеицәа, аҵеицәа – зуаӡәк шәҩык иреиҩсуаз!
Рымҩабжь иалыҩны игәыҭшьааган сгәы иқәсуан,
сгәы иқәсуан, сгәы иқәсуан ареквием!
Ареквием
Дыҟан Ауаҩы.
Дыҟам Ауаҩы.
Дыҟам, аха дыҟан!!!
Дыҟан абри адунеиаҿ аӡәы ҳәа дыԥхьаӡаны.
Хьӡык иманы.
Жәлак иманы.
Милаҭк датәны.
Тәылак дахшаны.
……………………
Ус-ус-ус…

ИАХЬАТӘИ АГӘЫЛАРГЫЛА
Ари раԥхьаӡантә – с-«Жәамш»… аҿы ииз раԥхьаӡатәи
аккордқәа роуп, нас Дәрыԥшьаа рҵеицәа рышәҟәахь
ииасыз.
Ари инацлеит усҟан «Ахацәа рхацәа рашәа!»
Имԥсӡо, имкьаҭаӡо ашәеиқәашәа – ареквием –
амыткәмеи афырхаҵарашәеи еидызкылаз!
Игоит, игоит уи мшаҽнеиԥш ишгац игаларц!..
Уиоуп музыкатә фонны иаҵалаз аладахьтәи ахы –
«Саԥхьоит асиа..»
Уи иахылҵит «Амемориалтә ӷәы!»
Игылон, игылон, иазҳауан абаҟа!
Сгәы иҭиаауан уи абаҟа!
Ианылон, ианылон ахьыӡқәа, ажәлақәа ҭыҟҟа!
Ахҭыԥқәа реиԥш ианпыҟҟа!
Уи инацлеит «Ихаҭәаам анкетақәа!»
Ихыблаау, згәаҵӷа кылблаау анкетақәа!
Иаахсыртуеит, акакала, еихсырԥхьоит адаҟьақәа!..
Саԥхьаҩ ухаҵкы! Абарҭ ахқәа араҟа аҵыхәтәан
еиқәысыԥхьаӡаз шьоукы нагӡаны, шьоукы ааркьаҿны
ралагамҭа акәны иахьиз, иахьанылаз абри с-«Жәамш»
аҿоуп. Аха уи еилкаау мзызқәак ирыхҟьаны (еиҳараӡак
усҟантәи аамҭаз игәаӷьуацәаз аҭыԥқәа ирхараны)
иахьауажәраанӡа исзымкьыԥхькәа иаазгеит, аха
сахьхәым, Анцәа ибоит! Избанзар иароуп – «Жәамш…»
ауп шьаҭас, хацкырҭас иаиуз ашьҭахь изҩуаз (уигьы
жәашықәсала!), аҵыхәтәан хаԥсырацәгьа баны сзылгаз, егьҭсыжьыз сышәҟәы-хроника «Уара уҵеицәа,
Дәрыԥшь». (1984 шықәсазы).
161

Ауаҩы ажәҩанахьтә дшымааз, дызхылҵыз шыҟоу
еиԥш, ахроникагь зхылҵыз абри с-«Жәамш…» ауп!
Аиаша сҳәап, сычмазаҩхеит, аха мышрақә сҭалон уи
ахәшәтәырҭа! Сгәабзиара ахәшәтәра аҵкыс еиҳа сыԥсы
иахәаз – иит, рыҽхацдыркит уи ашьҭахь аԥхьаҩгьы иибаз, сқыҭауаа Дәрыԥшьаагьы гәык-ԥсык адкыланы,
иазгәдууны, иныҳәа дуны изԥылаз! Ихашәҵа, убри
егьарааны исымҩыргьы – сычмазаҩхон, салымгаргьы
– сахыԥсаауан!
Убасҟак
исхын-исыԥсын,
исыгәҭыхан,
исыԥсҭазааран уи!
«Жәамш…» аҿгьы, ашьҭахь изҩыз сызлацәажәо
ахроникагьы иҟоуп ирзеиԥшу – усҟан акьыԥхьраз
зыгәаӷьрагь ззингьы сымамыз ҭыԥқәак. Урҭ аҭыԥқәа
рмыдара – са сҩымҭа акьыԥхь аҭара алымшон
исыԥхьаӡеит.
Иахьа уҿы зкуа, узықәдырӡуа режим бааԥс аныҟам,
аҭагылазаашьа схы иархәаны, ара ибжьазҩуеит
ҭыԥқәак. Акы – уи исызгәакьоу, саб иашҭа иаҵеи иашаз, аибашьра ӡбахәыда иалаӡыз сабду иашьа иԥа
(схаҭа сзын исгәакьа сабиашьоу!) Симон Маҳмед-иԥа
Аҭарба изку ажәабжь ахарҭәаароуп* – Ари аҩымҭа
анапылаҩыраҿ мацара инхаз ахроникахь усгьы исзиамгаз Симон, усҟантәи иааиҵагылаз раԥхьаӡатәи асовет ҿаруаа зегь реиԥш, даара дсоветуаҩны, даара аԥсы
иханы, агәра дугьы игоны дыҟан 30-тәи азалымдарамаҟәмабара шықәсқәа ҟалаанӡа. Ихы еиԥш зыгәра игоз,
иҵоураз ауаа хазынақәа-еиҳабацәа, иуацәа, иқәлацәа
– зны аӡәаӡәала, нас ҳәыԥҳәыԥла еидыҳәҳәаланы
иганы «ажәлар раӷацәа» роуп ҳәа рҭакра, рахгара,
162

иааргәыдҵаны рышьра ианалага, уаҩы ишимбац
иҽеиҭеимкит, ихы-игәы ахшәаны дҟалеит рҳәоит Симон аламала дмыччо, дымгәырӷьауа, дгәамҵуа…
– Уара, изаамҭахеи зыгәра аагаз, уара, ари закәи,
уара!.. – агыгшәыг иҩнарцалаз еиԥш, дзакуамызт,
рҳәоит, аҩны. Арахь ибжьы изҭымго. Иҭумган, ак
умҳәан, уаргьы уҳацәдырӡуеит, еилымкаарак ҟала­
зар, иахьа идмырҽеиргьы – уаҵәы идырҽеип ҳәа,
деиқәыргәон зегьы, сан раԥхьа днаргыланы. Уи усгьы
убасҟак ихы аҟара пату лықәиҵон, хаҵак иеиԥшгьы
длықәгәыӷуан, илҳәоз дзахымԥо дыҟамызт.
– Абри шәаб иҭакра зынӡак ибӷа ааԥнаҵәеит! – лыбжьы саҳауеит сан!
Аибашьра аныҟала, ҳаԥсадгьыл хьчатәуп, анырҳәа,–
Иарбан, уара, иаҳдырхьчо – ауаа рҭанырҵәара бахҭа
дуу?!! – дыҳәҳәон, иԥсы еиҟәыҷҷон. Аибашьрахь ацарагьы иҭаӡамызт, аха зегь андәықәла, дцеит.
– Сҭахар – сҭахеит, сынхаргьы – арахь схынҳәуам,
Вера, Залҭинцка дхынҳәаанӡа! – аа, абри акәын, нас,
ииҳәаз Симон, инхареи – инымхареи, ихынҳәреи –
ихнымҳәреи саб ихьӡ иадкыланы.
Дҭахеит, ҳәарада, уаҳа иӡбахә ҟамлазар… Саб
иеиԥш, иҟамыз-ианымз аӡә иеиԥш дниаӡӡаа дцеит.
Уи дызфазгьы – фашистцәоуп, аригьы – дызфазгьы
– фашистцәоуп, еиҩырго ҳәа иҟахузеи!... Еиҩыргоз –
шьоукы зыхьӡ аахтны адунеи иаҳаз, егьырҭ – маӡала,
гәаҭала, шьаҭала!
Ԥхьан ишысҳәаз еиԥш, иахьа уҿы зкуа, узықәдырӡуа
цензура бааԥс аныҟам, аҭагылазаашьа схы иархәаны,
абраҟа иагәыласмыргылар, уаанӡа иахьгылаз аҭыԥаҿ
163

исмыргылар, сыламыс исзаҵакуам усҟан, «Уара
уҵеицәа, Дәрыԥшь» анҭсыжьуаз, иалсымхыр ада
ԥсыхәа сырымҭаз Дәрыԥшьаа рҵеицәа рахьтә даҽаӡә
итәы). Уи ашәҟәы ааидкыланы саналага, акьыԥхьрахь
саниас, иҭахаз рсиа иарбоу рыхьӡқәа ус ибышьҭыр
ҟалом, КеГеБеаа рылаԥш ахымгакәа, рзин бымамкәа
ҳәа анырҳәа, иҟасҵагәышьоз, «амшә иакыз – «Дадаҳ» –
иҳәеит», – ҳәа, иганы ирысҭар акәхеит. Егьыҟарҵеит рус
– усҟан уи асиаҿ иарбаз 135-ҩык рҿынтә жәаҩык анырымхыр рымуит, аиқәаҵәа ларыхьшьны исырҭеит…
Сара стәала акыргьы снашәаашәеит, ани иҿы снеит, –
ари иҿы, аха ирымуит, хаала исарҳәеит, урҭ ауаа зыхьӡ
узымҳәо шьоук шракәыз…
– Аӡәи ҩыџьеи рымшала егьырҭ рыхьыӡгьы
бмырцәгьан, бышәҟәы амҩагь ҿабымҟәан, – рҳәеит.
Иҟалеи,
ирыхьзеи
анысҳәа,
иаҳзымҳәогьы
ыҟоуп, аха ибдыруаз, урҭ Ҳаԥсадгьыл ду иаӷацәоуп,
ичарҳәаҩцәоуп, рҳәеит… Цәгьашәа игәнызгеит урҭ
аҷкәынцәа рыцҳақәа рыхьӡ абжьажьра, аха снапы иакыз! Еиҳараӡак аӡәы лымкаала сизыӷьаҵәыӷьаҵәит
– уи схәыҷ хшыҩаҿ игәакьаӡа, иҳалалӡа инхаз,
аибашьрахьтә зыхнымҳәрагьы ҩынтәны игәнызгаз
сқыҭауаҩы, сыуа-сҭахы, егьсгәыла хазыназ Гәынба
Ҳаиҭ, Ҭамшьыгә-иԥа иакәын.
Абри еиԥш иҟаз ауаҩы хазына, аныхаҿ сноугаргьы, сихықәаарын ус акы дшалаҟамыз ҳәа (ус акәхап
егьырҭ ажәаҩыкгьы чарҳәаҩны рылахь адамыӷацәгьа
шанырҵазгьы), Ҳаиҭ дахьыргаз ҳашьхақәа зыхьчоз
ар рахьоуп. Уахь ихаргалаз зыԥсы ҭаны изыхнымҳәыз
Дәрыԥшьаа рыҷкәынцәа иахьагьы зыхьӡ риашам
164

ыҟоуп хара шрыдымз ала, алемсақәа ирԥыланы
ирыцхраауазшәа, арахь илыбааганы иҳақәырҵарц.
Наҟ-наҟ усгьы еилкаахеит уи еиԥш ачарҳәара
аҭыԥ шамамыз, аха аҷкәынцәа рыхьӡ ырхәашьны
илыбжьархәаша иргеит.
Ишысҳәаз еиԥш, ҳагьеиуацәан, ҳагьеигәылацәан
Ҳаиҭи ҳареи. Сабду иаҳәшьазаҵә Шьамсиа лԥеиҵбы
иакәын. Уи ақыҭа Арҩҭа иаду Дәрыԥшь ақыҭа ҳабла
Ҷаҭигәаҩа ҳәа иахьашьҭоу (Гәдоуархагь анырҳәо ыҟоуп,
аӡиас Гәдоу иахьаԥну азын) жәытәаахыс инхон, инхоит
иахьагьы рхылҵ-ихылҵра). Аҳабла мацарагь акәым,
дара иҭанхоз Гәынбаагьы – Гәдоуаа ҳәа ирышьҭан –
Гәдоу Ҭамшьыгә, Гәдоу Никәа (уи иԥа) ҳәа…
Ари зегь зысҳәо, са сҿы мацара инхар сҭахым арҭ
ахьыӡқәеи ахҭысқәеи, иааиуа аҿар иразҳәаша маҷхо
иалагеит!
Аишьцәа анеиҿыҵ, сабду иоуп, рҳәоит, Ҳаиҭ дааганы ҳнаҩс абшьҭрала иаҳтәу, сабду анкьа иааихәахьаз,
адгьылаҿ дынзырхаз. Уа инхон Ҳаиҭ иҭынхаз – иԥшәма
Хьыкәа, краамҭа лымацара дызхыз, нас лыҷкәын
илааӡаз ихылҵыз уҳәа аҭаацәа…
Зегь зхысҳәааз, убри Ҳаиҭ иӡбахә анкьа изҩхьаз,
акы ацсҵом, акы агсырхом, абра иагәыласыргылоит
Дәрыԥшьаа
рҵеицәа
рышәҟәы
иагәылырхыз
Дәрыԥшьаа рархив еизганы иахьагьы исымоу ирылаз,
мшашарак иазԥшыз ахы.

АҴЫХӘТӘАНТӘИ АҲАМҬА
Сҿынасхап еиҭах алада, асиа саԥхьо. Ари? – Дсыздыруам! Ари! Уигьы дсыздыруам, дысгәалашәом…
Аригьы… Аригьы… Ус, хылҟьа-ҿылҟьак здыруеит, ани
дызтәу, ари дызтәу ҳәа, ани дзашьоу, ари дзабу ҳәа.
Ӡбахәыла…
Аа, ари, Анцәа иџьшьоуп, дыздыруеит, дыздыруеит!
Схәыҷра аԥхыӡк еиԥш дысгәалашәоит – Гәынба Ҳаиҭ
Ҭамшьыгә-иԥа!
Ҳаиҭ иаҟара ҭынхакгьы гәылакгьы бзиа даабомызт
ҳан иаалхылҵыз ҳахҩык, еиҳараӡак ҳаҳәшьеиҵбы. Уи
зынӡак лыԥсы иӷран, ҽнак длымбар лзычҳаӡомызт.
Иара иакәзар – уигьы длыҿхагахаауан, илеиӷьишьоз
хәы­ҷыжәла дунеи данылахьеит ҳәагьы сыҟам. Иԥс
иахылҵыз дахьимамыз, дахьизгаҟуаз иабзоураны.
Абыржә дызбошәа збоит аукы, еиқәагәык (ианшьцәа
еиҳа дреиԥшын!), уаҩы лахҿыхк, шәаҳәаҩык, кәаша­
ҩык… «Гәынба Ҳаиҭы Барцыц Гришеи (уигьы иҭахаз!)
ашәа ахьааицырҳәаз – урҭ ракәын изтәыз, аԥсгьы
дзым­гыларыз!» – аа, урҭ рыӡбахә ишалацәажәо ирхаану!
Абас ҩажәижәабаҟа шықәса дырҭагылан.
Иԥҳәыси иареи кыр ҵуан еимеижьҭеи, ахшара дрымамызт. Убри ахшарадара, ахшара изгәаҟра «агәаӷ»
акәхарын ҳаргьы иаҳхигоз, дзаҳҿынҵәаауаз, еиҳараӡак
ҳаҳәшьа…
– Аҳыҳ, шьҭа уаазар, урҭ унрыдынҵәала уца! –
дыхәмаршәа лулон иԥҳәыс, аха хьаак аҵазаргьы
акәхарын!
166

Хаҭала сара иабасгәалашәо, аха дкассирын, рҳәоит,
аколнхара аусҳәарҭаҿ. Аха ибзианы сыбла ихгылоу –
шьыжьы иныҵҵны ицоз уаха инеихашәы ихәлаанӡа
дааӡомызт. Ҳмыцәац, ҳмышьҭалац анигәахәуаз, даакылсуан, изхара дҳахәмарны, ҳгәыдкыланы, иҟәаҟәа
ҳақәыртәаны – ҳлагаҩаганы (ҳшыхҩыкыз!) дцар акәын.
Уи аҽны…
Ашьыжь ҳааԥшит.
Хәаҩ-саҩҳәа иҩаҳхыкын ашьхарахь атәыла бгон:
алаҳәеиԥш иҟыруа, ижьышо ҳашьхақәа ирықәлаз аӷа
иабашьуан ҳауаажәлар хацәынмырха.
Иаалырҟьаны ҳаирпланк анааҳхалалак (ҳәарада,
ҳара иаҳтәыз, аӷа итәы зныкгьы иҟьаланы иҳаламлеит,
ҳа ҳҿы иааӡаанӡа, зыбӷа ылаԥырҵәаз, зҵыхәа амца
адыркыз алацәгьеиԥш, аҟубжьы уамыхәо хланҵы
илҭалон),
ахәыҷқәа
ҳашҳәыԥкыз
ҳаибарыҩны,
еес, ҳкәаскьа аҵаҟа ҳныҵеибаҳәон, ашьаҟақәа
ҳаҽрыважьны, ҳшәаны адәахьы ҳзымԥшуа. Уи акәын
«хыҵакырҭас», хеиқәырхарҭас иҳамаз агаӡақәа, акы
аҿыланахар, иара уа ҳшеиқәхоз агәра ҳамазшәа! Нас
харантә ипҟыш-пҟышӡа ԥхныгаҵас ирыԥхны ажәҩан
акалҭ ак шынаныԥсалоз аабон. Ашьҭахь, саныҩеидас
ауп ианыздыр урҭ азениткақәа иҭдырҟьаз, аҳауа
иалатҟәацуаз ахқәа шракәыз.
Зныкгьы иҳаман ҳара аиааира амш: хараӡа
ажәҩан ахьтә ихәашьӡа, еилаҳанто хагәҵәы иҭалан
аҿыланахеит ҳаирпланк.
– Гитлер илгеит, илгеит! Гитлер капут! Гитлер капут! – ҳҳәон, ҳаибарҟаауа, ҳаибарԥо ашҭа ду ҳакәшо
ҳааҭалт.
167

– Ҳаирпланк аҭахарала Гитлер аԥсцәаҳажә дызкапутхахуазар, уаҳа крыҳҭахызма! – дааҳхыччеит сан.
Аарла ҳааҟәылхит ҳаҳәҳәара ҳазҿыз.
Абасоуп сара аибашьра шысгәалашәо.
Зны адырра ҳауит сабду иашьеиԥа Иасон дызлоу
ар решелон Гәдоуҭала ииасны афронтахь ицараны
иҟоуп ҳәа. Сан уи мызкада иимбацыз иԥҳәыс хәыҷы
даашьҭылхын, ддәықәлеит, наԥшхықә акәзаргьы, еибалырбарц. Саргьы сыжәгароуп, саргьы дызбар сҭахуп,
сҳәан, сырхьынҳалеит сҵәуо. Ианамуӡа, санду шәҟәаҟәа
дықәыртәаны дыжәгома, шәанаџьалбеит, дыжәга ҳәа
ианаарыдлырххала, сдәықәыргалеит саргьы.
Усгьы шьапыла ҳцон усҟан, Лыхнашҭа ҳлықәсны аулица ҳанангыла,агаҿахь ибгеит,идыдит,акаамеҭ ҟалеит.
«Иҟьалан» игәарлаз аӷа иҳаирпланқәа ирышьҭахх ҳа
ҳтәқәа цәырҵит, еиларҵеит, иԥсыда-инхада ҳәа. Исыздыруам, ус амш шьаҟә-шьашәыҵәҟьаны иҟазу, аха
исгәалашәеит агаҿа зегьы еимаҳаны, илҩакрҳараха
ишеихатәаз.
– Аибашьра арахьгьы иҟалеит, нҵәара усхеит!– амҩа
лада-ҩада еилауаҭыруа, хгарҭа рмоуа иқәхеит ауаа.
Гәдоуҭа улаӡаанӡа Лыхнаа рҳәааҿы, амҩа аҿықәан
шьоукы нхоит, исгәалашәоит, рыҩны хәыҷы хәхәаӡа,
иахьагьы уа саннавалало, усҟантәи амш сыбла ихгылоит, рыҩны хәхәашьа ахәхәашьан рашҭагьы, аулица инаркны абас 50 метр раҟара уцон. Нас акәын
аҩны уаннадгылоз. Ишызымуаз, абра саанрыжьын,
ицеит. Сҟуҵәуо агәарԥ сшықәыз, аҩныҟа срызнамго
агәашә сшылаԥшуаз, илеихашәы ихәлеит. Ус, даргьы
ааит имида-гәидаха, изларҳәаз ала, ажәак иарҳәартә
изеиқәымшәеит сабиашьеи дареи, убриаҟара еилыхара-еилагьежьран…
168

Зегьы зыхҳәаау, абри ашьыжь ауп. Абарҵа ҳанаа­
ҵагыла, каҵкәыр хәыҷык ԥшӡаҟәаҟәараӡа, икәын­т­
рышәӡа иҟаҵаны, амааҿы бант шкәакәак ҽԥыԥ­ӡа иаркны, абагьыр аҿы ишықәгылаз аабеит. Ари закәы­зеи,
изтәыда ҳәа, ҳакьысыр ҳзымгәаӷьуа (ҳан улмазҵаакәа
акы уакьысыр ҟалозма!), ҳакьымсыргьы, ҳаԥсы иамуа ҳшадгьежьылоз, ҳан амаҵурҭа даадәыл­ҵын,
дааҳадгылеит.
Лыблақәа ҭыҟаԥшьааӡа, алаӷырӡ даганы дыҟан уи.
– Нан, нан, ари зтәыда? Иаҳзаазгада? –
ҳналыдҳәаҵалеит.
– Ари Ҳаиҭ ишәзааигеит абыржә ашьыжь. Дадкәыжә
Тута исызлыҭ, саанӡа салалгәалашәалап, иаха
илзысԥеит ҳәа, – лылаӷырӡ ҿыц еиҭаналҿыкьасеит ҳан.
Уа сан, сан фырԥҳәыс! Иабанӡаҭбаз, егьынҭаӡаӡоз
уи бгәы, абырсҟаҩык рзы ибылуа, абырсҟакгьы ибылуа! Дыҟоума ҳҭынха наскьагакгьы, ҳгәыла наӡаракгьы
лаӷырӡыла инаскьабымгаз, лаӷырӡылагьы уинахыс
ибгәалабмыршәоз!..
– Ыы, иара дабацеи? Дабаргеи? – ҳахҩык ҳнеилаӷзит.
– Еибашьра, нан! Абра ҳашьхақәа рҿы атәыла бгеит,
ҳаӷа дхыҵны дҳақәларц даҿуп!
«Саанӡа»…
Уаҳа дышзымаауаз идыруазма, ахәаша, иԥсы зыӷраз
Тута хәыҷы лзы ҳамҭак иҟамҵакәа дзымцазар!
Ҳмырҿыхаӡакәа, ҳгәыдымкылаӡакәа дахьцаз иахьагьы-уахагьы игәнаагон. Мшеи –мыхәлеигьы данбаауеи
ҳәа ҳаԥшын. Ҳа ҳалымкаа – ҳаҳәшьа. Икаҵкәыр хәыҷы
лгәыдырҟәаҟәла, аӡә ҳакьысыр лымуа илыман дықәын
еснагь. Кыр шықәсагьы иналгеит лыкьанџьақәа,
зны лыхәмаргақәа ҭаҵаны, зны ацыгәқәа ҭартәаны
169

иныҟәго. Даныцәоугьы, лханы иқәгылан, ма лкаруаҭ
иҵагылан. Данаалак акгьы шазызымуз, ишеиқәсырхаз
исырбоит ҳәа деигӡаны дынҵәон…
Аха баша гәыӷран зегьы.
Ухнымҳәит, Ҳаиҭ!..
Дшәымбахьеи гәырҩа хьанҭак, џьабара дук зхыганы, згәы рданы анышәынҭрагә иаақәҵуа аԥҳәыс? Уи
сылҩызан сара уи ауха!
Еиҭах аԥсҭазаара!..
Азакәанқәа, аԥҟарақәа иамоу ураҩсны, уҽырдагәаны
ушԥазымцои усгьы хара? Укалҭ иахьынԥашаланы узкыз амӷ еиԥш, ухьанаргьежьуеит уи иара атәахьы. Мамзар имариазма сара сзын абырсҟатәи жәларак иҭахаз
рҭоурых азхәыцра, сцангьы-саангьы арахь сыҟаӡамкәа
сызлаз, сзацәажәоз, изгәырҩоз. Иџьасшьоз, сгәы зладууз, дара срызхәыцуан, дара ракәын сыбла ихгылоз,
схы нарҳәы-аарҳәуа, инықәҵа-аақәҵо арентген аҿы
асахьа анҭырхуаз, аха ӡәыр изанбаалама сыхшыҩаҿ
урҭ шәи-қашьи реиԥш иахьеилыхоз?.. Ӡәыр иаҳама урҭ
рхьаа?.. Абринахыс сагьеиӷьхарызма гәыбзиарала?
Изеицәамхарыз схыхь, изысмоурыз агәыхь?
Мап, иџьашьатәуп зынӡа, еиҳа исхызгеит, еиҳа ихыдахеит!
Ҳәарада, араҟа хәарҭара зуз рацәоуп: ахәшәқәа,
агәырқәа, авитаминқәа, абжьагара-гәырӷәӷәарақәа,
зегьы ирыцкны исзыҟалаз – ахаан аӡәы ихи иареи
еизныжьны иҟалахьазар, схи сареи ҳаизныжьын.
Салкәкәаан, исхыган сыԥсҭазаара абжеиҳарак зфаз,
иҵзыркәкәааз, аха зда ԥсыхәа ыҟам иахьа-уахатәи
аикәагьежьра, аикәахынҳәра: аҭаацәа рныҟәгара,
170

рбара-рҳара, рымгәа амаҵ аура; иааиуа-инеиуа
рԥылара, рынаскьагара, аусурахь аҩра. Уи хәцәахьы
аусутә алатәара, азеиԥш ус аҽалархәра, ԥси-бзеи русрмарҭхә… Жәашықәса акараҳәа иаанҵәеит абри сшалаз, аӡиас иаанахәаз адаӷь еиԥш («усгьы Очамчыраҟа
сцон!» – амҳәеи!), саанахәаны сшамаз, зны-зынла
ԥсааиҭакра ҳәа «сааӡхыҵны» санаатәало ада, уаҳа
каламк аха сымаӡамкәа, шьыбжьаанӡак хамадарак
салахәӡамкәа.
Аҳы, иахьа бхы бақәиҭуп, бхи бареи шәеимадоуп,
ишыбҭаху быҟаз ҳәа, аауаҳәаны кәынҭхәк аҿы знымзар зны удмыртәар, ԥсгарак умоуӡар, унархагьы
зеиԥшрахозеи? Адунеи аҿы уаҳа акы саҳәом, абри
мацара бамадаз ҳәа каламк насыркны, схы ахьынахо
сындәықәырҵо аамҭак, мчыбжьы заҵәык ма ишсоуа
здыруазар!..
Ех, усгьы иҳәатәуп, сгәашахт азы исҳәоит
ҳәа,
убриаҟара
сатәнатәхьеит,
убриаҟара
сагәыланахалахьеит абри ахынҭаҩынҭара, саалаган џьара снадыртәаҵәҟьаргьы, иҟалап, схымхәаха
саақәхаргьы, наӡаӡа акәхарым, аха шьардаамҭа, ҵарҭа
змоуз акәтеиԥш, сықәгьежь-ықәхынҳәуа. Иҟалап,
зынӡа иснымааларгьы, самаҭәамхаргьы, аҳ иԥа иигаз ациган ҭыԥҳа илыхьыз еиԥш (абымбыл иарҭа
дыларианы аҵәца бааш хьыҵәцараха даныҩнарҵа,
дзышьцыламыз лызхымгакәа арахә рбоураҿы дцаны
дышьҭалеит уи!).
Еиҳа-еиҳа уԥсҭазаара наҟ-наҟ унықәлацыԥхьаӡа еилукаауа уалагозар акәхап зегьы-зегь закәу: аҭаацәара
аныҟәгара, ақә-аҵас амҩаԥгара, анра-аԥҳәысра… Анра
– инымҵәаӡо, иҳәаадоу ихы-иԥсхаршҭгоу, аразҟқәа
171

иреиҳау! Зыхгьы-зыԥсгьы ахшара ирызымҭаз дабатәи
ԥҳәысу, нас! Аха дабатәи иахьатәи уаҩу – иахьатәи
ԥҳәысу! – анраз мацара ишаны, егьырҭ адунеи усқәа
зегьы зхы рылызгазгьы– згәы иҭаз згәы иҭазшьыз,
аҽҳәа иҽҳәазшьыз, иаҳҳәап, ашәа бзиак, ажәа бзиак,
ԥсра зқәым аартра дук?..
Мап, сара схы исзадкылом уи еиԥш, сагьамаҭәам
иаахҵәаны! Сцалароуп, нас, абас схи сҵыхәеи зыԥсы
ҭоу, исыкәыршан иҟоу ауааи сус гәлымҵәахқәеи «Ачбеи Чачбеи реиԥш сыҟьҟьа-сыҵәҵәа» сҽынарыҭаны!
Хьыӡ сзалгар, «ампыл сызгар», еиҳау разҟгьы абасҭаху!
Иансзалымгахгьы, рацәа сыбзаҳәит ауп…
Нас абри аухазоуп мых дуӡӡак зрашәаз иеиԥш,
сынҭаҳәахаа саныцәаз – стаӷсаӡа… Аха изыхҟьаны?
Иарбан «мху» исрашәаз, ма иҭазгалаз? Иабаҟоу уи
«сымхы?!»
Сқьаад – сыхьыӡҳәараҿ!
Сыламыс ҭынчын, иҭынчын акала. Сыла ихгылан,
сыцәа аҷаԥшьон уи абаҟа, зшьапы сқыҭауаа иркуаз,
зсахьа-зыплан, зычаԥашьа зегь сгәаҵаҿы есааира ииуаз.
Ашарамԥаз,
дгьыли
жәҩани
рыбз
аарла
ианынеивҵырхуаз, сыцәаԥсымҭа хаа анҿыцәаауаз,
избеит сара уи – иԥхыӡынгьы – иԥхыӡмыз, ишанангьы – ишанамыз!


ИАХЬАТӘИ АГӘЫЛАРГЫЛА
«Иԥхыӡынгьы – иԥхыӡмыз, ишанангьы – ишанамыз…»
Абас ахьыӡны, абри аҩымҭаҿоуп раԥхьа иахьанылаз, насоуп иахәҭангьы ибаны абрантә ахроника «Уара
уҵеицәа, «Дәрыԥшь» ахь изиазгаз, егьырҭ ахқәа шьоук реиԥш, абри ахгьы. Уи ахрониказгьы, уи раԥхьаӡа
изнызҩылаз аҩымҭазгьы, иара изҩыз схаҭа сызгьы,
зегьы ирыцку хынгьы исыԥхьаӡоит.
Ҩбагьы – аус злоугьы! – исыхҭызгаҵәҟьеит, избаҵә­
ҟьеит уи аԥхыӡгьы, уи ашанагьы – уи ахәшәтәырҭаҿы!
Избеит хыхь зыӡбахә сымоу амш ашьҭахь, Дәрыԥ­
шьаа рҵеицәа иҭахаз рсиа сыхчы инаҵаҵаны сахь­
нышь­ҭалаз, аҵх албаашамҭаз!
Ахы аладахьтәи ахәҭа (ԥхыӡла избаҵәҟьаз сахьа­
лацәажәо!) аԥхьаҩгьы суеигӡаны, хазгьы – ҳәатәык
усымҭарц азын! – абраҟа еиҭанысҵом – иуҭахызар,
иугәаласыршәап иахьану – «Уара уҵеицәа, Дәрыԥшь»,
ад. 334, амала, гәыбӷан сымамыз, – ара исзыбжьажьуам уа зыӡбахә сымҳәаз шсыхҭысҵәҟьаз.
Ахагара ззааз иеиԥш, снаԥшы-ааԥшуа, сахьыҟоу
сзымдыруа сиарҭа сагәылатәан. Анцәа ҳрыцҳашьа, акы
ухәаҽны уашьуазаргьы, узбо ҳәа ӡәыр дыҟоума?.. Зегьы
ашарԥазтәи ацәа хаа рҽаҭаӡан ицәоуп.
Аԥенџьыр ахьтә сыла иаахыԥхалт акы илацәҟәышьацәҟәуа. Уи нахьхьи аҩны ақә иавԥшны анаӡарантә
зшәахәа сықәзырԥхаз амра шеишеи акәын. Ус адыруеит иара, ажәҩан абла аныхту. Есышьыжь абас ахәыҷ
иеиԥш исахәмаруа, исалацәҟәуа, сгәалаҟара шьҭыхуа
173

алашарахь сеинархоит. Аха иахьатәиала иаҳзеилаз
маҷхеит, аҭакс ҳәа лаԥшы хаакгьы сызмырхеит амрахь.
Сзыҩнамӡеит апалата, ажәжәаҳәа сдәылҵны ҳаҵла
заҵә амҵан аҟәардәоу снықәтәеит.
Сыбла ихыҵуамызт избаз ашана, слымҳа ишҭаҩц
иҭаҩуан адыдра иаҩызаз урҭ ршьапышьҭыбжь.
Шаҟа исҭахыз аҭынчра, аидхәыцлара, ԥсызхоу
уаҩытәыҩса иакәым, аҵысҵәҟьагьы сԥырхагамхар.
– Ҟоҳ, шьыжьбзиа, ас шьыжьнаҵ бзыргылазеи?..
Адыхҳәа сааҭрыст, саԥхьа дгылан, – дарбан
зышәгәахәуа! – Ҳхантәаҩы. – Быжә бҳәыс ацәама? –
даалафит, нас даасыдтәалеит.
– Банаџьалбеит, бызбар шысҭахызоуп. Аԥхыӡ ҳәа
ассир збеит, ыҟамзи, абыржәы, уиоуп сагьаазырҿыхаз!
– иҳәеит.
Сгәеисра ццакит: мап, мап, џьушьҭ! Асҵәҟьа, мап!..
– Ибзиарахааит! Шәара аԥхыӡқәа жәбалома? – аарла
сҿы насырҳәит.
– Ҳы, аԥхыӡ ҳәа ашана збеит, анцәиныс. Ариабжьарак, ыҟамзи, ани иҳаргылараны иҟоу абаҟа аҭыӡшәа
ҳамами, уи акәхап, ыҟамзи, мамзар асҵәҟьа ббахьоу?..
Ҳасны абни абаҟа аргылара ҳаҿыхуп, ыҟами. Абаҟа,
аха зынӡак, ани бара ишыбҳәаз еиԥш, аха еиҳа идуны, абахә ацаҟьеиԥш, дасу рсахьақәа хәамцзааира иаласахын. Аха иаухуам! Аӡәы ипатреҭ алаҳсацыԥхьаӡа,
ыҟамзи, – уара, ҳзықәшәаз ҳҳәан, ҳнеиҿаԥшыхуеит,
даара ҳшанханы ҳаҟахуп, ыҟамзи! Ус, иааҩыхт абаҟа
иалыҩны бжьык, бжьык, аха бжьы уамак! – Башаӡа
шәҽадшәымшьылан! Ари абаҟа хара ҳазыразым! – Ааи,
ааи, абасҵәҟьа! – Ҳазыразым! Ҳзазыразымгьы абриабриоуп – рҳәахт, ыҟамзи…
174

– Иарбан ззырҳәа? – убасҟан сыԥсы сыхәлачны
санымԥс ахаангьы ак сыхьуам!
– Седрума, бышьаҭарамхт! Абни, ыҟамзи, агәгәаҳәа
арахь ралҵра абжьы ада, уаҳа акгьы нымхеит, ыҟамзи,
схаҿы!..

ИНАМӠАЗ АҾАҬАХЬА
Издыруеит, издыруеит заманала, рыцҳарыла, залымдарыла зҩызцәа звыршьааз шыҟоу, урҭ рыгагаҿ
зыԥсы зҵәахыз, иахьагьы иҵәахугьы шыҟоу.
Ишԥыкәу, нас, урҭ адунеи дара реиҳа иуааз, иҵоураз
рыгага, рыхԥша рҽавакуа, арахьгьы иацәшәо, рыԥсы
ҭаланы иҩагылан, ахаҳәмҿыхә еиԥш изхажьу рҭыԥқәа
аарымхны иргар ҳәа ишәо! Убри азын акәхап урҭ рыриашарагьы рацәак ԥыҭҩык захамҵгылоз, ирымчны
изыҟалар, ишалдмыршоз. Аха ирзалмыршакәа, ианыриашахагь урҭ аҵоурақәа, рыхьӡ аҳәара ныҳәак еиԥш
ианыҟала ауми рхы ахьыржуа рымамкәа, ааҵрақәа изрывахаз. Ахаан, зыбзиа акәым, зыцәгьагьы ззымдыруаз ақыҭа аҭоурых аҿы аҿыц аамҭа шьақәзыргылаз
иреиуаҵәҟьазшәа ишанылаз, зыԥсы ақәызҵаҵәҟьаз
шьоукы-шьоукы, тәымқәак реиԥш, хара-хара инаргыланы.
Хара сызцозеи, иагьрымаскузеи – ирҭииз, иаархәаз,
зымшала иҭахаз, иӡыз ҳәа аӡә хьыӡҳәала дысзымдыруазар? Аган дзавасыжьуазеи ани издыруагь, рыхьӡ
сҳәом, дара срыцәшәаны акәым, мап, рхылҵ-рԥылҵ
– абацәа бзиақәа змазар зҭаху раҳаҭыраз! – иахьагьы акькьы ишәаҳәо инартәа-ааргыло, иҩнадо иры175

моу?! Аԥсны ахақәиҭра азаазгаз ҳәа, аветеранцәа
ирхыбаҩу ҳәа пату зқәырҵо иаарго? Инеихьишьааихьишьыз абӷьыц еиқәаҵәақәа ирыбзоураны
акәӡами ҳраион аҿы иреиӷьыз аҵеицәа, ақәԥаҩцәа,
аиҿамсқәа иашаҵәҟьақәа руа-рдыхә ыҟаӡамкәа атымитыша изҭаҳаз! Ҳанҟәыӷахоуми ҳан ианлаҳҳәаз
ҳаб зышәҟәеиқәаҵәала дҭахаз ижәла, ихьӡ, уаанӡа
изыжәуазеи, дабашәҭаху ҳәа ишынахылга-аахылгоз.
– Абригь-абригь иоуп, нан, шәабыдазтәыз, аха
изыжәуазеи? Шәаб имала иакәым, егьаҩ иҭиит, иашьа хазынагь диҭиит!.. – Исаҳауеит иахьагьы сан
лыбжьы. – Шьҭа шәызҳаит, дзусҭоу жәдыруаз, аха шәхы
илашәымгалан! Иаргьы бзиа дыҟоу џьышәшьо, имаз
зегьы аӡәаӡәала инҵәахьеит, анцәа дахьирхәхьеит,
сҩызцәеи сареи ҳхы дшынықәԥшлак, дшәо-дырҳауа,
хаха ачықь дасуеит!..
Иабаҟоу, сан, арахь банԥшылеи ари ашәҟәы «Аԥсны
Асовет мчра азаазгаз ақәԥацәа» ҳәа иҭыҵхьоу?
Иԥаҵақәа џадраӡа, игәышԥы кылҳәаны, соуп ҳәа, цас
ула дҭаччо дшану? Агазетқәагьы иӡбахә шԥарҳәалои
– «большевик-ветеран!» Ҳаб иӡбахә зырымҳәои –
ишыҷкәынӡаз аԥсра иаҿагылаз, ҳаамҭа ҿыц зхы-зыԥсы
ақәызҵаз?.. – Ихыжжуан ҳгәы ахьаа!
– Уи, баашәт, усума! Шәа шәыҟами! Шәа шәыбзиахар,
шәаб ихьӡ шәаԥсахар, зегь ирыцку убриоуп!.. Урҭқәаурҭқәа иара дрышьҭаӡамызт, хәашабгацәгьа!.. Иара
дзышьҭаз, дыззықәԥоз – шәара ишәымоуп, шәыҟоуп!
Убриоуп иаргьы ииҭахыз!..
Шаҟа бгәы ҭбааз, шаҟа бҟәышыз, сан!
Шаҟа ибыршшоз бара бзыршлаз, быбжазтәыз,
ачымазара бааԥс бызлымгара зхыбкааз! Иахьа абра
бсымазҭгьы, хымԥада рқьиагак еиҭа ибыԥшаауан…
176

Саргьы зегьы ртәы сҳәоит уажәы, аха рацәак
сызхаҵахама, сан? Ба ибмырдырӡакәа, усгьы сзымҳаи,
сан, мышкызны џьара сиҿаҳар, дысԥыхьашәар уи,
саб ишьа шызуа, ма дшысшьуа, ма грак шинысҵо ҳәа
«ахаҵара» сгәы иҭакны!
Ааигәаӡоуп, сан, уажә сахьалацәажәогьы иашахаҭан
сацәыԥхашьоит, аха сиҿамҳаи, дысԥыхьамшәеи, сан!
Анцәа исимҭаз уи еиԥш амш хиа!..
Саб иразҟы снанагеит ҳәагь исмыԥхьаӡеи, сан, убри
дахьызбашаз сахьнанагаз!
30-тәи ашықәсқәа раан шәҟәыҩҩык иаҳасабала
даара аҟазара иланы ҳаԥсуа литература иааланагалаз, нас шьоук ҳабацәа реиԥш, идырӡыз, иршьыз ишықәсхыркәшак азгәарҭон. Уи иабиашьа иԥа
ҳҭынхак, хаҭалагь ҳҩыза бзиак иакәын, ҳнеиԥхьеит
аресторан «Амра» абанкетқәа рзалахь, иабиашьа ду
ииубилеи ашьҭахь ихьӡала аишәачарахь. Сахьдыртәаз
саԥхьаҵәҟьа ҳаиҿахарсҭаӡаны ҳаиҿатәан зуаҩрахь
инеихьаз уаҩы шлак. Ҭеисԥыҳәк икын лада-ҩада
акакаҷқәа еихырԥсо. Зегьы лакҭа цқьала, разрыла
ҳаиҿаԥшуан, аха абни ашла, егьа лазундазгьы, ибла
схимырԥшылеит…
Ус, ныҳәаҿақәак рышьҭахь, анцәа уиныҳәааит,
ҳхыбаҩ, ҳбольшевик ду, ҳ-Аԥсны ахақәиҭра азаазгаз,
хаҵала ирылагылаз… – иҳәан, астол аҭамада ихьӡ алкааны (ишәымбои, ихьӡҵәҟьагь сҳәар шысҭахым!) ихы
наиқәикит.
Абни ихьӡи, нас ҳазхатәаз ачеиџьыка ҟазҵази
рыжәлақәа анааидыскыла, схаҳәхарц акгьы сыгымхеит! Ихасҵар сҭахымхеит, исыватәаз снеизҵааит
иакәҵәҟьану ҳәа.
177

– Ыы, дыбзымдырӡои, ихаҭа иоуми, Гәдоуҭа рбольшевикцәа-ветеранцәа рхагыла, – иҳәеит!
Суалуашо, сҵәуарызу, сыччарызу, сыҳәҳәарызу
сзымдыруа, схагахо аҿынӡа сеиҭашәаны астол саахахеит.
Имааи,нас,сыззыҳәоз,Анцәа дсимҭеи саԥхьа дҿаҿаӡа
дааганы дыртәаны, бшьа уы, бҳәахьа нагӡа, аҳы, аферым, ҳәа!.. Мап, дшысзымшьуаз аҟара гәынхәҵысҭала
издыруан. Аха иҟамлои грак исыргар, зегьы ишырбо
ма ҵәыцак ихаҿымаҭ (имаҭны избон, са сыдагь ус ирбон ҳәа агәра сымоуп!) инадԥысххаалар! Уиҿас, акы
иҿажь, уиҿажьцәа! – Имаҷызма авариантқәа! Ма ихәда
ҵкааны иԥсы дақәырԥш!
Сҳәаҵәыҳәаҵәуан. Аа, уажәы, аа, уажәы иҟасҵара
ҳәа, аха, – уа шәанаџьалбеит! – исызмырҽеиит,
исзымгәаӷьит!
Ахәыцрақәа сеимхҭаркт: уажәы, иаҳҳәап, акы изызуп, аха иԥшӡамхар? Зчеиџьыка сахатәоу, зхаҟара
пату сықәызҵо иаҳаҭыргьы батәыми! Егьырҭ урҟәаҵ,
иара зыхьӡала ҳаидтәалоу ихьӡала иахьа заҵәык
аргамаҳәарак, ныҳәак, еишәачарак аныҟала (мшәан,
саб илахьынҵа злахьынҵаз иами!..), сара саалаганы
уажәы еилазгону?.. Нарцәы ҳәа мышкызны сызнеир,
сангьы лыгәыбӷан шԥоубеи! Амала, саб рыцҳа, ауаҩы
лахҿых, ауаҩы хазына, егьа дсахәмаруа сирҽхәарын, –
Аферым, Ҷымсика! – ҳәа… ма игәамԥхакәа аҽԥныҳәа
сиҭар?..
Ажәакала, ак ҟазҵарц злымшо убасҟак хырқьиагахыхәага иԥшаауеит, убасҟак…
Акызаҵәык
гәырдагас
исзыҟалаз,
сныҳәаҿа
аныржәуаз, – Ари думдыруеи, ҳпоетесса лоуп, Ҭар
178

Залҭинцка иԥҳа лоуп, – лаб думдыруаз, рыцҳа!.. – ҳәа,
игәы иаахәап ҳәа, ианиарҳәа, даамадаӷьмадашәеит,
ииҳәара дақәымшәо.
– Ааи, Ҭар Залҭинцка иԥҳа соуп! – сҳәеит, сгәышԥы
ҩҭганы, хызаҵәык еиԥш инеигәыдҵаны!
Усҵәҟьоу, ансҵәҟьоу ҳәагь ажәак изымҳәеит,
иҭеисԥыҳә акакаҷқәа ахәхәаҳәа инеилеиҵеит.
Хә-минуҭкгьы мҵит, сгәы ҽеим, иҳәан, астол
дҩахыҵны дцеит!
Уаҳа акгьы сзыҟамҵеит, аха астол дахысцеит усгьы!..
Сгәы иҵәуоз гәадура-гәырӷьара хацхәқәак налсит.
Усгьы
хҟада
изнымхеит
абри,
мчыбжьык
сырчмазаҩны саман.
– Нас ишәгәалашәомоуп ҳзазыразым ҳәа ирҳәаз? –
срылҵит исхаҳаз ахәыцрақәа.
– Исгәалашәом, ыҟамзи, анцәа иныс, ыҟамзи!..
– Иаҳгәамԥхеит, рҳәарызу, ма уажәраанӡа иахьыҟашәымҵаз азы ҳгәаауп, рҳәарызу?.. – Иҭысҵаауан ҵаҟаҵаҟала.
Аргама избон анкьа исылымшаз азы схазгәаара
хкыдҟьатәыс ишышьҭысхыз.
– Ҟаи, ыҟамзи, седрума… Убасшәақәа, егьысшәақәа…
Иргәамԥхаргьы ҟалоит тәа! Рыхьӡ иақәнаго ҳа
иаҳзыҟаҵома?.. Угәаацәап, ыҟамзи…
– Изалшом! – Ԥиа снеиҿаԥшит. – Урҭ ус еиԥш иҟаз
уаам, зхәы ҟәнызшьаз ахәыҷы иеиԥш, рбаҟа ҟәныршьо,
ма игәаауа!..
– Ҳәарада, ҳәарада, биашоуп, ыҟамзи, урҭ ус иҟоу
уаам. Урҭ, ыҟамзи, дад, аҽа уаан! Ҳарҭ иҳаиԥшу
џьыбшьома!..
179

Аԥсҭазаара абзиареи ашареи, аиашареи ахәахәареи,
амаӡеи амаанеи зегь аҵыздыраахьаз, заманалагьы зхы
иазырхәаша здыруаз иакәызма сара акада акгьы ззымдыруаз, ахәыжәҳәа иҟаз сажәа зҿазыжьуаз?..
– Аа, арыцҳақәа! Ариабжьарак рыӡбахә ахьҳамаз
акәхап, ыҟамзи… Аԥсы зегь адыруеит, рымҳәои,
иаҳауеит… – дҩагылеит.
– Сара избеит! – ацаха имҭо, инаишьҭасҳәеит.
Даасҿаԥшит хаха, дшәазшәа иблақәагь аашаҟьшаҟьеит!
– Избеит ижәбаз ахаҭаҵәҟьа! – сҳәеит.
– Ишԥа, џьушьҭ! Ус иауама, ыҟамзи…
– Иауеит!..
– Аиеи тәа, ԥхыӡла иумбо иҟоузеи, ыҟамзи, аха баргьы, са сеиԥш…
–
Аиеи,
ԥхыӡлагь,
аргамагь!
Исарҳәеит,
егьсхамышҭӡеит урҭ рбаҟа изазыразымыз. Исарҳәеит
абри шәара ишшәарҳәазҵәҟьа!
– Ҵабыргну, аха изла… Ассир бҳәоит, ыҟамзи!.. –
даақәгьежь-аақәгьежьааит. Дысԥырҵыр шаҟа иҭахыз,
дызхымсӡо аҳәаа дахызгаанӡа, аха иабаҟоу, ацашьа
дақәшәом! Аха имԥсыша аџьма – амаҵә азымлаҟәуеи!
– Харитон Џьгәанаҭович, ара шәыҟоума! – иаб ихьӡ
аԥсышәала иҳәаны абни урысшәала иаԥылшьыз
ауп ассир! – Ак шәыхьыз џьысшьеит, сышԥашәеи,
шәанысымба! – ашә дылагылан амедиаҳәшьа.
– Аа, бхаҵкы, дад, ыҟамзи, ара сыҟами, исбырхьуаз!..
– ашырҳәа днаҵысит ла лахь.
Ишәгәалашәома, бхыхь «бызгагоума» ҳәа шаҟа
дақәшәаны иҳәахьаз раԥхьа ара ҳанеибаба! Убасҵә­
ҟьоуп ари ажәагьы «исбырхьуаз» иаҭыԥаны ишиҳәаз!
180

Саргьы уаҳа цҵатә сымамызт, аха сҟәызгаӡа, сыла
ҭыгга снаԥшы-ааԥшуа стәан акраамҭа сымацара.
Жәҩангәашәеимҟьареиԥш еиҭааимҟьеит сгәала­
шәа­ра, хҭыск ашәхымск сынхаҳалеит еиҭах.

АРИГЬЫ ЛАКӘӠАМ
– Буаажәлар рпатретқәа ббар бҭахызар, баала, ибсырбап! Сҟазарҭаҿ иҟоуп, – днасыԥхьеит зны еицырдыруа ҳсахьаҭыхыҩцәа руаӡәы, сқыҭа иалҵыз иреиуоу
Ҳалуашь Мирод. (Уи ашьҭахь хара џьара автономтә республикак ахь нхара дцан, уа аус иуан).
Сгәырӷьаҵәа сҟалеит, сицны сцеит иҟазарҭахь.
Апатреҭ аниҳәа, иаабац акы акәны сгәы иабеит, аха
иззиҳәоз ҭыӡ дук ахышәара-ҵышәара инаӡо, ауаа
рацәа зныз ҭыӡсахьан. Зынӡак хԥа ыҟан дара. Егьырҭ
ҩба ирныз иахьа цқьа игәалашәом, сыԥсымзар,
Дәрыԥшьаа ҳчаирҭа ԥшӡақәеи ҳашьха ԥшӡа-ԥагьақәеи
ракәын ианыз. Амала, сахьноугалак сқәуеит, уаҩ иимбац аԥсабара ҭыԥқәа сурбаргьы, абарҭ Дәрыԥшьаа
ҳашьхақәа реиԥш иԥшӡоу шыҟам ҳәа. Дәрыԥшьынтә
уанрықәԥшуа урҭ, убас ҳаракырак, убас ԥшӡара лымкаахрак убоит, уаргьы уацхалошәа убо уи аҳаракыра,
уацԥшӡахошәа убо! Наҟ-ааҟ абахә шәаԥыџьаԥ иаҵәа
еилачыра ахьааимҟьо хараӡантә, аха иузааигәаӡан
иубоит ӡынгьы-ԥхынгьы сыбымбыл згым ашьха
ҳарак абахә кьоукьоура! Угәы иабоит убра инҵәоит
адунеи аҳәаа, уи иаанагогь уа узхылҵыз адгьыл
аҳәаагь убранӡа инаӡоит! Урҭ рԥагьара еиҳау ԥагьара
ыҟам, рыҳаракырагьы еиҳау шыҟам еиԥш! Егьа
181

угәы еимаҷыҩны, ухы угәахшәаны уҟазаргьы, убарҭ
ргәышԥы цаӷьцаӷьқәа уанынаргәыдыԥшылалак – дара
рҟынӡа угәеихгара ҩаӡоит, адунеи еснагь ақәзаарагьы
абри аҭыԥ ахааназ аԥырымҵрагь рыда ԥсы ухамкәа
уҟалоит! Сызҭаху, суасиаҭ назыгӡаша аӡәы дҟалар,
хымԥада, абра Дәрыԥшь агәашашараҿ сижуеит, абарҭ
ашьхақәа бзиа избо, сзыҿҳәароу, сахьыҟазаалак исыцу, сгәы иқәԥшуа, рылаԥш ԥагьа хаала сҩычаны,
џьанаҭ гыларҭагь сыҭаны! Сахы-шәымбаан, сқыҭауаа,
сызкәыхшоу!
Сахнагацәеит аханатәтәи стема! Аха уи уасмыршьцылахьеи, саԥхьаҩ хазына!
Абни ахԥатәи апатреҭ – ханҩнык аҭыӡ ҟьаҟьа ду
иахьӡашаз, наӡаӡаз сылаԥш иххалаз панорамоуп. Уаҟа
ҩ-риадкны еихагыла-еиҵагыла рсахьақәа ҭыхны
иҿаҿаӡа, рыԥсы ҭоушәа ианын сқыҭа ахьыӡҳәарақәа
– ахандеиҩцәа, ачаиҿыхцәа ҟазацәа, еицырдыруа ачаиҿыхҩы ҟаза Мариа Арӡын-ԥҳа иналыркны
аҿарацәа рҿынӡа, иара убас аҽаҩра аарыхҩцәа… Абарҭ
зегь (арк ыҟан, уҳәап, убасҟак ирацәан!) икәарӷӷаа, наныкьара изыҟаланы, дгәырӷьаҵәа дыччо рыгәҭа дгылан уаҩаԥшьк, хпашк, аха уаҩааӡак-ԥааимбарк – уи
сқыҭа исасдахь дуны иаҭаахьаз, сқыҭауаа рчеиџьыка
згәаԥхаз,– еиҳараӡак рџьыка џьазшьаз! – дыззымдыррыдаз! – Хрушьчов иакәын! – Усҟантәи Асовет
ҳәынҭқарра ахагыла! Ҳара аԥсуаа ҷыдала бзиа даабон уи зыхьӡ рҩашьаз ҳтәыла аҵеицәа рыхьӡ ахьириашаз, ҳара ирҭынхаз, ирхылҵызгьы «ажәлар раӷа»
дамыӷацәгьа ахьаҳхихыз азы! Уи инацлеит уахь дара
рахь иара инеира, аҵых ду реишәачара дахатәаны иаабац аӡә иеиԥш ихы ахьымҩаԥигаз, ихы раҭәашьаны,
дымшәа-дмырҳа акрахьифаз, иахьижәыз ахь.
182

Снаскьаны сахәаԥшуа, сааскьаны сахәаԥшуа садгьежьылон аҭӡы панорама.
– Ишԥаббо, ибгәаԥхо? – сгәаанагара дахыццакит
Мирод.
Аиашаз, иааилшази, уҳәап, арсҟаҩык рсахьақәаҵәҟьа
ҭыхны, аӡәаӡәала иудыруа, рыгәҭа угылоушәа ухы убо…
– Уаҳа зҭахымоуп, – сааччеит гәыкала, аха… – Аха
акалашәақәа избоит. Арҭ зегьы сыбжа зааӡаз шракәугьы,
хәыҷык итәымуааушәа избоит, измааноу сыздыруам, –
сҳәеит, инагӡаны аҳәашьагьы сақәшәомызт, арахьгьы
ииашамызт арсҟатәи џьабаа аӷрагылара!
– Аа, уи бахьашьцылам ауп. Бара урҭ бызлагылоу, ибзиаӡаны ибдыруа роуп, зыԥсы ҭоу роуп. Ари
иҭыху рсахьақәа роуп. Ҳәарада, ус егьбыхьракәын,
– аасаҭеикит. Гьамадак бакәзаап ҳәа аҳәара
изымгәаӷьызшәа илакҭагьы збеит.
– Акәхап, акәхап… – Уаҳа исҳәоз?!
Уиаҟароуп, сындәылҵны сцеит.
Уаҳагьы уинахыс џьаргьы исымбеит уи апанорама
ду.
Аа, абас хышықәсаҟа ааҵхьаны, еиҭазбахит уи
ҳқыҭа Акультуратә хан уахьыныҩнало афоие аҿы,
иӷьазӷьазуа, аҭӡы зегьы ампыҵакны икыдын.
Аҩынтә раан иахьызбаз, сыбла ахьашьцылаз акәу
сыздыруам, аха еиҳа гәакьа цәак нахыскааит.
Снеины снадгылеит, ианыз зегьы-зегьы блала снархысит. Зегь избац ракәын, избац асахьақәагьы ракәын,
ҳәарада, аха изласымбац акалагьы иҟан.
– Ари ҿыцхару, ма ани анкьатәи акәу? – сшанхашәа
саақәхеит.
– Аиеи, анкьатәи ахаҭоуп! – дааччеит исыдгылаз.
183

– Ахаҭа акәзар, дабаҟоу, нас… – сааҿахеит.
– Аа, Хрушьчову? Ишгәабҭаз еразнак! Уи иахьа ара
дызланылахуеи, дахькыдқәаз иахьабалак дырныҵхьазар?
– дыччеит еиҭа, акыркырҳәа лыбжьы ныхҵа-аахҵаны.
– Убри ами, нас, саргьы иҿыцхап зысҳәаз! – еиҭах
иџьасшьон.
– Иҳарҿыцыз абни иоуп, аферым, асахьаҭыхҩы!
Шаҟа ҟазарыла иҟаиҵазеи, бҳәарауазеи, баргьы
ибызгәамҭазар…
Исызгәамҭандаз, ас сҵаауазма, аасгәыхәт…
Сыла ааиҵыхны, «иҵәылхны» снахәаԥшызар, аа,
иҿаҿаӡа избоз: «асасдахь ду» Хрушьчов ихы ахихагылаз аҭыԥан уажәтәи ҳколнхара ахантәаҩы – ҳхантәаҩы
ихы ҿаҿаӡа иахаргылан, уҭаххар, убас иақәшәт, ианаалт, наџьнатә иатәызшәа, илахь ҿашаӡа! Егьырахь
ихәда, игәышԥы, имаҭәа, ихыжәҩабжь, ишәпажәпара
уҳәа зегьы ԥсахрада иҟац заманаала ианрааланы!
Ишәымбахьеи аџьармыкьақәа рҿы џьара-џьара
патреҭ-ҭыхцәақәак, цәа кьакьа уарҳал еиқәаҵәак
ҩадахьала ашьхақәа цаӷьцаӷьуа ианҵаны, агәҭа
ашьҭахьтәи ашьапқәа ирынгыланы, аҽыркьакьаны
ҽык асахьа анҵаны, хы зхагылаӡам уаҩы наӡааӡак
иаԥсуа маҭәа ишәхашьшьы, иҳазырҭрақәа игәы
икыдырԥхааны, ихылԥарч ақә ҳаракӡа ихаргыланы, иӡара ҭкәыцәаа убри аҽы дақәтәаны изызкыду? Иахәҭоу ахә-аԥса узшәар, егьа мгәалыҿк, кьаҳәк
уакәзаргьы, уабихаан ҽык ақәтәара акәым, унадгыланы аӡәы иҽышькыл ушәаны иузымкыцзаргьы, зегьакоуп, ухы нкылурҳәҳәар ахахәда аханытәи акылаара, ее, уԥаџьԥаџьуа ҽык уақәыртәаны, Абаҭаа Беслан
иеиԥш, уԥшӡаӡа, уҽкылҳәаны, уҿаҿаӡа апатреҭ уа184

анылоит! Соуп зҳәо ԥҳәызбакгьы, ҳаи, шьыри ҳәа
дзааумеилаҳари, нас?!
Зынӡак абри ахаҭа акәын ара иҟаз, абни аҽы ҭоуӷан
агын умҳәозар!
Сҟәызгаӡа
саанхеит!
Исывагылаз
аԥҳәызба
дцәыҵаччо, деиқәыгызмалха дсывагьежьуан.
– Амала, ибҭаху мыст, аиаша шыбҳәара, цәгьа ианимраалеи?
– Аиеи, аиеи, цәгьа ианираалт! Цәгьагьы данаалт! –
сааччеит.
Иабаҟоушь уи апатреҭ иахьа? Икыдҳәаны ҩнык
ааҵраҿ икажьума, леи кәти нақәԥало, ашәыга аҿыкәкәа,
еимгәацәашьы, ауаа рсахьақәа хыбжа-ҿыбжаӡа, еицакны?
Ма уажәгьы икыдума? Ианыц анума? Ианыларангьы иҟада, руа дарбан насгьы зхаҭыԥан ианыло?..
Сқыҭауаа ирцәақәӡыз рџьабааԥса ауп игәнызго
(патреҭцыԥхьаӡа шәнызқь! – ажәытәала акәын), исзеидароу ҳәа, дара еибгазааит, дара адәы иқәзааит,
инхалааит, инҵлааит, аԥсҭазаара еихарҳалааит,
иаламышхәбзазахалааит! Насгьы еицәоу рымбааит!!!
Абас иуныҳәалап, ахлымӡаах – аибашьра, аӡра-ԥсра
абырсҟатәи зхызгахьоу, абырсҟатәи хәрацәгьа имӷьаӡо
уи амшала изну.
Шәара шәеибгаз, шәара шәсымаз, сқыҭауаа, егьырҭ
зегьы усума!..

АУАҨЫ ИГӘЫ ИҬОУ ДАХЬӠАРЦ АЗЫ…
Еиҭах хара дсыцәгылеит с-Убыхҭыԥҳа.
Сызхьымӡаз бахәык дысцәаҿалеит.
Лара лахь снаргарц ишьҭысхуа амҩақәа зегьы,
лааигәа снеирц уамак шсыгым, саахьаргьежьны,
архәара сҩавагаланы, срыма рҿыҩархоит даҽаџьара.
Слымҳагьы иааиԥмырҟьаӡакәа аӡәы иҭеиҳәоит
абас: «Мышкы иахыԥаз – шәымш иахыԥоит!..» «Мышкы иахыԥаз – шәымш иахыԥоит!»
Саргьы инацысҵоит саақәыԥсычҳаны: «Шәымш
иахыԥаз зқьымш иахыԥоит!..»
Зқьымш реиԥш иагьа зқьымш…
Саазқәылаз абри с-Убыхҭыԥҳа дхьаауа сгәы данааҵалалак, аа, егьараан акәзаргьы, иахьарнахыс
лара сылтәуп ҳәа, лызхьаара сыҽнамаздацыԥхьаӡа
иаасгәаламшәар ауӡом акы – ипритчахаз:
Ҳҩызак ихы ныхҵәо, дылҿыԥсаауа, ажәеинраалақәа
цикла илхиҩаауа, маӡа-аргама длышьҭан ԥҳәызбак.
Акраамҭагьы длышьҭан, зны амцеиԥш игәы
налцәкьаҭо, зны еибакуа, зны длызгәааны дбаны
днымхо, зны – лыда ԥсы ихамкәа…
Лара ма лгәы дышьҭнамхит, ма «ҳазшаз дирмаҷҟәикит» – издырхуада иҟалаз, аха знымзар зны лакҭа
хаакгьы лызимырбеит. Ажәа хаак усгьы иалҳәартә, лара
моу, иара ма илеиҳәартә, уаҳа лҽылмырманшәалеит.
Иҟаиҵахуаз, иаргьы даалызхьаацыԥхьаӡа жәеинраа­
лак ааиҩуан, убриалагьы ҳамҭакы дааихирԥсаауан.
Шьҭа ани иҟамлаша акәхап…
Ус, ишааиуаз, уамакгьы бжьымскәа, ҽнак иааҳалаҩит
уи ԥҳәыс дигеит ҳәа, амала ддаҽаӡәны.
186

Иџьаҳшьеит ӡәырҩы, ҳхаҿы аагара ҳцәуадаҩхеит,
ихы нхҵәо аӡәы длышьҭан, бзиа дибо, мшеи мыхәлеи
жәеинраалала ипоетра лара лыхьӡала игәлирҭәаауа,
дихымԥсаауа дшыҟаз, ишԥа иаалырҟьаны аӡә дшигаз!
Мчыбжьык ашьҭахь дызбеит сара уи, ҳәарада,
идысныҳәалеит иразҟы. Саамхаччан, исзицәымӡеит
сгәыҩбарагьы.
– Усоуп, нас ишԥа, – иҳәеит иара чча гәыбзыӷла. –
Аӡәгьы уҩны дыҩназароуп дунасыԥны, уҩны аԥшәма
лакәны, ухәыҷқәа ран лакәны! Аӡәгьы ухьӡ зху, уԥсы зцу
аӡә лакәны адәы дықәҵаны думазароуп. Ибмаҳахьеи
– «аԥшәма бзиа ирахә иреиӷьу абна илеиҵоит», – ҳәа!
Убригьы сыхьӡ зыхны адәы исзықәу аӡә лакәзааит!..
Исхашҭуама сара абарҭ иажәақәа.
Даарагьы илашаӡа, аччаԥшь хааӡа изҿықәу
ахәыцрақәагьы сзааргалоит.
Нас сыхьӡ зыхны исзықәу боума бара, с-Убыхҭыԥҳа?
Бықәыз, бысзықәыз, нас, с-Убыхҭыԥҳа, адәы, быҟаз
сыхьӡ зху, сыԥсы зцу аӡә бакәны! Адәы исзықәу,
сызмырааигәац, цқьа имшәҭыц ашәҭыц еиԥш, ипыҟәпыҟәӡа ана-ара споезиа ҵла иҿоу ашәҭ гәылымҵқәа
брылаз брыдԥхаауа, абас иахьа бшысзыҟоу ашәа.
Аамҭа-аамҭала снабышьҭалалап.
Аныхеиԥш снабымҵагыланы, бабаҟоу, ара быҟоума,
сҳәалап!
Баргьы, хара сыҟам, бара сбыцуп, бараӡәк
сыбзыԥшуп, бҳәалап…
Агәра згоит ибҳәо шҵоуроу!
Аа, абар уажәгьы. Ба бахь сназгарц сызнылаз амҩа
аахьагьежьын, даҽаџьара схы сырхеит, сыгәгьы иабе187

ит убри амҩахь сзырхаз еиҭа бара бхаҭа боуп! Сқыҭа
рҵеицәа, Аԥсадгьыл зхы ақәызҵаз ранкетақәа,
рҭаарыхқәа сыԥхьоит, с-Убыхҭыԥҳа! Ирызку ашәҟәы
сыԥхьоит! Сгәы былуеит, с-Убыхҭыԥҳа, сартәомсарцәом!
Егьараангьы исзымҩыргьы, ибдыруазааит, сычмаза­
ҩуп! Исзымҩыргьы – саџьал акәхап, ҳаӷеиҭа!..

ЕИҬАХ, САН…
Еиҭах, сан!..
Еиҭах, сан бацәажәара!
Ус лассы-лассы ҳмеицәажәалои баргьы саргьы!
Ҳанеицәажәалогь аныкәу бымдыруеи?..
Убри аамҭа сааҭагылахт еиҭа!
Баргьы
баакылсхт
еиҭа,
бгәырраҳаҭгаха,
быԥсыртәагаха!
– Сан, сан, еидарак саԥырҵын, еидарак саҵалеит,
исзышьҭыхру, сан?..
– Ишьҭыбхуеит… Ишьҭыбхроуп, бан!..
– Аха исзынамыгӡар, сымч ақәымхар, сан?..
Ихьмыӡӷымхои, сан! Арҭ сқыҭауаа, аибашьра иалаӡыз
рыԥсы баша исыргәаҟыр, сан!.. Рыгәнаҳа хьанҭами,
сан!..
– Рыԥсы ангәаҟуа, рыгәнаҳа аныхьанҭоу – урҭ
згәалашәо даныҟам ауп, бан! Изхылҵыз, изхаану,
зыԥсы ҭоу ирхашҭшам, бан!.. Аха урҭ анԥслак, ианиаслак, иаанхо-иааиуа урҭ рыӡбахә рзеиҭазҳәода, бан!..
Уа ес еиҵеиуа урҭ рыхьыӡқәа рыцыбҵароуп, бан!
Рфырхаҵара рзынхароуп, бан!..
188

– Аиеи, аиеи, аха сшәоитеи, сшәоитеи, сан, сымч
ақәымхар, сымҳәеи, сан!..
– Бымч ақәхоит, издыруеит, сымҳәеи, бан! Исымдыруеи, бан дбыкәыхшоуп, хаҵамԥҳәысрак былан бимшеи!..
– Бара сбымшеи, сан!..
– Сара бысшеит, бан!.. Ҳадгьыл бахшеит!.. Иақәнагоу
ала бныҟәала, бан!..
– Сгәы уашәшәыроуп, сан! Сабыдан сызҳареи, бмыдара сынхареи, урҭ инарыцлаз саҳәшьа мцацәа, быԥҳа
хәаша, лыԥсреи лыҟамзаареи цәгьа сдыргәаҟуеит, сан!
Цәгьа сшәыркареит, сан!.. Цәгьа сшәырхеит!..
– Еиҳагьы бымгәаҟуеи, бан, ус бынхаӡар! Бгәы иҭоу
бзынамыгӡар, гәаҟ-еиҭагәаҟрахоит, бан! Еиҭах уи
бхықәкоуп, бан, ибыхәаран, бан!.. Ҳаргьы ԥсҭынчра
ҳазҭо, бан!..
– Сан, сан!.. Еиҭа бсыхәарц баҿума? Бзан еиԥш,
ԥсынгьы бсыцума, сан!.. Скалам гәаша сыԥхьоит, сан!..
Беиха, беиха, бан дбыкәыхшоуп! Беиха-а!!!
С-Убыхҭыԥҳа, сыԥсыҭыԥҳа! Ҳаиԥырҵхуама еиҭах
баргьы саргьы?.. Баргьы саргьы ҳаԥсы ҭоуп, ибзоу уаауп, аиеи, с-Убыхҭыԥҳа, сара – адунеи сықәынхоит, бара
– са сгәаҿы бҭанхоит.
Ибзоу ихәҭа – иара ицуп. Иахьа дызхьымӡогьы –
уаҵәы дахьӡоит! Иԥсыз… иҟам… Иԥсыз, иҟам, иҟам –
итәы хазуп!
Уи итәы шәымш акәым, мышкы хырԥашьа амам,
ахырԥарагьы уаҩы ҳәоу ҽеи дықәзымҵо гәнаҳа
бааԥсуп!..
Бзиала, с-Убыхҭыԥҳа, бзиала! Аамҭала!.. Ус сҳәоит,
аха…
189

ЕИҬАХ ПИНДАРЕЛЕИ САРЕИ
– Боужьшьа сымаӡам! – лыхгьы ҩышьҭылымхит
Пиндарела Гиппократ-иԥҳа, аффаҳәа, «ҳҭаарыхқәа»
халырҭәаауан.
– Мап, мышкгьы сааҭкгьы аангылашьа сымаӡам, –
сажәеи суси хҵәан саргьы.
– Аконсилиум ҟасҵоит ахәашазы.
– О, уи даҽа мчыбжьык аҭахуп!..
– Нас бхьаа цқьа еилымкааӡакәа, ԥшахьырсра баазма?
– Иабаргузеи усгьы акәзар! – Сыччон, убри аҽны
аҟара сгәы бзианы схы збахьазушь зныкыр?!
Даасҿаԥшит Пиндарела.
Лыбласаркьа
дҩаханы
лылахь
ианнадылҵа,
ԥшьыблак лымазшәа дааҟалеит.
– Бысзеилкаауам, аҩыза!
– Сеилкаара уадаҩым. Сымцар ҟалагәышьом.
– Иҟалазеи?
– Хырԥашьа змам.
– Иарбан «хырԥашьа змам?»
– «…Аԥсҭазаара кьаҿуп, аҟазара мҩа нҵәара ақәым,
еснагь ауаҩы аманшәалара имам, аԥышәа еижьагоуп,
ахәыцра уадаҩуп. Ауаа ррыцҳарақәа ак ҳмыӡбар, ак
ҟаҳамҵар амуа аҿынӡа ҳнаргоит, аха иҳалшаран иҟоу
зегь ҳалшартә ҳанныҟәауа, қәҿиароуп иаҳзыԥшу…»
– «…Аха зегь ҳақәымҿиакәа, гхак ҳахьуазаргьы, иара
убригь ҳдырра иахыҵхырҭаны иҟалоит…»
Ассир, ари с-Пиндарелла лоуп исзацызҵаз!
– Афырԥҳәыс, с-Гиппократ-иԥҳа! – иҳәеит адунеи
амедицина аб Гиппократ, ҩ-нызқьи ԥшьышә шықәса
раԥхьа инхоз-инҵуаз!
190

– Ибзиоуп урҭқәа бахьрызҿлымҳау. Издыруада ак
бҩырц баҿызар? – Сҭылҵаауеит сыԥсеиқәырхага, избоит кыр дысзыҟәымшәышәхеит!..
– Гиппократ изкну? Мап, уи рыҩхьеит, еиҭарыҩхьеит.
– Даҽа темахап бгәы иҭалаз?
«Сгәы иҭалаз? Ҳы! – Исҳәоз, нас? Сааччеит.
– Ҵәахаҳак сыбҭар, ибасҳәап! – гәаныла исҳәеит
ҳәоуп ишыздыруаз, аха…
– Иарбан ҵәахаҳау? – Пиндарела лыбласаркьа
дҩахеит.
– Аа, ус, сыхәмаруеит!– сааҿахеит.
– Ауаҩы игәы иҭоу дахьӡарц азы игәабзиарагьы
дацклаԥшуазароуп.
– Сацклаԥшып уигьы. Уи ҳҳәеит ҳәа, Анцәа ибоит,
сызго акгьы сымам.
Жәамш инареиҳаны знапаҿы сыҟаз, зҳәатәы
сахымԥоз, сызмазҵаакәа ӡыхьшәашәагьы зымжәуаз
уажәы снапаҿы дааган, дааган Пиндарела!
Пиндарела, Пиндарела!
Иахьагьы уаҵәгьы абас зыхьӡны сгәалашәараҿ инхоу!
Бымцар буам, избоит, даара ус злоу акы
бшышьҭнамԥааз, ақәҿиара боуааит! – раԥхьаӡа акәны
даасыхәаччеит лара.
«Бан лхылымсааит, шаҟа ибнаалозеи бқьиара мра
шәахәаҵас ианбылԥхо!» – саагәырӷьеит гәаныла.
– Амала, быхәшәтәра набыгӡоит меижьарада, насгьы… насгьы иазхоуп… – сыҭҵаауа даасҿаԥшит.
– Иарбан иазхоу?
Еиҭашьҭрақәлеит зныктәи ҳдиалог!
191

– Иарбан, бымбои, аԥа ишьҭазаара!
– О, уи ԥсыхәа змам усуп! Анцәақәа сырҭыԥҳазар…
Иаасгәалашәеит сажәабжь аналагамҭазтәи апритча.
– Ишԥеилкаатәу уи? Бара бзышьҭоу абраҟагьы
бҭазмыргылаз аус ду, аҭакԥхықәра ду бымоуп. Уи
ахамеигӡара аҭахуп…
Дабанӡасеиҵоу, арахь дасны дсылабжьоит, зылԥха
ҳаура!
Саахәыцит: урҭ аҩбагьы исзеидымго шьоук роупеи
– аки-аки еибакапануа!
Ҩ-блак Анцәа иҭаны дзишарыз нас ауаҩы, акы
аҵкыс акы еиӷьуп, здазҳәазҵамоп ҳәа, акы заҵәык
дахаанимтәызар?!
Рыҩбагьы зда ԥсыхәа имам, еиԥшны ихәҭоу акы
акәны ииҭазар?..
Аус злоу – урҭ аҩбагьы злааԥшуа агәи, ахи, анархеи
имазааит Ауаҩы!
– Изаманоуп, нас, дасу итәы иара идыруеит. Боусыжьуеит, амала, иарбан ани аҵәахаҳа ҳәа бызҿыз?
Аа, ишылхамышҭыз!..

АҴӘАХАҲА
(Санду ллакәқәеи лажәабжьқәеи рҟынтә)
Дыҟан аҳақ. Ԥҳа заҵәык диман.
Быжьбаны еихагылаз ахан ақәцәан аҵәцабааш
дҭакны диааӡон.
Дииз аахыс мра лықәымԥхацызт аҳ иԥҳа, дгьыл
лшьапы ықәымсӡацызт.
Дашәырҭаҭаха, дынцәахшараха!
192

Баҩлашалеи хҷаҭ мацаралеи ддырчон…
Илызҳаит аҭыԥҳа.
Иахьеи уахеи лҳәацәа-лгацәа ашҭа-агәара иазкуамызт, аха маҳәы ҳасабла гәаԥхара иоуамызт аҳ, лара
усгьы илазҵаауадаз!
Ргәылара хьчак дыҟан,аха зынӡак рыцҳак,ишәымызт,
ихамызт, деихьыжә-еикәыжә, уахьынаихәаԥшуаз,
ижьы абжак ааԥшуан.
Хшыҩлагь, ҭеиҭыԥшлагь уамак дыҟамызт, «мшыбзиа» уҳәар, – бзиа убааит» ҳәа шуеиҳәарыз издыруамызт.
Хьчаран дызҿыз, гәарҭак аԥсаса дрыцын.
Ҽнак ахьча абри аҵәца бааш даваланы ирахә има
дышнеиуаз, лашарак каҷҷо иааиҿаԥхеит.
Ҳаи, изакәызеи ҳәа даныҩаԥш, аҵәца бааш
саркьаԥсараха ахышә даалибааит мрашәахәашәа
иԥхоз, аԥшӡара зхылҵуаз аҳ иԥҳа.
Еразнак игәы дықәшәеит уи ахьча!
– Сымшала бцәабтәымкәа бҟалааит! – иҳәан,
дналыҵсны дцеит.
Ахьча лыг иҿаҳәатәы ҟалон.
Аҳ иԥҳа, дшааиуаз, акалашәа лхы лбо далагеит, аха
иахылҳәаарыз лыздыруамызт.
Ус, зегьы ирбартә-ираҳартә иаалныԥшит.
Дҿаҳәатәхеит аҳ, еилагеит, ихагахт аҳ иҭаацәа.
Ишԥабыхьи, ҳашԥабшьи ҳәа дыкҿарцалт аҭыԥҳа.
Аха лара еимаҭәаны дҵәуон-дҵәуон.
– Сышәшьы акәымзар, исыхь сыздыруам, сызфазгьы дсыздыруам! – лҳәон.
Ишынеимҵарк-ааимҵаркуаз, хшара длоуит аҳ иԥҳа.
Длоуит, аха – ахазына, анцәахшара, аҵеи лаша!
193

Ауаа шииуаз ашәа дшымиз еиԥш, ауаа рызҳашьагьы
изҳашьамхеит, мшызҳа-ҵхызҳа изҳауа-изҳауа мацара,
мызкы анааихыҵ, шықәсык зхыҵуаз иеиԥш дааҟалан,
дкәыруа аҩны дааҩналт.
Дныҟәеит, дцәажәеит, дхьӡыҳәарахеит!
Уаҳа иҟаиҵоз аҳ, даалаган, ачара иуит.
Агәыла-азла, иҭынха-идыр, икәша-мыкәша инхоз
аӡә даанмыжькәа зегьы дрыԥхьан, ирхәоуны аишәақәа
леиргылан, зегь лаиртәеит.
Фатәы еидарак наган раԥхьа инықәиҵеит.
Ичахьазаргьы ичахьеит анигәахә, ԥылгыд дук
аақәихын, ахәыҷы дааиԥхьан, инеииркын, абри ганы
уаб иҭ, иҳәан, итәаз дларылеиҵеит.
Шаҟа лакә рҟынтә шаҟа лакә рахь ииасхьоузеи ари
«аҵас!»
Ахәыҷы дхаҟәхаҟәуа, иԥылгыдхы дакапануа, ауаа
дрылаԥшуа дцо-даауа, знык-ҩынтә дрылсит, аха
аӡәгьы иҿы даанымҿаскәа даахынҳәит.
Иабду иаԥхьа иаақәиҵеит аԥылгыдхы, саб дыҟам
ҳәа аанарго.
Адырҩаҽны еиҭах ауаа рылеиҵеит аҳ, даҳы, дҭауаддаамысҭаха, дынхаҩы, дмаҵуҩы, лак инасуа аӡә
шәаанымхан, ачара сымоуп ҳәа.
Еиҭах еизеит ажәлар.
Ишиҳәаз еиԥш, лак инасуазгьы днымхеит.
Дааит ани ахьча ҟәырҭлахажәгьы.
Зегь рҵыхәан днатәан, ажәжәаҳәа, анцәа ианииҭа, –
изхара ифахьаз џьушьо! – акрыфара даҿын иҽақәшьха.
Аҳ ишыҟаиҵац, асаби дааиԥхьан, ԥылгыдха дук еиҭа
инеииркын, уаб иганы иҭ ҳәа дноуижьит.
Шаҟа лакә рҟынтә шаҟа лакә рахь ииасхьоузеи ари
«аҵасгьы!».
194

Ахәыҷы дкәыруа, иԥылгыдха дакапануа, ауаа
дрылаԥшуа, дрывсуа иҿынеихеит.
Аҳиԥацәа, акьалантарқәа дрывсит.
Аамсҭеи-ҭауади рыҷкәынцәа шьахәқәа драҩсит.
Соуп зҳәоз нхаҩ хаҵак иҿгьы даанымҿасит.
Дышлеиуаз, абни ахьча саҳәҭыражә иҿы данлеи,
аԥылгыдхы наганы иаԥхьа инықәҵаны, дыҩны иабду
иахь даагьежьит.
Ажәлар ари зегь зызкыз акрырдыруазма, ишанханы
иԥшуан, аха аҳ деилагарц акгьы игымхаҵәҟьеит.
Иҽыҟажаны аҩны дныҩналан, икҿацалан имаз иԥҳа
дылзыҵҟьеит: «Абни аччархә иҿы бхы шԥанабгеи!»
ҳәа.
Аҽшьра лҽықәылкит иԥҳа, дгьылгьы жәҩангьы ак
нылмыжьит, зегьы дырнықәт дшысзымдыруа, дшызымбац ҳәа!
Аҳ дхәыцт, гәыӷрак еиҭа днахьынҳалеит.
Акыс, ибоит иԥҳа хара шлыдым, ацыхаӡыхь еиԥш
дшыцқьоу, арахь лԥа дкәыруа аҩны дыҩноуп!
Еиҭах ахәыҷы дааиԥхьан, иҟалалак, ҽазнык дԥыс­
шәап, иҳәан, даҽа ԥылгыдхык неиркны дноуижьит.
Аха баша дгәыӷуан аҳ! Еиҭах уи аԥылгыдхагьы наганы абни ахьчажә инаимҵеиҵеит ахәыҷы.
Аҳ дгәааит, ихьымӡӷ духеит!
Иҟоумҵан, иумун ҳәа зегьы дышхьыржәжәаауаз, –
Сыгәнаҳа уаҵамлан, саб, рыцҳарак сақәшәеит! – ҳәа
иԥҳа дшыӷьаҵәыӷьаҵәуаз, уалыр дуӡӡак аҵ аамхны
иԥҳагьы, ахәыҷгьы, ахьчажәгьы лҭеиртәеит.
Иазкуаз еидарак афатә-ажәтә, ашәыр меигӡарахда
илҭеиҵеит.
Ахҩа ҵәымӷла илахаирҷабын:
195

– Ҿааҳәыра Анцәа ишәумҭан! – ҳәа иркәымпылны
илага амшын илеи-ҭеит.
Ауалыр ацәқәырԥақәа имҵарсны агәахьы ирыма
ицеит.
Аҳ иԥҳа дҵәуон-дҵәуон, лыԥсы лызҭымхит ауп, уаҳ
гәырҩа лыгым. Ахьчажә иакәын – ассир!
Днаҳәны днатәан, уаҳа ажәакгьы аалықәимҵеит.
Ицеит мызкы, ҩымз, хымз…
Амшын ишхыц ихуп. Рыфатә-рыжәтә анҵәара иалагеит, иара дтәоуп дыштәац, исыҭ иҳәом, исымх иҳәом!
Аҵыхәтәан илзымчҳаит аҳ иԥҳа, лхы неиқәылкит
ахьча:
– Уара инҵәаз, сабоуҟьашьи, сыгәнаҳа уабаҵалеи,
ҳабеиқәшәахьаз уаргьы саргьы?.. Зҿумҭуазеи?..
– Ҽнак быҵәцабааш саҵысны сышцоз, бкаԥхо ахышә
банаалагыла, сбеилаҳаит. Сымшала бцәабтәымкәа
бҟалааит ҳәа адоуҳа ҟасҵеит. Ишыббошәа, сдоуҳагьы
наӡеит! – иҳәеит иара ҭынч, ауалыр ааиҟәжәаны амшын иалаҳаргьы, уаҳа гәеиҭасрак имаӡамкәа!
– Унан, ахлаҳәада, нас уҳәахьа ҟалозар, амшын
ҳазхушьылозеи! Ҳуалыр кәырны амшын аҟәара
инықәҳааит, умҳәо! – Дҩықәтәеит аҳ иԥҳа, дгәашаха.
– Ҵәахаҳак сыбҭар, исҳәоит! – иҳәеит ахьча.
Аҳ иԥҳа ажәжәаҳәа ҵәахаҳак неилыркит.
– Ҳуалыр кәымпылны амшын аҟәара инықәҳааит! –
иҳәан, апырҿҳәа аҵәахаҳа длацҳаит.
Ауалыр амшын иааҭыҩрны, икәыруа аҟәара
инықәлеит.
–
Узԥшузеи
зкәыкәылах
нҵәаша,
ҳуалыр
ааиҟәҩырны ҳаибга-ҳаизҩыда адәы ҳнықәлааит,
умҳәо! – дӷьаҵәыӷьаҵәит аҳ иԥҳа.
196

– Ҵәахаҳак сыбҭар, исҳәоит! – иҳәеит еиҭах ахьчажә.
Ҭынч-ҭынч, усгьы атәыла бгозаргьы, дааццакны
ажәак иҳәап ҳәа уҟазу!
– Абар, уанаџьалбеит, усҭ! – дыццакуеит аҳ иԥҳа.
– Ҳуалыр ааиҟәырҩны, ҳаибга-ҳаизҩыда адәы
ҳнықә­лааит! – Иҳәан, иҵәахаҳа длацҳаит ахьча.
Ауалыр ккаӡа иааимыҩрит.
Рыхҩык еибгала адәы инықәгылеит.
Дгәырӷьеит аҳ иԥҳа рыцҳа!
– Абриаҟара улшон аума, агәы ҳшықәурхаз! Саб аҳ
иаҳҭынра авараҿ ханк цаӷьцаӷьуа иҳазгыланы, аҳҵас
ҳанхо-ҳанҵуа ҳҟалааит ҳәа зумҳәозеи?
– Ҵәахаҳак сыбҭар, исымҳәои! – иҳәеит иара еиҭах!
Ҵәахаҳак наилҭеит, дгәаҟуа днеизыԥшит.
– Аҳ иаҳҭынра авараҿ ханк цаӷьцаӷьуа иҳазгыланы,
аҳҵас ҳанхо-ҳанҵуа ҳҟалааит! – иагьиҳәеит, аҵәахаҳа
дагьынацҳаит, иагьыҟалт идоуҳа!
Аҳ адырҩаҽны дшыцәаз,
– Уа ҳаҳ, ҳаҳ, ассир убо ҳавараҿ! – рҳәеит имаҵуцәа.
Даадырҿыхазар, абар ассир: ханк ӷьазӷьазуа,
исаркьаԥсараха инеиҩс ақәаҵара иҭагылоуп.
Иаакәыршаны баашла икәыршоуп.
Ахьхьа-џьџьаҳәа аԥшәымеи ҳҭынуааи рыбжьы
уаҳауеит.
Уи агәы имазма аҳ, зыԥҳа заҵә амшын дхызҵаз, аха
иџьеишьеит, илакәишьеит иибаз.
– Изусҭқәоу еилышәкаа! – Ауаа ырҩны ишьҭит.
– Аҳак дынхоит, ирахә-имал, иаҳҭныуаа еихаҩаӡәҩо.
Ассир ыҟоуп! – Иишьҭыз еибарыҩны иааит.
«Уахыкала сывараҿ иааины инхаз дабатәи аҳу?..» –
Аухантәарак ахәыцра даҿын аҳ.
197

Аҳ иԥҳа лхаҵа ауаҭах дахьыҩнатәаз дынкылсын,
диҳәахт еиҭа:
– Доуҳа ҟаҵа, уара, уаҵәы ианаашо ақыҭа зегьы еизаны ҳаишәачара иахартәаны, сабгьы рыгәҭа дтәаны
иҟалартә!
– Азамана, амала, ҵәахаҳак сыҭ! – иҳәеит ахьча.
Аҳ иԥҳа дааласын, ҵәахаҳак неилыркит.
– Уаҵәы ианаашо, ҳқыҭа зегьы еизаны ҳаишәачара
иахатәааит, баб аҳгьы рыгәҭа дҟалааит! – иҳәеит ахьча,
аҵәахаҳагьы днацҳаит.
Ииҳәоз усгьы асааҭ иауақәымшәахуаз!
Илкылшазар, гәырӷьаран, чаран раҳҭынраҿы,
амӡырхаҿы аишәа еиужьны ауаа ахатәан.
Аҵыс кәтаӷь инаркны иҟамыз иарбаныз фатәы
хкыс!
Зегь рыгәҭа дтәан аҳгьы.
Амаҵуцәа ладеи ҩадеи ахы рыҭо, ачара дахагьежьуан аԥшәмаԥҳәыс – аҳкәажә лаша.
Лыԥшра-лсахьа ауаа рылаԥш хнакуан, дџьеишьон
аҳ ихаҭагьы.
Амшын еиҭахьаз иԥҳа лоуп ҳәа амалахазгьы игәы
иаанагозма!..
Уи иԥсыз, иӡыз рахь дишьахьан, дигәыҵиххьан.
Аҳ иԥҳа дыццакы-ццакуа днеин, аҳ ԥшра
ааихәазаргьы, ишыҟаз инхаз, мшеи мыхәлеи заҳтәарҭа
имҵысӡо иқәтәаз лхаҵа диҳәеит еиҭа:
– Уажәы ачхьыԥқәа рылыргоит, саб аҳ ичхьыԥқәа
иара изымдырӡо иџьыба иҭалааит ҳәа, уара мыжда!
– Ҵәахаҳак сыбҭар, исҳәоит! – итәы дахыԥомызт
ахьча.
Аҵәахаҳагьы ырмазеины илкын аҳ иԥҳа.
198

– Зегь рычхьыԥқәа анрымҵырго, аҳ иара изымдырӡо
ичхьыԥқәа иџьыбаҿ иҟалааит! – иҳәеит ахьча.
Уи акәхеит.
– Ачхьыԥқәа рылжәга, ачхьыԥқәа! – лҳәан, амаҵуцәа
рахь адҵа ҟалҵеит аҳкәажә – аҳ иԥҳа.
Лара дрывагыланы, амаҵуцәа ачхьыԥқәа ықәырго
ицон.
Ишлеиуаз, лаб аҳ ианылаидгыла, иԥшызар, зегь
рычхьыԥқәа ыҟоуп, аҳ ичқьыԥқәа ыҟаӡам!
– Ухаҵкы аҳ, учқьыԥқәа ҳаҭ, ацқьа уаҳҭоит! – лыбжьы неиқәлыргеит аҳкәажә лаша.
– Аа, абра иқәын, иабацеи, мшәан? – иҳәан,
днықәԥшит-даақәԥшит. Уаҩы ишимбац ицәымыӷхеит
аҳ.
Ари зегьы еицгәарҭеит!
– Ԥсроуп исықәу, акәымзар исыздыруам изгаз! –
иҳәеит аҳ, ԥштәы ихамкәа.
– Зегь рычқьыԥқәа рылымкаа уа учхьыԥқәа згодаз,
аҳ ухаҵкы, рыцҳарак умыхьзааит! Уџьыбақәа урҭаԥши!
– лҳәеит иԥҳа.
– Иахьԥабҳәо, аҳкәажә бхаҵкы, сџьыбақәа рахь
сычхьыԥқәа назгози сара! – днеицрашәеит аҳ.
Ихьымӡӷишьеит уик зынӡа!
– Саҭамыз, аҳ, аха аус – усуп! Иџьыбақәа
шәырҭаԥшы!– Инарыдылҵеит лмаҵуцәа.
Адых-сыхҳәа инеидԥалан, наҟ-ааҟ иџьыбақәа
иларҭаԥшызар, аа, ичқьыԥқәа рхы ианкны иааҭыргеит!
– Ҽшьроуп исықәу, исыхь закәызеи! Сара – аҳ
ачхьыԥ зӡа захьӡузеи? Ара рыцҳарак ҟалеит, абааԥсы,
сышәшьы! – дӷьаҵәыӷьаҵәуа ауаа даарылаԥшит аҳ.
Иқәшәацәгьеит аҳ!
199

– Аҳа-а, аҳ, абри акәын исҭахыз саргьы! Рыцҳарак
ҟалеит, саб, сумшьын, сзыхҟьаз сыздыруам ҳәа, уԥҳа
хазына дшыҵәааҵәаауаз, амшын днаган дазҭаз уара
уакәӡами? Еилукаама шьҭа арыцҳарақәа шыҟалоз? –
лыбжьы рымчны инеиқәлыргеит аҳ иԥҳа лаб.
Аҳ дшанхеит, иаԥхьа игылаз аҳкәажә цқьа
даныналыхәаԥш, идырит иԥҳа шлакәыз.
– Аа, сыԥҳа! Сыԥҳа лоуп, абаа! Ааи, сара хлаҳәацәгьа!
– иԥҳа лахь днеихеит аҳ.
Ларгьы уаҳа илзымчҳаит, лаб лҽынеигәыдлыжьлеит.
Уи акәхеит, ажәлар еилаӷызит, еинҟьеинырит.
Шықәсык ирызхашаз, ҳа ҳҿынӡагь илакәны иааргашаз
аҳәатәгьы роуит!
Ахьча иакәзар, иаҳтәарҭа дықәтәаны, апырҿпырҿҳәа аҵәахаҳа афара даҿын!..
Абри алакә сгәалашәацыԥхьаӡа схаҿы иааиуеит
аччаԥшь зҿықәҳәҳәы иҟоу хәыцрак:
Ҵәахаҳак иоур, идоуҳа наӡон, уаҩ иимбац илшон
ахьча! Аҵәахаҳа иацын Агәыӷра, Аразҟы!
Уаа шәанаџьалымбеит, уаҩ қьиа шәыҟами!
Сшәыҳәоит, исышәҭа саргьы уи Аҵәахаҳа!
Мап, алакә аҿтәи Аҵәахаҳа акәым! Исышәҭа аамҭа –
илаԥшхырԥагоу, игәыхәтәыхьӡагоу!
Аамҭа – са сҵәахаҳа!
Иҟасҵалак жәбап!!!
1970–2000

ЕИҬАХ ДӘРЫԤШЬАА РТЕМЕИ С- КӘАНТРЕИ
Аҵыхәтәажәа ацымхәрас
Абри с-«Жәамш»... ҩны саналга ашьҭахь, шәықәсала
инеиужьны еизызгон архивтә материалқәеи урҭ иҭахаз
Дәрыԥшьаа рҵеицәа здыруаз ауаа ргәалашәарақәеи.
Заа сзыхьӡаз – заа изыҩуа, сызхьымӡаз сашьҭаны,
аамҭа-аамҭала акәымзар, инеиԥшьны сызрыдымтәало,
– ажәашықәсақәа цеит ахроника нагӡаны изҩаанӡа.
Аҟәеи Гәдоуҭеи аҳәынҭқарратә архивқәеи арратә
комиссариатқәа
рархивқәеи
рҿы
исыԥшааит
аматериалқәа рацәаны. Аха еиҳараӡак исыхәаз
– сқыҭауаа роуп, дара аҷкәынцәа ргәыцхәцәеи,
рҩызцәеи, рыцеибашьцәеи роуп – дара ибзианы издыруаз, ирыцызҳауаз, аус рыцызуаз, ирыцеибашьуаз,
зывараҿ ани-ари дҭахаз. Адгьыл аҿынӡа схырхәаны
ҭабуп ҳәа расҳәоит урҭ ацхыраара ду исырҭаз азы!
Убас еиҭах ҭабуп ҳәа расҳәоит (иахьанӡа зыԥсы
ҭам рыԥсаԥхьа схырхәаны!) аибашьра адәаҿы урҭ
ҳҵеицәа ирыцеибашьуаз, Аԥсны анҭыҵ, егьырҭ
СССР ареспубликақәа рҿы инхоз згәалашәарақәа,
ҳаҷкәынцәа иаадырԥшыз ахаҵарақәа имаашьаӡакәа,
даҟьа рацәала иҩны аматериалқәа сзаазышьҭыз,
зыбзоурала инеиҵыхыз адокументтә сахьаркыратә
очеркқәеи ахьӡынҩылақәеи зҩыз, иагьыскьыԥхьуаз
апериодикатә кьыԥхьаҿ. Урҭ реиҳараҩык генералцәан,
полковникцәан, командирцәан, иуаа дуқәан! Иҟан насгьы арратә маҵуратә ҭыԥ дуқәа змаз, убас тәанчарагьы
иҟаз. Урҭ раашьҭымҭа ашәҟәқәа иахьагьы Дәрыԥшьаа
рҭоурых ахьтә схы иасырхәази исзамырхәази уҳәа
201

аматериалқәа зегь еизганы изҭоу, усҟан еиԥш иахьагьы ҭоурыхтә ҩны маҭәарк еиԥш, гәлымҵәахк еиԥш,
сзыхӡыӡаауа сархивқәа рчамадан аҿы хәы змам ҵәахык
иаҩызоуп. Ҩажәа шықәса инреиҳаны, урҭ аҷкәынцәа
ирызку аматериалқәеи рпатретқәеи рыԥсҭынха еизганы, ухчы иаҵаҵаны, аԥсҭазаара цәгьан, сдырчмазаҩуа
аҿынӡа исзыхьанҭан, игәырҩа дуун!
Егьараан сыргәылалахьан урҭ сыгәжәажәо, сҵәуо,
сылаӷырӡ наргәылаҭәо – сматериалқәа, ахьеизымхози
иахьсзымԥшаауази, саамҭа ахьеизымхози ирыхҟьаны!
Анцәа ибоит, исылшоз ала акы агсмыжьыр сҭахын!
Иахьагьы ихьааны исзынхеит сызхьымӡаз – Москва амҵан ақалақь Подольск – СССР Атәылахьчара
Аҳәынҭқарратә Архив Хада ахьыҟаз. Адәахьтәии
сыҩнатә ԥсҭазаараҿ сеилахареи-сеилымхареи –
ҩнык, ҭаацәа дук рныҟәгаҩык – лаҳасабала!– исмоуз
аҭагылазаашьақәеи ирыхҟьаны. Еиҳарак уахь сцара
иаԥырхагахаз ирзызҩыз сыҳәарақәеи сысаламқәеи
рҭак сзымааит, знык заҵәык ада. Урҭ реиԥш иҟоу
архивтә материалқәа рахь анеира зегьы ирзиным ҳәа!
Убарҭ ажәақәа атсеиԥш ихьшәашәаӡа иахьагьы сгәы
ҭдырхьҭшьаауеит!..
Усгьы иҟамыз ауаа ауааҵәҟьақәа! – зхаҵкы сцаша?– шықәсалатәи сеидара исыцаҵагылаз, аҵыхәтәан
сыгәҭакы анагӡара Анцәа иеиԥш иахәаз!
1984 шықәсазы (сара 50 шықәса анысхыҵуаз
иақәшәаны!– иҭыҵит, – иҭсыжьит изулак! – хаԥсыра
баны уи сыхроника.– «Уара уҵеицәа, Дәрыԥшь». Ҩада
ишысҳәахьоу еиԥш, уи раԥхьатәи баҟахеит иҭахаз
Дәрыԥшьаа рҵеицәа рзы! Убри ҵакыс иаманоуп
сышәҟәы ацәа асахьа анҵаны ишышьҭарҵаз сқыҭауаа
202

абаҟа ахаҳәшьапы. Уи абаҟа хаҳәшьап ашьҭаҵарагь баҟа
нагӡа аартрак еиԥш, ныҳәа дуны иазгәарҭеит сқыҭауаа,
Аԥсны ахи-аҵыхәеи ажәлар алархәны, аиҳабырагь
наԥхьаны! Убри аҽноуп ианаадыртыз усҟан Кәасҭа
Габниа ибзоураны (ашьҭахь ҳаибашьраан дҭахеит
рыцҳа, иԥсаҭа бзиахааит!) еиҿикааз ацәыргақәҵа – уи
бжеиҳарак сара сматериалқәа рыла еиқәыршәан.
Зегьы ирыцкыз – убри аҽноуп ианаадыртыз иҭахаз
ҳҵеицәа рыхьӡ зыхҵаз Дәрыԥшь агәашашараҿ иҟарҵаз
аҽырҩырҭа – жәлар реизарҭа ду ашҭа ду, – астадион.
Уи аҽнытәи амш ахгарагьы хьанҭан сара сзы,
сагьгәырӷьон,
сагьҵәуон,
аҭакԥхықәрагь
еиҳа
исықәыӷәӷәон!..
Суаажәлар убри аҽны саргьы ҷыдала сыхьӡ ҳараркит,
ажәа бзиақәа схырҳәааит, ахаҵаус ныҟәыбгеит ҳәа,
хаҵаҵас ԥсуа маҭәала сеиларҳәеит – ауапа шкәакәа
сышәҵаны, изҩычоз ахҭырԥа шкәакәеи араӡын
ҟамеи ацны! – сеиқәычаԥа снадыргылт! Абарҭ зегьы азмырхакәа, ажәа ахҳәааны ҳамҭас исырҭеит
аԥара ду ахшәааны нхыҵынтә иаахәан иааргаз
аҽыз ԥеиԥеи! Агылашьа, аԥагьашьа, анаӡааӡашьа –
зынӡак Нарҭаа ррашь еиԥш изумбарыз уи аҟабарда
ҽы! Дәрыԥшь аколнхареи ақыҭеи реиҳабцәа снарган,
аҽыҩ садыргылан ауаа иддырбарц рҭаххеит, аха иамуит срашь, ааигәа снанамышьҭит, изқәыршәшәо,
иқәарқәашьеиуа иалагеит! Сгәы сыхьит цәгьала! Аха
ауаа хатәрақәа – сгәы дырҭынчырц акәу, – ирҳәеит:
– Дад, уи хьаас иҟабымҵан, аҽ бзиа аԥҳәыс ааигәара
днанашьҭӡом! – ҳәа. Инанамышьҭлак – са снанашьҭыр
акәын ҳәа, иахьагьы убри агәала сзынхеит! Иаҳҳәап,
иара адунеиаҿ ԥстәыс иҟоу аҽы ахьреиӷьысшьо,
203

сахьазышәаҳәогь азымацаразгьы – сеилнакаар акәын!
Схыздыруазар аахыс сгәазыҳәара ду исыцу иахьагьы
исзынамӡацкәа исымоу азыҳәан мацаразгьы:
Анцәа сумшьын, – Анцәа сумшьын! –
Ҽык сақәтәаны дәдук сахымскәа!..
Сырҿиараҿ шаҟаџьара иуԥшаауеи, нас, аҽы иазку! Иара сышәҟәқәа руакгьы иахьыӡсымҵеи «Аҽыхәа
иаҵәа».
Аҽырҩрахь ианеиха, сыхьӡ ахҵаны идырҩит уи аҽы!
Ажәлареиқәара еилақызқызуа игылаз рыгәҭа
иалҳәаны ашҭа иахыкәыршаз аҽырҩырҭа мҩа иануаа
инеиуан уи, зынӡак лакә рашьк иаҩызаны!
Абраҟа сзавсуам (ҽазны аҩыха смоур?!..) уи аҽнытәи
аныҳәа злахшәыркәшахаз алаламбатәи арыцҳареи.
Сҽыҩ, с-Кәантра (иара тәым бызшәала ҽак ахьӡын,
аха сара убраҵәҟьа ус иахьӡысҵеит!) извагылан
иҩеиуаз аҽи иареи инеиԥас-ааиԥасуа, бжеиҳан еивагыланы ишьҭхысаа ишнеиуаз, (егьырҭ аҽқәа
ирышьҭаз зегь аҩбатәи ахыкәшараан иқәҵхьан!),
аԥхьанеира шеимаркуаз, егьи аҽыҩ иақәтәаз аҷкәын
иҽы дҩахыууаан, ес, дцаны дкаҳаит (акгьы имыхьт,
Анцәа иџьшьахартә!), аха иҽыҩ аанымгылеит, аидара
ианаҵыҵ, еиҳагьы икәарт! «Уи саԥысны, ишԥа!..» –
аҳәозшәа, зынӡак ишьҭхысит с-Кәантрагь! Ахәаԥшцәа
рзы алаламбатә ҟалеит, ҳәҳәарахеит, напеинҟьарахеит,
трышәасрахеит!
Шьоукы – Иқәыжәга, уара, ихәжәоит! – рҳәеит!
Шьоу­кы – Ицалааит! – рҳәеит. Ирбоз алакәџьашьахә
204

их­на­ԥааит! Урҭ абыжьқәа, атрышәбыжьқәа уҳәа зегь
заҳауаз, зшьамхы еиҳагьы иарҵарыз аҽыҩқәа еиҳагьы
иҭхыст, еиваст…
Аҩбагь еивагылан мацара амба иҭалт!
Аԥхьахәқәа аныршоз, хымԥада акәны рыҩҽык
актәи аԥхьахәқәа рзырӡбеит, аха шьоукы гәрымуан, зеидара иаҵыҵхьаз аҽыҩи аидара змаз аҽыҩи (40 кьыла дыҟан аҽыҩҷкәын иақәтәаз!) шьамхыла еиҟараны
ишԥарыԥхьаӡеи ҳәа!
Ада ҳәатәы ыҟамкәа, абас еимга-еимлысит уи
аныҳәа.
Сгәаздуун с-Кәантра! Сгәы аздуун аныҳәа, – убри
иаԥсан нас, ҳаҷкәынцәа рыцҳақәа, ҳаҷкәынцәа
хацәақәа!
Аҽы сырҭеит, са истәуп ҳәа «сҟәаҟәа иқәҵаны»
Аҟәаҟа-сыҩныҟа иаазгозма, нас! Аӡәгьы исыҵеимҳәеит,
анцәа-ауаа, аха сыззыԥшӡамыз аҳамҭа ду ансырҭа,
убраҟагьы «хаҵарак» ҟасҵеит!
– Ҭабуп!» – сҳәеит, – суаажәлар, сқыҭауаа, аҳамҭа
исышәҭаз азы! Аха уи саҵалан аҩныҟа исызгом! Мап
сцәышәымкын, аҽакалагь сеилышәымкаан! Сыхьӡала
абри аҽы шәа шәҟны иҟазар сҭахуп, аҽырҩрақәа,
аицлабрақәа раан са исымҭаны ҳаҷкәынцәа хацәақәа
рыхьӡала ишәырҩларц ҳәа…
– Ҳаи, дад, Анцәа биныҳәааит, убригьы ҳҵеицәа рзы
ибылшахьоу ирыцкуп!.. – рҳәеит абыргцәа.
Уи еиԥш иҟаз ажәаҭынхагьы ҳамҭа дуун сара сзы!
Ганкахьала сгәы ҭԥраауан аҩныҟа саныхынҳәуаз,
аха ганкахьалагьы агәҭыха сыман, иараби, акы амыхьында ҽы мыжда ҳәа!
205

Адырҩаҽны…
Иагьыҟалеит, нас, сыгәҭыха зызҳәаз! Дәрыԥшьынтә
исызҩеит ажәабжь хьанҭа, аҽырыҩра ашьҭахь, аҵх
асааҭ хԥа рзеиԥш иҭахеит ҳәа с-Кәантра!
– Ихәжәеит, рыцҳа! – рҳәеит!!!
Ишаасаҳаз еиԥш, ҳцеит уахь сыԥшәмеи сареи,
ҳаӷеиҭа, гәакьак дсыцәҭахазшәа исзыҟалеит уи
арыцҳара.
– Исымҳәаз, илаҳар, дмаар луӡом ҳәа! – даагәырӷьеит
усҟан Дәрыԥшьаа рхатәрауаҩ, руаҩ бзиа, хьыӡнага
Виктор Тәанба (иахьа дыҟам, идунеи иԥсаххьеит,
дахьымӡагәышьеит зегь реиҳа иџьабаа здыз уи ашьҭахь
кыр шықәса рышьҭахь, ааигәаӡа идыргылаз абаҟа ду!
Сыгәгьы иалоуп уи аартраан иӡбахә аӡәгьы иахьимҳәаз!
Ус рмыхьыр акәын иахьатәи Дәрыԥшьаа!!!
Виктор имацара иакәым, сышҩеиз заҳаз зегьы даара иџьшьаран исырҭеит!
– Бхаҵкы ицеит, уи еиӷьу ҳаԥхьаҟа ибзааҳхәоит! –
рҳәеит.
– Уигьы акы иазкуп, дад, ԥсаҭахәыс Анцәа ириҭааит
ҳаҷкәынцәа рыцҳақәа!– рҳәеит.
– Амин ақәиҵааит! – нақәсҳәеит саргьы.
Исцәыӡхьоу, исцәиасхьоу сгәакьақәа исызрыцны
иахьагьы лассы-ласс исгәалашәалоит уи с-Кәантра,
сҽы ԥшӡа, срашь ԥеиԥеи! Сагьниасуазар акәхап, нас,
убас, сцәаҳәа ишаҳәаз еиԥш, – ҽык снақәтәаны дә
дук снахымскәа!
Анцәа зегь уиҭом тәа!..
Абраҟа иацсымҵар ауам ҽакгьы.
206

Дәрыԥшьаа усҟан исырҭаз аҳамҭақәа пату рықәҵаны,
срылаҽырбо, саадырижьҭеи ҳамҭас исырҭахьоу
исызреиӷьны исымаз суапа шкәакәеи сыхҭырԥеи
неиқәҵаны икнаҳан сыҩны зегьы иахьырбо ҳсасааирҭа
уада ду аҿы. Сҟама еиқәыцырцыруа ссервант иҭан,
иааиуаз илаԥш ахьнақәшәоз! Хазы ҳашәҟәықәҵарҭа
еихагылаҿ иҭагылоу ҳҩызцәеи ҳареи ҳпатреҭқәа ирывагылан сҽы ааигәара сыргыланы ҳкорреспондентцәа
иҭырхыз. Уа дсывагылоуп (иӡбахә мҳәакәа сзавсуам!)
иԥсаҭа бзиахааит, ааигәа иҳаԥхаз, Дәрыԥшьаа рҵеицәа
рбаҟа аҟаҵареи рыхьӡ акамыршәреи зџьабаа ду адыз,
аӷьыракгьы зҟәаҟәа иқәызхуаз, еицырдыруа ауаҩнага,
аколнхара «Дәрыԥшь» жәашықәсала иахагылаз Иван
Ҭаркьыл. Убригьы уи абаҟа иадибалаз аџьабаа азымацаразгьы, ихьӡ ҽеила иҳәатәын абаҟа ду аартраан!
Шаҟа ибзиами, ауаа ирхамышҭша анырхашҭуа!..
Шаҟа иламысми!.. Абри зегь зысҳәо, убри апатреҭ
заҵәык иахьыҟаҵәҟьаз инхеит! Егьырҭ сгәадура
ҳамҭақәа – Дәрыԥшьаа исырҭахьази ус ӡәырҩы
исырҭахьази зегьы срылхәдоуп иахьазы! Ҳаибашьраан
ақырҭуа қәылаҩцәа Аҟәа ианахаԥа, Гәдоуҭаҟа
ҳахҵәаны ҳамцар анаму, знык-ҩынтә идырҳәит
ҳаҩны. Уигьы азмырхакәа, хәҩык ақырҭуа гвардееццәа
иҩнашьқьыруа, раб иҩнакәушәа, иҩнан Аҟәа
ҳаҷкәынцәа ахы иақәиҭыртәаанӡа. Аҟәа анаага, ахымш
рзы, санҩеи, ашә аартны сахьыныҩнашылаз, раԥхьа
сылаԥшь ахьынасырхаз суапеи сыхҭырԥеи ахькнаҳаз
ахь ауп! Ҭаацәала ҳаадырижьҭеи ҳаԥхӡашала,
ҳаҟәрышьқәа еиҟәыршәшәо еидаагалаз – уаҩы инапы
иазышьҭхуаз ҩнымаҭәеи, чысмаҭәеи зегь неидкыланы, абарҭ сҳамҭақәагьы нарылаҵаны исцәыргеит.

АҴӘАХАҲА ИААНӠА…
Абри ахәшәтәырҭаҿ санышьҭаз ҳәа ҩада зыӡбахә
сымоу ахҭыс аахыс жәашықәсала саамҭақәа цахьеит.
Исцәыӡыз, исхьаау рацәоуп, исыхҭысызгьы рацәоуп.
Исцәымӡкәан сызмыхәаз, исзымԥшааз, инагӡаны
сызхьымӡаз, ихьаацәгьаха сгәы иҭыхо сусқәагь
рацәоуп.
Убарҭ исцәыԥсхьоугьы, иахьа разҟышақә сызхаану сыԥсы зыӷроу сусқәагьы, сыззынамӡаз сырҿиаратә
ҩымҭақәеи
схадаратә
ҩымҭатә
фырхацәақәеи,
зыԥсыҭоу, аха сыззынамӡаз рахьтә лакәны дысзынхеит усгьы, ҩадагь зыӡбахә сымоу, дунеи лааԥшыра зысмырбац – с-Убых-ҭыԥҳа!
Иахьанӡагьы схаҿы мацараҿ инхоуп уи илызку, сгәы
мацараҿгьы дынхоуп Л а р а!
Лассы-лассгьы дыгәхьаазгалоит, дызгәырҩалоит,
сыхгьы сацәшәалоит – абри дышсыгәҭыхоу, уаҳа дәык
дсызнықәымҵӡакәа, сниагәгәа сцарыма ҳәа – уаҩ дахьымаауа!
Санқәыԥшыз аахыстә аамҭа-аамҭала изыҩуа,
сыгәҭыхақәа,
схьаақәа,
сыгәҭакқәа
зегьы
«ирчықьмаџьоу» – сымшынҵа атетрадқәа рҿгьы анаара иуԥылоит уи лызхьаара ацәаҳәақәа.
Иараби, исзыҩгәышьар уи илызку ашәҟәы –
ажәытә ҳҭоурыхи иахьатәи амши еимаздо цҳа
ҩымҭахон, изҩхьоу-иҭсыжьхьоу зегьы ирыцкны
исзыҟалагәышьон! Сҩымҭахадаакәхон!!!
Аха, аха… иҟоуп изсырххогьы, сгәыӷуеит, анкьазны
шаҟа сгәырҩалоз, Дәрыԥшьаа рҵеицәа ирызку ашәҟәы
санаҿыз, ари ахаангьы сзалгаран иҟам ҳәа! Аха, нас,
208

салымгеи! Иқәҿиарангьы исзыҟамлеи суаажәлар
рҿаԥхьа!!!
Убас иудыруеи, саԥхьаҩ-сгәыӷырҭа, сазынаӡар
уи илызку, уи илтәуаамҭагь! Сылзынаӡар, дусырдырыр, дгәакьан, дсазнан са сзы дшыҟоу еиԥш, уаргьы
дугәакьан, дуазнан дҟалар!..
Аха уи аамҭа… Уи аамҭа – ҽаҵәахаҳак аҭахуп!..
Иип, нас, уи Аҵәахаҳа, дихп уи алакәуаҩгьы –
зҳәахала аус бзиақәа ҟало!
Уаанӡа, уи аамҭа аанӡа, уи Аҵәахаҳагь иаанӡа,
ҳнаргәылаԥшып урҭ сымшынҵа тетрадқәа –
сыԥсҭазаара амаӡеи аргамеи, ахааи ашеи, алаӷырӡи
аччеи зны-зынла иахьеизало, саныҟоугьы – исыцҟоу,
саныҟамгьы, уасиаҭ нымҵәак еиԥш, ҭынхажәак еиԥш
инхауа!
Саԥхьаҩ сымшашара!
Иҟамз, имиӡаз аӡә леиԥш думԥхьаӡарц уи
с-Убыхҭыԥҳа, лызкажәақәак узрылсыҟәшәаар сҭахуп
(хыхь уназқәсырԥшыз рыхәҭак адагьы!) уи сымшынҵа
даҟьақәа! Зеиԥш ҟамло егьыҟам, исмаӡар, сахьымӡар
уи илзыскша аҩра аамҭа – исҭахым збагәа иаӷраԥсыз
аҟанҷ хәацы мыждеиԥш, аӡәы димбаӡакәа дсыӷраԥсыр!
Уаԥхь, нас, угәра ганы, сгәы-сыԥсы иаҵхны иумыздоит – зегьы, мап, моу, – рыхәҭак! – исзымгәаӷьуа
маӡақәакгьы сымами!

С-УБЫХҬЫԤҲА ЛЫЗХЬААРА
Сымшынҵақәа рҟынтә ацыԥҵәахақәа

«…Субых рыцҳақәа, субых лахьыцәгьақәа!
Шәабаҟоу, шәабану?.. Шәыҟоума зыԥсы ҭаны
иахьанӡа инхаз! Ауарбажә иаҿшәаз ашәҭыц еиԥш,
иабыкәу шәахькаршәу?..
Шәызҿиама, шәзынхама, ма, – дышьман! – шәиасмашәынҵәама!..
Избан, избан, аха шәа шәлахьынҵакәны избоит сара
зны-зынла сыжәлар рлахьынҵагьы!..
…Сара хымԥада инасыгӡароуп, изҩыроуп абри
ашәҟәы! Уи сара суасиаҭ акәхароуп!.. Смыткәма, с-Уоу
акәхароуп! Иҳаҩсхьоу аамҭа хьанҭақәеи ҳазҭагылоуи,
уаҵәтәи амшқәеи ирызку ажәа ҭынхахароуп!!!
Аха иабаҟоу аамҭа?.. Хымԥада, сцароуп, избароуп
шәтәыла ссир, шәтәыла гәықәха! Аха ианба?.. Есԥхны
сҽазысклоит анкьатәи шәыдгьыл ахь аныҟәара, уи
ладеи ҩадеи анықәԥшра, аҭҵаара. Аха еснагь иауам, ԥырхагак сзыҟалоит… Мамзаргьы, улас-ҩаст ҳәа,
гәыхьымзар, ԥсыхәагас иурҭои?..
Еҳ, сара рыцҳа, иқәҿарҳәаз аҽыҩ еиԥш,
сышԥақәҿаҳәоу, сышԥадҿаҳәалоу сыҩн ашьаҟа
цәеижьлагьы ԥсхашьалагьы! Сахьӡарцу са сыгәҭакы абжагьы?.. Агәра сызгом. Абри акәхоит сара сагьымԥсуасагьымбзахо адәы сықәзырхаран иҟоу!..
…Сан, сан, закә темақәоузеи, рҵыхәакыхагь
сахьымӡакәан схы илҭыбӷьыжәаа ицо!.. Сан, сан,
арыцҳа, агәаҟцәгьа бара, исзыбузеи, исымабкузеи
210

сымҩабжаҿ снаган снырханы?.. Быҟахҭгьы, бсымахгьы
быԥсы ҭаны, бгәы бзианы, зегь змыҩхьазаарыз шьҭа!..
…Сара рыцҳа, схәыцрақәа шысхәыцроу инхап, саргьы сшыҟоу сҟалап сыграждантәи сышәҟәыҩҩыратә
ламыси рҿаԥхьа аара ду сыманы…
20.10.1965 ш.

«…С-Убыхҭыԥҳа, сҭыԥҳа лаша! Бабаҟоу, бабану?
Сгәы бышҭыхо бынхарцу?.. Мап!.. Мап!..
Сара
срышьҭан,
с-Убыхҭыԥҳа,
бызхылҵыз,
зшьа балҵыз, срышьҭан урҭ рабацәа-рабацәа, аха
исзыԥшаауам макьана, урҭ иреиуоу аӡәгьы!
Бызхылҵызҵәҟьа, бан, баб уҳәа рхаҿсахьақәанҩылақәа сыԥшаахьеит, иахьыҟоу, изеиԥшу здыруеит,
аха исымбац, сзымнаӡац дара рҿынӡа. Срызцароуп. Бан
лхаҿсахьаз прототипс исоуз Н. Г. – Ӡ-ԥҳа (Л. Аргәынԥҳа
лан лоуп зыӡбахә сымоу! – Н. Ҭ.) лахь сцароуп. Лыԥҳа
убриаҟара лыхҭысқәа салҳәеит… Уаанӡа еиҭах сан
лакәын лхаҿсахьа знызбаалоз, аха уажәы арҭ аҩыџьа
рхаҿрақәа еилалан исызрылҵит бан – Адила! –
лхаҿсахьа! (Иббома, с-Убыхҭыԥҳа, бан лыхьӡгьы здыруеит!) Аха баб?.. Дабаазгари, ихьыӡхари. Шаҟа хьӡы
еилсырхи… Аҵыхәтәан, исыԥшааит – Облагә!.. Сцароуп, сцароуп ди Надиа лахь! Мамзар сусқәа башахоит. Сҿынасхар анахь ес сахьцалац (ахшараиурҭоуп
зыӡбахә ҳәоу), кьаау-саау ҳәа еиҭа сынгарлозар
акәхап, сгәы иҭоугьы – уа илҭаԥсып! Еиҭа аилыхара, ахынҭаҩынҭара, агархра-агараҵара, ааӡара
– инымҵәаӡа-нымҵәаӡо!.. Исзирыда сара аԥа, аԥа
шысҳәо ҳы, еиҭах хаас хәыҷык дихыр?..
211

Акызаҵәык гәынкылагас исымоу – аԥҳа лакә­ха­
гәышьар еиҭа, сан лыхьӡ лыхьӡысҵап – Вера, Верачка!
– Убас исыхҭашәеит! Иаԥсуа хьӡым, аха сан лыхьӡоуп!
Сзызгәаҟуа иакәхар, (с-Маџь ду иакәхар!) оо, иан
дикәыхшоуп!
…Ԥхыӡла иаха дызбон, мшәан, иззы, аха изшьапык ԥҵәаны, ихьшәаны дихызшәа. Еиӷьу ҳәа аӡә
дсырҭарц иалагахын, сара исымухт, агра имоуп ҳәа
дышԥансыжьуеи ҳәа, аҽшьра саҿын. Дшыгразгьы
сиҿыгәҳәаахуан, егьи ишамшамуа исыдыргалоз амалахазгьы сгәы сызидымкылахит! Иаҵанакуеи? Издыруада уи мгәарҭагьы еснагь ак ихьыр ҳәа сахьшәо
акәзаргьы?.. Сантәа-сангыло, еиҳараӡак амаҭәа мыжда – сыӡәӡәатә анкнасҳауа – ашахақәа наскьагоуп азы,
аҭӡы садмыӷәӷәалои… Амала, амала, срыцҳами еиҭах
сгәыӷра башахар! Аха усгьы исзырҩи ажәеинраалақәа
рцикл «Аԥа» ахьыӡҵаны, иира хәымз шагыз!
Ишызҩызгьы бдыруоу, с-Убыхҭыԥҳа, уахынла, амызҵхы схы иархәаны! Алашара лампа саԥхьа иқәгыламыз,
иасыркыр ҟамлоз, аха дымҿыхоз, нас, сыԥсҭазаара зегь
«ԥааимбарс» иасҭаз.
– Иҟалеи, иҟалеи! – ҳәа иҳәарын, дҿыхарын,
дҩықәтәарын! Нас убри аминуҭазгьы иԥсрын
сцәаҳәақәа, иԥсы хаҭарын! Шә-лашарак сзауркыргьы, инеимбӷьыжәаа убас ицарын, рҵыхәакырҭагь
смоуа. Схы сақәгәамҵуа, иаргьы сизаӷьуа сыцәагь
саацәҟьалозар акәхарын!..
Ибымбои, с-Убыхҭыԥҳа, арҿиара ауси аҟазшьеи
шыҟоу! Иаргьы саргьы ҳазҿу акоуп, ҳарҿиарауаауп,
сеиликаар иауеи? Уи знык акәу џьыбшьома, ус
шаҟантә шаҟа жәеинраалеи цәаҳәеи сцәишьхьеи! Еи212

либакааша анеилибамкаа, нас ирыԥсыхәоузеи анҭ
еитәышьҭраӡамкәа еиднагало?..
Убри аҟынтә, убри амза шәахәа ахышәахьтә исзылашаны, сыҩуан, сыҩуан, с-Убыхҭыԥҳа, сыҩуан
маӡала, сыԥсы ӡаны! Сцәаҳәеи сцәаҳәеи еиқәԥало…
Шьҭа бара базхәыци, убригь шанак иазҳәаӡами? Сара
убарҭ амызҵыхқәа исдырҩхьоу сажәеинраалақәа
сыхьӡ зҳәо исымоу иреиӷьысшьоит, урҭ исырҭаз
аразҟы лашан! Саргьы слашан, с-Убыхҭыԥҳа, аҵхаҿ!
Уи еиӷьу ҭагылазаашьа ыҟаӡам арҿиаҩы изы! Шаҟантә
(уажәы ԥшьынтәны!) ахшараизыԥшра сҭашәахьаз,
аха мызҵхыла акәым аҽнымыш каххаагьы цәаҳәак
ансзымҩуаз ыҟан шықәсала!..

…Еҳ, с-Убыхҭыԥҳа, с-Убыхҭыԥҳа! Ҳусқәа ҽеим,
иҽеим! Бироуп, бысхылҵроуп бара, хымԥада, аха сҵеи
шьахәгьы дироуп! Шәҩыџьагьы сыԥсы иахылҵуа,
сыззыԥшу шәоуп! Ус иҟалароуп! Уара – мгәарҭа
дныҟәызгоит, бара – схаҿы! Ба бызхәыцра санаҟәыҵлак,
иара изхәыцра салагоит, убас – иаарҳәынгьы! Убас
уахи-ҽни, есымша! Егьырҭ зегьы сыԥсҭазаараҿ –
аҩбатәи аплан ахьоуп иахьыҟоу!..
…Мап, мап, уара уироуп, сыҷкәын, уара сыпринц
хәыҷы! Иагьагмырхакәа, иагьахмырԥакәа иааиуа
егьи амзаз агәы анааҩнашо, хымԥада, ахәылбыҽхаз,
асабша, ма амҽыша! Избанзар, уара уеиқәҳәалаҩуп,
аҵыхәтәантәи уоуп! Абни Толстои ифырԥҳәызба Наташа Ростова лҟны ишыҟалаз еиԥш, хҩык аԥҳацәа
рышьҭахьоуп дыззыгәышьуаз аԥа данлоуз! Мамзаргьы, агәаӷьра цәгьазаргьы, – аӡә дысхыччаргьы зды213

руада! – аха зынӡа Пушкин иҟынгьы ишыҟаз еиԥш –
уигьы Аԥшьбатәи иааноуп аԥа данихшаз!.. Иббама,
с-Убыхҭыԥҳа!..
Абас иҟоуп сусқәа!
Ахкаара иҭоуп аҳәысқәа!
Ҽаанбзиала исԥылаша!
22.05.1966

«…С-Убыхҭыԥҳа, с-Убыхҭыԥҳа! Абра уажә саԥхьеит
сԥеи бареи ишәызкыз сгәаҟрақәа! Аԥа дсоуит, дсоуит, с-Убыхҭыԥҳа! Биқәныҳәа! Зынӡак исҭахыз,
дшысҭахыз! Дзакә ԥоузеи мамзаргьы! Диит ианысҳәаз
амзазы, амзагәҭаз, диит хәылбыҽханы, убригьы
ишысҳәаз еиԥш, аха шәахьаны – амчыбжь ахы анакуаз,
сыԥсҭазаара ҿыцла ианышьақәгылоз!..
Аха бара, с-Убыхҭыԥҳа? Бабаҟоу, бабану?.. Быҟам,
быҟам! Бымиц иахьагьы! Шаҟа аамҭа бмааиуазеи!
Шаҟа инымҵәозеи саргьы сымҩа – бара бахь игоу!
Иахатәиашарак сышбеиԥхыӡуаз иаасыршеит! Бара
бцәажәон, сара сцәажәон! Ҳаизгәырӷьара ҳәаа амамызт! Еҳ, сааигәа иҟазҭгьы сҩыга калами скьаади,
убри еиԥш цәаҳәақәак бзызҩрын! Аха ишԥазури, сабацари, с-Убыхҭыԥҳа, зымшгьы шоу, сыҵхгьы шоу! Уаҳа
сырҿиаратә шьара сзықәымлеит, акәыт ҵарҭа змауз
еиԥш, сықәгьежьуеит, иаасмоуӡеит уаҳа ҭыԥк налкаан, сахьбызтәашаз, сахьбызхәыцшаз, сахьбызҩышаз!
Иҟамлеит уаҳа сзыҳәан ҭышәынтәаларк, ԥсеивгарак,
хи-гәи еизныжьрак…
«… С-Убыхҭыԥҳа, ибдыруама сара еиҭах исыхьыз?
Амышмыхәла шысзыҟалаз? Ибдыруама бара сара
214

ҩымз раахыс закә гәырҩоу сызҭагылоу – саҳәшьазаҵә,
саҳәшьазаҵә, сеиҵбызаҵә! – дшәарҭахеит! Илыхьит,
с-Убыхҭыԥҳа, сан рыцҳа илыхьыз, сан рыцҳа дызгаз!
Сара издыруеит, – уа издыруеит! – уи сынтәа дамгаргьы – ҳаԥхьа дшаго, лыԥсҭазаара ахац ишарку, лызшьапык ала нарцәы дышгылоу…
…Еиқәымшәа,
разҟыцәгьа,
саҳәшьа!
Уама
ззыҵәахыз! Сыбшьит, ҳәызба цагәыла сыхәда
хыбҵәеит, бсылгеит, баҳәшьа!.. Сара убас иҟаз уаҩы
лахҿыхын, убас гәамчхарак сыман, акы иарҟәуаз,
иареиџьуаз сакәмызт, аха ибымуит, схәыбжәеит!..
Схы аус ауам, сшьара сықәҟьоуп, сызхара исзымааӡоз,
шықәсала сыззыԥшыз сыҷкәын хәыҷгьы снапы дакуам! Иан лыԥсы шҭаз – дицәыԥсит, дицәыбшьит бара!
Иа Анцәа, гәнаҳас ибимҭааит!..
…Иара усгьы, цәгьарас иҟаҳҵахьаз, ҳзыхҟьазеи,
саҳәшьа, абысҟатәи еиқәымшәара, рыцҳара ҳакәны
ҳаишартә! Ҳшыхәыҷқәаз – ҳаб дҳацәдырӡуа, абыда
ҳеҭымха иҳазҳауа (бара усгьы ҳаб данҭаркуаз бихьазма, ашьҭахьоуми, баҳәшьа!), ҳан хаԥсыра баны ҳлааӡо.
Убригьы даҳмаӡо, дызлымгаша лыхьуа, даҳцәыԥсуа…
Ҳзыхьӡаз зегьы мчыла ҳрыхьӡаны, аԥсҭазаараз ҳақәԥа
хаҭаҵәҟьаны!.. Уи зегь азхар, иазхар, аха иаума, ибума бара! Ибыԥсыхәеи, баҳәшьа! Сара сыԥсыр еиӷьын,
хараӡа еиӷьын, егьахәҭан, саҳәшьа, избанзар са
сшәеиҳабыми! Аиҳабы дшыҟоу – аиҵбы дцар ҟалома,
иҵоуроума ауаҩытәыҩса идунеиаҿ!
…Аԥсҭазаара сҭахымкәан акәу џьыбшьо, баҳәшьа,
ас зысҳәо, мап, цәгьа исҭахуп, кыр нысҵыр сҭахуп, аха
иазызуеи, саҳәшьа, шәара зегьы шәылымкаа, сыԥсы
ахьынӡаҭоу сҟоуҟоууа, сгәы сҭаҵәуо… Аҳ, саҳәшьа,
215

саҳәшьа, ишысҳәо-шысҳәозоуп ахырзаман ахь ишкылыбгаз. Ианаамҭаз, сара сӷьаҵәыӷьаҵәуа ианбасҳәоз,
бхы бахәазҭгьы, хәышәтәрак бахысызҭгьы! Ҵоуп,
ауаҩ иаџьал дзахыԥом, рҳәоит, аха иҟами иахыԥо?
Убригь лахьынҵазар аума?.. Аха, издыруада, хышықәса бнеиуеит, акгьы быхьуам, рымҳәеи! Уаанӡа
бызнеиуаз быҟазар, здыруазар, ҳабгьы иԥсхәын,
ҳангьы илыԥсхәын! Аха уанӡа бнанагома?.. Лцәа
ԥшқацәоуп, дуаҩы ԥшқацәоуп, дҿацәоуп, шаҟа лшьа
шуа – убриаҟара иаргьы аапкуеит…» – лымҳәеи
бҳақьым. Иаапкыҵәҟьахьазар, саҳәшьа?.. Аха акьыба
чымазарақәа зегь еижәлам, рымҳәеи, зегьы иреицәаз,
зегь реиҳа иаапкыз бара ибызкылсну?.. Иаҳхылҵыз
злакым, аразҟыцәгьақәа ҳара!..
…Уаа с-Убыхҭыԥҳа! Сышбацәажәоз, иббома сахьагаз! Аха Анцәа иҳәар, саҳәшьагьы ак лыхәап, ма
шықәсқәак днеип, баргьы бынсыжьрым! Амала, сгәы
бҭам џьыбымшьан! Сгәы иҭақәоу, исыӷрыхақәо, ҭынч
ԥсҭазаара сызымҭо рацәоуп, урҭ рыҵаҟа џьара бынхеит макьаназы, аха сыбзыхынҳәуеит, с-Убыхҭыԥҳа!
Абри саҳәшьа мыжда иааиҭалҳәан дзыҟалар, дзыҟалар,
дзыҟала!..
Бзиала, бзиала, аамҭала, с-Убыхҭыԥҳа!..
Уи аамҭала иаауеит, с-Убыхҭыԥҳа, иахьанӡагьы!
Уаҵәынӡагь ицозар акәхап!
Саҭамыз, саҭамыз, с-Убыхҭыԥҳа!
Бысцәымӡын! Бысцәымӡын! Бысцәымӡын!!!
Усыхәа, усыхәа, абаа, санду лҵәахаҳа!
сентиабр–октиабр
2000

АЛИРИКАТӘ ЕТИУДҚӘА

АСЫ
Аҟәа иауит асы.
Аҟәа икаҳаит асы.
Иҟәаш-ҟәашӡа аҩн хыбқәа хнаҟьеит.
Агәарԥ хәыҷқәа, ашҭақәа зегь ҟәашӡа иҟалеит.
Ашәаԥыџьаԥ иаҵәара хцәышаақәа, зеиԥш маҭәак
ршәырҵеит.
Еимгәашлаҳәаз ауаҩ иаргәҵысҭақәа реиԥш, аулица
аганқәа ҵышлааит.
Амашьынақәагьы иҟарҵеит дара ртәы.
Аҳәсҭа ацәаӷәарсҭақәа реиԥш, рышьҭақәа аулицақәа
иалҳәа-алҳәаны инагоуп.
Иԥаҟьа-ԥаҟьаӡа, аҳаргь шкәакәа хәыҷинӡарақәа
реиԥш, илеиуеит, илеиуеит асырҳәқәа.
Сырҳәык зышьҭамгылеит.
Шә-сырҳәык зышьҭамгылеит.
Аха ашәиактәи асырҳәы шьҭагылеит.
Уи иашьҭахх илеиз – асырҳәгьы.
Ишәмаҳахьеи, амза атыҩ иакны «ианамырхуа?»
Аҟәҟәаҳәа ана-ара ахысра ҭарҵоит.
Ашықәс ҿыц иаԥыло џьушьап уажәы!
Шә-бџьарк азхоуп амза иакәшаз атыҩ.
Шә-хымҭак рахьтә хымҭак ақәшәоит…
Уи ахымҭак амза иамцҟьаа иагоит атыҩ.
Абраҟагьы убри еиԥшу ак ҟалеит:
Ашәиактәи асы шьҭалоит.
217

Ашәи хԥа.
Ус, ус…
Иҟәашӡа иаархыбуеит адгьыл.
Иахәлаҵәазар
акәхап
арсҟатәи
цәаакыра
иқәнацәцәааз.
Аҟәа иауит асы.
Икаҳаит асы.
Икаҳахаҭаҵәҟьеит.
Адгьыл аҿы – асы.
Ажәҩан аҿы – асы.
Амшын ахь – асы.
Ашьхахь – асы…
Асы – аҩнхыб аҿы, ашҭаҿ, амҩан…
Иахьабалак.
Ааигәа-сигәа аламала иамуц, иҳамбац.
Аламалагьы изышьҭамгылац.
Илеиуеит, илеиуеит асырҳә
ԥаҟьа-ҭыԥҳацәа
шкәакәақәа.
Шәара шәхала акгьы шәзырҽеиуам, сык зымбац
адгьылаҿ рҳәошәа, ирышьҭагылоит урҭ ирапа-рапаӡа,
арԥар реиԥш, иԥагьа-ԥагьаӡа иауа асрыԥхрақәа.
Есааира иҟәашхоит адунеи!
Ахәыҷқәа рдәылыҟьҟьоит аҩналарҭақәа.
Рыбжьы мбатәха, митә рымышха асы дунеи илоуп.
Рнапқәа рхаханы асбыбышқәа ирышьҭоуп.
Амашьынақәа ирықәҳәаны асрагәақәа шьҭырхуеит.
Ибз бӷьыц хәыҷы ашыҩҳәа иналҳәо инапсыргәыҵа
дануп, аа, Даур хәыҷы!
Ихьшәашәаӡа асҽыҭқәа ифоит!
– Аршәы! Зынӡак аршәы еиԥшуп! Агьама беи! –
арахьгьы иҩызак иабжьигоит.
218

– Даур, иумфан! Иумфан! – Иааҩуеит хыхьтәи иан
лыбжьы. – Уаасымсхааит, ицқьоу џьушьома?
Диашоуп уи, аха дагьиашам.
Дрыцҳами ахәыҷы, асы агьама збар зҭахыз?
Абри аминуҭазы зхәыҷра саҵашьыцуа сгылаз
ахәыҷы сара дсыҵашьыцыртә сабанӡаҟаз!
Сара исфахьеит асы.
Сара исфон асы, ашыжәҳәа снапсыргәыҵа ианӡалоз
зегь шьҭҳәаны.
Сара исҿарҵахьеит, асыхәмар аныҟаҳҵоз, қыҭак
ахәыҷқәа сықәибаҳәаны.
Сҿы зеихамло азна рҭәны, сылакәаҳаны, аҟьҟьаҳәа
исхыҵны ицахьеит.
Сызхара асы сылабылгахьеит.
Сылалахьеит маҟҿаҳәара иԥуа, аграпара алдо,
спартфел хәыҷы кны.
Сӡамҩақәа ҿыҟаԥшьааӡа, фырқьҳәа сԥынҵа сҩахо,
санылахьеит асы мҩаду.
Аҵла маӡала снаҵагыланы амахә ршәшәаны
агәгәаҳәа сҩызцәа ирықәсыԥсахьеит.
Сшьапы арбааӡахьеит.
Сышьхәа арцахьеит.
Сагьарчмазаҩхахьеит, ицлабны амандарина зфо
реиԥш, гәыдк азна асрагәақәа зфаз уаҳа дышԥаҟаларыз
нас!
Аџьанахқәа ҳрынтәаланы ма ҳаибаркәымпылны
шаҟараантә ҳҭеибаҵахьаз агәаҩа лаша!
Ма аҵхқәа неиԥшьны ианҵаалак?
Чаразырҭас ишԥаҳамаз аҩаршьҭрақәа, аӡмахрақәа!
(Иара урҭ аӡмахрақәагьы абаҟоу иахьа?)
219

Аҳаскьын ықәшьшьы еимиаан, адгьыли дареи
еиҟарахан, еиқәҩызаа иҟоуп.
Иахьа жәытә ӡмахк аҭыԥаҿгьы аӡәы аӷьараҳәа
дахьықәынхогьы убап!)
Ҳаиҳа ичаразуа ҳәа, шыжәжәҳәа аҵаа ҳанԥраа
ҳашнеиуа, шаҟантә ҳԥынҵақәа ашьа рҭашәхьаз, ҳаҽ­
ҳаз­нымкылаӡакәа апҟьацаҳәа аҵаа ҳәыгәра ҳанаа­
халак!
Ҳаууаа ҳаԥаны ҳанықәԥалалак, шаҟантә ҟылԥҳәа
шьамхахьы ҳалҭаҳахьаз згәы ҭаԥаҳҽыз аҵаа ӡмах!
Усыҵашьыцп, аиашазы!
Усыҵашьыцыртә сыҟоуп, сгәыла хәыҷы!
Сҽыҭк уҿы иҭоуҵан! – уангьы дарҳәҳәеит, саргьы
уқәҿысҭырц акы аасыгымхеит.
Амала, дабаҟоу са схаан сҩызцәеи сареи иҳаргылоз
асҭакәажә?
Уи лцымхәрас уҩызеи уареи «аракетодром» аргылара шәаҿуп.
Аракета ахагалара шәаҿуп.
Узҳацәеит, сҩыза хәыҷы, узҳацәеит!
Ухалацәеит, ухалацәеит!
Аа, уажә арахь улбаазгоит:
Иудыруоу уара ачалт захьӡу?
Аӡбахә уаҳахьазар ҟалоит.
Иҟалоит ус рҵага шәҟәык аҿы џьара асахьа анны иубахьазар.
Быцак шышны иҟаҵаны лабак аԥхьала иаҵаргәаны
игылоуп уи, асы ҭыбӷьаҭааны, маҵурҭак авараҿ.
Ма цак авараҿ.
Ахәаша-маша аҵаԥсоуп.
Акәша-мыкәша – асыбыбыш, уаҳа акгьы.
220

Аханы аҵла махә хаха иқәтәоуп аҳәынҵәырҟаԥшь.
Уи уареи сареи ҳаасҭа зынӡак гәырԥынҵакгьы
иаҟарам.
Амахә иқәгьежьуеит-иқәхынҳәуеит.
Инықәԥыр-аақәԥыруеит.
Убас имлашьуеит, зынӡа ахәыц ааҩнаҵәартә.
Аха иазыгәаӷьуама афатә ахьыҟоу аҵалара!
Уаҟа, афатә ахьабо, аԥсцәаҳагь дабоит!
Иахьынӡазычҳауа иачҳауеит, аха нас?
Иҟалалак ҟалааит ҳәа инықәԥраауеит.
– Прышәҭ! – иныҵакәыруеит ачалт!
Ахьшәҭҳәа ахәашагьы инамҵасуеит.
Аха уи албаадаха абамоу ҭынч?
Инаԥшы-ааԥшуеит, имҵасуеит, инаԥшы-ааԥшуеит.
Ишԥашәо, рыцҳа!
Ишԥадыруеи, рыцҳа, аԥеиԥш цәгьахә!
– Хьыжәжә! – инаҵҟьоит алаба, иаҵагылаӡамшәа…
Сцәа сааҭӡыӡаауеит сара абра.
Рыгәнаҳа, рыгәнаҳа исзымгаша, шаҟа ҵыс раџьал
ҟалахьоузеи снапаҿы?
Насгьы, зынӡак исызхымго, шаҟа ҳаицлабуаз уи аус
аҿы ахәыҷқәа зегьы!
Ишԥанҳарҵәоз рыцҳашьарада, гәеилымгарала?!
Аха иагьшԥанымҵәоз дара!
Убасҟак иахьырацәаз акәзар ҳара ҳгәы абни ачалт
иҵахҩаны, акгьы еилнамырго изыҟаз?
Мҵык ушьыр, аҭыԥан шә-мҵык аауеит, рҳәоит.
Нас, изымаазеи ҵыск аҭыԥан шә-ҵыск?
Еиҳа измаҷхазеи урҭ – уаҩы еиҳа ихәашаз?
Схәыҷра адунеи азна иҟазшәа избоз?
Аа, абыржәы избошәа сыҟоуп:
221

Ҳца авараҿ игылоуп атама.
Уи амахә хаха иқәтәоуп ԥынҵа чаҟәа-аҿыбгқәа,
ахьҭеи амлеи ихәаԥӡа идырчыз.
Ана-ара аҵысӷрақәа, аҳәынҵәырҟаԥшьқәа, аҷынҷахәыҷинҷақәа.
Ладеи ҩадеи абнара, аандақәа ирылԥраауеит
ардәына чахқәа.
Архьына ԥсылақәа.
Иабаҟоу, измаҷхазеи иахьа урҭ?
Мҵык ушьыр, аҭыԥан шәы-мҵык аауеит, нас ҵыск
ушьыр, шә-ҵыск загхозеи аԥсабара?..
Сҟаԥшьхоит абра, сгәыла хәыҷы!
Сара издыруеит, уара ус ҟоуҵом.
Ачалт умазаргьы, иуҳауам!
Амала, шаҟа илымҳа ҵхаагоузеи уҩызцәеи уареи
иахьа хәлаанӡа ишәыхәмаруа «шәеибашьра» абжьы!..
– Тах-тах-тах! – шаҟа игәырӡыӡагоузеи!
Иугәаланамыршәо иҟоузеи?
Сара шаҟа исҭахыз шәара шәыхәмаруазар.
Даҽа хәмаррак ала ихарҭәаазар шәхәыҷра зҩыда.
Шхәыҷра – знык шәанҭыс нахыс, уаҳа хынҳәра
зқәым.
Зышьҭақәагьы акыр иҿаҿаӡа наҟ-наҟтәи шәыԥс­ҭа­
заара ианхало…
Иҟам уи атама.
Иҟам уи ацагьы.
Иҟам уи ачалт иҳазгьы.
Иҟам ԥасатәи асеиԥш асгьы.
Инхеит урҭ зегьы џьара заҵәык:
Уаргьы иахьубарҭам.
222

Даҽаӡәгьы иахьибарҭам.
Инхеит урҭ шҭа иаҵәак аҿы.
Аҳаскьын қашәо уарҳалха изқәыршәу, адәыкакаҷқәа
рыԥхны излаԥсоу, илаԥшхырԥагоу шҭак аҿы.
Сара схәыҷра ашҭаҿ.
Схәыҷра!
Убасҟак иссирыз, убасҟак ибеиаз, убасҟак иныҳәаз
зегь рыла!
Иара абри иахьа иҿыцбарахха Аҟәа икаҳаз асы алагьы.
Ҩажәа шықәса иреиҳауп усгьы агәараҳәа меигӡа­
рахда сык ауны сныламгылеижьҭеи.
Сызхара сык сыламыхәмарижьҭеи.
Амала, ишԥарацәоу иахьатәи асы згәы арҷкәыназ!
Амшынҿықә апарк ахь ицаны аҭакәажәцәагьы асы
илахәмаруеит, рҳәеит.
Асы илабылгьо, еибарбылгьо илоуп, рҳәеит!
Аха зегь акоуп, иҟам сара ссыҵәҟьа.
Уи нхеит схәыҷра ашҭаҿы ихыбны ишышьҭаз.
Уаҳа иагьацымлеит.
Уаҳа иагьагымхеит.
Схәыҷра шаҟа исцәыхарахо, исцәыхарахоит уи сысгьы.
Зны, зынӡак иангәхьаазгаӡа, исҳәеит убас,
иагьақәсҵеит:
– Мап, исымбозар акәхап уаҳа асы.
Исзамуазар акәхап лассаамҭагьы.
Сылахь ианымзар акәхап!
Аҟәа салҵны уаҳа џьаргьы санзымца.
Сцеит ҳәагьы, иахьызбац исымбозар.
Аха ацара сгәамҳәозар.
223

Исгәаҳәаӡозаргьы – сгәы ззыҳәо сымазар уи.
Аха сышықәсқәа еихалацыԥхьаӡа, уи исымбо ианалага, ҽнак исҳәеит еиҭа, иагьақәсҵеит еиҭа убас:
Мышкымзар мышкы, сажәымҭаҽхаз, усгьы избозар
акәхап асы.
Асыҵәҟьа.
Сажәымҭыҽха шҭагьы ахыбуазар акәхап схәыҷра
ашҭа зхыбыз асы.
Иахьа избеит усгьы уи ахәынгаак.
Сажәымҭыҽхахь макьана сшыҟам ала схы сгәазҭаны.
Адгьыл аҿы – асы.
Ажәҩан аҿы – асы…
Зехьынџьара…
Еимааҿышәҭа.
Шьамхышәара.
Ӡарашәара.
Хыб ҩаӡара (асду анауз еиԥш).
Асы, асы бымбыл.
Асы цқьа.
Асыҵәҟьа!
Ани схәыҷра ашҭа зхыбыз.
Схәыҷреиԥш ибымбылыз, ибыбышыз, иҟәымшәы­
шәыз.
Абри амшын уажә шаҟа исзырацәоу аҟара
исзырацәаз асы.
Нас – Сара.
Сара – ахцәышла.
Абри адгьыл уажә шаҟа сыла ибеиоу жәаба – шәкы
рыла ибеиоу.
Абри акәхарушь «жәымҭа шкәакәарагьы» захьӡу?
224

Асы шкәакәа – жәымҭа шкәакәа!
Шаҟа ихеибарҭәаауазеи!
Шаҟа еибарԥшӡозеи арҭ ажәақәа!
Шаҟа ихьӡибаркуазеи!
Шаҟа рифмарагьы рзеибауазеи!
Аӡәы иҳәар ауеит:
Ашкәакәа – шкәакәа ҳәа рифмара злазууазеи?
Иаҳҳәап, шкәакәеи Шькәакәеи реиԥш?
Иҟоуп ус адәахьтәи аиԥшрақәа, аҽраԥшрақәа еиҳа
пату рықәызҵо.
Ажәа аҵакы азхәыцра иацәыгәнымҩу.
Асышкәакәаҿ – шкәакәа нбан ҵакыла иаҳәо ауп.
Жәымҭашкәакәаҿы – шкәакәа, метафороуп, ажәеи­
ҭар­суп.
Ҵакы хыркла, ҵакы хьӡыркла иҟаҵоуп.
Убри аҟынтә сара сзын иабанӡеиӷьу еибарԥшӡар
дара!
Иара абри шкәакәа – шькәакәагьы аасҭа.
Абри ажәа иамамзар убас еиԥш илаԥшхырԥагоу
мчык, иаҳҳәап, ажәымҭа иадыркылартә, сгәы иаанагоит шкәакәа усҟан асҵәҟьа изышкәакәахомызт ҳәа.
Ашкәакәа!
Шаҟа хьӡы амоузеи, шаҟа пату ақәузеи усгьы ауаҩ
ихдырраҿ!
Убасҟак ицқьаз, убасҟак иԥшьаз акы акәхап, Ауаҩы
даниуагьы ашкәакәа дыларҳәозар.
Даныԥсуагьы ашкәакәа дыларҳәозар, ма ишәырҵозар.
(«…Ақьафын шкәакәа дылаҳәаны аҭоубыҭ дынҭар­
ҵеит…»)
Аразҟы шәхымс зшьапы ахызгозгь, шкәакәала
деиларҳәозар.
225

Аҵкы шкәакәа.
Аимаа шкәакәа.
Акасы шкәакәа.
Аҵыхәтәан шкәакәа маҭәазар иршәу ауаа ргәабзиара
зыхьчо, изхәышәтәуа.
Ахәышәтәырҭаҿ акаруаҭқәеи адулаԥ хәыҷқәаҵәҟьеи
шкәакәа шәыгала ишәны иҟарҵозар…
Асы шкәакәа.
Адгьыл шкәакәа.
Ажәҩан шкәакәа.
– Уажәымҭа шкәакәахааит! – дырныҳәоит Ауаҩы.
– Касышла бымҩасааит!– дырныҳәоит Лара.
Ари еиҳау ныҳәара аздырӡом ҳәа сыҟоуп аԥсуа
иныҳәара!
Иззымдыруада ма уи аԥсуа ныҳәара закәу?!
Ашәеиҿартәгьы шыҟам.
Ажәеиҿартәгьы шыҟам.
Аҵыхәтәан, жәеинраалагьы шыҟам!
Иреиӷьу ныҳәароуп.
Абри аныҳәара иахылҵзар нас ажәеинраала?
Шаҟа ныҳәаԥхьӡ ыҟоузеи аԥсуаа рҿаԥыц ҳәамҭаҿы!
Ажәеинраалеиԥш ҵыхәаԥҵәарада еихышәшәа ицо.
Аԥсуаа жәытәнатә аахыс ирымоу, иртәыҵәҟьоу ауп.
Аҵыхәтәан, аа, сахьыргәыларгалаз ҳҭоурых адаҟьа­
қәа.
Урҭ убриаҟара ижәижәыхқәоуп, сара уи ақьаад
агәра шснархьоугьы, лымҳала зқьынтә ишсаҳахьоугьы,
рыгәрагара сцәуадаҩуп.
«…Ажәытәан аԥсуаа ауаҩы данԥслак, шәыс ишьҭыр­
хуаз аиқәаҵәа акәӡамызт.
226

Рхы инаркны ршьапаҟынӡа адима шкәакәа
ршәырҵон…»
«Жәытәӡа бызцозеи! Ааигәаӡагьы абра Абӷархықә
ҭаацәарак зегь ашкәакәа ршәын шәымаҭәас.
Ашаеҵәеиԥш игылаз рҵеи шьахә данҭаха…»
Исызлырҵабыргит абас санду ԥсаҭа бзиагьы зны.
Мап, сара иахьагьы схаҿы исзаагом абри.
Ишԥыкәу ауаҩы данԥслак ашкәакәа шыршәырҵо
шәыс?
Иарбан диныз уи зыдҳәалаз?
Иарбан доуҳаз уи ԥсыс иахаз?
Уи адырра, аилкаара сашьҭамлац, сагьашьҭам.
Амала, еснагь иџьасшьоз абри адоуҳа ԥсыс иахаз
акәын:
Абри асы шкәакәеиԥш (иахьа иауз асы цәиқәара
акәым, алҩақ зҿашәу, аҷышә иаргоу, иаҳзымдыруа,
иҳамбо ахәҭаҷ-ссақәа зларыԥху, абензинфҩы зху,
аихафҩы зху акәым, мап!) ишкәакәаз, иԥшьаз, ицқьаз…
Асы шкәакәоуп, иԥшӡоуп.
Иагьцоуп: уабылуеит!
Еиҭах слымҳа иҭасуеит сабдуцәа рлакәқәа
рцыԥҵәахақәак:
«…данԥшы, ԥсык дышкәакәаӡа дгылан…»
«…Ибеит уи лыԥсыншьан: лоуразоуроу дҟәашӡа
дгылан дизыԥшуан…»
«…лааигәа даннеи, ес, дныҵаба дцеит. Дҟәашӡа
ақьашана дазааигәахон…»
Шаҟа цыԥҵәаха угәалашәари!
Иџьоушьаша, Анцәагьы дышкәакәоуп!
Амаалықьцәагьы, ашацәагьы…
«…ауха дахьнышьҭалаз ашацәа ҟәаш-ҟәашӡа иааин
алаӷәра иаақәтәеит…».
227

«…Дшыцәаз, ԥхыӡла ԥааимбарк дааихагылеит: иоуразоуроу дҟәашӡа, шкәакәа маҭәала деилаҳәаны.
Иԥаҵа ӡышӡа, ижакьа шкәакәа имаҟҿаҳәара илахысуа. Иагьиҳәеит абас…»
Шаҟа лакә, шаҟа легенда, шаҟа жәытә жәабжь рҿы
иуԥшаауазеи абарҭ рҩызцәа?
Уимоу, аныхазгьы ирҳәо саҳахьеит:
«Ажәҩан даннаҵаԥш, илаԥш нақәшәеит еилыбзаауа
амцаԥшь зхыкәырша иҟәашӡа ихыла ицоз акы.
Уи Дыдрыԥшь ныха акәын.
Лӡаатәи аныхахь ицон…»
Ҳәашьас иамахузеи араҟа зқьышықәсала ауаҩы
ихаԥаны дызмаз адин аус шауз.
Иаратәы шыҟанаҵаз ахдырраҿы.
Аха адингьы жәҩантә илбааҩрыма!
Уи аԥызҵаз ажәа ашкәакәа аԥызҵаз, ишааиуаз, ашкәакәагьы зшәызҵаз, ишааиуаз (аџьабараан)
ашкәакәагьы зшәызхыз иоуп.
«…Ашкәакәа ацымхәрас аиқәаҵәа ршәырҵо иалагеит, избанзар, аныҟәгара уадаҩын, лассы иҟьашьуан,
ицәашьуан, еицакуан…»
Слымҳа иҭаҩуеит санду лажәақәа.
Сара ак иџьасшьо:
избан иҟьашьуа, ицәашьуа, еицакуа изалагаз уаанӡа
имҟьашьуаз, имцәашьуаз, еицамкуаз?
Усҟангьы иршәымыз, иныҟәрымгоз?
Ма иҟазма зхаан еиҳа иԥшьаз, еиҳа ицқьаз ашкәакәа?
Издыруада,
зыхдырра
еиҳа
еиҳахаз,
еиҳа
иӷәӷәахаз ракәзар ашкәакәа рызныҟәымго ианалага,
ишыҟазаалак, ишныҟәаагалак ҳәа иахәамԥшыз?
Ирымҟьашьыкәа, ишышкәакәаз, ишыԥшьаз иааныжьны аиқәаҵәа шьҭызхыз?
228

Абри еиҳа схаҿы иааиуеит сара.
Мамзаргьы ԥсцәаҳа бзиа дҟалахьоума?
Ԥсра шкәакәагьы убахьоума?
Аԥсра – гәырҩоуп.
Агәырҩа – еиқәаҵәоуп.
Аиқәаҵәа – шәуп.
Адунеи аҿы дыҟамзар ҟалап шамаха шәыс аиқәаҵәа
ныҟәзымго.
(Ани иныҟәзымгаӡо ракәым сара сызҿу уажәы.)
Аха зегьы еиԥшны иныҟәыргом уи.
Иҟоуп аҽраԥшраз иныҟәызго.
Иҟоуп гәыла-ԥсыла иныҟәызго.
Иҟоуп иалашьцыланы зыԥсахьынӡаҭоугьы ины­
ҟәыз­го.
Иҟоуп убас аӡәы иуасиаҭ ала иныҟәызго.
«Санԥслак хышықәса ашәеиқәаҵәа ныҟәга», –
иҳәеит Пушкин дуӡӡагьы данԥсуаз.
Дышуаҩ дуӡӡаз убри алагьы иааирԥшит.
Быԥсы ахьынӡаҭоу иныҟәгала ҳәа леимҳәеит, лыԥсы
ахьынӡаҭоу аныҟәгара лара ишлықәнагозгьы.
Идырзар акәхап уи ззышьҭыхуаз баҩ шлыламыз Наталиа Гончарова!
Уи азын иҟалеит Пушкин изы ноунагӡа ашәы ныҟәызгаз
– Урыстәыла ду!
Аха уи ашәеиқәаҵәа арамка дҭыҵхьеит Игениреи
Имԥсреи рыла.
…Адгьыл аҿы – асы.
Ажәҩан аҿы – асы…
Мап, изымлеиуазаап уаҳа илеиқәаҳаны сык!
Иԥаҟьа-ԥаҟьаӡа, ибымбылха, знымзар-зны аиарҭа
шкәакәа инылатәартә абри адунеи!
229

Асапын шәах шкәакәа иладыртәаз ахәыҷ иеиԥш,
зныкгьы иламхәмаррыз уи Адунеигьы!
Иаазқәылаз ахәмаррақәа зцәуадаҩхаз!
Ишԥаиеиԥшхои, нас, уи ахәшҭаара иҽҳәатәаны,
инаивс-ааивсуа, ихагьежьуа ихоу злакыҵа ҭархәлакны
ирыхәаԥшуа аԥшәма бааԥсы.
Ауаатәыҩса рыхныҟәгарақәа ҿыцбарах иабошәа.
Урҭ рлахьынҵеи иара алахьынҵеи хәыки шьхаки
рыбжьоушәа.
Ицәгьами, ицәгьами, нас, адунеи аԥан!
Алеишәа!
Аха избан?
…Есааира ицәылаша-цәылашо иккаӡа еихго аҿаа­
нахеит амш.
Иумбаӡо мчык иқәӡәӡәааны, мап, иқәцәцәааны иагоит асы икажьу.
Иаӷахеит асырҳәқәа.
Урҭ шьҭа исырҳәқәам, ис гәырԥынҵақәоуп.
Рҽааныркылар рҭахуп урҭ аҳауаҿ.
Ихәмарыр рҭахуп аҳауаҿ.
Ирдыруашәа ҵаҟа адгьылаҿ илеир, рацәак шнырым­
ҵуа, акгьы шрызмырҽеиуа.
Адгьыл ахь алеира ишахымыццакуагьы – рҵыхәтәа
ццакуеит:
Зызқәа хара амра икыднаршааз ажәҩан рзыҳарам­
хан, рџьаџьарақәа зегь аргәӡаӡан, ажәҩан лыхәҭа
иҵнаркәкәоит.
Иауам, илеиуам уаҳа сы.
Ус ихәмаруеит аҳауаҿ, аԥсыҭкәи хәыҷы еизго.
Иалагазар иауаз, ҳаи, иаха аҵхагәҭаз!
Издыруада еиҳа анарха аиур.
230

Еиҳа ишьҭаӡар иахьа шьыжь иалагаз.
«Шьыжь шәаԥшь – шьыбжьонынӡа, хәылԥ шәаԥшь –
жәаха-жәымш!»
Сгәы иалоуп, сгәы сыхьуеит.
Еиҭах инеиужьны иамуит сык.
Сҽеик.
Сцарыма ақыҭахь?
Схәыҷра агара сыла ихыбны игылоума?
Схәыҷра ашҭа сыла ихҟьоума?
Схәыҷра ачалт ду ацаҵаҟа иҳаума?
Аҵарақәа рыбжьы гома?
Урҭ счалт иаҵалома?
Ԥыхьеиԥш, сшашәа саахан, ачалт ԥсцәаҳа рықә­
сыжьуама?..
Шаҟа ибзиаз ауаҩ ихдырра еснагь акы ианԥаны акы
ианымҟьозар!
Сара сахьхәуп.
Срыхьхәуп схәыҷра агаӡарақәа, агәеилымгарақәа.
Аха иҟами шьоукы, урҭ цәаҩаны наӡаӡа иззынхаз,
иагьныҟәызго?..
Урҭ иреиԥшу ракәхарыма, нас иахьа аҵарақәа­
ҵәҟьагьы абас инзырҵәаз?
Иҭамцәӡоз, еилып-еилысуаз ҳӡиасқәагьы ԥсыӡ
еицаҟьакгьы аламала изырҭам?..
Сгәы сыхьуеит еиҳагьы, иҵегьы:
Иамуазаап уаҳа сык – сҽеик.
«Имԥсыша аџьма амаҵәа азылаҟәуеит!»
Снахьынҳалеит гәыӷрак ахацхә:
Сажәымҭа шкәакәахоит усгьы сара!
Ишкәакәахоит абриаҟара сарҳәацәазар иахьа
иаалырҟьан иауз асы!
231

Сҭагылазаашьа иашаны еилызкаауа, сыгәҭыхақәа
сыцеиҟәызшо ӡәыр дыҟазар, убла иаахсыргылар сҭахуп
сахьак:
Адгьыл аҿы – асы.
Ажәҩан аҿы – асы.
Амшын ахь – асы.
Ашьхахь – асы…
Аулицаҿ, ашҭаҿ ахыбқәа рҿы.
Иахьабалак.
Зехьынџьара.
Имарымажаха!
Ӷәырт-ӷәырт-ӷәырт!
Шьамхышәара ишьҭоу асы ԥуа, аграпара алдо днеиуеит Аҵеи.
Днеиуеит Аҵеи, аӡә лыхьӡала ҩаԥхьатәи ашықәсқәа
саламс ирыҭоу.
Цәала-жьыла, гәыла-ԥсыла, усла-ҵасла ҩаԥхьатәи
ауаатәыҩса рера лыҽзламалдаз, дызлаԥылаз.
Днеиуеит Аҵеи асы ԥуа, амҩа алдо.
Амрагылара лышьҭахь аиарханы (лыԥсҭазаараҿ
раԥхьа акәны!) днаргон Лара, уи амҩа илзалидаз дыхгаланы.
Уи Аҵеи Иан.
Иан хцәышла, маҭәашла еилаҳәоу.
Зшьапы аҵаа иашьыз шәҭеиқәаҵәа заҵәык зқәыршә
шкәакәа иақәыршәу.
Шәҭеиқәаҵәак, уаҳа акгьы.
Илызхамырҭәаакәа инхаз ақьаад ианхалаз аџьшьара
дырга заҵә иеиԥшу!
Даҽа ҳамҭак аԥсы ҭамзаауаз абри ашәҭгьы, аҵаа
ахьымӡар?!
232

Днаргоит Аҵеи Иан.
Дҳаракны дыкны.
Амҩа – аҵыхәтәантәи лара лымҩа – аԥсҭазаара уаара шкәакәара илзалган иназго Лҵеи илзалидаз – дыхгаланы.
Ажәлареиқәара – аҭынхара, аиуара, ақәлараеиҩызара – лышьҭагылоуп мрагылара раԥхьаӡа акәны
зышьҭахь аиазырхаз.
– Ӷәырт-ӷәырт! – Ицәажәоит, ицәажәоит асы.
Уи абжьы акәӡоуп инеиужьны иуаҳауа.
Шаҟа ибзиаз уи абжьада уаҳа бжьык мгауазар!
Амала, иацзар уи абжьы даҽа бжьык.
Бжьы заҵәык.
Аԥсуашәа!
Уи лҳәон Лара еснагь.
Гәаныла акәыз.
Аргама акәыз.
Илҳәон даныгәырҩоз, лгәы аналаҟамыз.
Илҳәон дангәырӷьоз, ачара анлымаз.
Иагьлырҵәуон, иагьлырччон уи ашәа.
Дшарҵәуоз, дшарччоз еиԥш иаргьы.
Иҟаӡам, нас, адунеиаҿ уи еиԥш ашәа!
Иагьгәырҩашәаны.
Иагьчарашәаны!
Убас иҟоуп уи анарха, ианаҭахха, цҳара ауеит Аԥсреи
Аԥсҭазаареи рыбжьара ираамҭан иԥсуа рзы.
Ианаҭаххагьы иҳәаахауеит – хыҵшьа змам ҳәааны
иҟалоит – ианраамҭам иԥсуа, аԥсра зықәнамго ауаа
рзы.
Адгьыл аҿы – асы.
Ажәҩан аҿы – асы.
233

Асы… асы…
Жәымҭа шкәакәара!
Ԥсра шкәакәара!
Аха уаанӡагьы исҭахуп сара асы.
Асыҵәҟьа
Сажәабжьҳәарагьы абраҟа инҵәоит.
Избанзар, уаҳа иауам асы.
Ихкәеит.
Асы – сразҟышкәакәа.

ԤСРА ԤШӠА
Ҩ-шьхак рышьхәа еивҵоуп…
Ҩ-хра ԥагьак рызқәа еизхоуп…
Ақыҭа амҩа иааныҵит автобус.
Азеиԥш мҩаду агәы ашшара инанылеит.
Уажәраанӡа ҳашьҭахь зеихаз, ҳашьҭахьҟа инхоз
ашьхақәа уажәы хара-хара, варала ҳаргәыдыԥшылон.
Усоуп ишыҟоу урҭ ашьхақәа, инсыжьит шуҳәо, иааувалоит.
Сырԥырҵт шуҳәо, уаарԥылоит.
Ҳәаа нҵәара змаӡам амшынгә ухыԥшыларгьы, дара
рхықәцәқәа ӷьазӷьазуа иааӡааубалоит.
Усоуп ишыҟоу урҭ рԥан, рҵасгьы.
Ҳа ҳахьыҟоу – даргьы ыҟоуп.
Ҳа ҳахьыҟам – даргьы…
Мап, ҳаҟоуп даргьы ҳаргьы.
Ршыкьыбжь дуун ҳазлатәаз, автобус ҭырҭәаа
иақәтәаз.
234

Уажә ачарахьтә иаауа џьушьап, алаф рҳәоит, амц
рҳәоит.
Аӡә дқьачақьуеит, аӡәы аӡәы иҳәашьа ҟаиҵоит.
Ҽаӡәы – дзықәшәаз иҳәоит.
Дзықәшәаз, аха иарбан дзықәшәаз?
Ухшыҩ ззушьҭша, угәы иааҭымҵәаша акакәну?
Хараӡак уи акәым.
Ус, рччагак, гәхаршҭгак.
Аҵаул усқәа иахьа араҟа ирҭыԥым.
Шықәсык аахыс, ма инеиҳаны, инеидтәалан зызхара имеицәажәац, зызхара еибызымҳәац ауаа, ацәгьа
акәыз, абзиа акәыз, еидызгалалак, акы ианеиднагала,
аамҭа рхыргоит лафла.
Иахьатәи аамҭазы дыҟоума, зыԥсҭазаара зегь
акәым, ма абжагь аҩны изхызгахьоу?
Зегь акака ирҿуп, акака ирызкуп.
Дасу усурҭак-хырхарҭак рымоуп.
Есымша еидтәалоу, зыԥсҭазаара абжеиҳарак еицызфо, иац аусураҿ иааидыҵызгьы абар уажә иахьеибарччо.
АНЦӘА
ҳрыцҳашьа,
ишеидтәалаз
рхаԥыцқәа
еибаҿеит, арахь, еибырымҳәац еиҭах ак рымоума?!
Жәашықәса иеицҭакыз ҩыџьа аҳәсақәа анҭрыжьгьы,
абахҭа аԥхьа игыланы даҽа х-сааҭк еицәажәон, рҳәеит!
– Арҭ аҳәсақәа шыҟоу уҳәеит ҳәа! – икьатеиах
ԥҵәоит ҳҩызак, сҵыхәан итәоу.
Аҳәса ртема иаргәаҭеиуазар акәхарын дызлатәази
иареи!
Ҳы, аҳәса!
Мамзар ахацәа ус иҟамшәа!
235

Са сгәанала, иахьа сахьынаԥшааԥшуа излазбо ала,
ахацәа раҟара зҳәатәы нымҵәо, зуҳәан-сҳәан рацәоу
дыҟаӡам!
Ҳәатәык анроу, лымҳа ганла акы анаараҳа, ес, еиманы ҳақалақь амшын ԥшаҳәа шыҟоу, иҳәо, инеиҭаҳәо,
инеидыӡбало-ааидыӡбало ирыма рҿынархоит.
Сыгәра зымго дыҟазар, хәылбыҽхак ԥшахьырсра
ҳәа улавалеи уи аԥшаҳәа?
Ԥҳәыск дықәны дубом шамаха (аԥсшьацәа ираамҷыдарахаз), аха уи азын агәы ҿыӷьуам, иҭынхадам
аԥшаҳәа.
«Ҳәатәы рацәа» ахацәа рыла иҭәуп.
Абра ишықәу аҵхгьы даара инаргоит.
Убра иахак иқәыз роуп абра еилатәоу бжеиҳара­
ҩыкгьы.
Зцәажәара нымҵәо.
Злаф нымҵәо.
– Ирылзыршозеи, иараби?! – шаҟантә срыз­
хәыцхьоузеи?
Шаҟантә сагьрыҵашьыцхьоузеи!
Схарахаԥшуа аԥенџьыр салԥшны сықәԥшуан амҩа,
ҳа ҳазныз.
Абар сыззыԥшӡамыз!
Аулица аган иаваршәны днеиуеит ҭыԥҳа хыш
хәыҷык.
Лара лаҵкыс ҩба иҟоу гарак даҵаланы.
Ааи, бхаҵкы сцааит!
Ааи, иныбҵран иҟоу аҟара ҩба ныбҵааит!
Саагәырӷьеит.
Саалеигәырӷьеит зны харантә игәасҭаз, нас – еиҳаеиҳа сыззааигәахоз ахазына!
236

Срылҵит сызлатәаз ауаа.
Исхашҭит сахьыҟаз аҭыԥ.
Сазхәыцуамызт снеираны сахьыҟаз.
Саԥхьа днеиуан ахыш хәыҷы, агара даҵаланы.
Изгарада, иззыбгода, схыш хәыҷы?
Ибызида, адунеи иацлада, схышәҭ хәыҷы?
Нагӡара ақәзааит Аира!
Нагӡара ақәзааит Аԥсҭазаара!
Абри сбырҳәарц, абас сбырҳәарц азоума абраҟа
бзысԥылаз, бгара баҵаланы?
Абжьааԥны зны акәымкәа, мап абри амшҵәҟьа,
абри аминуҭкҵәҟьа!
Ҳанцозгьы акәымкәа, мап абри ҳанаауаз асааҭҵәҟьа
иақәыршәаны!
Баҳԥызгалазеи, схыш хәыҷы?
Уи ала иҳабҳәарц ибҭахузеи, схышәҭ хәыҷы?
Ҩ-шьхак рышьхәа еивҵоуп?..
Ҩ-хра ԥагьак рызқәа еизхоуп?..
Снаргәыдԥшылеит сгәы дара ираҟараны, хара-хара
ҳамҩа иацныҟәоз ашьхақәа.
Зынӡак рҽеимаданы иҟоушәоуп урҭ уажәы харантә
уахьрыхәаԥшуа ишубо.
Аха цқьа уԥшыҵәҟьар, иубоит рыгәҭа ааиҟәшаны
аӡыԥшаҳәа шаагоу.
Убри аӡыԥшаҳәа, калҭ хырҷагак еиԥш, ишавоу машьына мҩак.
Уи амҩа ахы ахьыҵнахызоуп иахьыҟаз араҟа исԥыбгалаз:
Зышьхәа еивҵаз ашьхақәа руакы.
Зызқәа еизхаз ахрақәа руакы.
237

Абжьааԥны ахьхьаҳәа аԥшаҳәа зегьы зырцәажәоз
аӡиас абжьы акала ихәаҽны иахьа уа.
Ихәаҽын аџьабара абжьала.
Аӡнырцә акыӡӷараҿтәи амӡырхаҿы иҟан аԥсра.
Ажәлар қызықызуа ашҭа, агәарбжьара рҭәны игылан.
Иҟаз азхозма ма, анеира иаҿын ауаа – аҵәуацәа,
адашшылацәа.
Абзиара иамшызҭгьы иахьа, заҵа арҭ рыбжа
еиҭабжагьы умбарыз!
Абри азы акәхап изырҳәо, аҭынха рацәа, ақәла
рацәа змоу, измам удырырц уҭахызар, унеи, ҳаӷеиҭа,
ԥсыҭбарак данақәшәо.
Иҟоу унрылаԥшыр, иудырп.
Аха аӡәы имацара иҭынхаз, иқәлаз ракәмызт араҟа
иҟаз.
Иахьа араҟа иҟан наџьнатә аахыс ари аҭаацәара
иалахәыз аҭынхацәа.
Наџьнатә аахыс аҩны хыбаҩцәас иамаз рықәлацәа.
Абан урҭ, ашҭа аган иладыргылан ирадны иҟаҵоу
атәарҭаҿы итәоуп.
Зегьы – зажәра иҭагылоу, зықәра иҭысхьоу.
Аха урҭ иахьатәиала араҟа еизаз хәынтә ишаны
рыхәҭак роуп.
Егьырҭ зегьы абри агәараҭа иахылҵыз, хәҩы-уаа
идырҳаз ауацәеи ақәлацәеи роуп.
Еиҳараӡак ҳара ҷыдала зыхьӡала ҳаҟаз иқәлацәа.
Иқызықызуа иқәгылаз, иааиуаз, ицоз унарылаԥшыр,
угәы иаанамгарц залшом, Аԥсны ахы-аҵыхәа зегь абра
еизама ҳәа.
Иагьиашан уи.
238

Аԥсны-дгьыл, абыржә иахьынӡаҟоу акәым, ажәытәӡа
зегьы иашьҭаркыз адгьыл зегь ампыҵакны иҟазаргьы,
зегьакакәын, ахи аҵыхәеи рҟынтә еизар акәын абра.
Иаабац телеграммак ала, амилаҭқәа шьоукы
рҿеиԥш, адашшылара ахаангьы иҟамызт.
Иагьынамысымхозар акәхап ԥхьаҟагьы.
– Анцәа иџьшьоуп, ҳадгьыл уамак иахьдуум, мамзар,
есымша аашар, ԥсрак амҩа ҳшықәу, ҳанцәыҵаԥсуан!
Игәынқьлоит шьоукгьы, амҩа хареи инымҵәо аԥсра
мҩақәеи идыркарахьоу.
Еилыскаауеит урҭ ргәамҵра.
Аха исаҳаргьы сҭахым ҳадгьыл азы ирҳәо.
Уи иақәнаго, иаҭахыҵәҟьоу ҳнавагыланы, бжеиҳан
аҽраԥшра мацаразы ҳәа ҳныҟәозар, иахароузеи иара?
…Амра каҷҷа иҟан.
Аха аҩаршьҭрақәеи аҭаҩраҿарақәеи асаркьеиԥш
ихызҩаз, аха ауаа ршьапышьҭа иадыргаз, аҵааԥҽыхақәа
ргәышԥқәа хаххала ишьҭан.
Урҭ амра ашәахәа рылахәмаруан, зынӡак шәлакҭа
еицаркаанӡа хәыҷык шәгәы аасырҟәандап аҳәошәа.
Аха аҵааԥҽыхақәа ирдыруазма абырсҟак ргәы
зырҟәандаз еиҳа ишшәарҭаз, аҳәынҵәеи иареи
еилазҟәаҟәаз ашьапышьҭақәа раасҭа?
Уеизгьы, иалнаԥшааргьы акгьы амам иахьатәиала.
Амра ҩаскьацыԥхьаӡа еикәаӡыҭуан даргьы.
– Ԥсаҭа ԥшӡа, ԥсра ԥшӡа! – иаагеит ҭаҳмадак ибжьы.
– Иумбои, закә мшы хазыноу иҟалаз, иаци иахьеи,
еимаҩны сык аурашәа, ачкәаҳара ишаҿыз!..
Ԥсаҭа ԥшӡа, ԥсра ԥшӡа!
Рацәа иԥсра ԥшӡахап, ҳәарада, шәышықәса
унарҭысхьаны, еихык-еиҵык инхо хә-ҭаацәарак уран239

ны, урхыбаҩны, аҳкәажә леиԥш, рнапы уқәыргыланы,
уқә-уҵас зегьы абас инагӡаны амҩа иқәырҵо уакәны
уҟазар!
Ари аҩн ҿыц, ицеицеиуа, арашь шкәакәеиԥш,
инҭыԥраашашәа, ашҭа иҭагылоу, иагәалашәом, ииашаны, ари аԥҳәыс, ишьапы мышха ари агәара
данҭанагалаз анкьазны.
Уи, тәамбашақә зқьышә инага иҭадыргылаз, уаҳа
зылшо иԥсра убеит ҳәа, илҩақрҳараха игылоу аԥацха
акәымзар.
Жәынгьы-ҽангьы ахьхьа ицәажәо лбаа ирывсны
ицо аӡиас акәымзар.
Сара избоит уи аԥацха ариабжьарак еиҳа ишхьынааз.
Ари аӡиасгьы ишагхаз цәыкәбарк.
Издыруада, абри еиԥшқәа, иахьа агәараҭа зҭагылоу
ирыхҟьаны акәзар иахьа измаҷхаз аԥсуа ԥацхақәа?
Еиҳа изҭабаз ԥаса ихышхыҵәаны, меигӡарахда ииас
ицоз аӡиасқәа?..
Сара зныкада дсымбацызт ари аԥҳәыс.
Усҟангьы аԥсра ыҟан абра.
Усҟангьы кәапеишәа иҭәын ари ашҭа.
Аха усҟан игыламызт ари ахан, арашь шкәакәеиԥш,
ашҭа иҭԥраарц уажә иаҿу.
Усҟан ихьынаамызт ани аԥацха, уажә иааганы
зԥышә ари ҭадыргылаз.
Уажәеиԥшгьы алахь еиқәымызт усҟан.
Избанзар, иадыруазар акәхарын иара, азшьаҟак
каҳазаргьы, ишынхаз даҽа шьаҟьак.
Иахьа иамамызт азшьаҟакгьы, аҩшьаҟакгьы.
240

Иахьанӡа, уаҳа зылшо иԥсра убеит ҳәа, игылан.
Хыхь ишысҳәаз еиԥш, аԥсра ыҟан усҟангьы ари
агәараҭаҿы.
Ихахьы еишәа еинҵаны, ладахьы деиԥшьхәаа
дықәын алыгажә.
Дԥаимбар шкәакәаха.
Иԥаҵа шла дарԥшӡо.
Уигьы шәкы дырҭысхьан, аха дабанӡаҷкәыназ
иахьа­тәи лаасҭа!
Жәытә ԥҳәыск ишлаҭәаз ашәа, деиқәҩа-еиқәԥсы
дгылан лара усҟан абри лхаҵа ишьапаны.
Зшәагаа рацәак иҟамыз, адунеи азна гәырҩала
иҭәыз, аха изаҟаразаалак акала изынзмырԥшырц
иаҿыз.
Сааҟәымҵӡакәа слыхәаԥшуа саналага, избеит сара зны-зынла арыцҳацәа лхьыхәхәа аԥсы иахь
дшынаԥшуаз.
Лхы даназымиааиуаз аминуҭқәа лымазар акәхарын.
Тәымырҭанык днаганы даанижьызшәа лхы бо,
гәыбӷан иҭо дихәаԥшуан усҟан уи.
«Иҟоуҵаз иашам, сахьынужьыз иашам, уа уакәын
ари аҩны хыс иахагылаз, сара хыс исхагылаз, ҳхы
ҳхыхны иумгандаз!» – аҳәон уи ллакҭа.
– Сгәы иалсит, сыԥсра ббандаз!
Абра иааиуаз рыбжеиҳараҩык лыдгылон лара.
Згәы иалырсҵәҟьаны лаӷырӡыла изҳәозгьы дубарын.
Аха дубарын ус, иҳәатәуп ҳәа, зхы аалыдызкылозгьы.
– Анцәа шәумшьын, нан! Шәхахәыцгьы Анцәа икаумыршәын! Шәхахәыс сыҟоуп, нан!
241

Адаш еиқәаҵәақәа зылпыҟҟа иҟаз лнапы канӡала
рызқәа лшьышьуан.
Сара агәра ганы сыҟан, иара ицымхәрас абра
бықәзароуп рҳәаргьы, жәаҳәарада ишыналыгӡоз.
Аха, иҟаларын, имур уи иара.
Ианамуӡах, ҳҩыџьагьы ҳазқәаҭыԥ еизакызааит ҳәа,
иҽааиҵых днықәиарын.
Иҵегь данҿаз акәзар, изыгәаӷьрымызт ус, иагьинамысхарымызт.
Ҽа мҩакгьы ихы иақәнаиргомызт уи нас!
Иԥсҭазаара зегьы абри ианлыцифа.
Игәы дшаласаз абас илеидашла ианца.
Изхымгаша агәырҩа ла лыгәшәымшәала ианихига.
Убри азы акәхап уи аҳаблаҿы зны-зынла дзыҟыжҟыжлоз гәыла ԥҳәыск, зхаҵа ила згәы намӡауаз:
– Иахьатәи сашьҭам, мышкызны абри дад иеиԥш
ушысзыҟало здыруазар! Аха уаҳа умԥсит!
– Ҳаи, афырԥҳәыс, быхгьы бныҳәеит, саргьы сыб­
ныҳәеит! Нас, абанҭ реиԥш ҳаидажәло аҟынӡа ҳнеиуеит
акәу?!
Дхәыҵаччо алаф лылихуан уи, гәыбӷан зырҭозгьы.
– Еҳ, нан леиԥш бҟалаанӡа!– дааҟәындҟәындуан
аҵыхәтәаны.
Изнанымзгьы издадымзгьы зегьы рзыҳәан инанын,
идадын урҭ.
Убри иеиԥш иҟаз ауаҩы дицәнымхараны лара
дицәынзырхаз – лыԥсы иеиӷьшьаны акәмызт.
Илдыруазҭгьы анра-ахшара агьама лзыркыз
лԥеиҳабы иԥсыбаҩ ахьыҟоу ҳәа, дназдыԥшыло
ҳаҭгәынк џьара ишгылоу.
Иԥсы ахьихыҵыз, иахьынхаз ҳәа дгьыл ҿаҵак
шыҟоу.
242

Ԥсы лыхьӡызма уи усҟан!
Аибашьра аналагамҭазы дахьынбжьахәашаз –
наӡаӡагьы дынбжьахәашеит уи.
Аӷәқәа рыбжьара ибжьашәаны иӡыз агәраӡеиԥш…
Илызхымгар ҟаларын ллыгажә игәырҩа, абжьааԥны
акәзар.
Аха абри лԥа итәы данамга, зтәы дагоз дарбанхыз!..
Уи акәым, лыԥсыбаҩ гарҭак аман иҟазар адунеи аҿы
уаҳа, сԥа илымкаа зқәаҭыԥ сышәымҭан ҳәа ауасиаҭ
нлыжьрын.
Зны заҵәык, убри аҽны заҵәык, дызбеит сара уи
аҭакәажә.
Уаҳагьы лыԥсы ҭаны дсымбеит.
Ақәыршә шкәакәа лоуразоуроу илықәыршәын.
Шаҟа исҭахыз избар уи лхы-лҿы!
Иаҳәоз еилыскаар.
Аԥсы
ианакәызалак
иҿықәу
аҵыхәтәантәи
игәҭыхақәа, ихьаақәа роуп, рҳәоит.
Аха урҭ ахьаақәеи агәҭыхақәеи ӡәыр инҭырҳәцааны
иҵахьоума?
Шаҟа нижьуазеи Ауаҩы адунеи ахь!
Шаҟагьы иманы дцозеи!
Амала, уахьала (иҟоу аҳа!..) ӡәырҩы иеидара мариахахьазар, леидара мариоуп усгьы ари аԥҳәыс.
Ишырҳәо еиԥш, «дқәаџҵәҟьо» џьанаҭ дцеит!
Ари ас шакәу рҳәоит еихык-еиҵык еиҿаку
ахәышҭаарақәа.
Уи лгәы-лыԥсы зеиԥш хәышҭаараны измаз,
изхылҵыз.
Ари ас шакәу аҳәоит еиҭанеиҭасуа илхагьежьуа,
дызҵәуо лԥацәа ԥшьҩык рхымҩаԥгашьа.
243

Ран лныҟәгашьа.
Лразҟы злабзиаз даҽакгьы ыҟоуп ара:
Хәыҩ-ԥацәа аибашьра амца ашыра илзалан
ԥшьышықәса.
Аӡәы заҵәык ида, егьырҭ зегьы еибгала ихынҳәит,
уиаҟара ихыдамыз грақәак, хәрақәак рыманы.
Дышԥанхарыз, шәазхәыци, ауаҩы, аибашьра хәҩык
амца иалазҵаз, ишыхәҩыкызгьы илазцәалаӡ ицаз,
аӡәы заҵәык уаҳа даалқәашьымхаӡакәа?!
Ус иҟоу аӡә иоума иахьа?
Ҩыџьа роума?..
Дзугәаламшәари аурыс ҭакәажә рыцҳа, жәыҩԥацәа
аибашьра иззалаз, аӡәызаҵәыкгьы, дҟьалан акәзаргьы,
дыззыхнымҳәыз?..
Шаҟаҩы ртәы уҳәарыда?
Шаҟаҩы угәалашәарыда?!
Разҟ лыман, аиашазы.
Уи лдыруан ларгьы.
Илдыруазар акәхарын, ахаан лԥацәа ааидыргыланы, раԥхьа днагыланы бзарҭанык дзымнеиуаз.
Лразҟы дацгәырӷьауа, уи ацгәырӷьарала ауаа, зыбла алаӷырӡ иахәхьаз, рыбла ҿыц илхәыр лҭахымзар
акәхарын…
Рханытә ршьапанынӡа ашәы рхьыссы игылан
лыԥҳацәа, лҭацацәа, лыхшара рыхшара.
– Нануаа, шьҭа уаҳа нану ҳәа засҳәода-а!..
Мыткәмак сҳәоит ҳәа даҿын, аха ҿыц аҿҭра иалагаз
арбаӷьҷышь еиԥшоуп уи лыбжьы хырвырӡа ишыҟоу.
Илҵагәышьоит…
Аҵара далагагәышьеит аԥсҭазаара арыцҳарақәа
рныҟәгашьа!
244

– Иҳәала, нан, шәыззымааӡаӡоз шәанду хазына
лами!
Ахәыҷы лызқәа лышьшьыхуан ԥҳәыск.
Лқьышә еимархәа-еимархәо, лаӷырӡык аалгар
лҭахуп.
Аха ма ибахьан, ма иаауамызт уи.
Даараӡа гәакьак иакәымзар, имааӡаргьы ауан, аха
абни мчыла изаалгоз – убри аилкаара уадаҩын…
«Ԥсра ԥшӡа» шлакәыз ҩашьомызт уажәи-уажәи рмузыкабжьы гәыҭшьаагаха ирышьҭаргыланы, жәаҩыла,
ҩажәаҩыла, инеиҳаны (ауа иуах, ақәла иқәлах!..), зхы
кыдҟьо, зыҽшьуа аԥхьа игылаз аӡәы, ҩыџьа анҭаргалоз
уанахәаԥшуаз.
Сыла рывызгоит анҭ ақьаад шәҭқәа зҭаркьакьаны
иаарго аирыӡқәа.
Иахьагьы уаҵәгьы схахьы исзаагом, исзеилкаауам,
ашәҭ, нас иқьаад лых, ишәҭыҵәҟьа, – ишәҭуп, аԥсы
ихәуп, ирԥшӡагоуп, уи азԥырҵәахьеит.
Аха абарҭ аирыӡқәа ирыҵаркуазеи?
Исабаԥуп, нарцәхәык алеижәлап ҳәа?
Иҟоума нарцәхәы, ма нарцәы ҳәа дунеик?
Ма иаҳҳәап, иҟазаргьы, иабаихәагәышьо ари аирыӡ?
Иабеиԥшаагәышьо?!
Уаҵәы аашар, даҽа қьаадк шәҭқәак нҭаргыланы
даҽа ԥсрак ахь ирыманы индәықәлоит, ԥсаҭатәк еиԥш,
ахы ианкны.
Анцәа иџьшьоуп, шахак ахаршәны ирныҟәо ашҭа
иахьҭарымгалаз!
Нарцәы ҳәа ус џьара ак ыҟаны иҟазаргьы, ани
сара сеирыӡ ауп, егьи – мап ҳәа, аԥсцәаҳа рыцҳақәа
анибарҵәара иаламгашеи!..
245

Акаамеҭгьы абри акәымхои, аарцәтәи реимакқәа
маҷызшәа!
Са исхарам сажәабжьҳәара хәыҷык иласцәахазар.
Амцхә, иаҭахым, иаԥым, иаҵасым иҟоуҵо уаналагалак – уаҳагьы иамуазар акәхап.
…Сгәы шԥарԥшааи ашәаџьҳәара музыка!
Сахьнанамга иудыруазеи!
Шаҟантә сгәы ҭнашьаахьоузеи!
Шаҟантә сымала сҽысзымшьуа агәырҩа мыжда
снаҭахьоузеи ари абжьы!
Сыбла иаахгылеит раԥхьаӡа иахьсаҳаз аҭыԥ.
Усҟан ҳлаҩсан иҟаз ҳчаирҭаҿ ачаибӷьы ҿыхуа ҳхын
саҳәшьеи сареи.
Ҳхәыҷқәан.
Ус, иаалырҟьаны ҳҵыхәахьтәи, Ӷәатасаа зланхоз ала,
иқәхәхәа аҿаанахеит амузыкабжьы.
Убасҟак игәыҭшьааганы, игәырԥшааганы…
Саҳәшьеи сареи ҳнеиҿаԥшын, илеимаҳҭәеит.
Аҵәуара ҳалагеит.
Убас иаҳгәаԥхеит, убасгьы ҳгәы арԥшааит…
Ҳаб гәаҟ, ауаа шыԥсуаз ашәа дыԥсыр, абри иаргьы
изадмырҳәоз ҳәа…
Амузыка акәым, еҳ, издырхуаны сыҟазар, дгьылҿацә
хәыҷӡак аҿы акәзаргьы, нышәнапык џьара ишимоу
аҟара!
Ахәыҷы хшыҩ уабандаҭлари нас иахьа…
Схәыцра сааллырҟьеит исывагылаз.
– Бара, абри илбаз аҟара бзиа баны аԥсра ԥсроума?
– Бза мыцхә дыббахьоума, ибыхьи?
246

– Баҳәшьагьы дыԥсит, дырҵәуеит, абригьы…
Дцәажәон еиҭа уи аԥҳәыс.
Сылаӷырӡ ҩеин, исыхәлачуа иалагеит.
Сгәы дҭатәазма абри?
Саҳәшьа, саҳәшьа рыцҳа!
Быԥсра шԥасызҿыцхои ес ԥсрацыԥхьаӡа?
Бгәырҩа, бгәынгара шԥасызцәырҵуеи есымшааира,
иҿыцҳҳараӡа!
Зегьы ирдыруама, мамзаргьы ӡәыр идыруама са
смыдара, бара шаҟа аамҭа кьаҿла баҩнахыз ари адунеи?
Иҟоузеи 29 шықәса?
Абри аԥсра ԥшӡа лыԥсҭазаара ду хынтә инеиҳаны
ишаны хәҭак.
Лхылҵ ихылҵ, уи ихылҵ бакәзар ауеит.
Ӡәыр идыруама шаҟа ирацәаз, шаҟа ирхагагаз уи
бхьаа мыжда – ԥсцәаҳа мыжда?
Бара быхҩыкын аԥсцәаҳа лахьышәышә сара
исцәигоз.
– Шәсыхәа, абаа, шәуаами, абаа, сахьԥсуа шәымбои!
Ахаан сгәы иҭҵәарааны иҟоума быбжьы!
Нас, бнацәкьыс хәыҷы ихшәо бнапхыц ҳарбо
ҿаабҭыхуан:
– Шәызегьы абриаҟара-абриаҟара гәабзиара
хәыҷык-хәыҷык сышәҭар, сыбзиамхои, шәаргьы
уиаҟара иабашәыгхоз!
Быччошәа, блафуашәа буан, аха шаҟа хьаа мыжда
сгәаҵаҿы иарҵысуаз уи «блаф!»
– Сан ԥшьышықәса днанагеит ари «хьӡымҳәа» мыжда (ус башьҭалт бара нас, ахьӡ еснагь изыбҳәозеи ҳәа
баныск). Саргьы, анцәа иҳәар, хԥаҟа шықәса снанагап!
247

Усҟан жәамш рышьҭахь баҳәшьа илықәшәараны
дыҟан!
Шаҟа быргаӡаны бамаз зны-зынла!
Шаҟа бжьажьо багоз!
Ҩымыз дуӡӡа уаха ҳмыцәа, иахьа ҳмыцәа, ҳҩыџьа
быԥсҭазараз ҳақәԥон (сыда напык бакуазма усгьы!)…
Ҳшеиқәҵәашоз, аҵыхәтәан иааҭбыркьышәит быԥс
хәыҷы.
Быԥсы ԥшӡа.
Быԥсы хаа.
Быԥсы ҳалал.
Са сыԥсы аасҭа жәантә еиҵаз.
Аха уи аасҭа жәантә иԥшӡаз.
Жәантә иссирыз.
Иабабҭахыз уигьы бара?
Ибхазар иауаз са сыԥсы еиԥш иҟоу ԥсык?
Ба беиԥш иҟоу ауаа зхызгаз, ирылхәдоу.
Ба бҟынӡагьы изхызгар зылшо.
Издыруеит: ба бансхызга, ба санбцәынха, кырӡакырӡа сцоит!
Дбымдыруеи ани ҳанду – ҳан қәашьда лан?
Зцәеи зыбаҩи еикәыршаны, зоура-зыҭбаара
еиҵаланы, агәырҩа иарҩаны, аџьабаа нымҵәа иафаны
иахьагьы адәы иқәу?
Уи лнапқәа ҟәарҟәаруа иалагахьеит.
Лхы ҵысҵысуа иалагахьеит.
Дҟәындшәындуашәоуп лқьышә еихаԥсқәа еснагь
ишыҟоу – иҵысҵысуеит азы.
Лӡамҩақәа зынӡа иҭашәашәан, лыцламҳәа кьеҩӡа
илхаанхан, лхыԥхныга хәыҷы кәынтрышәӡа илхагылоуп.
248

Избан абри сара изызбарыз уи бнышәынҭра дахагыланы, абыржәы-ушьҭан дааиҟәжәоит уҳәо данҵәыуо!
Сара изсаҳарыз агәырҩа алаӷырӡ зыхәлачуа уи
лмыткәмабжьы?
Адунеи аҿы уаҳа иашарак ыҟаӡамкәоу, нас?..
– Унан, сан рыцҳа, уа, сара хәаша!
«Сыԥсцәа» саарылнагеит уажәы иаагаз аҵәуабжьы.
Аа,
лԥеиҳаб
иоуп,
ани
иҭахаз
аиҳабы
иаамышьҭахьтәи.
Аҽырҽырҳәа илеимасҭәеит, сгәы уаанӡа иҵачуаз,
сызхәаҽуаз сылаӷырӡ.
Анцәа уиныҳәааит, дааиаанӡа умнеиааит уан рыцҳа!
Аԥсгаха суҭеит, цәгьаԥсышьала сҽыҟажо сышгылаз!
Анцәа уиныҳәааит, лаҟара ақәрагьы нуҵааит!
Лҩынқәра сҳәар, иаԥсышәа мацарахап.
Аҵәца скызар, еиҭа иамоу рацәоуп.
Усҟан аныҳәарақәа шаҟа еихадыргыло акәзар, акрура-акрыфарагьы зуҭахузеи?
Укьаҭаӡан адәы уқәымзаауеи!
Иан жәымҭа шкәакәа лаԥхьа днышьамхнышлан,
диҵәуон уи.
Деиҵақьызқьызуа, игәы даакыдсыло.
Аџьар еилагылаз зегьы ааилақьызқьызит.
Убасҟак ргәы ирԥшааит!
Убасҟак ргәы аҵаӷарақәа кылиԥшааит!
Адунеи аҿы, шьоукы-шьоукы ахацәа убас иҵәуоит,
аԥсы мыжда, мчы имам акәымзар, дзымгылахри!
Сара уаҳа акы саҳәом, сымԥсыр анаму, исыгымхааит сашьа заҵә илаӷырӡ.
Саб ихәышҭаара амцахә заҵә иҵәуара!
249

Саншьцәа хәыдрааӡқәа рҵәуара!
Уи закәу сара издыруеит.
Издырхьеит ҳан данԥсыз амш еиқәаҵәаан.
Иахьагьы сгәы иқәыҩуеит уа убжьы.
Игәкылжәаган – уан дыԥсит азы.
Игәазырҳаган – сан рыцҳа зҳәоз аҵеи дахьылҭынхаз
ала.
Иаҳҳәап, рыцҳа, абри аԥсы Аҟәа лыҷкәын
иквартираҿы дыкҿазар, абраҟа ишеиҿкаахаз еиԥш
еиҿкаахарызу?
Абра иҟарҵо абжа-еиҭабжагьы рзыҟаҵарызу?
Ара умыҳәҳәар, умҵәыуар, ламысдароуп, гәаҵәа­
дароуп.
Ақалақь аҿы уҳәҳәар, (изаҟара гәырҩоу узырҳәҳәаз
гәхьаас имкӡакәа) аулица агәҭа иангыланы ихәааз
амшә еиԥшоуп ушырбо.
Иабаҭаху, аиашазы, аҳәҳәарагьы, аҟаарагьы инамы­
цхәны?
Аха шәышықәсала иааиуа уара унеины ӡахәа­
бжьындоушәа излааихуҵәарызеи?
Шәышықәсала иҭымхааз аҟырҟқәагьы – иахьа из­
лаҭ­хаарызеи?!
Иҳәҳәоит…
Иқьызқьызуеит…
Ргәы иранаҳәоит ус.
Амала, абри аҭакәажә иԥсыз лакә-сакәны сыҟазар,
шәзусҭзаалак аӡәы лаӷырӡык сызкашәмыршәын,
хахәыцкгьы сызкашәмыршәын ҳәа уасиаҭс иҟасҵон.
Абырсҟатәи мшгьы сагькҿашәымҵан ҳәа расҳәон
срыдқәыланы.
250

– Сҳәахьа инавагыло аӡәыр шәыҟазар, шәын­
сышьҭаргалааит! – сҳәарын.
Ма убри иацәшәаны исҳәо нармыгӡар иабацарыз?!
– Нана, снана рыцҳа! – ашәы лхьыхәхәа, акәшацәа
ргәараан ахы кны лҿаалхеит ԥҳәыс еиқәа гәык.
Уи, рыцҳа, ани аибашьраҿ иҭахаз иԥҳәыс лакәын.
Даҽаџьара
ҩнра
ҳәа
дышцахьоугьы,
ари
агәараҭаҿгьы лықә-лҵас налгӡоит.
Иаарылшаӡозеи ҳәса мыжда!
Иахьа аа-мшуп ирыцқьаны аԥсы дыкҿеижьҭеи.
Иахьа аа-мшуп шьыжьы инаркны уаха илеихашәа
ихәлаанӡа ҿааихак рымамкәа иҳәҳәоижьҭеи.
Иҵәыуоижьҭеи.
Рыҽкыдырҟьоижьҭеи!
Аӡә данҵәуо иаалԥеиԥшны, ажәытәан еиԥш, еиқәҵаеихаргыла жәлар ргәы иҭымҵәо иааилазырӡырҩыша
мыткәма гәыҭшьаагак аӡәы илҳәап ҳәа уҟоу!
Егьырҭгьы уи иаалԥеиԥшып ҳәа уҟоу!
Уаҳа ԥсеивгарак ҳәа рхы инамҭаӡо, зегьы
еицыҳәҳәоит, еибарҟаауеит.
Мамзар иҟамлои инаԥшуа, аӡә дҵәуон, егьи
дзымҵәуозеи ҳәа, неимҵактәык-ааимҵактәык роур?
Аԥсы имыхәо, абзагьы дызмырԥшӡо!
О-оҳ, арҭ гьамада аҵәуарақәа!
Аҽраԥшра мацараз ахымҩаԥгарақәа!
Ҳәарада, иҟоуп иахьагьы рылаԥшра, рзыӡырҩра мацаразы узызтәаша аҳәса:
Аԥсра мацаразы узызтәаша аҳәса:
Аԥсра жәытә гәыла, жәытә ҵасла, иахмырҟьакәа,
имырбыжкыкәа, алаԥшхырԥаразы, аҽраԥшра мацаразы акәымкәа иныҟәызго.
251

Ауаҩы иԥсы анҭоу изуузоуп ҳәа, данԥслак нахыс абзацәа иаҳҳәо-иаауа еиҭах ҳара иҳахәаша, ҳара
ҳҭызгашоуп.
Еиҭах араҟа ицәырҵхуеит, ақә-аҵас ҳәа хьыӡшьарас
ишнеиуа ишьҭызхыз, аегоизмра аҟәырҷахак.
Абар лара ҳдиректор иԥҳәысгьы, ари аҭакәажә ԥсаҭа
шкәакәа лҭаца еиҳабы (ицахьоу даламҵакәа).
Ганкахьала, даара слыҵашьыцуеит уи сара.
Мчыбжьыкоуп усгьы дангәаҟыз аԥс рыцҳа.
Лора (лыхьӡоуп, амала, исхашҭыз, уигьы ҳара
ҳҟны аус луеит) уахыкгьы ачымазаҩ лыдтәалатәыс
илықәымшәеит.
Ӡымҳаҵәкгьы илымҭаны илымжәит.
Иагьылымжәыцт хәышықәса раахыс, уи цқьаны издыруеит, избанзар, аҭакәажә лымчқәа еизхомызт, дара
рахьтә даартә.
Егьигьы аламала даауамызт арахь.
Дааргьы, сааҭк-ҩсааҭк дсасуан ауп.
Шьоукы ишрықәу уҳәеит ҳәа!
Ани анкьаӡа лабхәа данԥсызгьы убасоуп, уажәгьы
убас.
Дыԥсит ҳәа ашәаџьҳәаҩ длырҭан, дааит, уаҳа акгьы…
Ҩыџьа-ҩыџьала, хҩы-хҩыла ауаа ҳрылҵуан.
Ҳмашьына усгьы ихианы игылан.
Минуҭқәак
рышьҭахь
ҳаибарҿыҿуа
автобус
ҳҭеибаҳәон.
Даҽа ҳамҭак ашьҭахь иаанҳажьуан уи аҭыԥ.
Еихачаԥаз еихатә гәашәк зҿаз шҭак дынҭалеит уи
схыш хәыҷы.
252

Схыш хәыҷы, схышәҭ хәыҷы!
Лара леиҳа ҩба иҟаз агара даҵаланы.
Иҵуазеи ҳавсижьҭеи уи ашҭа-агәара.
Ҳавсижьҭеи уи аҩны, шьаҟак еиқәҟаца изҵагылаз.
Зыхәшҭаара мца ҿыц еибакыз.
…Иҵып шықәсык, ҩышықәса, инеиҳаны…
Иагьараан сықәнагалап сара абри аганахь.
Абзиараз.
Ацәгьараз.
Иагьараан сылаԥш абри ашҭа иазхап.
Иагьараан дықәзбаап уи Аҵеи, иахьа ари амшазы
иины адәы инықәлаз.
Згара рыманы амҩаду ианылаз.
Иагьараан издырп ацәгьеи абзиеи рышьхәа
шеивҵоу.
Иагьараан сыбла ихгылап ҩ-хра ԥагьак зызқәа еизхоу.
Хымԥада, уи ԥсра ԥшӡа лыԥсра ԥшӡара зегьы
иахарҳаз акоуп иахьатәи асахьа:
Ахәыҷы.
Уидызҵазагара.
Иззыргоз Аҵеи.
ҴХЫБЖЬОНТӘИ АШӘАҲӘАҨЫ
Ҵхагәы инахысхьан.
Цәамҭхаак усгьы иҟасҵахьан сара, убжьы санарҿыха.
Саақәтәеит.
Саԥхьа адашьмагьы абықҳәа ак нықәҳаит.
Уи, цәымҳада измыцәо ахәыҷ иеиԥш, зыда
сызмыцәо сышәҟә акәын.
253

Усгьы уаха иагьарааны сышьҭазаргьы, шәҟәык шыску саҿымцәаар, уаҳа лацәааихьшь сзыҟаҵаӡом.
Убас змыцәарак сысны сыҟоуп саазқәылаз.
Уԥсҭазаара
наскьацыԥхьаӡа,
ушықәсқәа
еиқәылацыԥхьаӡа узмырцәо, угәы иҭыхо рацәахозар
акәхап.
Еиҳарак еиқәшәшәа-еиқәзаҷ, зегь рыла Анцәа
ииныҳәаз шьоук реиԥш иҟоу ануакәымха.
…Сарцәеит, ажәакала, уахагьы уи ашәҟәы.
Сагьарцәарын уи шарԥазынӡа, аха…
Акиҳәа ашәа ҳәо, аҵх зхаԥшәмахаз аквартал зегь
ухагаланы, уаауан уара убжьаланы.
Азныказы саагәамҵит: дызусҭада уаха аҵхыбжьон
Анцәа имырцәаз, ихәаа-заауа иҳалахаз?
Аха иаҳа-иаҳа убжьы ааскьацыԥхьаӡа (ааскьарагьы
даара иуцәуадаҩны), сгәамҵра еиқәтәон.
Ачча сҿықәххы аҵх салаԥшуан.
Убасҟак ирччаган, игәалаҟара шьҭыхган уара уашәа!
– Уашәа – адунеи аҿы шәа хкыс иааудыруаз зегьы
шәи-қашьи реиԥш еилазыӡҩаз.
Ашәак алагамҭа даҽа ашәак анҵәамҭа иаԥшьын.
Даҽакы агәҭа егьи иахықәыргылан.
Зҵыхәа ианкны иқәдыргьежьаауа ацгәы еиԥш,
иқәургьежьаауан уашәа – уара мацара авторс узмаз.
Асааҭ снахәаԥшит, аԥенџьыр ахьтә алашара иааиуаз
салԥшны.
Хԥа рахь аус ауеит.
Ицәгьам, арԥыс!
Ицәгьамкәа аамҭа ухугоит!
Уинтерес шԥашьҭысхи, умҳәои!
254

Уарбан абри уара?
Убжьала усыздыруам.
Издырраны иҟоугьы уакәхару?
Ашәларшә снахан, ашә ааҵрааны ашьшьыҳәа
сындәылҵын (уашәа иазмырҿыхазгьы ҭаацәак сымами!), ҳсоф снықәгылеит.
Атротуаргьы акәым, аулица агангьы уавагылан
акәым, мап, амҩа агәы ашеишеира иарханы уаауан
уара.
«Уаауан» сҳәар ауазар!
Амшынҿықәахьтә умҩа ааган.
Издырит, аресторан ҿыц «Амза» аҟны ахы ыҵнахит
«умаршрут».
Иахьынӡацо дыршьа сзаҭом, азхәыцхагьы сымам.
Амза ахаҭаҵәҟьа улбаазшәоуп акькьы ушәаҳәо ушаауа!
Унапқәа бӷьаа-бӷьаауа аулица иануп.
Узжәҩахырк ахац аарла иарку уплашьч азганк, асаара ишьҭаҳәазо, ала аҵыхәеиԥш иушьҭоуп.
Ушьапқәа?
Анцәагьы ауаагьы, урҭ уара ишутәымыз!
Мамзар асҵәҟьа уаҩы ибахьоума?
Аахьхьи ушыҟоу – нахьхьи ургоит.
Лахьхьи ушыҟоу – ҩахьхьи ургоит.
Зны удыркәашоит.
Зны удыркәаруеит.
Зных, зынӡак убас иаауҵанҵәоит, еикәашәазшәа,
аԥслыш махә еиԥш итары-маруа, абар-абар ак угӡам
ԥышәха ушьҭарыкшарц!
Аха уи аԥсыкоуп, нас уаадыриашахуеит…
Уазҭада абриаҟара иҟаз аҩы мшын?
255

Мамзаргьы ушԥоурыжьи?
Мамзаргьы уара уеиԥш адунеи «ртәны» иҟазма иуцыз зегьы?
Харантә абла жжаӡа иаацәырҵит Анцәа ицәымӷу
машьынак.
Есааира иааигәоит.
Алашара еиҳа иарҭбаауеит.
Ахызаҵә еиԥш иаауеит.
Сгәы аҭҳараҭҳара инеисит.
Уанахылымсеит,
ари
аазгогьы
уа
уеиԥш
шьапеилаԥсак иакәзар?
Уҭеирхоит, имҩа узаԥырымҵыр!
Сыҳәҳәаны сзымыҳәҳәеит.
Сыҽхырбгангьы – сзумыхәеит акгьы.
Сшьапы
ықәырӷәӷәа
икны
асоф
адаан
сыҽнадсырԥсылеит.
Убӷьаауа анахь уцо, угьаланы арахь уаауа,
уаԥырахеит уи ауаҩ имашьына.
Ирҟыжит, ирҟыжхаҭаҵәҟьеит, аха уаҳа умԥсит!
Улымҳа ухыҵны ицахьан.
Ихыхәхәала мшынк ихын.
Избан уаҳа уааԥырымҵӡо аларҭа узҭахаз?
Уаҳа зынӡа угәаҵәа акы еилнамкааӡону?
Ус дҟалома, нас, ауаҩ абас аан?
Аа, иаасгәалашәеит.
Саргьы убас еиԥш ак схызгахьеит.
Иашьа заҵәык иоуп исымоу сара саб игәараҭахьала.
Ахьхьа-џьџьаҳәа еилаз аҭаацәа ду, аҭаацәа гәырӷьахә
ззырҳәоз аҟынтәи иахьа иараӡәк иоуп инханы исымоу.
Ус ҟамлалои аԥсҭазаараҿы, алу ӡлагара иахьаабацала имгьежьыкәа, иааҳәны даҽакала игьежьуа ианалаго.
256

Акәашара зхашҭхьаз, гәыкала аччашьа зхашҭхьаз,
ашәаҳәашьа зхашҭхьаз (ҩы-шықәса рыцқьаны иҵуан
иареи сареи ҳаҳәшьеиҵбы хазына аԥсра мыжда
даҳцәагеижьҭеи!), сықәны сыҟан сашьа ԥҳәыс данааиго, ачараан сшыкәашоз, ашәа шысҳәоз, аҩы
сыҽшасыршьуаз ҳәа.
Абарҭ рыхԥа рҟынтә акызаҵәыкоуп инасыгӡаз –
аҵыхәтәантәи.
Егьырҭ рахь:
Иамуит – исзеихымгеит сшьапы, исыкәашәеит.
Иамуит – исзеихымхит сҿы, сылаӷырӡ сахәаҽит.
Акызаҵәык – изжәит аҩы!
Ахаан х-ҵәыцак еиқәкны ишысымжәыцыз здыруаз,
сашьа дӷьаҵәыӷьаҵәит.
Исылымшарашәа иԥхьаӡеит уи!
Аха сара иссырҳауа сыҟазма!
Уара иудыруеит сықәны сшыҟоу, сҳәеит!
Саҭоумҵан, амала, ҩба сзынагӡом, сҳәеит!
Ихыжәжәа-хыжәжәа сцәажәон.
Сгәыԥшаара сыцәхыжжыр ҳәа сшәон.
Издыруада иара абри ахԥатәи амч снаҭар, егьырҭ
аҩба насыгӡартә?
…Изжәуан.
Сыччон.
Амцхәгьы сыччон.
Сыччарц саҿын ахаан сшымыччац.
Сгәырӷьарц саҿын, ахаан сшымгәырӷьац…
Аныҳәаҿақәа аки-аки еишьҭасҵон.
Иржәуаз ак бжьасыжьуамызт.
Аа-ҵәыцак зыжәхьан.
257

Иахьеиԥш исгәалашәоит: амыцхә сыччон!
Аха исзеихымхит уаҳа сҿы.
Исзеихымгеит усгьы сшьапы.
Амала, еҳ, исымазҭгьы убасҟан қәаҵак.
Уаҩ дызҵамыз, сыда ԥшәыма дызмамыз қәаҵак.
Убраҟа инаганы исызгылазҭгьы саҳәшьа мыжда
лқьашана!
Иагьа, иагьа сҵәуарын.
Иагьы мыткәма сҳәарын…
Са сакәызма еиҳа изаҭәаз, нас, абри агәырӷьара?
Ҭаацәа дула зегьы иахьеи уахеи ҳаззыԥшыз,
ҳзеиԥхыӡуаз ҳчара заҵә – сашьа ичара – алахәра,
аныҟәгара?
Убысҟак схы ахызбаауазар акәхарын…
Убасҟак схы сымхарацәазар акәхарын…
Сыччон.
Изжәуан аҩы.
Аҵәцеи аҵәцеи еишьҭаргыланы.
Ахаан исзымҳәацыз аныҳәаҿақәа еихаргыланы.
Убри аҽны аҟара сара ауаа рыгәҭа снагыланы, қьаад
ҷышәрак шыздыруаз аӡәгьы исмырбацызт.
Аҵыхәтәан (сӡаахәхәала сӡаалахьан уи уара узху
еиԥшу мшынк!), иааныскылеит ԥшьаҵәцак.
Сашьа дысныҳәеит.
Иԥҳәыс хәыҷы дысныҳәеит.
Сашьа дызлагылаз ауаа сныҳәеит.
АԤШЬБАТӘИ
хсыркәшеит саҳәшьа рыцҳа лыԥсы
ҭаны дыҟазар, илкышаз аҵәца ала.
Лцымхәрас еиҭа дысныҳәеит сашьа.
Еиҭа дысныҳәеит сҭаца. Сашьа дызлагылаз.
Лцымхәрас…
258

Ла лхаҭа лакәзар, шаҟа еиҿылкаарыз, илҳәарыз!..
Шаҟа рыла имҩаԥылгарыз ари ачара!
Сара
издыруеит,
уи
схаҭыԥан
дыҟазар,
дагьшыкәашоз.
Ашәагьы шылҳәоз.
Саҟара ҩба-хԥа ирԥшӡаны аныҳәаҿа шылҳәоз.
Саҟара ҩба-хԥагьы аҩы шылжәуаз.
Ишылжәуаз, аха дшамшьуаз.
Мап, уи зынӡа даҽакала иҟаз уаҩын.
Адунеиажә, адунеи!
Са сакәмызт уара иахьанӡа иноугашаз!
Наҟ-наҟгьы иноугашаз!
Лара лакәын.
Лара сеиҳа даԥсан.
Сеиҳа дуԥсан.
Иуцәыӡыз абанӡарацәоу иахьа уи дахьыҟам!
…Сҽыҟажаны,
хаҵаҵас
исҳәеит
аԥхьатәи
аныҳәаҿақәа.
Аха ани лцымхәрас исҳәоз аныҳәаҿаан исзымҳәеит
исҳәарц исҭахыз абжагьы.
Сҿы акит.
Сылаӷырӡ сахәаҽит.
– Бышнеиц, бышнеиц, саҳәшьа! Еилабымган
бфырԥҳәысра!
Ҿааиҭуан сашьа, сыбжьы сыхәлашәацыԥхьаӡа.
– Мамоу, умшәан! Аҳ иеиԥш сыҟоуп!
Ақәа цәыкәбарқәа зхьыҳәҳәы ицо аԥенџьыр
саркьеиԥш сыблагә ихызазон алаӷырӡ цақәа.
Схаҵахеит, ииашан!
Анапеинҟьарақәа игаз знык аҟара дыдрабжьык
еиԥш сгәы иқәыҩуан, нас?..
259

Насоуп акаамеҭ!
Еес, сынҭахәаша тымитышак ахь сагеит.
Зԥынҵа сҭагылаз ашыкьбжьы хара ӡлагарабжьык
еиԥш исаҳауан.
Иҩынтуан зегьы…
Амала,
акгьы
рылымшагәышьеит
урҭ
аԥшьаҵәцакгьы.
Уаҳа исзеихымхит сҿы.
Уаҳа исзеихымгеит сшьапы.
Схыхәхәала схын инымҵәаӡоз, ираҳаҭӡаз мшынк.
Аа, абри уара уажәы узху ахаҭаҵәҟьа, аҵхагәҭантәи
сашәаҳәаҩ!
Амашьына анахь еихан, уахь угьалеит.
Ухы уаӷоума?
Уаџьал ушә ихуцалама?
Шәнеивыс-ааивысуеит…
Сыбла иаахгылахт сахьак еиҭа:
Дықәԥраа дкәашо дықәуп арԥыс.
Дԥыруа дивагьежьуеит аԥҳәызба.
Аарла зтәыҩа ылызгаз аҽа кәашеиԥш, дкахәхәакахәхәоит.
Аха, абар, даақәҵәиааит арԥыс.
Иҭаххеит иӡара ҭкәыцәаа далаҽырбарц!
Ахьшьыцбеиԥш дышьҭасит лымҩа ааихҵәаны.
Аха даақәҵәиаахуеит ларгьы, егьирахьала дивагьежьырц.
Еиҭах лымҩа ааихиҵәахуеит иара дҩаҵԥаны!
Лымаӡа лыҵихит лара лҽазылкаанӡагьы.
Ибла цымцымқәа лҿарԥхо, бзымцеит иҳәошәа!
Адунеиаҿ ухшыҩ саҳаҭкала иахьымнеиуа ыҟоума
усгьы!
260

Мамзар сыбла иабаахгылеи ари асахьа?
Арахь амашьынеи уареи, аԥсцәаҳаи уареи шәеиԥш
шәеишьҭоуп.
Аҵыхәтәан, амашьынарныҟәцаҩ ихы ахышә
иааҭирҳәҳәан, дуқәҟааит уара, уан, уаб нимыжьуа…
Слымҳа снасны искит: убасҟак исцәымыӷхеит.
Ушҳазӡа уаанхеит имашьына аԥхьа уахьгылаз.
Ицәҳабжь афымцеиԥш еиԥш иусны.
Ибжьы акәушь, ииҳәаз акәушь угәы ианҟьаз?
Уаангылара ихы иархәан шьҭахьла имашьына
неиҭеиган, «хәыс иҟаз» зегь лауҭаны, ес, длықәхәаша
дцеит.
Ԥыҭрак
узазо,
аԥшацәгьа
иқәнакыз
аҿырпынҵлеиԥш, уеихытаруа ҭыԥк аҿы угылан уара.
Уашәагьы ухашҭны.
Ухы ухшыҩаҿ иааугарц уаҿызар акәхарын, аха уи
зтәызтәхьаз хыхәхәа ицон…
Еиҭах иаацәыругеит уашәа.
Ани уашәа бзиахә, уара умацара заҵәык авторс узмоу.
Исыздыруам, амала, са сымацара савторуп ҳәа
уаақәгыларгьы, шаҟаҩ цәырҵша, ртәы-рымаа ацә
ахеиԥш ианкны иалырго!..
Ушьапы мыждақәа анахь урго, арахь урго, еиҭа инеихугеит.
Уҳавган кыр уҩаргеит.
Абар аулицеи атротуари ирыбжьоу ажра еиқәхәашь.
Ӡынгьы-ԥхынгьы иҭамбаӡо аӡы ҵымҳәҳәар зҭысны
ицо.
Ақалақь ацентр иацәыхараз анкьатәи ҳҳабла
центрхеижьҭеи иҵӡозеи!
261

Аха убри ажра уаҳа ҳазааԥырнамгеит ақалақь аҿацә!
Аа, унхықәххылеит!
Умахцәы снамҵасны уаахьасыргьежьрашәа саанапырхахеит.
Ԥхьа снеихеит.
Иабаҟоу, арахь, аҩбатәи аетаж аҿы сықәгылоуп!
Мап, удырблаҟьахт ушьапқәа.
Дгьылк ушықәгылоу рдыруазар акәхап…
Уцоит убжьаланы.
Анцәа меигӡарахда иуиҭаз амҩа ахи аҵыхәеи, ухы
агәра умгошәа, шьаҿала ҿыц ишәо.
Уцоит, уашәа заҵә, уажәтәиала ухьыӡҳәара заҵә
ухагалан.
Бзиашәа,
иҭацәын
аулица,
амашьынақәа
иреицлабырҭамызт ҽынлеиԥш.
Аха усгьы иҟами уарла-шәарла зыбла жжаӡа аҵх
агәы еиҩызшо, иҩиас-лиасуа?
Урҭ макьаназ иувсуеит.
Уцоит.
Сгәы уцны ицоит.
Сыбла уцны ицоит.
Ахьҭа шьҭа ишсылсуагьы, сгылоуп ус.
Жракы уҭамҳанда, иараби!
Машьынак уаҵамҳанда!
Уеибга-уеизҩыда узнеиуанда уҩны!
Дуԥылозар акәхап уан.
Ацҳа шәарҭеиԥш икаткато узынхалаз ари амҩа ахы
анукуаз, дҿыхахьазар акәхарын.
Ма дмыцәаӡацзаргьы акәхап умҩа дшазыԥшыз…
Дурҿыхозар акәхап уԥҳәыс!
262

Ари усгьы шьҭа даауам ҳәа, лара лтәала, даара
дузгәааны ацәа зҽазҭахьоу.
Ма ухәы ампахьшьы иҵахҩаны ишадтәалаз, астол
зхы нықәҵаны иавацәаз…
Шаҟа исҭахузеи абри аҵыхәтәантәи лакәзар уара
уԥҳәыс!
Ҳәарада, уи уара иаԥсоу аӡә уакәны.
Ирыцҳауп аԥҳәыс лгәы, иаԥсаӡамкәа ауаҩ изы
мыцхә игәаҟуа.
Мыцхә ибылуа.
Уаҳа мцак ззынеиҿамкыз акәасҭхеиԥш, илеикәа­
былны ицо.
…Уцоит.
Унаскьоит.
Уашәабжьгьы уара уеиԥш инаскьоит.
Са сеиԥш уи иарҿыхаз ӡәыр дыҟоума?
Дыҟами,
нас,
згәы
иқәымсызгьы,
згәы
ианымҟьаӡазгьы уашәабжь?!
Иҟалоит, ацәа зынӡак дзалнамхыкәа, ус варала
даарҳәны дықәнариазар.
Цәамҭхаа бзиа иоуааит уигьы!
Ишеисуа еислааит сара сыгәгьы, уара аԥшқа иеиԥш
уахак умахцәы уанкны уназго.
Уи уара иубом, ҽаӡәгьы ибом, ҳәарада.
Мап, гәыӷра лашарак сымоуп:
Издыруада, иара акәзар ажра ахықәаҿ уаннеилак, ухбыкьырц ак угымхо ушыҟоу, уааихазыртраауа
арахь?!
Издыруада, иара акәзар аԥсцәаҳа иеиԥш убла алашара хырԥхало, иааудгыло амашьына наҟ инаухан
уаԥырызго?
263

Укамҳакәа, усгьы жәа-шьаҿак анахь-арахь иҟам­
ҵакәа шьаҿак ԥхьа узеиҭамҵуа, аха усгьы уназго иара
акәзар?
Амала, ииашаны, ара џьара уаннышьҭас, узыргыло
мчы умам.
Шьап уҵам.
Гәы узҭам.
Урҭ хыхәхәала уаҩ иимбо мшынк иӡаауп уажәы…
Изусҭхарыдашь уара абас уаха уи амшын уӡаазҵаз?
Қьафшақә акәу?
Ԥагьашақә акәу?
Гәаӷшақә акәу?
Иарбан гәырӷьараз иумаз, абысҟак адгьыл
уқәмырсӡакәа аҳауа уалакны уаазго?
Иарбан гәырҩоу ма ихуҽыз – абри амшын
лаԥшхырԥага уӡаахәхәала уанӡаалоз?
Сыԥшуан.
Сушьҭаԥшуан.
Уцон уара, ушцац, аулица агәы иарханы.
Еҳ, еснагь бзиа иубозар иарбан усзаалак аҿы абас
хаха амҩагә иашара анылара!
Бзиа иубозаргьы ҟалап…
Уажәы, абас уара ушыҟоу еиԥш даныҟоу ауп ауаҩы
еиҳа данҵоурахо, рымҳәои!
Аҽ ҟәыӷеиԥш иуҵагылоу угәы, избоит, уагоит
уахьгатәу, дара ахы адыруа ишыҟамгьы.
…Сылаԥш уныҵҵит.
Уналаӡит аҵх еиқәа.
Зны-зынла ҩахьхьи џьара иаацәырҟьо машьынак
алашара иснарбалоит аарла ухәынгаа.
264

Усыздыруам.
Уздырырцгьы сҽазыскуам.
Аха иудыруаз, акгьы умыхькәа уеиқәханы аҩны
унеира – уара мацара иуџьшьам.
Иҟазаарын абри аҵх аҿы нцәахәык еиԥш
иухылаԥшуа уназгоз гәык…
Иаашеит.
Иҿыхеит ақалақь.
Ихыхәхәо жьыла иҭәны еиҵахәаны игылоу, еилашыз ачанеиԥш, агәараҳәа ишуа иааилаҭәеит ақалақь
ԥсҭазаара, иахак еиҵаԥхьаны иҟаз.
Иҭынчын ақалақь алымҳа.
Ишәымдыруеи ма ишыҟоу иара?
Аҵыхәан џьара ушьапы нкыдҟьаргьы, ҩахьхьи
ахаҩаӡара игылоу иаҳауеит.
Уаӷеимшхара хҭыс бааԥсык акәым.
Амшгьы мыцхәы иссирын уи аҽны, амра цәырҟьацәырасуа, иҿыхьҭаӡа ишыҟазгьы.

АМРАԤҲА
Адрама-феериа
х-актки, апрологи, аепилоги аманы
(К. Ломиа ипоема амотивқәа рыла)
ИАЛОУ

Быжьҩык ахацәа – шьхақәа ашьхақәа рхаҭарнакцәа,
ахҭысқәеи зегьы ирхаану, адрама бҩеибаркырас иамоу.
АХРА
Амраԥҳа
АМРА
Ааԥын-ссир
АНЦӘА
Саҭанеи-Гәашьа
Сасрыҟәа инаур
Абрыскьыл ибжьы
Бзоу – Сасрыҟәа ирашь
АДОУҬЫԤҲА
Аџьныш-ҭакәажә
АГӘЫЛШЬАП
Агәылшьап ахқәа
Агәылшьап Аҵыхәа
АԤҲӘЫС
АХАҴА
АҲӘСА
Ахацәа дара роуп аҳҭныуаа, атәцәа
Амыткәмаҳәаҩ
Быжьҩык аҭыԥҳацәа – дара роуп:
Адоуҭыԥҳа лмаҵуцәа
Еҵәаџьаа.
266

АПРОЛОГ
Зҽеиларсу бжьы-шьхак, дасу рахьтә бжьы-мҩак
лыбааны иахьеиԥыло. Ашьхақәа ршьапамҵаҿ, иаласоу­
шәа игылоуп.
Абжьҩык ахацәа, еиуеиԥшым ԥсуа маҭәала еила­
ҳәаны.
АКТӘИ
Бжьы-мҩак ахьеихагалоу,
Иахьреиҿасырҭоу бжьы-ԥшак,
Ҳарҭ ашьхақәа хчнызас ҳазмоу,
Амшын ҟәара шьалҭас иззышьҭоу,
Иҟоуп тәыла ссирк, тәыла хәыҷык,
Уи иагьахьӡуп Аԥсныдгьыл, Аԥсынра!
Ашьхақәа ирныҵуашәа, иаарыдҵны
реихагылараҿ иаагылоит Абыжьҩык.
АҨБАТӘИ
Аԥсны!
АХԤАТӘИ
Аԥсуа итәыла!
АԤШЬБАТӘИ
Аԥснатәыла!
АХӘБАТӘИ
Аԥсынтәыла!
267

амҩақәа

АКТӘИ
Изырҳәозеи Аԥсынтәыла – аԥса тәыла?
Изырҳәозеи аԥсуа иԥс иахылҵыз?
Изыԥстәарҭадаз абри адгьыл?
Измадаз зыԥсы иаҵаҵәах иара?
АБЫЖЬҨЫК (аӷыуҳәа)
Анцәа!
Ҳазшаз шьардаӡа зымчу!
АҨБАТӘИ
Ирҳәоит, абри адгьыл абасоуп ҳәа
Аԥсуа ишиднагалаз.
Ноунагӡа идгьылны, иԥсадгьылны
Аҭоурых ишанхалаз.
АХԤАТӘИ
Анкьаӡа-анкьаӡа, ажәытәӡаӡа зны,
Абри адунеи ду ианыҵнахуаз ахы,
Анцәа даалаган, дрыԥхьеит ҳәа
Милаҭс иҟаз зегьы.
АԤШЬБАТӘИ
Дрыԥхьеит ҳәа, дагьалагеит ҳәа
Урҭ адгьыл рызшара.
АХӘБАТӘИ
Араҟа иҟамыз дарбаныз мамзаргьы!
Арымӡаа иқәгылаз ирхәоуны,
Аӡәаӡәала дасу рыхәҭаа адгьылқәа роуан.
268

АФБАТӘИ
Ԥсаҭа цқьала – Анцәа иҳауҭо
Зегь хазыноуп! –зҳәаз уа дҟалеит.
АБЫЖЬБАТӘИ
Мап, абри сара исыҭа ҳәа,
Зыҽкажь Анцәа иҳәазгьы дҟалеит.
АХԤАТӘИ
Шьоукы ирҭахызгьы маанала
Ицәызгазгьы дҟалеит.
АԤШЬБАТӘИ
Ауаа еилыҵуа-еилыҵуа,
Дасу ртәы-рымаа рго-ирго – иргаӡеит.
Анцәа абас ишо-ишо – адгьыл ишаӡеит.
АХӘБАТӘИ
Аҵыхәтәан даалгеит зегь шаны,
Оҳ гәышьа хәа дқьыԥаха днатәоны,
Илаԥш дааҵашәеит зегьы рҵыхәтәа инхаз.
Иԥхашьаԥхаҵо анасҭха игылаз.
АҨБАТӘИ
«Уара узусҭада уаҟа инхаз?» –
Ҿааиҭит Анцәа,
Иԥхӡы иҿаҵәа.
АКТӘИ
«Сара саԥсуоуп!»–
Иҳәеит аԥсуа дахьгылаз.
269

АҨБАТӘИ
«Нас уажәраанӡа уабаҟаз?
Арсҟатәи ауаа еимырҵәоз –
Узамыҳәеи акгьы?
Ма иуҭахӡамзар акагьы?»
АКТӘИ
«Исҭахгәышьан, аха...
Сжәылан ԥхьаҟа сзымцеит,
Арахь, ишубо, акгьы схьымӡеит!»
АҨБАТӘИ
«Иԥхашьаз ихәы рфеит!» –
Баша ирҳәом ауаа!
Зхы иззамыхәаз – анцәагьы
дихәом рымҳәеи!
Ахымхәа! Уҵыҳәахь игылазгьы – игеит ихәҭа!»
АХԤАТӘИ
Ҿимҭит Аԥсуа, аҳәаркьирагьы даламгеит.
АԤШЬБАТӘИ
Гызмалрылагьы ахыхәара
Даламгеит. Дымҵысит.
АҨБАТӘИ
«Абар ассир!
Изысыԥшаауазеи уажәшьҭа сара?»
АХԤАТӘИ
Длаҩеиуан, длаҩеиуан, дхәыцуан Анцәа.
270

АХԤАТӘИ
Дрыцҳаишьеит Аԥсуа Анцәа,
Уи адагьы, иџьеишьеит Анцәа,
Изҭада абри ауаҩ абриаҟара аламыс?
АҨБАТӘИ
«Иҟоу удыруама, Аԥсуа уара?
Рацәа суҟаҭәеит ламысла сара!
Исыԥсшьарҭан, исынхарҭан,
Сыԥсы иатәарҭан,
Дгьыл ҿаҵак сымоуп џьара.
Дауык исаса ҩеихихыр,
Иҭаӡашоуп иара.
Аха уи еиӷьу дгьыл ҿацә
Ыҟам ҽаџьара.
Схы-сыԥсы азын исыман уи ҵәахны.
Аха ауадаҩра санҭоуҵа абас,
Уламыс ала уансиааи абас,
Иумаз убри – нхарҭасгьы нҵырҭасгьы.
Иудгьылны, иуԥсадгьылны!»
АХԤАТӘИ
Ирҳәоит, убринахысоуп Анцәа
Ажәҩан ахь нхарҭа данца,
Идгьыл џьанаҭ, иԥс атәарҭа
Аԥсуа изныжь!
АКТӘИ
Иагьбзиан, иагьссирын уи адгьыл аҳақ!
АҨБАТӘИ
Дықәынхеит, дықәынҵит уи адгьыла аԥсуа!
271

АХԤАТӘИ
Деиҵеиуеит уи адгьылаҿ!
Деицнеиуеит уи адгьылаҿ!
АԤШЬБАТӘИ
Ашәышықәсақәа!
Азқьышықәсақәа
Рыҳарамрақәа иргәылга иааигоит!
АХӘБАТӘИ
Рыҳалалрақәа иргәҭылак иааигоит!
АФБАТӘИ
Имаҷӡам иахҭысхьоу,
Агәаҟрақәа изҭысхьоу!
АБЫЖЬБАТӘИ
Алада ииасуагьы – игарц иҭаххон!
Аҩада ииасуагьы – игарц иҭаххон!
АКТӘИ
Ашьхақәа ирхыган –
Игарц ҽаӡә дықәԥон!
Мшынла дажәлан ҽаӡәы ицәирҳәлон!
АҨБАТӘИ
Идырхәашон, акырынтә
Иаҩызартәуан ақьаԥҭа.
Аха ақьаԥҭа ужәра ҿыцны
Иҟалахуан еиҭа!
272

АХԤАТӘИ
Иазгылон ахандеиҩцәа!
Иазгылон афырхацәа!
АԤШЬБАТӘИ
Ажәлар рҵеицәа!
АХӘБАТӘИ
Ахацәа фырхацәа!
АФБАТӘИ
Шарԥыеҵәеиԥш игылон,
Хәылԥыеҵәеиԥш иҭашәон!
АБЫЖЬБАТӘИ
Аха рыԥхареи рфырхаҵареи
Наӡаӡа Аԥсны иазынхон!
АБЫЖЬҨЫК
Рыԥхареи рфырхаҵареи
Аԥсны иазынхон!
АКТӘИ
Ах лыг ахагылахьан, –
Зқьынтә шьҭахьҟа ицахьан.
АҨБАТӘИ
Ах ҟәыш ахагылахьан, –
Зқьынтә иҿиахьан.
АХԤАТӘИ
Аха иҿиауан!
Еиҭа ахәра арӷьауан!
273

АԤШЬБАТӘИ
Жәҩанахьтә илеиуан ахааӡага-аԥсата.
АХӘБАТӘИ
Анышәахьтә иҩеиуан аԥсҭазаара аҟата!
АФБАТӘИ
Иԥсатәылан!
Имратәылан!
АБЫЖЬБАТӘИ
Аха еснагьгьы имратәылан
иҟазу иара?
Еснагьгьы иԥхозу Амра абра?
АКТӘИ
Жәытәтәи легендоуп уажә
Ишәаҳҳәарц ҳазҿу.
Ҳара ҳазхаану, кыр зхыҵуа
Ажәабжьуп иара.
Згәы былуа, игәеилгоу изы имаҭәахәуп!
Алакәраз илакәуп, алакәра иузацәгом!
АБЫЖЬҨЫК
Лакәк еиԥш ирҳәеит,
Лакәк еиԥш ицоит!
АКТӘИ
Аамҭа, уамажә аамҭа
Аракетеиԥш ҳагәылсып.
Алакә ссир, алакә хьанҭа
Ашҭаҿ ҳанкылсп!
274

Дасу неины ашьхамҵа рҭыԥқәа рҿы иаагылоит,
асцена агәы алакә хҭыс иазныжь.
Актәи акт
Аҳақ бааԥс
Асахьа: иҟац адекорациа. Аҳ иаҳҭынра. Илашьцоуп,
есааира ишарккоит. Алашьцара иалубаауеит ауаа –
аҳҭныуаа, ашара иазыԥшу. Рыгәҭа ииарҭақәтәарҭан
иҟаиҵаз атәцәа рызқәа иҽеимыртаӷа дықәиоуп
Аҳ. Итәцәа роуп хыбрарагьы шьаҟарагьы изызуа.
Дыцәоуп уи, ихәдабжьы уамыргыло. Зны ишьҭыҵуеит,
зны ихәламшәа ԥҵәазшәа, аԥсык иааивахоит, аха
еиҭеирҿыцуеит, дыҟрымҿрымуеит, дцәафалоит знызынла.
Арбаӷьқәа рыбжьы, иааҵысуеит аҳҭныуаа, дасу
русқәа рахь инаццакуеит, рҟыт-шәыт ыҟамкәа ршьапы
иқәгыланы, Аҳ дҿыхар ҳәа ишәоит.
Амра агылара
Есааира илашоит. Ашьха бжьара есааира дхало
даацәырҵуеит Амра, дычча-ччо, аҿыхареи, алашареи,
аҳалалреи ицны. Аҳҭныуаа дасу русқәа иаарҟәаҵны
иааиԥеиԥшуеит уи.
Амра (Аҳәиҵәҳәа ацыԥхь иҟьоит, ирлашоит).
Уа шьжьыбзиа, Ажәҩан!
Уа шьжьыбзиа, Адгьыл!
Шьжьыбзиақәа, ашьхақәа!
Абахәқәа, ахәқәа!
275

Абаҳчақәа, адәқәа!
Аҳаа, шәлаша!
Аҳаа, шәкаԥха!
(Аҳәиҵәҳәа ицыԥхь иҟьоит, иаашоит зынӡа.)
Уа шьжьыбзиақәа,
Ауаа қьиақәа!
Сымра цыԥхьқәа шәыгымхааит!
Сылашара шәзылыԥхааит!
Аҳтныуаа
Есыуаха уҳазҭашәо,
Есышьыжь уҳазгылалааит!
Ухааӡаган уҳазкаԥхо,
Улашара ҳагымзааит!
АМРА
Сылашара шәыгымзааит!
Шәаргьы сара шәсыгымзааит!
Аҳҭныуаа
Уҳагымзааит! Ҳаигымзааит!
Ацыԥхь рылеиҟьоит. Зегь гәырӷьоит, илахҿыххоит,
Аҳ ида. Уи дыцәоуп ихәдабжьы уамыргыло.
Иҳақ бааԥсхаз ахымҭа
АМРА
Зегьы-зегьы сыцыԥхьқәа шәыхьӡама?
Аҳтныуаа
Зегьы-зегьы уцыԥхьқәа ҳахьӡеит!
276

АМРА
Зегьы-зегьы амш ссир шәсырбама?
Аҳҭныуаа
Зегьы-зегьы амш ссир ҳурбеит! (Аҳ ихәдабжь.)
АМРА
Аха дызусҭада ани – цәыблаҟә илырчыз?
Зыхәдабжьала адунеи алымҳақәа ҵызхыз?
Аҳҭныуаа
Шьшьы! Ссы! Уи ҳаҳ иоуп, ухаҵкы!
Амра (дыччоит ибжьы ныхҵаны)
Ҳа-ҳа-ҳа! Шәыбжьы ишәырҳа!
Дшәырҿыха абыржәыҵәҟьа!
Ихышәҟьа ибжьыцәгьа!
Аҳҭныуаа
Ҳаицәшәоит, Амра ухаҵкы!
Ҳаишьуеит. Амра ухаҵкы!
АМРА
Уажәыҵәҟьа дысмырҿыхои!
Дысмырчыхәчыхәуеи!
Ижәбап, ашырҳәа дышҿыхо!
Ижәбап ашьыжь дшазгәырӷьо!
Ҳаӷоу ашьыжь далхәдахааит!
Аҳҭныуаа
Ҳаӷоу ашьыжь далхәдахааит!
277

Амра аҳәиҵәхәа ҟәыҵәак ацыԥхь изиҟьоит Аҳ
иахь, ибла иҭаирԥхоит. Даамадаӷьмадашәоит Аҳ, ибла
ҵәахуа.
Амра (дыччоит)
Ҳа-ҳа-ҳа!
(Аҳҭныуаагьы ицыччоит.)
Аҳ (дхықәтәалоит, дхәаауеит)
Сзырҿыхада?
(Аҳҭныуаа рыччара ааиқәтәоит.)
Сырҿыхара згәаӷьыда?
Длыбааҟьоит итәцәа рхы, рҟәаҟәа амардуан еиԥш
днықәԥало.
Алақәа! Ақәыџьмақәа!
Сара ишәсырбап!
Иарамшкала шәынсырҵәап!
Сзырҿыхада, сымҳәеи? Изгәаӷьыда?
Шәа шәоума, алаԥынҵа икылҟьақәаз?!
АХАҴА
Мап, мап, Аҳ ухаҵкы!
Уаҳмырҿыхаӡеит аӡәгьы!
Шьалҭара узуа,
Хыбрара узуа,
Уцәа ҳҷаԥшьон,
Уҭынчра ҳахьчон!
278

Аҳҭныуаа
Мап. мап, Аҳ ухаҵкы!
Уаҳмырҿыхаӡеит аӡәгьы!
Аҳ
Нас сзырҿыхада?
Ишәҳәа, изгәаӷьыда?
Мамзар иарамшкала
Зегьы-зегьы шәынсырҵәоит!
Амра (дыччоит)
Ха-ҳа-ҳа!
Аҳ
Иччо дызустада?
Схыччара згәаӷьыда?
АМРА
Сара соуп, Аҳ! Шьжьыбзиа!
Асҵәҟьа ацәалаԥсра –
Уаҩытәыҩса ибахьоу?
Са соуп узырҿыхаз,
Са соуп иагьыччаз!
Аҳ
Аҳаа, абар уахьсҿашәаз!
Са сырҿыхара ианасыжьуам Анцәагьы!
Иуанасыжьуам иара уаргьы!
Аҳҭныуаа шәаны еилаӷызуеит.
279

АМРА
Агәнаҳа ҟоумҵан, Аҳ!
Уи аҵкыс уалаҭхаџь
Ашьыжь узԥылаз!
Амш иузгылаз!
Аҳ
Игәнаҳароу – сара сырҿыхароуп!
Убри азыҳәангьы – уахьсырхәыроуп!
Амра дыччоит еиҳагьы. Аҳ иабџьар харшаланы Амра
иникәикуеит.
Ахаа, иумаз ҳамҭас абри!
Сылахәмарра улшарым ҽазны!
Дхысуеит Аҳ. Ахысбжьы дыдрак еиԥш ицәгьахоит,
иҟатара днамҵасуеит Амра. Даазазоит. Аҳ цас дыччо
днеины деиҭанышьҭалоит.
АМРА
Агәнаҳа узҵалаз узыцәгьахашт уара,
Аха избан, избан уи зыҟоуҵаз
Ужәлар зегьы рзыҳәан, утәылазы
Игәаӷ бааԥсха, иҳақ хьанҭаха!
Иаалашьцоит, дныҵабоит Амра.
ЗЕГЬЫ
Амра! Амра! Амра ҭахеит!
280

АԤҲӘЫС
Мап, уи ҭамхеит, аха ҳа ҳауп
Иҭахаз! Ҳа ҳауп инҵәаз!
АҲӘСА
Амра лашара уаҳа иҳамбарцу?
АХАЦӘА
Атымитыша лашәы-лашьца ҳҭашәарцу?
АԤҲӘЫС
Аӡә ицәгьара, игьангьашра
Хазҩарцу? Ханҵәарцу ҳара?
АХАҴА
Издыруада абахә иавҵалазар?
Издыруада ма атыҩ иакызар?
ЗЕГЬЫ
Аиашаҵәҟьа! Атыҩ иакит!
АԤҲӘЫС
Атыҩ иакызар – иамхтәуп нас!
Еи, абџьар змоу шәыҟами!
АХАЦӘА
Ҳаҟамкәа, ҳаҟоуп!
АԤҲӘЫС
Шәеихс! Амра атыҩ иамшәх!
281

АҲӘСА
Шәеихс! Шәеихс! Атыҩ иамшәх!
Агәгәаҳәа еихсуеит, аха иҟам Амра.
АХАҴА
Мап, аҳәса, аргама ишәымбеи!
Амра хаҿылаша леикәаблы имцеи!
АԤҲӘЫС
Шәыԥши! Шәыԥши! Есааира илашьцоит!
ЗЕГЬЫ
Илашьцоит! Илашьцоит!
АԤҲӘЫС
Нас иҳаԥсыхәоузеи?
Нхашьас иҳамоузеи?
О, Анцәа, зхьышьаргәыҵа ҳакәыхшоу!
Иаҳҟәыумблаан Амра лашара!
ЗЕГЬЫ
Иаҳҟәыумблаан Амра лашара!
АХАҴА
Уа анцәа! Аӡә имдырра, игәаҵәадара
Ҳаҭоумҵан ҳара!
Иаҳцәумган Амра лашара!
ЗЕГЬЫ
Ҳаҭоумҵан! Иаҳцәумган Амра лашара!
282

Иаҳа-иаҳа илашьцонт, ауоубжьы ыҵыҩны игоит.
Абжьышьхак рымҵа иаагылоит Абыжьҩык. Урҭ уажәы
инеибанеиԥшны аԥсуа маҭәа еиқәаҵәала еилаҳәоуп.
АБЫЖЬҨЫК рдиалог
АКТӘИ
Мап, иҟамызт Амра ахабар!
АҨБАТӘИ
Ажәлар башаӡа иазԥшын уи есшар!
АХԤАТӘИ
Аамҭа лахьышәышәха, иқәҳа ицауан.
АԤШЬБАТӘИ
Нарҭаа рымца аҵазшәа, гәаӷк еилашуан.
АХӘБАТӘИ
Иҟамызт Амра.
АФБАТӘИ
Дыҟамызт Анцәагьы.
АБЫЖЬБАТӘИ
Аха зегьы ӷьаҵәыӷьаҵәуа
Ианиашьапк, ианиҳәа Анцәа,
Знызаҵәык дцәырҵит. Ажәлар дырзааит.

283

Анцәа иашьапкра

АНЦӘА
(алашьцара далхәхәа, даацәырҵуеит Зегьы рханы)
Ишәыхьзеи, шәзынхьаауазеи, ауаа?
ЗЕГЬЫ
Анцәа! Анцәа! Аннәа даҳзылбааԥшит!
АНЦӘА
Ишәзыҟасҵаран иҟоузеи еиҭа?
АԤҲӘЫС
Анцәа дуӡӡа, шьардаӡа зымчу!
Иҳалашароу! Иҳалашьцароу!
АҲӘСА
Уаҳзылԥха! Уаҳзылбааԥшы!
АХАҴА
Уара ҳаушеит, уара ҳнырха!
АХАЦӘА
Уара ҳаушеит, уара ҳнырха!
АНЦӘА
Сара харас исывыжәбозеи уеизгьы?
АХАҴА
Ахааназы хара змам,
Харас иуваҳбозеи!
Ахааназы зымчқәа мшәо,
284

Амчқәа иреиҳау, ҳазшаз уоуп уара!
Алашара ҳцәыӡит!
Алашара ҳхыҵит!
АԤҲӘЫС
Ахьҭа, аҵаа ҳазҵысит,
Ҳгәыӷра лаӷырӡышха иҳазӡысеит!
ЗЕГЬЫ
Уҳахәа, Анцәа! Ҳаиқәырха!
Алашара ҳԥумырхан!
АНЦӘА
Мап, Ауаа! Шәиашам, Ауаа!
Асҵәҟьа хымдырра, хыдара
Жәбахьоу? Ишәаҳахьоу?
Сара шәа шәзы изгәаӷьит
Ахаан азыҳәа исзымгәаӷьӡоз.
Дгьылаҿ тәарҭак сымамкәа,
Сықәхеит сара сшымгәыӷӡоз!
Сыдгьыл шьам, сыԥсы адгьыл
Шәысҭеит нхарҭас, ҿиарҭас, зҳарҭас!
Исхароузеи нас сара
Шәхы ишәзамырхәазар уи шәара?
Ишәызныҟәымгазар? Ишәзымыхьчазар?
АԤҲӘЫС
Анцәа ду, зхьышьаргәыҵа ҳакәыхшоу.
Ҳара иаҳхароузеи, хзыхҭнуҟьозеи.
Аҳас иҳауҭаз деилымгазар?
Дыԥсцәаҳаха дҳазгылазар?
285

АНЦӘА
Сара ишәысҭаз адгьыл ауп!
Шәаҳ аҳас дҟазҵаз шәа шәоуп!
Ишәзныҟәымгазар, шәхы иахажәга,
Дадраа, шәхы агәаӷ!
Ишәзыӷьашкып уи Адгьыл аҳак!
Ицәгьоуп, ихьанҭоуп
Уи Адгьыл аҳақ!
(Дцоит.)
АПАУЗА
Аҳ иҭахара
АҲӘСА
Дцеит, дцеит Анцәа!
АХАЦӘА
Ҳаанижьт Анцәа!
ЗЕГЬЫ
Амра ҳазгәааит! Дҳазгәааит Анцәагьы!
АԤҲӘЫС
Шәызгылоузен, ахацәа.
Шәхы шәыкәаҽ, шәеиқәышьшьы?
Ишәаҳама ииҳәаз шьарда зымчу?
Шәышԥеихәаԥшуеи ауаҩ –
Зымшала ҳанҵәо?
Уи иҭахарала ма ак ҳахәар ҟамло?

286

ЗЕГЬЫ
Аиашаҵәҟьа! Аиашаҵәҟьа лҳәеит!
АԤҲӘЫС
Иаахтны имҳәеит, аха, издыруада,
Убри акәзар иҳабжьигаз Анцәа?
ЗЕГЬЫ
Убриоуп, ииашаны иҳабжьигаз Анцәа!
АԤҲӘЫС
Дышьтәуп Аҳ, дышьтәуп!
Иҭатәуп ԥсышьацәгьа!
ЗЕГЬЫ
Дышьтәуп! Дышьтәуп!
Ижәлоит Аҳ, иҵырхуеит иҵагылоу атәцәа. Зегь
ихалоит лаба-ламсыла. Рыбжьы цәгьоуп. Игоит Аҳ
ихәаабжь. Ԥсаҭахә арҭошәа, иԥсыбаҩ шьҭыхны Амра
иамҵаркуеит.
Амра! Амра!
Аԥҳәыс проп. со стр. 426 до 428
АҲӘСА
Шәҳахәа! Шәҳахәа!
АХАЦӘА
Ишыжәбо, иахьатәиала дҳамам фырхаҵак,
Еҵәак кыдԥааны ҳашҭа иҭазырԥхаша! !
287

Ԥхара ҟәыҵәак нҳалаҵан,
Ҳамҭак ҳааиқәзырхаша!
Едырҩегь быда ԥсыхәа збом, о, Аԥҳәыс!
Бара инабыгӡароуп зегьы иҳамоу гәҭакыс!
Уа Саҭанеи-Гәашьа! Ҳажәа бырҳа!
Иҟаҵа уа бдоуҳа!
Иҟаҵа, нас, бымԥшыкәа!
Баалаганы, бҳазиԥхьа Сасрыҟәа!
ЗЕГЬЫ
Бҳазиԥхьа,
бымԥшыкәа!

бҳазиԥхьа

Сасрыҟәа!

Бҳазиԥхьа

Саҭанеи-Гәашьа
(дцәырҵны абахә даақәгылоит)
Нан, нан, с-Сасрыҟәа, нан!
Сыҷкәын сыгәлымҵәах!
Уан уара дукәыхшоуп!
Уан уара духаҵкуп!
Адунеиаҿ ԥҳәыс ҳақ ыҟазар,
Сдоуҳа ажәытә мчы амазар.
Уан гәаша сыбжьы урҳа!
Ужәлар ргәаҟра угәаҿы инагӡа!
АБЫЖЬҨЫК рдиалог
АКТӘИ
Деизыхаа дкажьын, иҳәеит, игәы ҩарханы...
Уажәы-уашьҭан ҳәа аԥсра дазыԥшны...
АҨБАТӘИ
Ашьа рацәа илҵыз адәы зегьы хнаҟьон, иҳәеит...
288

АХԤАТӘИ
Ишьапы аҵалӡ иалҵыз рҩашха ицон, иҳәеит...
АХӘБАТӘИ
Иԥсы аиқәырхара аӡәы илшо дыҟамызт, иҳәеит...
Асахьа: аҳәамҭа ишаҳәо еиԥш, деизыхаа абахә
даҿажьуп аԥсра иазыԥшу Сасрыҟәа. Дҵысуам, дӷызуам,
ихаҳәыршәырахахьоу, ажәлар ирҭаз ихаҿсахьоуп уи.
Саҭанеи-Гәашьа
Зиишьа ишьа еиԥшымыз,
Нарҭаа дуқәа ирашьа ссирыз,
Џырла идырӡрыжәыз, зҟыркы дырхәыхәыз,
Уаҩ иимбжьац арашь зыбжьаз,
Зашьцәа аеҵә рызкыдызԥааз!
Адау уаҩԥсжьыфацәа нзырҵәоз!
Адунеи азна абзиара ныҟазҵаз.
Адунеи азна ахаҵара ныҟәызгаз,
Сыҷкәын ду, сгәыӷра ду!
Иубома арыцҳара ҳшақәшәахыз,
Алахьынҵа цәгьара шҳаҭәахаз!
Уҳацхраа, уҳахәа, уан дукәыхшоуп!
Ахаҵара еиҭа иузыԥшуп!
АБЫЖЬҨЫК рдиалог
АХӘБАТӘИ
Адгьыл еиужь ду цәартас иман, иҳәеит...
Ажәҩан цеицеи хыбрасгь иман, имҳәеи...
289

АФБАТӘИ
Ҳәыҳәи ҵыси ишәаџьҳәацәан, иҳәеит...
АБЫЖЬБАТӘИ
Ашәаԥыџьаԥ, иҳәеит, иџьабаҩын...
Саҭанеи-Гәашьа
Нан, нан, сыхәшәыц заҵә,
Сыҷкән сынашанара!
Уа исҳәо уаҳауама?
Уа ҽазнык исҳәауама?
Сасрыҟәа инаур
Сан, сан, зхьышьаргәыҵа сакәыхшоу!
Ареиқәарак еиҵазааӡаз!
Ибҳәо саҳауеит,
Шәгәаҟрагьы збауеит!
Аха иабаҟоу, сан сҭахагәышьахьеит,
Урҭ быҷкәынцәа, Нарҭаа дуқәа
Гьангьашрыла исылгагәышьахьеит!
Саҭанеи-Гәашьа
Уан, уан, урҭ уара уреиӷьми, уан!
Сасрыҟәа инаур
Сахьреиӷьыз – санармыжьит, сан!
Саҭанеи-Гәашьа
Ахаҵара зыциз,
ахаҵарагь зцыԥсыз,
Сыҷкәын, ду, сгәыӷра ду,
290

С-Сасрыҟәа заҵә, уан!
Ууаажәлар ирыԥсыхәоузеи, уан?
Сасрыҟәа инаур
Сан, исымчым, ббоит, исымчым!
Нарцәынтә бкаууа бысмыԥхьаӡан!
Имгылац аеҵә самеиԥхыӡуаз!
Имиц, имшәыц сырмеигәыӷуаз!
Урҭ бара ибымами, хьышьаргәыҵа, сан!
Брыԥхь, ахаҵа мҩа иқәҵа, сан!
Биԥхь, биԥхь, сан, Абрыскьыл!
Нцәеи ԥааимбари ирацлабуаз.
Нцәеи ԥааимбари ирабашьуаз,
Зыжәлар рзы, зтәылазы.
Зхы зҭиуаз, зыԥсы зҭиуаз
Абрыскьыл биԥхьа, сан!
Иниасуеит асахьа.
ЗЕГЬЫ
Абрыскьыл! Абрыскьыл!
АБЫЖЬҨЫК рдиалог
АКТӘИ
Ирҳәоит, ажәытәӡа зны
Дыҟан ҳәа ԥшреи сахьеи змаз,
Ҧҳәызба ссирк, ԥҳәызба ԥшӡаӡак.
АҨБАТӘИ
Ҿаҭахьасгьы илыман ҳәа
Хаҵа сшымцара ҳәа.
291

АХԤАТӘИ
Аха лҭәымҭа дынҭагылон еиԥш,
Иҟалеит иҟамлац, шамаха.
Аԥҳәызба лцәа далашәеит ахшара!
АԤШЬБАТӘИ
Дагьылхылҵит аԥҳәызба ҵеи нашанак!
АХӘБАТӘИ
Иишьа иишьа ишеиԥшымз еиԥш,
Изҳашьагь зҳашьа еиԥшымхеит.
АФБАТӘИ
Гәылеи шьамхылеи
Дарԥыс ӷьеҩны,
Дхаҵа ӷәӷәаны, даақәгылеит иара.
АБЫЖЬБАТӘИ
Дызҭахыз рзы дыгәзырҳаганы!
Аӷацәа рзы дыбӷаԥҵәаганы!
АКТӘИ
Иаарласынгьы ихьӡ налҵын Аԥсны,
Зехьынџьара деицырдыруа дҟалеит.
АҨБАТӘИ
Ирҳәоит, ибарақьаҭран ҳәа
Аԥсны Абрыскьыл ихаан.
АХԤАТӘИ
Ирҳәоит, ажәқәеи акамбашьқәеи
Ҽнак хынтә-хынтә ирхьон ҳәа.
292

АԤШЬБАТӘИ
Ауаа ирԥырхагоуп ҳәа амӷ, ақәыц ирхуан,
Зехьынџьара аҳаскьын иаҵә қашәон ҳәа.
АХӘБАТӘИ
Ирҳәоит ибарақьаҭран,
Икашырран ҳәа убасҟак,
Акәтаӷь былгьон ҳәа.
АԤШЬБАТӘИ
Анцәа диацлабуан уи.
АБЫЖЬБАТӘИ
Анцәа диандаҭлон уи!
АКТӘИ
Аӡахәа бжьындаҵәҟьа ԥиҟон уи иахьабалак,
Санаҵсуа, анцәа симҵахырхәошәа
иҟалоит ҳәа.
АҨБАТӘИ
Ирдыдларын, ирмацәысларын,
Анцәа илшо сара исылымшо иарбан
иҟоу ҳәа!
АХԤАТӘИ
Ижәлар рзы абас дымшхәбзазаны,
Аԥсны аӷацәа рзы дмықәшәатәны
дыҟан уи.
АԤШЬБАТӘИ
Иагьихьӡын Абрыскьыл!
293

Ажәлар рдоуҳа
АХАҴА
Биԥхьа, биԥхьа, Саҭанеи!
Биԥхьа Абрыскьыл!
АԤҲӘЫС
Биԥхьа, биԥхьа бдоуҳала!
ЗЕГЬЫ
Биԥхьа, бҳазиԥхьа Абрыскьыл!
Саҭанеи-Гәашьа
Мап, ажәлар! Сасрыҟәа дҭахеижьтеи,
Мчы амам са сдоуҳа!
Еиҳау иҟоузеи ажәлар шәдоуҳа!
Иҟашәҵа, ажәлар, шәара шәдоуҳа!
Шәиԥхьа Абрыскьыл!
(Дцоит.)
АХАҴА
Абрыскьыл ду, ҳҵеи ду!
Ҳаиқәырхаҩ, ҳахьыӡҳәара ду!
Ҳадгьыл, ҳнышәнап еиқәырха!
Ҳадгьыл, ҳшьам дгьылаҿ ҳнырха!
ЗЕГЬЫ
Ҳаиқәырха, Абрыскьыл!
АХАҴА
Иагьараан инамӡахьазаргьы ҳагәҭакы,
Иахьа ҳнаӡоит, Абрыскьыл, уара уҿы!
294

Ацәашьқәа! Иаажәг ацәашьқәа!
Ҳдәықәшәҵа Абрыскьыл иахь!
ЗЕГЬЫ
Ацәашьқәа! Ацәашьқәа!
Ҳдәықәшәҵа! Абрыскьыл иахь!
Ҳдәықәшәҵа!

(Ацәашьқәа
ддырбоит.)

АБЫЖЬҨЫК рдиалог
кны ана-ара иаақәԥалоит,

АКТӘИ
Абрыскьыл!
Уакәзар зыжәлар амца рзаазгаз Прометеи!
АҨБАТӘИ
Зыхьӡ ахыҵәахьоу зехьынџьара адунеи!
АХԤАТӘИ
Иԥыҵәҵәа урҭ уҳәагәыжьқәа!
АԤШЬБАТӘИ
Иԥыҵәҵәа урҭ адацқәа!
АХӘБАТӘИ
Хыла уасны икылжәа аҳаԥы!
АФБАТӘИ
Шьамхыла уасны иҭарҽыл агәахы!
295

амҩа

АБЫЖЬБАТӘИ
Уҳацхраа, уҳахәа, Абрыскьыл!
АБЫЖЬҨЫК абри рҳәонаҵы, ажәлар еибарҵысуеит
Абрыскьыл иахь. Амҩа хьанҭоуп, уаӷеимшхара атәыла
бгоит: аурҭ, аԥша, идыдуеит, имацәысуеит, аха еихоит
ажәлар, иагьынаӡоит Абрыскьыл дахьҭакыу аҳаԥаҿы.
Асахьа: Алегендаҿы ишаҳәо еиԥш. Абрыскьыл
дызҭаҿаҳәоу аҳаԥы. Иара дубом, ус харантә ихәынгаа
унахьыԥшуеит, ибжьгьы аарла иҭыҩны ауп ишуаҳауа.
Уажәи-уажәи
ахьхьаҳәа
иааҩуеит дызлаҿаҳәоу
аҳәагәыжьқәеи ишьамҭлаҳәқәеи рыбжьы.
ЗЕГЬЫ
Уҳахәа, Абрыскьыл!
Уҳацхраа, Абрыскьыл!
Абрыскьыл ибжьы
Уа шәарбанқәоу, шәызусҭқәада,
Хьаас сышьҭызхыз, сыԥшаара згәаӷьыз?
АХАҴА
Ҳа ҳауп, Абрыскьыл!
Ууаажәлар, у-Аԥсны жәлар!
Аҳаԥы уҭаагар ҳҭахыуп!
Абрыскьыл ибжьы
Ааи, шәанаџьалбеит, шәабаҟаз?
Шәышԥаҟоу, шәышԥану?
Са сықәҵиижьҭеи иҟоузеи Аԥсны?
296

АХАҴА
Уа уқәҵиижьҭеи ҽеи ыҟам Аԥсны.
Атымитыша азыҟалт Аԥсны.
Абрыскьыл ибжьы
Ишԥа? Ауаҩаԥшьи, алагәыӷреи,
Ауаа цәгьақәеи анылахма Аԥсны?
АХАҴА
Ааи, ианылахт!
Абрыскьыл, иҿиахт!
Абрыскьыл ибжьы
Араси, аӡахәа бжьындеи,
Амӷ бааԥси ҿиахма еиҭа?
АХАҴА
Аиеи, дад, иҿиахт! Еиҭаҿиахт!
Абрыскьыл ибжьы
Ааи, стәыла рыцҳа!
Ааи, сыжәлар рыцҳа!
Уеизгьы шәаазцазеи, сыжәлар.
Шәзықәшәазеи еиҭа рыцхарас?
АХАҴА
Ҳамра ҭахеит!
Алашара ҳаԥхеит!
Абрыскьыл ибжьы
Ааи, шәанаџьалбеит!
297

Ааи, абри смаҳакәа!
Рацәа аҵыхәтәа ԥҵәазаап Аԥсны!
Еҳ, шәарҭ агәаҟқәа!
Излаҭоузеи шәыԥсы!
Саргьы цәгьала сҭахеит, аха
Шәаргьы цәгьаԥсышьала шәҭахозаап!
Шьҭа уаҳа сашәымҳәан! Исзыхгом
Сыԥсадгьыли сыжәлари шәгәаҟра!
Арахь сҭашәеит сара ахымхәара!
АХАҴА
Уда ԥсыхәа ҳамам, абаа, Абрыскьыл!
Уҭыҵ аҳаԥы! Еиқәырха хаԥсы!
ЗЕГЬЫ
Уҭыҵ аҳаԥы!
Еиқәырха ҳаԥсы!
Абрыскьыл ибжьы
Мап, сыжәлар! Уи ҟалашьа змам усуп!
Са сеиқәырхара шәылшом шәара,
Шәа шәеиқәырхарагь сылшом шьҭа сара.
Шәареи сареи уаҳа ҳзеибабом ахаан!
Шәара арахь сара сышҟа шаҟа шәааскьо,
Шаҟа шәааигәахо, убриаҟара сара наҟ
сагоит!
Ишәаҳауама, сыжәлар, наҟ сагоит!
Шәхынҳәы шәышьҭахьҟа ишәымоу
шәцәымзала.
Сзыниаз агәаҟра жәлары инарашәҳәала!
Исҳәогьы шәшәырҳа!
298

Аецәа шәызкыдԥааны, шәыԥсы
еиқәзырхаша,
Агәамчи афырхаҵареи шәа ишәхылҵроуп,
Сыжәлар, шәхаҵкы!
Иироуп шәара шәгәаҿы!
Шәара шәгәаҿы!
(Иниасуеит асахьа.)
Ажәлар хьагәгәа ихынҳәуеит,иӷызуеит игәыҭшьаагоу
амыткәма.
АМЫТКӘМАҲӘАҨ
(абахә даақәгылоит)
Шәан, шәан, сҵеицәа хазынақәа, шәан!
Шәан, сызаҵәқәа, сгәыӷрақәа, шәан!
Уаҩ иишьа зишьамхаз!
Уаҩ иԥсышьагь зыԥсышьамхаз!
Мышьҭацәгьа зқәылаз ирхылҵыз, шәан!
Иҵеи мышьҭацәгьахақәаз, шәан!
Шәа шәыла инҵәама ахацәа, шәан!
Ҳҵыхәтәа ԥҵәеит, рҳәама, шәан!
Аҳәса ҵәыуоит, еилаӷызуеит. Ахацәа рхы рыкәаҽ
игылоуп.
АԤҲӘЫС
Иа анцәа ду, зхьышьаргәыҵа сакәыхшоу!
Аԥҳәыс лҳақи адгьыл аҳақи
Акы акәны иҟазар,
Ҳдоуха ажәытә мчы аман иҟазар,
Исҳәо урҳа!
299

Хажәлар рҵыхәтәа ԥумҵәаӡан!
Иабаҟаз рҳәо ианумыхӡан!
Ҳаԥсы еиқәырха!
АҲӘСА
Ҳаԥсы еиқәырха!
АБЫЖЬҨЫК рдиалог
АКТӘИ
Мыткәма-матанеирыла
Дарбан уск зырҿиахьаз?!
АҨБАТӘИ
Дарбан хирк иахьӡахьаз?!
АХԤАТӘИ
Шәызрышьҭоузеи шәжәытә фырхацәа,
Изҭахыда ажәлар,
Изҭахыда атәыла,
Сасрыҟәеи Абрыскьыли
Рыда зхылымҵыз?
АԤШЬБАТӘИ
Урҭ ргәыжәла змаз дзышьҭамгылаз?
АХӘБАТӘИ
Зкәиц цаҳәцаҳә аӡәы ицрамлаӡаз?
АФБАТӘИ
Дымгыларцу уаҳа ҵеик?
300

АБЫЖЬБАТӘИ
Дымгыларцу уаҳа ҵеик?!
АБЫЖЬҨЫК
Дымгыларцу уаҳа ҵеик?!!
Ахра иира
АХАҴА
Ҳаҳаи, Саҭанен-Гәашьа!
Баша бҳалам бгәашьан!
Еиҭах шәара аҳәсақәа
Иҳахәара ак ҟашәца!
Адунеи ашана ашәырба!
Саҭанеи-Гәашьа
(даацәырҵны даарылагылоит)
Уа ара ҳаҟоуп аҳәсақәа!
Уа ишәаҳахааит исҳәахуа!
Уа аԥхәыс ҳақ ыҟазар,
Уа уаҳа мч сыман сыҟазар,
Уа ҳан гәы ҳәаамҭахааит!
Уа ҳуал ду ҳгәаҵӷазааит!
Уа ахацәақәа, шәнаскьа-ааскьа!
Уа аҳәсақәа шәаасывагыл!
Уа сгәашьамхы аасымыжәда!
Уа исҳәогьы аасыцышәҳәа!
Ишьҭашәҵ ашәеиқәара ишәхарԥоу!
Цқьа кәашароуп ҳа иҳахәҭоу!

301

Аҳәса илҳәаз иацныҟәаны даарыгәҭыларкуеит.
Илывагьежьуа
икәашоит,
ркасқәа
рыхԥааны.
Илыцырҳәоит ашәа.
Аҳәса рашәа
Уа аԥсҭазаара ҳагәашьазар,
Уа аԥҳәыс ҳәа ҳахьӡны ҳаҟазар,
Аԥҳәыс луал ду ҳгәаҵӷахааит!
Ахацәа ӷьеҩкәа ҳагымхааит!
Уа ҳашәҩык даӡәыкитәааит!
Уа ҳаӡәык дышәҩыкитәааит!
Ҳҵеицәа иреиӷьу хаҵахааит!
Уа ҳан гәы ҳәаамҭахааит!
Уа ҳзыргәаҟуа дҳаиҭахааит!
Рашәеи рыкәашареи есааира аекстаз ахь ииасуеит.
Еилаҳәҳәоит: «Уа ҳзыргәаҟуа дҳаиҭахааит! – хәа. Уаҳа
рыламкәа рхы ааиларкуеит, ркасқәа леилаԥсаны.
Иааихсыӷьуеит ҳамҭакы. Рхы аилакра – ркасы
мышәкәан дҩылиаауеит ашәҭ еиԥш арԥыс ссир,
дшеишеиуа. Уи Ахра иоуп!
АХРА
Шәымшәан, сыжәлар!
Сара шәеиқәсырхоит!
Зегь шанханы рхы ԥшьаала иҩышьҭыхуа инеилыҵааилыҵуеит ирылиааз Ахра иҿаԥшуа, рхы агәра
рзымго.

302

АБЫЖЬҚӘА
Ари дызусҭада? Дызтәыда?
АХАҴА
Уара узусҭада, дад?
Узтәыда, узԥада?
Уара уеиԥш иҟоу ҳара ҳҟны
Макьана дымиц!
Дихьазаргьы, дымшәыц!
АХРА
Сихьеит, сагьшәхьеит!
Ишыжәбогьы шәа шәҟынӡа сааӡеит!
Икасы-гараҟәҟәақәа нкажьуа днарылсуеит, дрылаԥ­
шуа.
Сара сиит абыржәы.
Сагьгарҵит абыржәы!
Са сахылҵит шәа шәгәаҟра,
Шәара шәгәырҩа!
Иагьсыхьӡуп Ахра!
ЗЕГЬЫ
Ахра! Ахра!
АХАҴА
Ахра уакәзаргьы, ибзиами, дад,
Анцәа инеигӡаша уакәхааит аҵеи!

303

АХРА
Шәыжәҩахырқәа хьыдышьшь,
Шәеиџьыԥны, шәлаҳәны,
Шәызгылоузеи ара,
Шәҿи шәнапи еиқәҵаны?
Мрада, лашарада, ԥхарада! –
Дзынхома, дзеиқәхома ауаҩы?
АХАҴА
Дад, арԥыс!
Ҳгәы иану ахәра
Умырмжьыжькын! Иуанамхар ауеит!
Уи акәым иуҳәаша,
Иарбан узлаҳахәаша?
ЗЕГЬЫ
Иҳәа, иҳәа, арԥыс!
Узлаҳахәаран иҟоузеи?
АХРА
Шәгәаҟра сахылҵит,
Шәгәаҟрагь нсырҵәоит!
Сара сцоит, сыжәлар,
Амра шәзаазгоит!
АХАҴА
Дад, Ахра! Умч ақәхарым уи!
ЗЕГЬЫ
Узгода? Уаазгода?
Иахьыҟоу узырбода?
304

АХРА
Аҳаҳаи, акы шәацәымшәан,
Сыжәлар шәхаҵкы!
Шәа шәшьа сылазар,
Шәа шәгәы сызҭазар,
Исылымшо иҟоузеи?
Ажәҩан аарҳәтәызар – иаасырҳәып!
Амра ацыԥхь аӡаӡеиԥш,
Абраҟа икасырҳәҳәып!
Акы заҵәык исыцыз
Шәа шәгәыӷра, шәа шәымч!
Амра ҽырба-ҽырбо
Абраҟа ишәсырбап!
Ацыԥхь лаша-лашо
Ҳтәыла иахаԥхап!
Бзиала, сыжәлар!
Гәыӷрала шәҭәыз!
Сымҩа шәаԥшыз!
Ажәлар рҵеи ишьҭаныҳәара
АԤҲӘЫС
Амра лаша, ҳаԥсеивгара!
АХАҴА
Ҳлахьынҵа, ҳадгьыл ахаҿра!
АԤҲӘЫС
Убла аҭаԥшра ҳцәыхәшәымхааит!
АХАҴА
Удлаԥсара ҳҵыхәтәамхааит!
305

АԤҲӘЫС
Имҩамшхааит дызқәылаз ҳа ҳҵеи!
ЗЕГЬЫ
Имҩамшхааит дызқәылаз ҳа ҳҵеи!
АХАҴА
Еиниааит, еиқәшәааит Амреи иареи!
ЗЕГЬЫ
Еиниааит, еиқәшәааит Амреи иареи!
АԤҲӘЫС
Амра ашәахәа иҩыҵрак иаҳзааигааит!
ЗЕГЬЫ
Амра ашәахәа иҩыҵрак иаҳзааигааит!

306

Аҩбатәи акт
Амҩаxьанҭа
Адекорациа иҟац, амала уажәы урҭ ашьхақәа
храқәоуп, бахәқәоуп, ԥынгылақәоуп – мҩа хьанҭоуп.
Иҟам ажәлар. Рҭыԥқәа рҿы иаалиаауеит Абыжьҩык,
гәырӷьаҿҳәашак еиԥш акоментариқәа азыруеит Ахра
имҩа, ишырҳәо еиԥш, зны ихало, зны илбаауа, зны
убла иацәыӡуа.
АБЫЖЬҨЫК рдиалог
АКТӘИ
Ицеит бжьы-мшы. Ицеит бжьы-ҵхы.
АҨБАТӘИ
Ахра даҩызаха иҭҟьаз ахы,
Даҿысит ахра! Даҿысит ахәы!
АХԤАТӘИ
Арҩаш бааԥс дырит!
Ашьха бааԥс дхашылт!
АԤШЬБАТӘИ
Даҿысит аҿаҟьа, цыӷшәа даҿыст!
АХӘБАТӘИ
Абахәқәа рыбжьара ацҳаҵәры дықәст!

307

АФБАТӘИ
Џьара дцәыралеит, дцәырҵит џьара!
АБЫЖЬБАТӘИ
Иқәым тәара! Иқәым шәара!
АБЫЖЬҨЫК
Иқәым тәара! Иқәым шәара!
АХРА
(даацәырҟьоит абахә аханы)
Ма сыԥсыроуп, ма сынхароуп,
Амраҿ, Амраҿ са снаӡароуп!
Дцарц инаҵҟьамҭаз
АБЫЖЬҨЫК.

иҩны

имҩа

АКТӘИ
Угәҭак анагӡара ус мариам, арԥыс!
АҨБАТӘИ
Амраҿ анаӡара гәаӷьыуацәоуп даара!
АХԤАТӘИ
Ухы ақәуҵоит, арԥыс!
Уҭахар ауеит!
АХРА
Издыруеит, сҭахаргьы ауеит,
Издыруеит, сымҩа мариам!
308

иааԥгылоит

АԤШЬБАТӘИ
Агәаӷьра ду улазаап!
Агәыӷра дугь умазаап!
АХРА
Ажәлар ргәыӷра иахылҵыз
Агәра шԥасымам!
Урҭ рыгәаӷьра иахылҵыз
Агәаӷьрагь шԥасылам!
АХӘБАТӘИ
Иудыруама, арԥыс угәҭак анагӡараҿ
Уамажә ԥынгыла шузыԥшу?
АБЫЖЬҨЫК
Амитә, амитә ԥынгыла узыԥшуп!
АХРА
Са сзыцәшәо, снызкыло,
Ижәдыр, ԥынгыла ыҟаӡам!
Аԥсык аанҿасхагь сымаӡам.
Ишәҳәа, иарбан ԥынгылақәоу
Сара сымҩаҿ исԥылақәо?
АКТӘИ
Актәи аԥынгыла –
Аԥынгылақәа раԥгыла:
Уара иубома ҩы-мҩакы?
Акы мҩа кьаҿуп, егьи аууп.
Иауу амҩа усҟак ицәгьаӡам,
Аха иаҭахуп бжьы-шықәса цкьаны.
309

АҨБАТӘИ
Егьи бжьымш роуп иаҭахыу,
Бжьымш ныҟәа иаууп.
Аха иазууеи, даараӡа ицәгьоуп.
Ауаа рыԥсыбаҩ ала иҟәашӡоуп ишгоу.
АХРА
Сара аамҭа рацәа сымаӡам,
Сахьӡароуп сыжәлар рыԥсы!
Сара иалсхуеит аҩбатәи.
АХԤАТӘИ
Уеибга-уеизҩыда уи амҩа уананыс,
Иахьаанҵәо рҩашк ахықәан убра
Гәылшьап дуӡӡак кажьуп еиҩырҿахә!
Аха иубахьоу гәылшьапым уи!
Ххык ахагылоуп, иамоуп хымгәак.
Хык хыуҵәаргьы, хык нхап!
Рыхԥа хыуҵәаргь – рҵыхәа нхап!
Иааукәҵәашан убра уеиҩнаҵәап!
Аҵыхәа хыуҵәаргь – ах ду еибгахап!
Алеи-ԥси рбжьара аԥсыцәгьа уахәхап!
АԤШЬБАТӘИ
Еиӷьуп. Ахра, уеигӡа ухы!
Уаҩ дызмыхәоз уқәлеит мҩакы!
АХӘБАТӘИ
Агәылшьап уацәцаргьы, ушнеиуа ахәаҿы
Амра иҽаҭаны диоуп доумыжьхак.
Быжь-хык ихагылоуп.
Ихоуп нас бжьы-ԥсык!
310

АФБАТӘИ
Иаҳҳәап, анцәа имчала,
Уивсит, душьит Адауы,
Усҟан иузцәырҵхуеит ԥынгыла бааԥсык.
Ушнеиуа, унадгылоит Адоуҭыԥҳа лҳаҷашь.
Убри иҩнысноуп умҩа хара шцо.
Аха уаҟа иҩналаны,
Еибга-еизҩыда иҩнысны ицахьоу
Уаҩытәыҩса хшара адунеиаҿ дмиӡац!
АБЫЖЬБАТӘИ
Хаха дужәланы иухылҟьар лҟамчы,
Ноунагӡа ухашҳатәаран унхоит уара убра.
АКТӘИ
Иҟалоит, лымч мырха, илцәугар лҟамчы,
Зегьакоуп, уаџьалцәгьа ҟалоит лара лҿы.
АҨБАТӘИ
Дулахәмарны, дулаҭхаџьны,
Убылны, уҷыҷны, дулгоит шарԥазӡа!
АХԤАТӘИ
Уи лцәа-лжьы ссируп убас,
Уахьылбыл умбаӡакәа, улыблып, ҭынхаӡ!
АԤШЬБАТӘИ
Издыруада улцәынхар уи Адоуҭыԥҳа,
Иуалҳәап уара наҟ-наҟ иуԥеиԥшу.

311

АКТӘИ
Уца, уаҳа акгьы ҳҳәом!
АБЫЖЬҨЫК
Уца, уаҳа унҳархом! (Амҩа ирҭоит.)
АХРА
Шәымш аабзиахт! (Дцоит.)
Агәылшьапи Ахреи
Асахьа: арҩаш лбааҩрны иахьлеиуа аҽеимыртаӷа
иаԥыражьуп Агәылшьап, х-хык ахагыланы, Аҵыхәа ду
ыршаны. Ахқәа наҟ-ааҟ ԥшыхәра иқәкуп. Ишьҭыззашьҭыззоит, абжьы мамыршәагаха ашәа аҳәоит
Агәылшьап, иацдырӷызуеит Ахқәеи Аҵыхәеи.
Агәылшьап ашәа
Са суамажәуп, е-ҳе-ҳеи!
Са сгәылшьапуп, о-ҳо-ҳои!
Адунеи ду сыӷрабгоит!
Ауаатәыҩса зегьы сфоит!
Сыда аҳ дамамкәа иҟасҵоит!
Сыда хы дамамкәа иҟалоит!
Са суамажәуп, с-ҳе-ҳеи!
Са сгәылшьапуп, о-хо-ҳои!
АГӘЫЛШЬАП
(ашәа иааҟәыҵны, ажәаны )
Насоуп Амраҿ саннаӡо,
Иҟаӡамшәа ианҭасыршәо!
312

Хыԥҳәа ссаса иҭасырпҟап,
Сымгәа еимгәамӡа иҭасыртәап!
Ҳаи, рацәа-рацәа сарԥхап!
Рацәа игәыршшаганы иҟалап!
(Ашәаны.)
Са суамажәуп, е-ҳе-ҳеи!
Са сгәылшьапуп, о-ҳо-ҳои!
Гәылшьап ҭыԥхоит адунеи!
Сакәхоит, сакәхоит аҳ домбеи!
(Ажәаны.)
Ус, Амра аԥҳа лҿы снаӡоит,
Хатәы ԥҳәысыс са дызгоит!
Сгәы лшәахәала илашалап!
Агәылшьапқәа лыхшалап!
Гәылшьап ҭыԥхап адунеи!
Сакәхап,сакәхап аҳ домбеи!
(Ахқәеи Аҵыхәеи рахь.)
Уа сарма хы – Схыбылдыз!
Уа сарӷьа хы – Схеицаҟьа!
Уа сҵыхәа ду – Сымаҭаԥшь!
Шыԥ-сыԥ, шыԥ-сыԥ! Шәус жәула!
Шыԥ-сыԥ, шыԥ-сыԥ! Шәыцқәа шәхла!
Ахқәеи Аҵыхәеи
Шыԥ-сыԥ, шыԥ-сыԥ! Ҳус аауеит!
Шыԥ-сыԥ, шыԥ-сыԥ! Ҳацқәа ҳхуеит!
Ҳа ҳгәылшьап ду ахәы ҟаҳҵоит!
Ҳа ҳгәылшьап ду агәы ҟаҳҵоит!
АГӘЫЛШЬАП
Еи, уара Схыбылдыз!
313

Еи, уара Схеицаҟьа!
Уа сҵыхәа ду – Сымаҭаԥшь!
Шәусқәа шԥаҟоу? Ишәылшахьоузеи?
Аҩбатәи ахы
Ҧхәысгьы днымхеит,
Хаҵагь днымхеит.
Адгьыл ду ккаӡа иҭацәит,
Умгәа уаала са исырҭәит!
Ахԥатәи ахы
Аӡқәа зегьы ҭасырбеит,
Зегь ҳарҩаш ду иацысҭәалт.
Ашәаԥыџьаԥ зегь сырцәҳәит,
Уаҳҭынра ԥшӡа иакәсыршеит!
Ибжьажьуп стр. 448-449
Аҩбатәи ахы
Дааиуеит, дааиуеит, уа ҳгәылшьап,
Амарџьа, ҳусқәа абра ицәгьахап!
Ахԥатәи ахы
Амрахь, Амрахь уи дымцозааит!
Амра аԥҳа ссир ԥҳәысс димгозааит!
АГӘЫЛШЬАП
Шәыбжьы сшәмырҳан!
Ари арыцҳа иеиԥшума
Сыӷреиқәаҵәа иҭабгахьоу?!
Анн аԥшка иакәхыума,
314

Амра аԥҳа ссир дсымх дызго!
Иабџьар ыҟам, иаҳра ыҟам,
Аԥышәа имам, амчгьы имам!
Ҳаи, скьатеиқәа еилаԥыҵәҵәоит!
Ҿаҵахә бзиа дышроуа рбоит!
(Ахкәеи Аҵыхәеи рахь.)
Шыԥ-сыԥ, шыԥ-сыԥ! Шәус жәула!
Шыԥ-сыԥ, шыԥ-сыԥ! Шәыцқәа шәхла
Ахқәеи Аҵыхәеи
Шыԥ-сыԥ, шыԥ-сыԥ! Ҳус аауеит!
Шыԥ-сыԥ, шыԥ-сыԥ! Ҳацқәа ҳхуеит!
Ҿаҵахә бзиа даҳзаауеит!
Дықәҟьа-дықәҟьа даҳзаауеит!
АГӘЫЛШЬАП
Сҵыхәа, сҵыхәа Сымаҭаԥшь!
Сыхқәеи уареи шәеимадаз!
АҴЫХӘА
Ухқәеи сареи ҳаимадоуп! Ухқәеи сареи ҳамч акоуп!
АХРА
Шәнаскьа-ааскьа! Амҩа сышәҭа!
АГӘЫЛШЬАП
Сишь, закә ҷытбжьи исаҳауа?
Иарбан, иарбан уи зҳәауа?!
(Ахра иахь цас ицәажәо.)
Иазууеи амҩа, арԥыс хәыҷ?
Уабаццакуеи, ассир хәыҷ?
315

АХРА
Амрахь, Амрахь сыццакуеит!
Сыжәлар, стәыла еиқәырхатәуп!
АГӘЫЛШЬАП
Уеҳ адунеи зегь ҳамфаӡаз?
Уаҩԥсыжәла днымхеит ҳәа шәымҳәаз?
Иабаҟаз арҭ ауаа, ари дызтәу?
Изусҭада, изакә жәлару?
Аҩбатәи ахы
Мрада иқәӡаауа, ишыбзаз инышәхаз.
Фатәыс иҳазумҭеит, иҳазуаҭәамшьеит!
АХРА
Даныҟамла адгьылаҿ ауаҩы,
Ианыҟамла ԥсы зхоу акы.
Ҧшӡарас иамоузеи адунеи?
Агәылшьап, исҳәаз умаҳаӡеи?
АХРА
Санишоз исыцишеит убас,
Сыда дамоуртә уи аҳас!
АХРА
Аҳас узауада, зегьы нҵәар?
Адгьыл хәаӡ ҭыԥны иҟалар?
АГӘЫЛШЬАП
Сара, уара, Амраҿгьы снаӡоит!
Амра аԥҳа ссир ԥҳәысс дызгоит!
Убас лшәахәала сгәы лырԥхап.
316

Убас гәылшьапқәак ҳәа лыхшап,
Амрашәахәоушәа ауаа ирбалап,
Арахь инырҵәаган иҟалап!
Гәылшьап ҭыԥхап адунеи,
Саргьы сакәхап аҳ домбеи!
АХРА
Улымҳа саркьада иубараҳа,
Сара иусырбом уи аҳра!
АГӘЫЛШЬАП
(есааира ихьаҵуеит)
Уа, уара, Сымаҭаԥшь!
Имаӡам убо ари хәарҭаԥшь?!
Уара, авҵиаа, иуҳәахуазеи?
Усиааиртә мчыкгьы узҭахуазеи?
АХРА
Уара ахәахәа ныҟәгаҩуп,
Ауааԥсыра урнырҵәаҩуп!
Сара аиашаз сыкәԥаҩуп,
Алашараз сыԥсы сҭахуп!
Абри ауп излеиҳау са сымч!
Аамҭа сымам, сызгылом ҭынч.
Ажәа унысҵоит, Агәылшьап,
Исҳәо урҳа, мгәа ҭасҳап!
Ауаа рнырҵәара уаҟәыҵуазар,
Наӡаӡа адгьыл нужьуазар,
Иҳәа: «Уашхәа мақьаԥсыс!»
Саргьы сукьысрым, наҟ суԥырҵп!
Мап анакәха, уҵыхәтәа ԥҵәап!
317

АГӘЫЛШЬАП
Уа уара, ари авҵиаа амцхә иҳәоит!
Арахь скьатеиқәа еилаԥыҵәҵәоит!
Ҳа-ҳаи, уара Схыбылдыз!
Ҳа-ҳаи, уара Схеицаҟьа!
Сҵыхәа мыжда – Сымаҭаԥшь!
Ҿаҵахә шәымоуп, шәеибага!
Арԥыс Амра мҩа ишәырба!
Изыҭрысуеит Ахқәеи Аҵыхәеи, иқәҵәашоит. Дра­
башьуеит хацәнмырха Ахра. Иареи дареи реидыслара,
рыҵәаабжьы уажәы-уажәы игоит. Илашьцоит, ила­
шоит. Уи иалакны.
АБЫЖЬҨЫК рдиалог
АКТӘИ
Ижәлеит, ижәлеит Агәылшьап Ахқәа!
АҨБАТӘИ
Дрыжәлеит, дрыжәлеит адгьыл аԥа!
АХԤАТӘИ
Еиқәҵәашеит!
АԤШЬБАТӘИ
Еибаҟьеит!
АХӘБАТӘИ
Хык хиҵәеит, хык нхеит!
318

АФБАТӘИ
Аҩба хиҵәан, Ахԥатәи нхеит!
АБЫЖЬБАТӘИ
Рыхԥагь хиҵәан, Аҵыхәа нхеит!
АКТӘИ
Аҵыхәа дасын, ах ду бзахеит!
АҨБАТӘИ
Ах ду хицҟьаан. Аҵыхәа шаҟьеит!
АХԤАТӘИ
Ҵеи мыжда!
АБЫЖЬҨЫК
Ҵеи мыжда!!!
АԤШЬБАТӘИ
Абар дахәхоит!
АХӘБАТӘИ
Абар дҭахоит!
АБЖЬҨЫК
Дҭахоит!
АФБАТӘИ
Мап, деиқәхеит!
Аҵыхәа дақәԥалан, ахы ахирԥеит!
319

АБЫЖЬБАТӘИ
Уи акәхеит, уи акәхеит! –
Агәылшьап ду ҭахеит!
АБЫЖЬҨЫК
Агәылшьап ду ҭахеит!
Иаалашоит. Агәылшьап Ахкәеи Аҵыхәеи, иареи
еила­раа ишьҭоуп. Ахра дқьыԥаха дырхагылоуп.
АКТӘИ
Ирҳәоит, убринахыс адунеи ианыҵит ҳәа агәыл­
шьап.
АҨБАТӘИ
Убринахыс аԥстазаара ҿыц иӷьацеит.
Асахьа: Ахреи Адоуҭыԥҳаи
Иҟәашӡа ԥсыбаҩыла ичаԥаны ахра иаҿаҟаҵоу
Адоуҭыԥҳа лҳачашь. Харантә ихәхәаӡа алашара ақәцәа
иаанаго амҩа, аҳаҷашь иҩнысны иахьцо, ԥсыбаҩыла
ичаԥоу лысқам ҳарак аԥыраргыланы дтәоуп лара,
зыԥшреи-зсахьеи мбатәу, уаҩ дӡыӡо дшәартә алеишәа
ҷыдагь змоу. Ҩабаны иԥаны илықәуп лыхцәқәа – лыԥсы
злоу. Илкыуп лҟамчы доуҳа, ауаа злаҳашҳатәаралтәуа.
Ана-ара ахра иаҿагыланы, рхы аԥшыхәра иқәкны иркуп
Быжьҩык аҭыԥҳацәа – лмаҵуцәа. Рлымҳа азкыдуп
харантә иааҩуа, ҳара иаҳамбо Ахреи Адоумыжьхеи
реидыслара.
320

АДОУҬЫԤҲА
Еи, аҭыԥҳацәа, зҿышәымҭуазеи,
Иабанӡанеихьоу аибашьра,
изышәымҳәозеи?
АКТӘИ
Уа ҳаҳкәажә, ибаҳҳәозеи,
Уаҩ иимбац еибашьроуп,
Уаҩ иимбац еидыслароуп!
АҨБАТӘИ
Даапкит, дԥаԥашькит
Амамыршәага доумыжьха!
Адоуҭыԥҳа (дгәааны)
Ҳаи, аҳәақьышә! Ҳаи, ақрамҽажә!
АХԤАТӘИ
Быжь-хык ихагылоуп.
Быжь-ԥсык, нас, ихоуп!
АԤШЬБАТӘИ
Арԥысгьы хаҵа ӷәӷәаӡак иоуп.
Ҧсцарҭак ҳәа инҭаӡом Адоумыжьха!
АДОУҬЫԤҲА
Ҳаи, аферым! Ҳаи, афырхаҵа!
АХӘБАТӘИ
Аха иабаҟоу, нҵәара рықәӡам
Адоумыжьхажә ихқәа!
Акы ихиҵҟьаан – акы нхеит!
АФБАТӘИ
Ҧсык ицәҭихын – ԥсык нхеит!
321

АБЫЖЬБАТӘИ
Хык атыԥан – быжь-хык ихагылт!
АКТӘИ
Бжьынтә-быжьбантә!
Бжьынтә-быжьбантә!
АҨБАТӘИ
Дкарахеит арԥыс, дқьыԥахеит!
Аҳкәажә, уа дыбқәашьымхеит!
АДОУҬЫԤҲА
Ишԥа, уи дысқәашьымхеит?!
Иҵысхуеит уа шәхацлымҳәа!
АХԤАТӘИ
Иаҳхароузеи, ҳшәаџьҳәацәоуп!
АДОУҬЫԤҲА
Изахьӡузеи шәшәаџьҳәацәоуп?!
Шәықәсхуеит, шәынсырҵәоит!
АХӘБАТӘИ
Арԥыс дыҟам, дбыцәҭахеит,
Адоумыжьха иԥсы дахәхеит!
АДОУҬЫԤҲА
Изахьӡузеи уи дҭахеит?!
Ишԥажәгәаӷьӡеи абас ҳәаны?
Уа шәҟалааит шәмаҭханы!
322

Ашыжә-шыжәҳәа лҟамчы рхыҟьоит, дасу дахьгылоу
дмаҭхоит. Ссы-ссыҳәа аршәаа иасуа, иҵәи-ҵәиуа анаара иавыҳәҳәоит рыхқәа.
Аҳаа, усоуп! Аҳаа, усоуп!
Ижәбап ашәаџьҳәара зеиԥшроу!
Шәақәымшәеи нас ишәыхәҭоу!
Уиоуп, аха, исыԥсыхәоузеи!
Адунеи ду иқәысхуазеи,
Абри еиԥшу силхәданы?
Схала заҵәык сыҟаны?
Сымцашоура зырцәода,
Даҽаӡә уаҳа дсызҭода?
Маҭ еиқәаҵәа, митә еиқәаҵәа!
Аҭак сашәҳәа шәласӡаны,
Дыҟазар арԥыс деиқәханы?
Иааилыҩҩуеит рбыжьқәа, иҵәиҵәиуа рыхқәа убоит.
Амаҭқәа рбыжьқәа
Ҳаҳкәажә, ҳаҳкәажә, бгәырӷьала,
Ҳаҳкәажә, ҳаҳкәажә, агәырӷьаҿҳәа!
Иԥсы ҭоуп, уи деиқәхеит! Деиқәхеи-и-ит!
АДОУҬЫԤҲА
Иԥсы ҭахароуп, нас ишԥа!
Са сзы деиқәхароуп, нас ишԥа!
Абри еиԥш агәырӷьаҿҳәа сызҭаз,
Аҳы, шәҟалааит шәдаӷьқәаны!
Шәлыбаа, шәлыбаа, са сахь шәласны!
(Лҟамчы ашыҩҵә-шыҩҵәҳәа ирхылҟьоит, идаӷьқәал­
тәуеит.)
323

Ашәа шәҳәа! Шәыхәмар-шәычча!
Сгәы ҟашәҵа! Схы ҟашәҵа!
(Аҭыԥҳацәа-даӷьқәа кәаԥкәаԥуа илыбааны иааила­
гьежьуеит, ашәа ҳәо иацкәашоит.)
Адаӷькәа рашәа
Кәаԥ-кәаԥ, кәаԥ-кәаԥ! Ҳа ҳдаӷьқәоуп!
Кәаԥ-кәаԥ, кәаԥ-кәаԥ! Ус иахәҭоуп!
Ҳаҳкәажә лаша ус лҭахуп.
Ҳаҳкәажә лаша ҳалхаҵку!!!
Ҳаҟаз, ҳаҟаз ишылгәаԥхаз!
Лхәура ҳагмыз, лашҭа ҳҭаз!
Кәаԥ-кәаԥ, кәаԥ-кәаԥ! Ҳа ҳдаӷьқәоуп!
Кәаԥ-кәаԥ, кәаԥ-кәаԥ! Ус иахәҭоуп!
АКТӘИ
Ҳаҳкәажә, ҳаҳкәажә, бгәырӷьа, бгәырӷьа!
Башта дталеит ибразҟхаз!
АҨБАТӘИ
Башҭа дҭалеит арԥыс,
Ахаҵара зылзыршаз
АДОУҬЫԤҲА
Сашҭа дҭалеит, шәҳәама?
Абас дласны дааӡама?
Уа ишԥа?! Уа ишԥа?!
Уа наныкьара гәышьақәа!
Агәырӷьаҿҳәа еиҭасызҭаз,
Шәысзыҟала шәгәил ҟаԥшьха!
324

Лҟамчы рхылҟьоит, игәил ҟаԥшьхоит адаӷьқәа.
Адоуҭыԥҳаи Агәил ҟаԥшьқәеи рашәа
(Еицыкәашо еицырҳәоит еимданы.)
АДОУҬЫԤҲА
Уа сшәыркәаша, сылмасқәа!
Уа сшәырмазеи, сбырлашқәа!
Сиеҵә шаша сыкәашәеит,
Сымза гьагьа сыкәҵәашеит!
Шәааилазаза, шәааилагьагьа,
Сҳаҷашь хәыҷы шәырԥшӡахи!
Сымҩа иқәу сразҟы наӡа
Сыхьтәы гәашәқәа изаашәырти!
Агәил ҟаԥшьқәа
Уа бҳармазеип, бҳармазеип!
Уа бҳаркәаша-ҳаркәашап!
Уа бҳаҷашьгьы ҳарԥшӡахуеит,
Уа бгәашәқәагьы изааҳартуеит!
Уа ҳаҳкәажә ҳгәырӷьара.
Уа ба бзыҳәа ҳаҟами!
Аеҵә шаша быкәашәеит!
Амза гьагьа быкәҵәашеит!
(Лареи дареи еицырҳәоит.)
Уа чарира, чарира,
Чари-чари, гәырӷьароуп!
Уа чарира, чарира,
Чари-чари, насыԥхароуп!

325

Ашәа ҳәо дааргәҭыларкуеит Адоуҭыԥҳа. Ахра иаа­
цәыр­ҵымҭаз, амыдаӷьцәеиԥш, хыхьтәи лымаҭәа
аалшәхԥааны, Аҭыԥҳацәа – Гәилҟаԥшьқәа даарылҵны
днеиԥылоит зынӡа дыԥшӡаханы, дҽырба-ҽырбо. Ахра
дшанхоит урҭ рҿаԥхьа.
АДОУҬЫԤҲА
Уа уарбанда, уарбанда,
Зымҩа хьанҭа ззылашаз?
Иеҵә шашан исыкәашәаз!
Имза гьагьан исыкәҵәашаз!
АХРА
Уа сагьыеҵәам, сагьымзам!
Адгьыл иахылҵыз ауаҩ соуп!
Амрахь, Амрахь сымҩа хоуп!
АДОУҬЫԤҲА
Уеибган сашҭа уҭалт, аха
Уеибган сышә узхыҵуама?
Амра, Амра уҳәеит, аха
Игәаӷьны уахь усзышьҭуама?
АХРА
Башҭагь сҭалеит, бышәгьы схыҵуеит,
Амҩа хара исымоугь сықәлоит!

АДОУҬЫԤҲА
Арԥыс, арԥыс сатәоумбазаап!
Арԥыс, арԥыс сузымдырзаап!
326

Избоит, даара гәымшәак уоуп,
Аха саргьы нас акала сшоуп!
Лҟамчы аҿывҿывҳәа иҟьаны ихаҳәыршәыралтәуеит
Аҭыԥхацәа-Гәилҟаԥшьқәа. Иаргьы ихылҟьарц ианын­
дәықәылҵо, арҵәаа рганы иаалымиӷәыцәаауеит. Адоу­
ҭыԥҳа ларгьы илхиҟьар ҳәа дшәаны шьҭахьҟа дцоит.
Аа, џьым, џьым, иҟоуҵеи,
Сҟамчы доуҳа сымухма?
Уа иууазеи, иууазеи,
Сзанааҭ уал саҵухма?
АХРА
Зны исабымҳәои, изыхбырҟьозеи
Бҟамчы ԥсцәаҳа иахәыбтәқәахьоу?
АДОУҬЫԤҲА
Исхароузеи, исхароузеи,
Рразҟыцәгьара сышҟа иқәнагалазар?
АХРА
Излыхыузеи, излаҟаҵоузеи
Бзыҩноу ари бҳаҷашь мыжда?
АДОУҬЫԤҲА
Уа уеиԥш иҟоу ахацәа ссирӡақәа
Иҳашхатәарастәыз рыԥсыбаҩы!
(Дхылхырц еиҭа днеихоит иа иахь.)
Сиеҵә шаша исыкәашәаз!
Сымза гьагьа исыкәҵәашаз!
327

Са сымшьыкәа сықәра еилазгаз,
Еибга-изҩыда сышә ихыҵыз!
Сара сзишаз – уа узын акәхап!
Уара узишаз – са сзын акәхап!
АХРА
Ҳаизишазар, хазуп, аха
Ҳаизимшазар – ибҳәозеи?
АДОУҬЫԤҲА
Уи анадамха, узеибгахомызт,
Ас разҟылагь ҳзеиқәшәаӡомызт!
Сиеҵә шаша исыкәашәаз!
Сымза гьагьа исықәҵәашаз!
(Дидгьежьыло, дхыхуа)
Цәгьа усгәаԥхеит, цәгьа усгәаԥхеит!
Укәиц мцабзны сгәы уҭашәеит.
Уара сыблы! Уара сҷыҷы!
Ахра (длыдҟьаны дцоит)
Уа шәанаџьалбеит, дабатәи нцәахшароу,
Сара сымҩаҿ исԥылахыз?
Закә бжьы ссирузеи илхоу!
Уа лажәақәагь закәыхузеи!
АДОУҬЫԤҲА
Иубахьоума, сиеҵә шаша,
Ари еиԥшу асахьа шана,
Аиҿартәышьа, ачаԥашьа?
(Хыхьтәи лыҵкы лшәылхуеит, есааира лцәа-лжьы
хылтуеит.)

328

Ахра (дшанханы)
Мап, нсымбац!
АДОУҬЫԤҲА
Уара иутәуп! Уара иуразҟыуп!
АХРА
Сара истәуп?! Сара исразҟыуп?!
АДОУҬЫԤҲА
Сиецә шаша исыкәашәаз!
Сымза гьагьа исыкәҵәашаз!
Иукәшахьоума абри еиԥш аӡара,
Иумӷалахьоу имаҟаны?
АХРА
Мап, ахаангьы!
Иԥсы лылахоит есааира.
АДОУҬЫԤҲА
Сиеҵә шаша исыкәашәаз!
Сымза гьагьа исыкәҵәашаз!
Иуқәԥхахьоума алашара,
Сыбла ихыҵуеиԥш ихааны?
АХРА
Мап, зынӡа!
АДОУҬЫԤҲА
(дикәҵәашо)
Сиеҵә шаша исыкәашәаз!
329

Сымза гьагьа исыкәҵәашаз!
Уашьышьхьоума, иукәшахьоума
Снапеиԥш иҟоу анапы? –
Иҟәымшәышәны, иразны?
АХРА
(есааира иԥсы илққоит)
Мап, џьушьҭ! Мап, џьушьҭ!
АДОУҬЫԤҲА
Сиеҵә шаша исыкәашәаз!
Сымза гьагьа исыкәҵәашаз!
Иудлахьоума, уабылхьоума
Ари еиԥш ацәеижь хаа, ашәырҭаҭа?
АХРА
Мап, мап, џьушьҭ! Мап!
АДОУҬЫԤҲА
Сиеҵә шаша исыкәашәаз!
Сымза гьагьа исықәлашаз!
Уагәыӡхьоума абри еиԥш ақьышә,
Гәил ҟаԥшьушәа иуҿаӡыҭуа?
АХРА
О, мап! О, мап!

АДОУҬЫԤҲА
Арԥыс, арԥыс, угаранҵазаап!
Аԥсҭазаара закәу умбацзаап!
330

Уааи са сахь! Уааи са сахь!
Сара устәуп! Сара устәуп!
Сымза гьагьа исыкәҵәашаз!
Сиеҵә шаша исыкәашәаз!
Иԥсы илшәшәаны дналгәыдҳалоит, ашьшьыҳәа
дхышәҭны дкаҳауеит. Адоуҭыԥҳа ахьшь млаҟымлаҵә
еиԥш игәы лызшьапык ныкәкны дааихагылоиг
дгәырӷьо. Убасҟан иахьынтәаа уаҩы изымдырӡо
иааҩуеит Амыткәмаҳәаҩ – иан лмыткәма.
АМЫТКӘМА
Уан, уан, сыҷкәын заҵә,
С-Ахра заҵә, уан!
Уан, аихагь змаӡаз,
Агарлахагь змаӡаз, уан!
Фырхаҵа дызгымхаӡо
Жәлар ирхылҵыз, уан!
Фырхаҵагь дахьнымхаӡо
Атәыла зтәылоу, уан!
Змышәкәан хәыҷы илшәаны,
Жәлар ргәаҟра абылреиԥш иалашәаз.
Жәҩан мшын иалаҵәрыз.
Жәҩан мшынгьы иалаӡыз.
Уан, неиҭамҳәа, уан!
Уан, еиқәымшәа, уан!
Зыԥсадгьыли зыжәлари
Ззеикәмырхаӡаз, уан!
Зыԥсадгьыл анышә гәакьа
Знышәнапымхаз, уан!
331

Уан, неиҭамҳәа, уан!
Уан, қәрахьымӡа, уан!
АХРА
(аҭҳарцәҳәа далҵуеит, дҩаҵҟьоит)
Мап, мап, сан!
Сара сыҟоуп!
Сара снеиуеит, сан!
(Адоуҭыԥҳа лахь.)
Бнасҭха, бнасҭха!
Аҳаа, Адоуҭыԥҳа!
Шьҭа ибылшогьы збап!
Алеи-ԥси рбжьара лыхцәы
дӷьаҵәыӷьаҵәуа дынкаҳауеит.

хиҵәоит.

АДОУҬЫԤҲА
Џьым, џьым, исзуузеи!
Иазуузеи, сыхцәы џьашьахә!
Сышԥоушьи! Сышԥоушьи, арԥыс ссир!
Иузызузеи цәгьарас,
Узаҵалазеи сыгәнаҳа?
АХРА
Бара шаҟаҩ рыгәнаҳа
Баҵоу бгәаларшәеи, Адоуҭыԥҳа?
АДОУҬЫԤҲА
Шьҭа акыр саԥсоума?
Шьҭа акыр сымчума?

332

Лара

АХРА
Иахьынӡабымчыз маҷыбшьома?
Заџьал баҵоу ҟәныбшьома?
АДОУҬЫԤҲА
Урҭ зегьы-зегьы ирзууазеи,
Амыждараз исықәшәаны,
Амыждаразгьы сгәы иқәшәаз!
Сыхцәы хыуҵәеит, усгьы ихыуҵәеит,
Аха суҳәоит, исцәумгаӡан!
Зынӡа сҵыхәтәа ԥумҵәаӡан!
Арԥыс, арԥыс, сыԥсахәа ныжь!
Сызлаухәо џьара ак ҟалап!
АХРА
Иҳәа, иарбан ԥынгылақәоу
Исыԥгылоу ҩаԥхьа?
АДОУҬЫԤҲА
Сара усаҩсит аха, ҵангьы,
Уи узлыцәцом, арԥыс, уеибганы!
Ушнеиуа, умҩаҿ дубоит џьныш-ҭакәажәык.
Иаалыкәршан лгәараҵәҩан
Ауаа рхыбаҩ ала ихҟьоуп.
Уи иамкыз агәгәаҳәа, еиқәылҵан имцаха,
Аҿҿаҳәа даҿуп абылра.
Уи аԥхара лҽалҭан,
Улбоит уара ԥхыӡ.
Млакыраха илысын,
еиҩылҵәоит ахәыц.
Иагьа уургьы, иагьа уҳәаргьы,
333

зегь акоуп, арԥыс, уи узлыцәцом!
Ҳәызба дакуам, хы дазгом!
Џьалда диит адунеи ахы аныҵнахуаз.
АХРА
Схы злалцәызго акы ыҟамкәа иҟаларым,
Ибдыруазар, иҳәа!
Мамзар быхцәы уаҳа иббарым!
(Хаҽраҵас инапы иакәиршоит.)
АДОУҬЫԤҲА
Аа, иумун! Аа, сумшьын!
Аԥша уаҩы ибо аҳа улымбо,
Лышьҭахьала унеины ууааӡа улхыԥа.
Лаԥхьаҟала улкаԥан, –
Иахьарнахыс сбыҷкәынуп, сыҟоуп бнапаҿы!
Ибҭахыу сызуы! – Абас наҳәаны,
Али-ԥси рыбжьара уааибаганы,
Лкыках узацҳар уласӡаны,
Ма амҩа уқәылҵап, ма лыԥсыцәгьа уахәхап!
Аха еиӷьымхоз, арԥыс, са усоур разҟыс?
Абырсҟатәи жәларак ахацәа,
Ахацәа ӷәӷәақәа, ахацәа ҟаимаҭқәа
Сыԥшӡара аҟамеиԥш иаҿаблит,
Уи еиӷьу ԥсракгьы дамыҳәт иреицәаз.
Уара узусҭада исиааиз, иухьӡузеи, инҵәаз?
АХРА
Сара сзусҭоу, исыхьӡу ҳәа,
Аҳәара уажәала имыцхәхап!
Бымԥсыр, мышкызны ибаҳартә иҟалап!
334

(Илымҵаиршәуеит лыхцәы.)
Аҳаҳаи, аҭыԥҳацәа! Шәҿыха!
Шәҿыха шәласны! Сымҩа сшәырба!
Аҟамчы рыхҟьаны рыԥсы ҭеиҵоит. Аҳаҷашь иҩнгоу
амҩа аартны идырбоит. Ахра дцоит. Адоуҭыԥҳа
дымчыдаха деизҟәыҿны днатәоит.
АБЫЖЬҨЫК рдиалог
(игәырӷьаҵәа ана-ара иаақәԥалоит)
АКТӘИ
Лҳаҷашь дыҩныууааит.
Дыҩныԥрааит ԥсааҵас!
АҨБАТӘИ
Ԥсрак еиҭа дахыԥеит,
Зегьы-зегьы рцас!
АХԤАТӘИ
Уа иан лдоуҳа ицныҟәеит!
АԤШЬБАТӘИ
Уа ижәлар рразҟы даҵанакит!

АХӘБАТӘИ
Уа игәаӷьра – иааирахеит!
Уа игәымшәара – имҩахеит!
335

АФБАТӘИ
Уа џьара дызтәахуама!
АБЫЖЬБАТӘИ
Уа сҭахап ҳәа дшәахуама!
АБЫЖЬҨЫК
Уа анцәа дырманшәал!
Уа анцәа дырманшәал!
Асахьа: Ахреи Аџьныш-ҭакәажәи
Агәара ҵәҩан зегьы ҟәашӡа хыбаҩла иҩычоуп.
Ахыбаҩ мца агәгәаҳәа еиқәҵаны, амца лҽаҭаны диоуп
Аџьныш-ҭакәажә, дцәарԥхыӡуа дыҟрымҿрымуеит,
дцәажәоит
уажәы-уажәы.
Ана-ара
ахыбаҩқәа
шьҭоуп. Дҿыхоит. Амца даҵхоит, амла деиқәыцәоит.
Дыкәгьежь-ықәхынҳәуеит,
хыбаҩк
аашҭыхны
дҩамцклас-аамцкласуеит.
Нас
инарҳәы-аарҳәуа
дахәаԥшуеит.
Аџьныш-ҭакәажә
Амла! Амла!
Уа мшәан, ари зхыбаҩдаз
Дарбанда, дарбанда?
Ҳе-ҳе-ҳе, дысгәалашәом, убо!
Дабасҭахыугь умҳәо!
Унан, диди, унан, диди!
Изакәызеи алахь иану? Уи акы иазҳәану?
(Даԥхьоит.)
«Иубаз еицәоу убааит!»
Хьи-хьи-хьи! Адунеи умбааит!
336

Узтәыз дысгәаламшәо аҟынӡа снеихьеит,
Зынӡак ухәтәырц акгьы угымхеит!
Ақәа уасҭан – уаӡәӡәеит,
Амра уасҭан – уасырҩеит,
Ахьхьа улго усыршшеит.
Уԥша хәмарган уҟасҵеит!
Нас иарбан иубаз еицәаны.
Иубаран иҟахыу, ҵаны? Хье-хье-хье!
Абри акәзар? Хьи-хьи-хьи!
(Иршәны амца иаақәлыжьуеит, ҽак шьҭылхуеит.)
Сишь! Ари ҽакӡоуп зынӡа,
Уамак ахыҵуам, цқьа имыԥшшац!
Изтәыдаз, мшәан, изтәыдаз?
Дабантәааз, дабатәииз?
Аа, дысгәалашәт, аа, дысгәалашәт!
Ассир иакәмыз, амаалықь!
Ижьы-ицәа уҳәа, зынӡа аԥышәҭрыкь! –
Сашьа ишьа! – ҳәа дҽыжәлахит!
Иаҳәа кьларуа дсыжәлахит!
Рҩыџьа ссирқәан, аиаша ҳҳәозар,
Амчгьы рыман, аҭеиҭԥшгьы рыман,
Имԥсыр, усгьы џьара ак рылҵуан.
Аха исхароузеи, изхаҵамхазар?
Раџьал са сҟны иаанагазар?
(Ахыбаҩ иану дахәаԥшуа.)
Сишь, аригьы ак анны?
Ных хәыҷ, ных хәыҷ, иаҳәои, уеизгьы?
«Сысзтәыз иеиҳа иӷәӷәоу дбыниааит!»
Еиҳа дыӷәӷәамкәа!
Ҳаи, иумҳәазкәа!
Уеиҳа иӷәӷәоугьы синиахьеит,
337

Уеиҳа ицәгьоугьы синиахьеит.
Аа, абар, аа, ари!
(Уигьы амца иакәҵаны ҽак шьҭылхуеит.)
Ани ҷкәыни еиҵазмырааӡоз,
Махәи ҳәыҳәи еиқәзмыртәоз,
Ауаа нзмыжьуаз, инзырҵәоз,
Амшын хзыжьуаз, иҭазырбоз,
Змагәшьхәа атәылақәа аҵанҵәоз,
Зшьапышьҭа ажәларқәа ҭанҵәоз,
– Исеиԥшу дыҟам! – ҳәа умҳәоз!
– Исиааиуа дыҟам! – ҳәа умыҳәҳәоз!
Иубома, зыҟны уаанагаз!
Уҟаӡамшәа узҿаҵахәхаз!
Амала, даара ужьы маҟан,
Мызкгьы усхамҳауа усыӷран!
Хье-хье-хье! Хьи-хьи-хьи!
Изакәузеи, уаргьы улахь ак анума?
Арҭ ирнымыз ак уҳәарц уҭахыума?
(Даԥхьоит.)
«Зегь рхашьа бнызхуа ауаҩы дбыниааит!»
Дыснымиакәа! Дыснымиакәа!
Зегьы рхашьа снимыхкәа!
Анцәажә! Ҳаи, анцәажә!
Уи еиԥш иҟоу хаҵа дмиӡац!
Дихьазаргьы, дмышәӡац!
(Дыфҩышәоит.)
Сишь, уаҩԥс фҩык саҳауеит!
Абан, абан, дықәхәхәа-дықәхәхәа
Ҿаҵахә ссирк дысзаауеит!
Шаҟа дыссирузеи!
Шаҟа деинаалоузеи!
338

Иӡара ҭкәыцәаа, дкалаӡа!
Аҿырпынҵлеиԥш дҟатаӡа!
Иагьа дхаахап, оф шьыр-шьыр!
Иагьа дқьаф ҟаҵагахап!
Лычқьыԥ ду, лаҳәызба ҿҟьаҟьа ду цәырганы еиқәкны
ихуа, деиқәыцәо. дгәырӷьаҵәа даатәоит лҽырхианы,
ифараз.
Иагьа дкьаф ҟаҵагахап!
Даацәырҟьоит
АХРА
лышьҭахьала,
дыуааӡа
дылхыԥаны Аџьныш, агәаҵәеилгаха лымҭаӡакәа
лкыках дацҳауеит.
АХРА
Иахьарнахыс сбыҷкәынуп,
Сыҟоуп бнапаҿы! Ибҭаху сызуы!
Аџьныш-ҭакәажә
Ҳаи, срыцҳара уқәшәааит!
Ҳаи, сыгәнаҳа узымгааит!
Ишԥасыцәурӡи сҿаҵахәы!
Баша ишԥааугеи сҿыҵа аӡы!
(АгәарАҳәа икалыжьуеит лмыругақәа.)

АХРА
Сара сзы бануп, бнапы сануп!

339

Аџьныш-ҭакәажә
Џьымхеит, џьымхеит, сыбла ирбои?
Уаҩ дызнымсуаз, уаҩ дызмыхәоз
Амҩа уқәымӡӡакәа аранӡа узлаазеи?
Унан, диди, уанлхылсеит!
Соуп зҳәо хаҵакгьы дзыцәнымхоз
Адоуҭыԥҳа узлалцәынхазеи?
Уамак, ӷәӷәаӡак уакәымкәа уҟам!
Арԥыс, арԥыс, қәашь ду уман!
АХРА
Ишыббо, былԥха сыман!
Аџьныш-ҭакәажә
Узынҟьазеи, узынԥазеи,
Ухы зыхурҟьозеи усҟангьы?
АХРА
Сара сҭоурых шәҟәы ианӡалом,
Ҿыки бзыки изларҳәарызеи?
Алашара акуа-ицәо иубоит ихҭыс Аџьныш ишлеиҳәо,
лара илеиҳәо џьашьаны дшизыӡырҩуа. Ихҭыс ҳәаны
даалгоит Ахра, алашара акуеит.
Аџьныш-ҭакәажә
Уа арԥыс, иуҳәаз саҳаит!
Узықәшәазгьы мбатәуп, аха
Иугәаӷьызгьы – хаҵароуп!
Узхысхьоу ауадаҩрақәа
Рхы-рыԥсаҵкыс узымцари.
340

Узрыҵәцос удыруазар,
Узриааиуаны уҟазар
Наҟ-наҟ уара иуԥылақәо
Нҵәашьа змам аԥынгылақәа.
Уажәшьҭоуп, арԥыс, ахгьы аҵыхәагьы.
Ԥсыхәас иумоугьы акы заҵәыкоуп!
АХРА
Сан боуп, сҳәеит!
Аныс бҟасҵеит!
Анра-ҷкәынра аахәан сбыҳәоит,
Излауала амҩа сықәҵа!
Аџьныш-ҭакәажә
Хаҭала сухәартә сыҟам рацәак,
Аха издыруеит иухәо ак.
Абра ушнеи-шнеиуа.
Унхықәгылоит Ҟәбина аԥшаҳәа.
Убраҟа иқәуп ҽы ссирк,
Зынӡак аҭоуӷан!
Адгьыл изықәгылом,
Иԥыруеит бжеиҳан!
Азқьышықәсақәа цеит инҭакәкәа,
Иахамлеижьҭеи уи уаҳа ӷәракы.
АХРА
Изтәу аӡә дыҟамкәа,
Ԥшәымак уаҳа дамамкәа,
Усгьы иҟаларым!
Ак бдыруан исабымҳәар,
Иҳақ ԥшӡахарым!
341

Аџьныш-ҭакәажә
Иуасҳәоит, иуасҳәа!
Аха аӡәы иумырҳан!
Сасрыҟәуа ирашьоуп уи!
Аӡбахә умаҳахьеи?
АХРА
Сасрыҟәа ирашь!
Бзоу акәну уи?!
Аџьныш-ҭакәажә
Аиеи, аиеи, Бзоу!
Ԥсрақәым, ибзоуп!
Шаҟаҩ хацәа Ӷламқәа
Рҽазыркхьеи ирыбжьарц?
Аӷәра нахаршәны знык абӷаҿ инаӡарц.
Аха уаҩ хшара амԥын днанашьҭуам.
Ирҳәоит, иамоуп агәынҷыхьа иахамшҭуа.
АХРА
Иарбан гәынҷыхьоу!
Ибдыруеит, иҳәа!
Аџьныш-ҭакәажә
Ҳаи, ибдыруеит, ибдыруеит ҵәҟьа!
Идыруа дыҟазар дунеиаҿ аӡәы.

АХРА
Сан боуп, сҳәеит! Банра нагӡа!
342

Аџьныш-ҭакәажә
Дзакә хәыҷы мыждоузеи, мшәан!
Дабасыднагалеи, уҳәарауазеи!
Иуасҳәап, нас иуасҳәап!
Аха исымҳәеи, аӡәы иумырҳан!
Ҳабжьара инхааит, ҳабжьара!
Ухы уаахи арахь! Иаздырӡом уи
Нарҭаа шаныҵхьоу адунеи.
Инадгылалак, днарҭу џьшьа,
Дԥыххаа дагоит.
Адунеи иқәу зегь реиҳа
Уи урҭ ираӷоуп.
Гьангьашрыла дахьыршьызаз,
Дахьҭадырхазаз рашьа!
Иахьагьы уаҵәгьы уи
Сасрыҟәа иҭахара гәынго,
Иавоуп аӡиас Ҟәбина игәырҩо.
Амԥын унеирц, уадгыларц уҭахызар,
Иҳәа абас, арԥыс, уназааигәан убра:
«Сара соуп Ахра,
Дгьыли жәҩани ирԥоу!
Сузааишьҭит Сасрыҟәа ахаҵа ихаҵа,
Уара уҟны иҟоуп са сус, са суахҭа!»
Нас иҟанаҵогьы убап,
Ма уԥсып, ма уеиқәнархап!

АХРА
Ҭабуп, сан, ҭабуп!
Сҭахар – сҭахеит,
343

Сҭамхар – ба бзыҳәа сҟалап!
Аҳаҳаи, бымш аабзиаз!
Аџьныш-ҭакәажә
Мҩамш уқәлааит, нан, мҩамш!
Аха анцәа иусхап уи!
Узеиқәхар ассир, ашана,
Аха узеиқәымхар, ди-ди,
Закә ҿаҵахәузеи исцәугаз сара!
Алашара ыцәоит.
АБЫЖЬҨЫК рдиалог
АКТӘИ
Уаанҿас, Ахра!
Умчқәа ураӷамхан!
АҨБАТӘИ
Ухы уцәымӷымхан!
АХԤАТӘИ
Иӡыӡымкха, ибнеикха...
АԤШЬБАТӘИ
Уаҩытәыҩса имч зқәымхо...
АХӘБАТӘИ
Соуп зҳәо хаҵакгьы инапаҿ изаамгаз...
Уара уоума, арԥыс, иахәо уи?!
АФБАТӘИ
Ааигәа инеиз ижәлан дашьуеит!
344

АБЫЖЬБАТӘИ
Дуадышххыраха Ҟәбина дҭанаԥсоит!
АХРА
Ма сыԥсыроуп, ма сынхароуп,
Зегь акоуп, уи снапаҿы иҟалароуп!
(Дрылҵәраа дцоит. Иаалырҟьан дыдраҵас аҽыкьыр­
кьырбжьы.)
Асахьа: Ахреи Бзоуи
Аԥшаҳәа. Анаӡара игылоуп арашь – Бзоу, амитә
кьыркьырбжьы
зхылҵуа,
избанзар
дааиуеит
изҳәынҷарц згәы иҭоу. Ахра даацәырҵуеит, абжьгьы
еиҳа ицәгьахоит дазааигәахацыԥхьаӡа.
АХРА
(Бзоу ааигәа днеины)
Сара соуп Ахра,
Дгьыли жәҩани ирԥоу!
Сузааишьҭит Сасрыҟәа ахаҵа ихаҭа!
Уара уҟны иҟоуп са сус, са суахҭа!
БЗОУ
(дџьашьо)
Ахаҵара зыцииз,
Ахаҵарагь зцыԥсыз
Ихьӡала исыдгылаз
Ихьӡала усыдыскылоит!
Иҳәа, арԥыс, сыҟны уаазгаз,
Гәаҟрахап узықәшәаз!
345

АХРА
Ирҳәоит, уаргьы иулоуп ҳәа ауаҩ ишьа,
Суҳәоит нас, исҳәо урҳа!
Амҩа хара сымоуп!
Уда схәарҭам!
БЗОУ
Гьангьашрыла зҩыза дызвыршьаахьоу,
Ахацәеи ахаҵареи раамҭа зцәыӡхьоу,
Уажәақәа ахҿеиԥш избауеит,
Сгәалақәагьы еиҳа ирызҳауеит!
АХРА
Ахацәа еснагь иҟоуп, Бзоу!
Ахаҵара еснагь иаамҭоуп!
Иахьеиԥшоуп, Бзоу!
БЗОУ
Зқьышықәсала акәадыр зымбац,
Уаҩ зыбӷаҿ дымнаӡац,
Уахәарым, арԥыс, уахәарым сԥан!
АХРА
Сара сыхиоуп!
БЗОУ
Ус анакәха, уааи, агәымшәа!
Уааи, ҳԥибашәап!
Умч сықәхар,
Сузнагар унапаҿы – иахьуҳәо сыхиоуп!

346

АХРА
Сыхиоуп, Бзоу!
Ахреи Бзоуи реидыслара, алашара иакуа-ицәоит,
адыд-мацәыс, аҽыкьыркьырбжьы мбатәхоит. Уи иалаг­
ӡаны
АБЫЖЬҨЫК рдиалог
АКТӘИ
Дышьҭыууааит, дышьҭыԥеит арԥыс!
Абахә ахьтә дыԥеит, дақәтәеит арашь!
Али-ԥси рыбжьара икит аӷәра аҿаршә!
АҨБАТӘИ
Ихагахт, иаапкит, Бзоу ацәа иҭыҵт!
АХԤАТӘИ
Икьыркьырит, аҽкыднаҟьеит, иасит ашақә!
Ажәҩан даннаҟьарц, иалаҵәрит хҵас!
АԤШЬБАТӘИ
Аха амгәа дыҵалт, Ахра даԥыст!
АХӘБАТӘИ
Ахыкәлааиԥш иҭалахт адгьыл даннаҟьарц!
Аха Ахра араҟагь даԥыст,
Амгәа дыҵсны абӷа дазкылст!
АФБАТӘИ
Арымала дкыднаҟьеит, зынӡа дархәашарц!
347

Аҽашәеит! Аҽаршәшәеит!
Ихагахт, иаапкыхт!
АБЫЖЬБАТӘИ
Аха башаӡа, башаӡа амчқәа ашәеит!
Амаӡа аҵихын, Ахра даиааит!
Инеиргылт иџыхӡа, аӷәра аҿархха!
Иаалашоит. Ахра дгылоуп ирҭеислымыз Бзоу аӷәра
аҿархха.
БЗОУ
Усиааит, арԥыс! Иахьуҳәо сыхиоуп!
АХРА
Ус анакәха, нас ҳдәықәҵа, Бзоу!
Иахьарнахыс ҩызасгьы, ԥызасгьы,
Иашьасгьы исымоу уа уоуп!
Ицоит. Алашара ыцәоит.
АБЫЖЬҨЫК рдиалог
АКТӘИ
Изҿыгәҳәаауаз афырхаҵара
Азыхынҳәит еиҭа!
АҨБАТӘИ
Иацәыӡхьаз афырхаҵагьы
Дазцәырҵит ихаҭа!
348

АХԤАТӘИ
Ахызаҵә еиԥш ишьҭыууаан,
Иалаҵәрит жәҩан!
АԤШЬБАТӘИ
Амацәыс ыршан, ахәда иаханаҵеит!
Адыдқәа анааихоз, наҟ ирбыжьҟьеит!
АХӘБАТӘИ
Игәы иҵԥраауан Ахра, дахьақәтәаз арашь!
АФБАТӘИ
Еҵәақәак кыдиҟьҟьан, иҭеиҵеит хланҵы,
Дхынҳәаанӡа ижәлар иалеиқәхарц рыԥсы!
АБЫЖЬБАТӘИ
Иҭӷәыхаа илага ианиҵаз ацәаҳәа,
Асар рымҩа ҳәа иашьҭалт ҩаԥхьа!
Ахҧатәи акт
Ахра амра аҧҳа дшааигаз
АБЫЖЬҨЫК рдиалог
АКТӘИ
Ицеит бжьы-мшы!
АҨБАТӘИ
Ицеит бжьы-ҵхы!

349

АХԤАТӘИ
Амҩа хара, ажәҩан мҩа
Иԥнамҵәакәа ргәахы!
АԤШЬБАТӘИ
Ахра даманы Бзоу уамаха!
АХӘБАТӘИ
Амра ашҭа инҭалеит хәылбыҽхак!
АБЫЖЬҨЫК
Амра ашҭа инҭалеит хәылбыҽхак!
Асахьа: Ахра Амра аҳҭынраҿы
Адекорациа иҟац, амала урҭ ашьхақәа уажәы
ирҿаҟаҵоуп ахан хьыҵәцарақәа, ицыҩцыҩуа, ахьы
шәахәа ргәыдыршаланы. Наҟ-ааҟ еиҿаԥшуеит Амра
аԥҳа лыҵәца бааши Амра ахани. Урҭ рахьынтә
амӡырха иаҵәахь илыбаауеит ахьы мардуанқәа. Анаара амӡырхаҿы иҵхәраауеит аӡыхь ссирқәа, аҟәбарқәа
ирҭҟьаны.
Ахан иаҿаҟаҵоу асоф аҿы дықәтәоуп Ааԥын-ссир,
ачамгәыр арҳәо, ашәа ацызҳәо. Лыхцәы хьыԥштәала
бырфыни лханытә лшьапанынӡа илыхьхәхәо аиаҵәа­
реи зынӡа ддырԥшӡоит. Адунеиаҿ шәҭыс иҟоу зегьы
еизганы рыла ихырку агәыргьын лхоуп. Илашоуп, аха
иубоит ахәларахь ишеихо.
Ааԥын-ссир лашәа
Сымра лаша ажәҩан дкыдуп,
Длаша-лашо,
350

Дкаԥха-каԥхо.
Адунеи зегь ирлашоит.
Дахьнеилакгьы амшра ицуп,
Игәырӷьа-гәырӷьо,
Ашәа ргәаҳәо
Уа иҵаҟа ауаа нхоит.
Иаҳкәажә соуми, ааԥын соуми,
Сышәҭқәа рыла,
Шәыга ԥштәыла
Аԥсабара зегьы ԥшӡахоит.
Ҳахьнеилакгьы ҳа ҳаицыми,
Ҳлашараха,
Ҳиаҵәараха,
Адунеи зегьы ҳахьӡоит!
Сымра лаша ажәҩан дкыдуп,
Длаша-лашо,
Дкаԥха-каԥхо.
Адунеи зегь ирлашоит.
Дахьнеилакгьы сгәырӷьо сицуп,
Ҳлашараха,
Ҳиаҵәараха
Адунеи зегьы ҳахьӡоит!
Ашәа даалгоны, иаалырҟьаны аҽы кьыркьырбжьы,
«Чоу» ҳәа аӡәы иҟамч абжьы. Аҽы дахыууаан ашҭа
дшааҭаԥалаз мҩашьо, хыхьынтә дылкаԥоит Ахра.
Бзоугьы ааҭгылоит хазы.
Ааԥын-ссир
(дшәаны дҩагылоит)
Ари закәызеи избо?
351

Дызусҭада ҳамра шҭа игәаӷьны иҭалаз?
(Дласны наҟ дныҩналоит.)
АХРА
(Иибаз изхара изџьамшьо.)
Ҳабаанагеи, Бзоу?!
Уаҩ иимбац алакә ҭыԥ!
Аџьашьахә! Алаԥшхырԥага!
Ишԥаӷьазӷьазуа аханқәа,
Хьӡыла икәабоу!
Иԥхоит, ихәмаруеит
Ашәахәаӡ урҭ ирхьыршоу!
Ицеицеиуа икәиц иаҵәан
Аӡаӡа каԥсоуп.
Имыцәаӡо мцабызха
Ашәҭқәа ҽырбоит!
БЗОУ
Амра аҳҭынра ахьыҟоу аброуп!
Уус ахгьы-аҵыхәагьы, Ахра, уажәшьҭоуп!
Сануҭахыу азы сара сыхиоуп!
(Ицоит.)
АХРА
(днықәс-аақәсны, изхара изымбо)
Еи, аԥшәма! Аԥшәма уҟоума?
Ааԥын-ссир
(даацәырҵны асоф даақәгылоит)
Дызусҭада ҿызҭыз?
352

АХРА
(уи дџьашьаны)
Дызусҭада ари ассир иаацәырҵыз?
Уаҩык дшааизгьы анымҟьаӡеишь лгәы!
Иабаҟоу Амра? Иабаҟоу сзышьҭоу?
(Ааԥын-ссир лахь)
Уа мшыбзиа, ма хәлыбзиа,
Салам бымоуп, аҭыԥҳа бзиа!
Ааԥын-ссир
Бзиара убааит! Бзиала уаабеит!
Аха, мшәан, узусҭада, уабатәиу?
АХРА
Сара суаҩуп, суаҩытәыҩса хшароуп!
Сбыдыбкылар ҟамлари?
Ааԥын-ссир
Ауаҩы? Ауаҩытәыҩса хшара?
Абар ассир! Абар аџьашьахә!
Бзиашәа, угәарлеит хәылбыҽха!
Мамзар амрацыԥхь уаблыр ҟалон.
Ухал, утәа арахь, митәы згәаӷьыз,
Митәыкгьы уаргәаҟуазар акәхап,
Ас хамеигӡарыла уныҟәазар иахьа!
АХРА
Бара биашоуп, аҳкәажә!
Сзыргәаҟуагьы сымоуп.
Иагьмаҷсаҷым уи!
353

Ааԥын-ссир
Уи збоит, нан, сацәымҩашьо!
Утәа, нан, утәа!
АХРА
Атәаха, агылаха
Сыман ҳәа сыҟаӡам.
Сыҩны сызмыртәаз,
Абранӡа саазцаз,
Бдыруазар, аҳкәажә бара,
Даҽакала бсыхәаԥшрын!
Ибылшо алагь бсыхәарын!
Аха сара исыхәон иҟоу,
Аӡәы заӡәык иоуп адунеи! –
Уи Амра иоуп!
Ааԥын-ссир
Амра? Ибзиами, духәап уигьы,
Сара исцәуӡо маӡамзар рацәак,
Арԥыс, исоуҳәар ҟамлари!
Сызлаухәо ак сымбари!
Сара усцәтәымымхан!
Уагьысцәымшәаӡан!
Сара Ааԥын-ссир соуп –
Амра аҳкәажә ԥҳәыс лашара!
АХРА
Ҳа, иудыруеи разҟымҩала
Еихызгазар сшьапы?
Аҳкәажә, Ааԥын-ссир бхаҵкы!
Бара атәылақәа зегьы
Бырҭаало ес ааԥны?
354

Ааԥын-ссир
Ҳәарада, атәылақәа зегьы!
Есышықәса хымзы-хымзы
Сырҭаалоит сара.
Аԥсҭазаара ҿыц ашьа рылаҵан,
Схынҳәлоит сара арахь!
Аха уаанҿасшь, иҟоуп тәыла хәыҷык,
Дгьыл ҿацә хәыҷык џьара.
Убраҟа саҭамаалоижьҭеи –
Даара акырҵуеит.
Схаҵа Амра сишьҭуам даазқәылаз убрахь.
Исыздыруам ҽыҵгас иҟеиҵо рацәак,
Аха издыруеит ишимоу усгьы гәынхарак.
АХРА
Сара убри адгьыл, убри атәыла хәыҷ
Анкьа иссирыз, инцәаҭыԥыз,
Сахылҵит, аҳкәажә бхаҵкы!
Убрахьынтәоуп сагьахьааз.
Ааԥын-ссир
Ассир, аџьашьахә саҳауеит!
Арыцҳа хәыҷ уара!
Иулшаӡазеи, иугәаӷьӡазеи! Момзар
Иахьанӡа иҟану инхо-инҵуа
Лашарада ауаа?
Сара издыруеит, сыԥшәма уахь дыԥхаӡом,
Лашара змам уаҩытәыҩса
Усгьы дзынхаӡом.
Шәызлеиқәхазеи иахьанӡа?
Шәызлааӡазеи абранӡа?
355

АХРА
Агәыӷра! Амра азгәыӷра ирымаз
Рыхәеит дара, аҳкәажә бхаҵкы!
Ааԥын-ссир
Аха Амра даараӡа-даараӡа
Игәы нырхоуп!
Уи арԥсасира-арҟәандарагь
Даараӡа ихьанҭоуп!
АХРА
Стәыла рыцҳа, стәыла изықәҵааз,
Сахьымӡаӡакәа ицәарцу заа?
Ихьшәашәаӡа инхарцу наӡаӡа?
Агәы инықәымҭәакәа иҟәандоу аӡаӡа?
Ианыӡӡаан ицарцу
Уи зшьоу, издоу ажәлар –
Рдац гәакьақәа адгьыл инамжәан?
Дҟамларцу изҳәо рыбызшәа иԥагьоу?
Са сзыҳәа зегь реиҳа
Иҟәымшәышәу игәакьоу?
Ан дымшәаҳәарцу – дадтәалан агара?
Стәыла нхаӡарцу – ишашәу аџьангара!
Аҳкәажә, бсыхәа, бсыцхраа, абааԥсы!
Бнапаҿы иҟоуп стәыла аразҟы!
Ааԥын-ссир
Иуҳәаз саҳаит, сыгәгьы ԥшааит такәы!
Уа узыҳәан исылшаран иҟоу сеигӡом акы!
Ишубо, сыԥшәма дыҟам, дҟалом уахазы.
Уааизыԥшы шьыжьынӡа, абраҟа уԥхьа!
356

Ашьыжь ашацкыраз ибла ҭыԥхаауа,
Асоф даақәгылоит иҿы-инапы ӡәӡәауа.
Убаскан унеидгылан иаҳәа уззааз.
Ииҳәо уаҳап, иҟаиҵогь аабап!
Аа, ушьҭал, арԥыс, абра!
Ҳамра мӡырха узшьалҭазааит!
Ҳажәҩан ссир узхыбразааит!
(Дцоит.)
Ахра уи днаскьаганы дшааиуа, хыхь аҵәца бааш
ахышә аҟынтәи иааиҿаԥхоит шәахәак. Уи Амра аԥҳа
лнацәкьарақәа ирхылҵуа ашәахәоуп. Ахра ибла ацәы­
ҵәахуа, дшәаны акәакь ахь днаскьоит.
АХРА
Еиҭах уи ашәахәа!
Еиҭах! Изшәахәада сыбла иҭаԥхаз?
Иахьа маӡа-аргама исыцу сара?
Амра ашәахәак ҟьаланы
Сазыбылуа џьшьа, исышьҭалазар ма?
(Дышьҭалоит.)
Ажәҩан! Ажәҩан!
Уара убзиоуп,
Уара уссируп
Ааигәантәгьы!
Харантәгьы!
(Дцәанҭаауеит.)

357

Асахьа: Ахреи Еҵәаџьаа рҭыԥҳацәеи
Ажәҩан аҿы ана-ара иаалашоит аеҵәақәа. Агәҭаны
еизыҵәаны иаакыдлоит Еҵәаџьаа – Быжьҩык атыԥ­
ҳацәа. Дырбоит Ахра амӡырхаҿ ицәоу.
Еҵәаџьаа рҭыԥҳацәа рдиалог
АКТӘИ
Уа ари ашҭаҿ ицәада?
Уа ари арԥыс дызусҭада?
АҨБАТӘИ
Уа ари арԥыс шьахәӡак иоуп,
Ҳажәҩан гәара дасасуп.
Уа рабнацәа дыцәами!
Уа рабнагәы игәуми!
АХԤАТӘИ
Шаҟа игәы рҭынч ацәа далоу!
АԤШЬБАТӘИ
Шаҟа игәы каршә мрашҭа дгароу!
АХӘБАТӘИ
Уа изыжәуазеи, дықәрахьымӡоуп,
Хәылԥахьымӡа-шарԥахьымӡоуп!
АКТӘИ
Уа шәааи, нас, ҳаизлыбаахып!
Уа ашәа ҳәо ҳааикәшахып!
АБЫЖЬҨЫК
358

Уа ҳлыбаахып, ҳлыбаахып!
Уа ашәа ҳәо ҳааикәшахып!
Ахьхьаҳәа илеиуеит ҵаҟа, еибарчча-еибархәмаруа
инкаԥоит. Икәашо иааикәшоит дџьашьо.
АКТӘИ
Уа шәихәаԥши! Шәихәаԥши!
Ауԥшәыл ссирӡа иакәӡами!
АҨБАТӘИ
Иџьымшь ракәзар – ҩ-мзаҿак!
АХԤАТӘИ
Иҩблак ракәзар – ҩ-еҵәак!
АԤШЬБАТӘИ
Шьыри-шьыри, схьымаҟаны симӷанда!
АХӘБАТӘИ
Шьыри-шьыри, сгәил ҟаԥшьны
Игәы саркында!
АФБАТӘИ
Шьыри-шьыри, икәа сҭанда!
АБЫЖЬБАТӘИ
Шьыри-шьыри, имаӷра сҭанда!
АХӘБАТӘИ
Уа шәиҟәамҵуеи, иараби!
Имашәкузеи, иараби!
Уа игәы иҭеикыз неигӡарами!
Уа зегьы ирыцкыугь – уи акәӡами?!
359

АКТӘИ
Уа шәааи бара, уа дҳарҿыхап!
Ашәа ҳәо ҳааикәшахып!
Еҵәаџьаа рҭыԥҳацәа рашәа
Уа анцәа хшара,
Ауаҩ хшара,
Аҵых шыцәоу – ицәаша!
Аҵых шҿыхо – иҿыхаша!
Угыл, ҳажәа уацныҟәа!
Угыл, ҳашәа уацныҟәа!
Акыркыр иччо инеихатәеит, ддырчыхәчыхәуеит.
Ахра (дҿыхоит, дшанханы дрыхәаԥшуеит )
Уа мшәан, сызлоу закәузеи?
Ҧхыӡума, лабҿабоума?
АКТӘИ
Уцәан – уцәам!
Узлоугьы – ԥхыӡым!
АХРА
Шәызусҭақәада, шәызусҭақәада,
Шәарҭ, аџьшьахәқәа, шәарҭ, аԥшӡақәа?!
АҨБАТӘИ
Ҳара? Ҳара Еҵәаџьаа ҳауп! –
Уцәа зҷаԥшьоз, уԥсҭазаара зыхьчо!

360

АХԤАТӘИ
Угыл, арԥыс, акьлантар!
Еиӷьуп, еиӷьуп са сахь уаалар!
Сара усҟак сцахаӡом,
Уагьызбылуам, уагьсырԥхом!
Уара сурԥхар – убри ҳазхап!
Угыл, арԥыс еихыҟата!
АԤШЬБАТӘИ
Сара усыздыруам, уагьысымбац,
Харантә знык сагьумалацәҟәыц!
Абра узбеит, усгәаԥхеит, –
Убзиабара сгәы иҭаԥхеит!
Угыл, арԥыс, усыцныҟәа!
(Длыргылоит, длыма дцо.)
Усыцаала уахь саҳҭныҟа!
Уаҩхшара дшымгәырӷьац,
Усыргәырӷьап, суеигәырӷьап!
АФБАТӘИ
Мап, арԥыс, са сахь уаала!
АБЫЖЬБАТӘИ
Мап, са сахь, са сахь уаала!
АХӘБАТӘИ
Уа шәиҟәамҵуеи, иараби!
Имашәкузеи, иараби!
Уа игәы иҭеикыз неигӡарами!
Уа зегь ирыцкугь – уи акәӡами!
361

АХРА
Ишԥазури, сыԥшӡақәа,
Сабацари, сыџьшьахәқәа!
Бара сбыццар – ари дынхоит!
Бара быԥшӡоуп, егьи дыԥшӡоуп!
Анҭгьы ракәзар – зынӡа имбатәӡоуп!
Ишԥазури, сыԥшӡақәа!
Сабацари, сыџьшьахәқәа!
АКТӘИ
Уаала, арԥыс, еихыҟата!
Уаала уахь ҳа ҳаҳҭныҟа!
Уаҩхшара дшымгәырӷьац,
Уҳаргәырӷьап, ҳуеигәырӷьап!
АБЫЖЬҨЫК
Амра! Амра шаша гылоит!
АХРА
Амра!!!
АКТӘИ
Арԥыс, арԥыс, уахәа ухы!
Аца уамшьыргь – аԥха уашьып!
АБЫЖЬҨЫК
Арԥыс, арԥыс, уахәа ухы!
Амра уаблып, ашәахәа уашьып!
АХРА
Мап, сыԥшӡақәа!
Мап, сыџьшьахәқәа!
Ма сыԥсыроуп, ма сынхароуп,
Амраҿ, Амраҿ са снаӡароуп!
362

АКТӘИ
Ус анакәха, унҳажьроуп, арԥыс!
Ҳа ҳаамҭа цеит, ҳҭыԥ ахь хцароуп!
АҨБАТӘИ
Умшәан, уиеҵәахәқәа ҳа ҳауп,
Уантәи, уантәи уҳахьчоит!
АБЫЖЬҨЫК
Уа анцәа урманшәал!
Уа анцәа урманшәал!
Ицоит. Ахьхьаҳәа инеины рҭыԥ аҿы инкыдлоит.
Иаалашоит. Асоф аҿы иаацәырҵуеит Амреи Ааԥынссири. Игоит Амра агылара аныҳәатә музыка. Ааԥынссир агәыгәым ала аӡы лалышьҭуеит, Амра иҿы-инапы
иӡәӡәоит, ирбоит.
Ахреи Амреи
АХРА
(дгәырӷьаҵәа)
Амра! Амра!
АМРА
(дааҭгыланы Ахра дизыԥшуа)
Дызусҭада бара ари арԥыс?
Аа, ихаҭа! Ихаҭа иоуп!
Бжьы-шьхак рынхыҵ дәҳәыԥшк аҿы
Дызбеит сара ари! Дабаанагеи ара?

363

Ааԥын-ссир
Уаниқәлаша, дӷьаҵәыӷьаҵәуа
«Амра» – иҳәеит!
Угәы иаанагарызу ахаан умратәылаҿ
Уаҩытәыҩсак ишьапы ҭеигалап ҳәа!
Уи зылшогьы башамашак шиакәым!
Уихәаԥши цқьа! Дыссири шаҟа!
Аеҵә реиԥш ибла ҭыԥхоит,
Ушәахәа дахылҵызшәа, ихы-иҿы лашоит!
Ерцахә абахә акьышәкьышәраҿ шьабсҭак
Мҽырбалои! Убри дызлеиԥшыми зынӡа!
АМРА
Ихаҭа дшыссиру – уи лабҿабоуп,
Аха абри иигәаӷьыз изыргәаӷьыз –
Са сзын имаӡоуп! Еи, арԥыс, арԥыс!
Ааԥын-ссир
Ҧшьаала, амарџьа, даурблып ушәахәа!
АХРА
Уа шьыжьбзиа, ма мшыбзиа,
Салам умоуп, Амра қьиа!
АМРА
Бзиара убааит! Бзиала уаабеит!
АХРА
Адунеи лашарас, ԥсҭазаарас
Иамоу Амра, Амра ухаҵкы!
364

АМРА
Бара сара араҟа ассир дызбоит!
Бара сара ари даара-даара дысгәаԥхоит!
Абри жәаха нахьхьи адәҳәыԥшаҿ даниаз,
Иббазшәа быҟазар,
Сылабара дшеигәырӷьаз!
Сшәахәа убас деиха дахьынҳалеит!
Убри аахыс дыԥхаҵәаҵәаӡа
Сыкәа дсызҭалеит!
АХРА
Сара убасҟан ада ахаан
Усымбацызт, Амра ухаҵкы!
АМРА
Узусҭада, арԥыс хәыҷ!
Уабатәиу, алмас хәыҷ?
АХРА
Амра ацыԥхь зыцәурӡыз,
Гәаӷ мыжда зхуго, иушьуа
Атәыла аҿынтәуп сара.
АМРА
(дааилашәоит иаразнак)
Аа, абар, абар, арԥыс, асаҳаҭк
Сгәы уцәыбжьажьо сшыҟоуҵаз!
Амра аихсра згәаӷьыз ирхылҵыз аҵеи
Аханатә уздырызҭгьы, уасырбылуан
сшәахәа!
Уамашәа иубаша, рыԥсы ҭоума
Уажәыгь урҭ? Иҵуазеи бара?..
365

АХРА
Бжьышықәса акараҳәа
Иаанҵәеит, Амра ухаҵкы!
АМРА
Бжьышықәса! Ааи, аха,
Ауама мыҵӡеи?
Исаҳәа, арԥыс,
Шәнымҵәаӡакәа шәызлааизеи?
АХРА
Агәыӷра! Амра узгәыӷра иҳамази
Ҳаламыси рыла, Амра ухаҵкы!
АМРА
Агәыӷра? О, уи уҳәар саҳаит!
Аха ԥсҭазаарас, ԥсеивгагас ишәымаз
Амра аҵыкьҳәа еихсыз ауаа –
Убарҭ рыламыс – зааицәом схаҿы!
АХРА
Ламысдак, гәаҵәадак дҟалазар,
Амра ухацкы, ажәлар зегьы
Ирхароузеи? Изрывбоузеи?!
АМРА
Убри аупеи иуҳәаша!
Убри аупеи иџьоушьаша!
Аха ишԥеиури, ишԥеиҳәари,
Изыхәҭамкәа, изхарамкәа
Згәы нырхоу, ахәра зынҵоу?
366

АХРА
Идыруп, еилкаауп,
Амра ухаҵкы!
Угәаартә иҟалеит, аха ҳәаа змам
Агәаара, агәаӷ бааԥс ҳауаӷоу ибааит!
Уа уазхәыци шьҭа, ишыҟоу атәыла,
Уи атәыла рыцҳа, сызхылҵыз, сзааӡаз!
Зыԥсеиқәырхараз абранӡа сааӡаз!
Адамреиԥш еиқәыхьшәашәа
Инхаӡарцу убас?
Иҟаӡамызшәа, иныҵабга
Ицаӡарцу жәларак?
Дҟамларцу изҳәо рыбызшәа иԥагьоу?
Са сзыҳәа зегь реиҳа
Иҟәымшәышәу, игәакьоу?
Амра лашара, исҳәо урҳа!
Аԥсык иадамхаргьы, улашара ҳарба!
АМРА
Бара, ари сара ссиршәа дызбоит!
Бара, ари сара сгәы ирԥшааит, иббо?!
Ааԥын-ссир
Уазхәыц, нас, иуеиҳәаз!
Уазхәыц уи дызуҳәаз!
Ҳанцәахәы даахәан суҳәоит,
Ҳаԥҳа заҵә лыхьӡ ԥшӡагьы
Санықәуеит, уихәа арԥыс!
Ҵааи мцеи иргәылсны,
Аԥсра амгәа иҭысны
Дахыкәша адунеи,
367

Иааз ари аҵеи
Игәы авасра, игәыхәтә ахьымгӡара
Идуӡӡоу гәнаҳарахоит!
АМРА
Иуҳәаз акәыз, изуҳәаз нагӡаз, арԥыс!
Иссируп уфырхаҵара –
Амҩа, абжа узнысыз.
Аха егьи амҩабжоуп – аус ахы-аҵыхәа.
Нас иҳаргәагәарым!
Аа, усҭ, арԥыс, абри агәыгәым!
Абри азна ашәахәа узлымхыр сыԥҳа,
Ужәларгьы рыԥсы сеиқәырхоуп!
Уаргьы уразҟы чаԥоуп!
Ааԥын-ссир
Амра лаша, избоит, уццакцәеит!
Уахь думышьҭыр анакәымха,
Уааԥшы хәылбыҽханӡа!
Иумдыруеи ҳаӡӷаб илхылҵуа ашәахәа!
АХРА
Иаажәг агәыгәым!
(Ирымхны ахьыуҳәа дхалоит амардуан – Амра аԥҳа
лахь.)
Еҵәаџьаа рҭыԥҳацәа
(аӡәи-аӡәи рҽеинҟьо, иӷьаҵәыӷьаҵәуа)
Умцан, умцан! Умнеин ла лахь!
Улбылуеит, лшәахәа уалыргоит!

368

АХРА
Ма сыԥсыроуп, ма сынхароуп,
Сыжәлар, сыжәлар рԥсы сиқәсырхароуп!
(Дхалоит.)
Амра аԥҳа
(лсоф даақәгыланы)
Арԥыс, арԥыс, умааин!
Сааигәа умааин! Сааигәа умааин!
АХРА
Амра аԥҳа! Абла ԥха!
Бааигәа сыҟаны, бааигәа сымнеикәа,
Уиаҟара амч сызҭада сара?
Лмардуан даҿалоит Ахра. Амацәыс, акаамеҭ
бжьы ҵысуеит, лшәахәақәа аапкны иҿалакьуеит,
ддырблаҟьоит, зны ԥхьа дцоит, зны шьҭахьҟа
дхьанарҳәуеит, убасҟак ицәгьоуп урҭ рыхԥша-рымч,
аха зегь акоуп – Ахра ԥхьаҟа деихоит.
Амра аԥҳа
Умааин, уаанҿас! Харантә иԥхоуп,
Ааигәантә ицоуп сара сшәахәа!
Уабылуеит, арԥыс!
Узбылуеит, арԥыс!
АХРА
Сбыблыргьы сбыблит,
Сара снеиуеит ба бахь!
Исыбҭоит бшәахәа!
369

Амра аԥҳа
Сшәахәагьы усҭоит,
Сыгәгьы усҭоит!
Уаханӡа иаачҳа!
Арԥыс, исҳәо урҳа!
Чоу ҳәа убжьы ҵар
Аннықәс ҳамӡырха,
Мацәысҵас уанылкаԥа,
Исоуит, исоуит агәырӷьаҿҳәа:
Дааит, дааит сҳәеит сара сразҟы!
Арԥыс, арԥыс, уҽынкыл ҳамҭакы!
Бзиа узбоит!
Сыԥсы уҿҳәароуп!
АХРА
Иара саргьы! Бнацәкьарақәа ршәахәа
Анысҿабк нахысгьы – бзиа бызбахьан!
Бааигәа сыҟаны – сгыларцу наскьа?
Сыжәлар рразҟы быманы,
Сбырԥшырцу абырсҟак?
(Дхалоит ла лахь.)
Амра аԥҳа
Аа, избоит, ухахәы еикәаҳәит!
Аа, избоит, уԥшҭәхәы даҽакхеит!
Убылуеит, арԥыс, убылуеит!
Усцәыбылуеит! Сааигәа умааин!
Дыҳәҳәоит Амра аԥҳа, дӷьаҵәыӷьаҵәуеит, аха Ахра
илҳәо иаҳауам. Лшәахәа дшабылуа, амца дшалсуа
мҩашьо, днаҳәы-ааҳәуеит, деиџьуеит, деихоит, зегь
акоуп, дхалоит.
370

Ааԥын-ссир
Уццакцәеит, сыбла лаша!
Уаҵалеит рацәа урҭ рыгәнаҳа!
Амра аԥҳа
Умааин, умааскьан!
АХРА
Мап, снеиуеит! Мап, снаскьоит!
Амра аԥҳа
Арԥыс, арԥыс! Узбылуеит!
АХРА
Мап, мап, сбызбылӡом!
Амра аԥҳа (лхы лҵәахуеит дҵәыуо)
Узыблит! Узыблит!
АХРА
(Лшәахәа мцаԥшь далсны лаԥхьа днықәԥалоит)
Амра аԥҳа! Сыхаара! Бааԥши арахь!
Сара соуп Ахра –
Дгьыли жәҩани ирԥоу!
Быбзиабара былыбылуа имцаԥшьха
изыцроу!
Аа, агәыгәым! Уаҳа сыбмырԥшын!
Исзырҭәы, Амра аԥҳа, бшәахәала!
Сыԥс ахьынӡаҭоу – ба сыбтәуп хаҭала!

371

Амра аԥҳа
(агәра лзымго, деиԥхьышьшьаауа)
Ублызар, иухьзар џьара?
АХРА
Мап, Амра аԥҳа, сыбла ԥха!
Исызбырҭәыма сгәыгәым?
Амра аԥҳа
Угәыгәымгьы сырҭәит, сыгәгьы узсырҭәит!
Уда ԥсыхәа шсымам – убоит уеизгьы!
АХРА
Ҳашьҭы, сыбла ԥха, сымра ԥҳа!
Амра аԥҳа
(лани лаби рахь длыман дааиуеит)
Саб Амра! Сан Ааԥын-ссир!
Шәлықәныҳәа, дышәныҳәа шәыԥҳа!
Илҭааит, даҩычеит абзиабара ашәахәа!
Ааԥын-ссир
Иаабоит, сыԥҳа! Иаабоит!
Уа инагӡахарц аҿаҭахьа ҟасҵоит!
АМРА
Бгыл, сыԥҳа! Бгыл, сыхьҟәыршәа!
Агәыԥхара ибоуз – амшра быцзааит!
Бан Ааԥыни сареи ҳаиԥш,
Шәеидажәлааит иалбхызи бареи!
372

(Ахра иахь.)
Аа, узакә хшароузеи, Адгьыл аԥа!
Дхыухит акәу аӡә изхымхӡоз сыԥҳа?!
Удгьыл аҟазшьа – уҟазшьоуп уара,
Уигьы абас, уара уеиԥш, гәаԥхарала иҭәуп!
Адхалара ҳәа уамак амоуп ҟазшьас,
Шәара иқәынхо шәакәым, ҳара
Хыхьынтәиқәагь иҳамоуп џьашьахәыс!
Планетацыԥхьаӡа сызҭамаауа ыҟам, шамаха,
Ишысҭахыу сырҭаауеит сласкәантраӡа сара
Исҭаххар – инсыжьуеит,
Исҭаххар – исыдысхалоит!
Аха абри адгьыл – шәыдгьыл
Самыхәеит! Исыхоит, исыхоит!
Исыздыруам, амхылдыз еиԥш, уи злашақәоу!
АХРА
Идыруп уи, Амра ухаҵкы!
Ауаҩытәыҩса дықәынхоит! Абриоуп уи
Ассирқәа излаҟоу ирыцку.
АМРА
Уа усиааит, арԥыс, аха
Ауаҩытәыҩса адгьыл дзықәынхару,
Уи алашара иасҭо аҟәызыблаар?
Иҳәа, са сакәӡами уаҟагьы
Кырӡа-кырӡа зыбзоуроу?

373

АХРА
Уи азами, нцәахәык иеиԥш ҳазуҵаԥшуа!
Аха иҳәа, Амра зухьӡхарызу уара
Дыҟамзар адгьылаҿ Ауаҩы?
Ауаҩ иами иузҭаз, иухьӡызҵаз уара
Адунеиаҿ ахьыӡқәа ирыцкыу – Амра?!
АМРА
Уаҟагьы усиааит! Убри аҟнытә
Сара сахьхәит, цәгьа сахьурхәит!
Абырсҟатәи аамҭа арыцҳара,
Агәаҟра – ажәлар идсырбаз –
Азхазааит уажәшьҭа, иазхазааит!
Иумбари закә лашароу ирысҭо уаҵәы!
Аҳы, ҳазгылоузеи, саҳкәажә бхаҵкы!
Ҳамаҳәи ҳаӡӷаби ҳаманы ҳцап!
Рымҳара дҳарбап!
Ааԥын-ссир
Уара ишуҳәо – иҳәоуп зегьы.
Уара ишуҳәо – ихиоуп зегьы.
АМРА
Уаҩытәыҩса изымдырӡо, дызқәымныҟәац
Планета ссирк сымоуп ааигәа сара.
Сшәахәада шәахәак зымнеиц ахааназ уа.
Сыԥҳа набзыҭс илыцысҵарц,
Сгәы-сыԥсы иаҵаҵәах исыман уи сара.
Арԥыс, уансымаҳәха,
Уанылқәашьха сыԥҳа,
Шәҩыџьагь ишәымаз,
374

Шәықәынха, шәықәӷьаца!
Адгьыл – дгьылуп, уаҳа зҭахым ауп, аха
Аҟыҟ-ҿыҟ, аимак-аиҿак
Нҵәара ақәым бзанҵы.
Аҳәагәыжь еиԥш уқәырхха, иулаԥс уакуеит.
Ажәҩан, ажәҩан ласуп,
Ихақәиҭроуп зынӡа,
Аџьшьахәқәа рыџьшьахәқәа
Иршәындуҟәроуп иара!
Урҭ акакала ишаауртуа,
Жәҩан гәы уԥырԥыруа ушалоу,
Уԥсҭазаара ласкәантраӡа ицалап!
Сыԥҳаи уареи шәразҟы –
Шыссирхо убалап!
АХРА
Амра, иаҳхылаԥшхәу, лашарас,
Ҧсҭазаарас ауаҩытәыҩса имоу!
Адунеи дуӡӡа иамоу!
Сара сзыҳәа иахьа ҷыдала
Игәакьаны исзыҟалаз,
Уажәа сахьаԥыҩло – издыруеит, иԥшӡам.
Аха ҽакуп сзықәныҟәо сара –
Усызгәааргьы даара иахәҭам.
Сара адгьыл сахылҵит, адгьыл саԥоуп,
Ауаҩы сихылҵит, ситәуп ауаҩы!
Усԥырхагамхан, Амра, суҳәоит, сеилкаа!
Суҳәоит улашара аахәаны!
Са схынҳәуеит адгьыл ахь – сыдгьыл ахь!
Амра аԥҳа, слахьынҵа лаша дсыманы!
375

АМРА
(дааиҭашәоит)
Ее, дад, арԥыс, адгьыл аԥа!
Ишуҳәо – ҳусқәа зцаӡом!
Ус анакәха, ҳаилыҵроуп!
Иахьаҵәҟьагьы ҳаиԥырҵроуп!
Амра аԥҳа
(днарԥыххыланы)
Сан! Саб!
АМРА
Баанҿас, сыԥҳа! Исҳәо бырҳа!
Адгьыл иагьа бзиара аманы иҟаларгьы,
Зегь акоуп – ишыдгьылу инхоит.
Агәаҟрақәа агхаӡом!
Арыцҳарақәа амҵәаӡом!
Зны ибыллап, зны ихәашалап,
Инҵәалап, иҿиалап!
Еиҭанҵәалап, еиҭаҿиалап!
Ажәҩан иқәыртәа исааӡаз,
Зыда дсымаӡам сыԥҳа,
Уи адгьыл дысзықәҵаӡом!
Уи сара исзыхгаӡом!
Амра аԥҳа
Сан! Сан!
Ааԥын-ссир
Амра лаша! Уара лаша!
Угәы ухьшәа, угәԥшаашәа уҟалан,
376

Зынӡак агәкаҳарахь уеихеит!
Иумҳәашаз кыргьы унарҳәеит!
Аха уара ишуҳәаҵәҟьо ицәгьахарым
Адгьыл аҿы аԥсҭазаара, анхара-анҵра.
АМРА
Бара биазҵаа ари арԥыс, биазҵаа,
Шаҟа ера ааины ицахьоу!
Шаҟа уаатәыҩсара! Шаҟа уаажәларра! –
Быжьрабыжьҵәа еиқәҵа-еиқәҵа
Иамоу ижны! Насгьы уи акәым аус злоу –
Сыԥҳа хара дыҟаны – са исзыхгом!
АХРА
Уи зынӡак хьаас иҟаҵатәым!
Амра ухаҵкы! Ҳцалап, ҳаалап,
Ҳшәыбжьазаап сыдгьыли уареи!
Амра аԥҳа
Аиеи, саб! Аиеи, сан!
Ҳцалап, ҳаалап!
АМРА
Алакә умҳәан, алакә умҳәан, арԥыс!
Лакә мҩак са сҟны уаанаган,
Енагь ус иауа џьушьоит! Мамоу, дад!
Амра аԥҳа
Саб, иухьзеи, иуҵалазеи?
Сан, ибыхьзеи, зҿыбымҭуазеи?
Шәыԥсы зыӷроу шәхылҵ-шәыхшара
377

Дзыжәбылуазеи ҩ-мцак рыбжьара? –
Дзықәыжәгалозеи ацҳа ҵәры,
Дықәлар – шәа шәылцәыӡуа,
Дықәымлар – лразҟы дылцәыӡуа?
АМРА
Бара бхәыҷын! Аханатәгьы
Ас ак шбыхьуаз ҩашьозма?
Ҳара баҳхымхәыцуазаргьы,
Уа бымала бҽыбшьуама?
Харантә иԥшӡоуп ари адгьыл, аха
Уқәгылар, бзанҵы гәаҟра угхаӡом.
Бхәыц, сыԥҳа! Бхәыц, скаԥха!
Амра аԥҳа
Иаҳҳәап, гәаҟра сыгымхеит,
Иаҳҳәап, саблит сара уи адгьыл,
Аха абзиабараз агәаҟра, абылра
Уи еиҳау, еиӷьу иҟоузеи, саб?
Уи зегьы ирыцкыми, сан? Мамзар
Иалсхуазеи абри ажәҩан сара
Сшәахәа мацараны анхара?
Аӡәы изы сымбылуа,
Аӡә са сзын дымбылуа?
Саб, сукәыхшоуп, исҳәо урҳа! –
Абзиабара сацныҟәар сҭахуп!
Ааԥын-ссир
Амра лаша! Агәнаҳа ҟоумҵан!
Абзиабара уаԥырхагамхан!
Уа улакҭа лашеи са сиаҵәареи
378

Рыгымхар ҳамаҳәи ҳаӡӷаби,
Адгьыл аҿгьы урҭ рыԥсҭазаара
Ссирӡан иҟалашт! Амра, уаахәыц!
АМРА
Сара исҳәаз ҳәоуп! Адгьыл ахь
Исышьҭуа – аӡәгьы дсымаӡам!
Баргьы сыԥҳа бакәзар –
Са сҳәатәы бахыԥаӡом!
(Диманы дцоит Ааԥын-ссир.)
АХРА
Сара исҭахыу, сызҭахыу бакәзар,
Сара иахьысҳәо бсыцныҟәоит.
Мамзар мчыла џьаргьы бызгом!
Уажәнатә сымҩа сықәлоит!
Бгәы иаанамгааит, исзымариоуп ҳәа,
Исҳәаз, изуз зегь баша исҳәеит ҳәа.
Бымш аабзиахааит, Амра аԥҳа!
Бшәахәа стәыла аҩычап, аха
Быбзиабара – сара исыԥсырҭахап!
Амра аԥҳа
Мап, Ахра, уаанҿас!
Усышьҭуам! Исылшом уи сара!
АХРА
Ус анакәха, гәыбӷан уаҳа исымамыз!
Аҳаҳаи, уабаҟоу, Бзоу?
(Аҽыкьыркьырбжьы.)
379

БЗОУ
(иаацәырҵуеит)
Ҳаҳаи, сара сыхиоуп!
АХРА
(Амра аԥҳа дналыҵаххны)
Сара соуп Ахра –
Дгьыли жәҩани ирԥоу!
Са сзын иҟоу бакәзар,
Быԥс снапы ианҵа!
Быԥ, Амра аԥҳа!
Амра аԥҳа дыууааӡа дыԥоит лхы мшаҭа.
Иналыҵаххны даамҵырԥаауеит Ахреи Бзоуи, дрыма
ицоит. Игоит Еҵәаџьаа рнапеинҟьабжьқәа, рааихабжьы,
амацәысқәа реинҟьабжь, нас урт инарыцлоит
ахаҵарашәа, аҽыкьыркьырбжьы. Уи иаанагоит: Ахра
ажәҩан далуаа Амра аԥҳа итәылахь дааигоит!
АЕПИЛОГ
Апролог аҿтәи асахьа. Ана-ара рҭыԥқәа рҿы
инықәԥалоит Абыжьҩык. Урҭ уажәы иуаркалеиуа
акәымжәы ҟаԥшьқәа ршәуп.
АБЫЖЬҨЫК рдиалог (Игәырӷьаҵәа)
АКТӘИ
Афырхацәа аныҟам – аамҭа ыҟаӡам!
Афырхацәа еснагь ииуеит!
380

АҨБАТӘИ
Иҟазар ауаа – урҭ зхылҵуа!
АХԤАТӘИ
Иҟазар ахҭысқәа – урҭ цәырызго!
АԤШЬБАТӘИ
Акыр зычҳаз – акрибеит, рҳәоит!
Акыр зылшазгь – кыр дахьӡеит!
АХӘБАТӘИ
Аҳаҳаи, ауаа, шәҿыхақәа!
АФБАТӘИ
Аҳаҳаи, шәыхқәа шәаарыхақәа!
АБЫЖЬБАТӘИ
Аиашареи ақьиареи аԥыжәара ргеит!
Ажәлар, шәгәаҵәеилгара ассир дахшеит!
АКТӘИ
Алашара!
АҨБАТӘИ
Аԥхара!
АХԤАТӘИ
Аԥсҭазаара!
АԤШЬБАТӘИ
Ҿыц ишәзааигоит!
381

АХӘБАТӘИ
Амра аԥҳа ссир дима даауеит!
АКТӘИ
Бзиа шәықәын, ажәлар!
АБЫЖЬҨЫК
Бзиа шәықәын, ажәлар!
Есааира илашо иаацәырҵуеит еиџьны игылаз ауаа,
аха арҭ рдиалог ацәа иалнахуашәа, ргәырҩа иалнахуеит,
рыхқәа иаарыхоит. Иаацәырҵуеит ахәаны Ахреи Бзоуи,
Амра аԥҳа дрыманы.
АБЫЖЬҚӘА
Ахра! Ахра! Ахра даҳзааит!
Аа, илашоит! Алашара ҳзааигеит!
АХРА
Амра аԥҳа, сыбла ԥха!
Иҟоуп, иҟоуп сыжәлар еиқәханы!
Ирылаша алашара ирзаабгаз!
Амра аԥҳа аҳәиҵәҳәа лгәыгәым аҟынтә ирылалшоит
амра ашәахәақәа, иккаӡа ишоит, зегь гәырӷьоит:
Алашара!
АԤҲӘЫС
Аԥсҭазаара ҳзыхынҳәит!
Ҳаҷкәын даҳзыхынҳәит! Еи, ажәлар!
Еи, ахацәа, аҳәсақәа! Ахәыҷы-аду!
Шәиԥыл, шәиԥыл ҳҵеи фырхаҵа!
382

ЗЕГЬЫ
Закә шаноу иаҳзааигаз!
Закә лашароу илхылҵуа!
Амра аԥҳа! Амра аԥҳа!
АХАҴА
Ҳгәыӷра шынаӡаз еиԥш, рацәа
Уразҟы наӡааит ҳҵеи лаша!
Аҳаа, Саҭанеи-Гәашьа!
Баша бҳалам бгәашьан!
Иҟаҵа, иҟаҵа уи бдоуҳа!
Блықәныҳәа Амра аԥҳа!
Бақәныҳә ҳтәылеи ҳҵеии рлахьынҵа!
Саҭанеи Гәашьа
(дахьынтәааз умбаӡо, абахә даақәгыланы)
Уа сшамкәа сызшаз, лашара ҳзырбаз,
Ишубо-ишуаҳауа, иҟасҵоит адоуҳа,
Шьапымшла, напымшла
Даҳҭааит Амра аԥҳа!
Амшраз-аҵхраз дҭалааит
Ҳтәыла амӡырха!
Дымшхәбзазаха, дмарымажаха
Дазыҟалааит уама зыхҭызгаз
Аха аԥеиԥш ссиргьы змаз
Ҳадгьыл ҳгәацаԥха, ҳадгьыл ҳаԥсы злоу!
Дԥарахо, дыԥҳарахо,
Шәҩыла илхылҵуа, шәҩыла илааӡо
Ҳтәыла иамбац аҵеицәа ахьӡо!

383

ЗЕГЬЫ
Уа анцәа иҳәааит! Уа инаӡааит!
Саҭанеи-Гәашьа
Абриаҟара ашәеиқәара зхатәаз,
Атәыла анасыԥ шкәакәа иазыҵәахыз
Бызбзиахааит, Амра аԥҳа лаша!
Лыкәа иааҭыгаиы илхалҵоит ргәыӷра ашьана –
акасы шкәакәа.
ЗЕГЬЫ
Ибызбзиахааит, Амра аԥҳа лаша!
Саҭанеи-Гәашьа
Адунеи иахьа иқәугьы,
Уаҵәы иқәлараны иҟоугьы,
Рнаҩс еиҵеиран иҟоугьы,
Шәныҳәазааит, ԥеиԥшцәгьа шәымамзааит!
Ҩаԥхьа иаҳа-иаҳа шәҟәышхалааит!
Ҧсра ақәымзааит, ӡра ақәымзааит,
Амра ацзааит еснагь Адунеи!
ЗЕГЬЫ
Амра ацзааит еснагь Адунеи!
АХАҴА
Аҟамақәа! Аҟамақәа! Иаажәг аҟамақәа!
Аҟамақәа еиҿаркуеит ҩыџьа. Амра аԥҳа дыҵыргоит
илеигәырӷьо.
384

Ашәа, ашәа цәырыжәга!
Агәырӷьара ду иаԥшьыжәга!
Ашәа цәырыргоит, акәашара, агәырӷьара. Хыхьынтә
иаақәгылоит Амреи Ааԥын-ссири. Иара алашара
ацыԥхь иҟьоит, лара – аиаҵәара, ашәҭқәа. Ишәҭуеит,
илашоит зехьынџьара. Ашәа еицырҳәоит.
АШӘА
Иахьеихагалоу уа бжьы-мҩак,
Иахьеиҿасуа уа бжьы-ԥшак,
Изыхчнызоу уа бжьы-шьхак,
Иҟоуп тәылак, тәыла ԥшӡак,
Тәыла ссирӡак, лашаӡак!
Иахьӡуп, ауп уи Аԥсынтәыла,
Иахьӡуп, иаԥхьоит Амратәыла!
Аԥсынтәыла, амратәыла!
Аԥсуа итәыла, аԥс атәыла!
Асахьа ниасуеит. Еиҭах Абыжьҩык аагылоит дасу
рҭыԥқәа рҿы.
АБЫЖЬҨЫК рдиалог
(Ашәа амузыка иацырҳәоит.)
АКТӘИ
Бжьы-мҩак ахьеихагалоу,
Быжь-ԥшак иахьреиҿасырҭоу,
Ҳарҭ ашьха дуқәа хчнызас ҳазмоу,
Амшын ҟәара шьалҭас измоу,
385

Иҟоуп тәылак, тәыла хәыҷык –
Тәыла ԥшӡаӡак!
АФБАТӘИ
Ихазыҳәан анкьаӡа
Иҵәахны имаз анцәа!
Аԥсуа изы ноунагӡа
Инижьыз атәыла!
АХԤАТӘИ
Аԥсынтәыла – аԥс атәыла!
АԤШЬБАТӘИ
Аԥсынтәыла – амратәыла!
АХӘБАТӘИ
Аԥсынтәыла – аԥсуа итәыла!
АБЫЖЬҨЫК
Аԥсынтәыла – аԥсуа итәыла!
Ихалоит ашәа, иаацәырҵуеит уи ҳәо адрама иалоу
зегьы. Рыгәҭа иаагылоит Ахреи, Амра аԥҳаи, Бзоуи.
Урҭ иаарывагылоит наҟ-ааҟ Амреи Ааԥын-ссири.

Анҵәамҭа

А Х Қ ӘА
Жәамш рхроника
Аӡыхь – зны иныҵхәрааз.....................................................3
Жәамш.................................................................................7
Имышьҭацәгьахаз агазлампа.............................................11
Анцәақәа рҭыԥҳа...............................................................17
Аԥсцәаҳаи ани...................................................................25
Аԥси аԥси реизгәыкра.......................................................28
Аешьа................................................................................30
Аҵыхәтәантәи амш...........................................................32
Гиппократ имҵаныҳәара...................................................38
Аџьарсахьа........................................................................43
Кәынта лажәабжь..............................................................46
Аӡрыҩра............................................................................50
«Анцәа иашьапкрахь» идырхаз аекскурсиа........................54
Еимхааԥҳа Мина................................................................68
Динара..............................................................................74
Схыхь иазку абалладеи... ..................................................88
Сыззыԥшымыз..................................................................92
Пиндарела.......................................................................107

387

Аҭацацәеи анхәацәеи еснагьтәи рҭыӡшәа........................110
Аубыхҭыԥҳа!.. С-убыхҭыԥҳа!............................................118
Иҵәымӷ жьакцахаз амз ҵхы............................................128
Аҽнышьыбжьон…............................................................145
Аԥсҭазаара аепизод хәыҷы..............................................148
Сқыҭауаа.........................................................................153
Ареквием раԥхьатәи аккордқәа.......................................156
Иахьатәи агәыларгыла.....................................................161
Аҵыхәтәантәи аҳамҭа......................................................166
Иахьатәи агәыларгыла.....................................................173
Инамӡаз аҿаҭахьа............................................................175
Аригьы лакәӡам...............................................................181
Ауаҩы игәы иҭоу дахьӡарц азы........................................186
Еиҭах, сан….....................................................................188
Еиҭах Пиндарелеи сареи..................................................190
Аҵәахаҳа.........................................................................192
Еиҭах дәрыԥшьаа ртемеи с-Кәантреи..............................201
Аҵәахаҳа иаанӡа..............................................................208
С-убыхҭыԥҳа лызхьаара...................................................210
Алирикатә етиудқәа
Асы..................................................................................217
Ԥсра ԥшӡа........................................................................234
Ҵхыбжьонтәи ашәаҳәаҩы................................................253
Амраԥҳа..........................................................................266

Нели Залҭинцка-иԥҳа ҬАРБА

АҨЫМҬАҚӘА
Ахәбатәи атом
ЖӘАМШ РХРОНИКА
АЛИРИКАТӘ ЕТИУДҚӘА
АМРАԤҲА

Нелли Золотинсковна ТАРБА

ПРОИЗВЕДЕНИЯ
Том пятый
ХРОНИКА ДЕСЯТИ ДНЕЙ
ЛИРИЧЕСКИЕ ЭТЮДЫ
ДОЧЬ СОЛНЦА
На абхазском языке

Аредактор Л. Чамагәуа
Компиутерла еиқәлыршәеит Н. Картозиа

Аформат 84х108 1/32. Атираж 500.
Иҟаҵә. акь. бӷь. 12,25. Инықә. акь. бӷь. 20,3.
Аҿаҵаԥҟа №


