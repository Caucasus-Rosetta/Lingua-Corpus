1. Аханатә иҟан Ажәа, уи Ажәа Анцәа иҿы иҟан, уи Ажәа Нцәан.
2. Уи аханатә Анцәа иҿы иҟан.
3. Зегьы Уи ила иҟалеит, Уи ида акгьы зыҟамлеит иҟалаз.
4. Уи аԥсҭазаара илан, аԥсҭазаарагьы ауаа рзы илашаран.
5. Алашарагьы алашьцараҿы илашоит, алашьцарагьы уи изахамтәеит.
6. Дыҟан ауаҩы, Анцәа иҟынтә иаашьҭыз; уи ихьӡын Иоанн.
7. Шаҳаҭра иуырц дааит уи, Алашара шаҳаҭра азиурц, зегьы уи ила агәрагара роуразы.
8. Уи длашарамызт, аха дааит Алашара дазышаҳаҭхарц.
9. Иҟан Алашараҵәҟьа, аԥсабара иқәнагало дарбанзаалакгьы дзырлашо.
10. Аԥсабараҿы дыҟан Иара, аԥсабарагьы Иара имч ала иҟалеит, аха аԥсабара Иара дазымдырт.
11. Дааит иитәыз рҿы, иитәызгьы Иара дрыдрымкылт.
12. Ихьӡала ахаҵара зманы Иара дыздызкылаз Анцәа ихшараны аҟалара амчра риҭеит.
13. Урҭ ашьа аҟынтә акәымкәа, ажьы агәаԥхара аҟынтә акәымкәа, ахаҵа игәаԥхарала акәымкәа, Анцәа иҟынтә ииқәаз ракәын.
14. Ажәагьы цәеижьхан ҳара иҳаланхеит лыԥхалеи иашаралеи иҭәны, иагьаабеит Иара иҳаракыра, Аб иҟынтә ахшаазаҵә Иҳаракыра акәны.
15. Иоанн Уи шаҳаҭра изиуеит ибжьгьы рго иҳәоит: Ари иакәын зыӡбахә сҳәахьаз: Исышьҭанеиуа саԥхьаҟа дҟалеит, избанзар саԥхьа дыҟан.
16. Избанзар Иара иҭәра аҟынтә ҳарҭ зегьы акыр ҳадаҳкылт, алыԥха лыԥха иацкны.
17. Избанзар Аусԥҟа ҳаҭан Моисеи ила, алыԥхеи аиашареи ҟалеит Иисус Христос ила.
18. Анцәа ианакәзаалакь аӡәгьы димбац: Аб игәыдкылоу Аԥазаҵә Уи дааирԥшит.
19. Абар Иоанн ишаҳаҭга, Уи Ауриацәа Иерусалимынтәи аԥшьацәеи алевитқәеи анизаарышьҭ иазҵаарц: Уара узусҭада?
20. Аиаша иҳәеит, мапгьы имкит иагьиҳәеит: Сара Христос сакәым.
21. Иазҵааит: Нас ишԥа? Илиа уоума уара? Иара иҳәоит: Мап.  Уԥааимбарума уара? Ираҭеикит: Мап.
22. Убри азы иарҳәеит иара: Нас узусҭада уара, ҳаазышьҭыз аҭак раҳҭаразы: Иуҳәозеи уара ухазы?
23. Иҳәеит: Сара ацәҳәыраҿы иҵәаауа ибжьы соуп: Ишәыриаша Иҳақәиҭу имҩа, аԥааимбар Исаиа ишиҳәаз еиԥш.
24. Иаашьҭқәаз Фарисеиаа иреиуан.
25. Иазҵааит Иара иагьиарҳәеит: Нас узнаҭуазеи уара, Христос уакәымзар, Илиа уакәымзар, уԥааимбарымзар?
26. Ираҭеикит урҭ Иоанн: Сара снаҭуеит ӡыла: шәара шәыгәҭа дгылоуп шәара ишәзымдыруа.
27. Уи сара исышьҭанеиуа иоуп. Сара саԥсам Уи ишьаҵатәы ашьацҳәа аԥыртра.
28. Арҭ ҟалеит Беҭаниа, Иордан нырцә, Иоанн дахьнаҭуаз.
29. Адырҩаҽны уи дибоит иара иахь иааиуаз Иисус иагьиҳәоит: Абар Анцәа Рсыс, аԥсабара агәнаҳа иаҵагыло.
30. Ари зыӡбахә сҳәаз иоуп: Сара дсышьҭанеиуеит Ахаҵа, саԥхьа иҟалаз, избанзар саԥхьа дыҟан.
31. Сара дсыздыруамызт Иара, аха сара ӡыла анаҭразы сзаа Иара Израил дазцәырҵразоуп.
32. Иоанн шаҳаҭра иуит, абас ҳәо: Сара дызбеит Аԥсы-Цқьа ҳәыҳәҵас жәҩантә илбаауаз, Уи ихыхь иҽникылеит Иара.
33. Сара дсыздыруамызт Иара, аха сара саазышьҭыз ӡыла снаҭларазы исеиҳәеит: Аԥсы-Цқьа дыззылбаауаны насгьы зхыхь иҽникылоны иубо Иара иоуп Аԥсы-Цқьала инаҭуа.
34. Сара избеит сагьизышаҳаҭит Ари Анцәа Иԥа шиакәу ҳәа.
35. Адырҩаҽны Иоанн дырҩагь дгылан иҵаҩцәа рахьтә ҩыџьа иманы.
36. Имҩасуаз Иисус днеиҿаԥшны иҳәоит: Абар Анцәа Рсыс!
37. Аҵаҩцәа аҩыџьагьы Уи иажәақәа раҳаит иагьишьҭалеит урҭ Иисус.
38. Дхьаԥшны урҭ ишишьҭанеиуа аниба, Иисус урҭ иреиҳәоит: Шәара шәзышьҭоузеи? Дара иарҳәеит: Рабби (иаанагоит: Арҵаҩы), уабаангыло Уара?
39. Аҭакс урҭ иреиҳәоит: Шәаала ижәбап. Ицеит дара иагьырбеит Иара инхарҭа. Уи аҽны Иара иҟны инхеит. Асааҭ жәаба ирзынаԥшуан.
40. Арҭ аҩыџьа руаӡәк, Андреи, Симон Петра иашьа, иакәын Иоанн иҟынтә изаҳаны Иара ишьҭалаз рахьтә.
41. Уи раԥхьа иара иашьа Симон диԥшаауеит иагьиеиҳәоит: Ҳара дҳаԥшааит Мессиа (иаанагоит Христос).
42. Дагьнеигеит иара Иисус иҿы. Иисус уи днеихәаԥшын иҳәоит: Уара Симон, Иоанн иԥа, иухьӡхоит Кефа (иаанагоит Петра ахаҳә).
43. Адырҩаҽны Иара иҭаххеит Галилеиҟа дцарц дагьиԥшаауеит Филипп.  Иисус уи Усышьҭал ҳәа иеиҳәоит.
44. Филипп, Андреии Петреи рықалақь, Беҭсаида аҟнытәын.
45. Филипп Наҭанаел диԥшаан иеиҳәоит: Ҳара дҳаԥшааит Моисеи Аусԥҟаҿы зыӡбахә иҩыз иара убас аԥааимбарцәагьы: Уи Иосиф иԥа Назареҭтәи Иисус иоуп.
46. Аха Наҭанаел уи иеиҳәеит: Иалшома Назареҭынтә абзиара ҟаларц? Филипп уи иаҭеикуеит: Уцаны иба.
47. Иисус, иара иахь инеиуаз Наҭанаел дибан уи изиҳәоит: Абар Израилтәи ауаҩыҵәҟьа, аиашаз, ҩысҭаара злам.
48. Наҭанаел Уи иаҭеикуеит: Сара сабоудыруеи Уара? Иисус уи аҭакс иеиҳәоит: Филипп уара дуԥхьаанӡагьы Сара узбахьан алаҳа амҵан уаныҟаз.
49. Наҭанаел Уи иеиҳәеит аҭакс: Рабби, Уара Анцәа Иԥа уоуп, Уара Израил Уаԥсҳауп.
50. Иисус аҭак ҟеиҵан иеиҳәеит: Уара сыгәара угома Сара алаҳа амҵан узбеит ҳәа ахьуасҳәаз азы? Ари аҵкьысгьы убашт.
51. Иагьиеиҳәоит уи: Ииашаны, ииашаны ишәасҳәоит: Шәара ижәбоит ажәҩан аатны насгьы Анцәа имаалықьцәа хало илбаауа Ауаҩы Иԥа иахь.
1. Адырхаҽны Галилеитә Канаҿы хаҵеи-ԥҳәыси реибагаратә чарак ыҟан, Иисус Иангьы убра дыҟан.
2. Убри ачарахь инаԥхьан Иисусгьы иҵаҩцәагьы.
3. Ачараҿы аҩы анрыгха, Иисус Иан Иара иалҳәеит: Урҭ аҩы рымам ҳәа.
4. Иисус Лара илаҭеикуеит: уи зыгәхьаагарызеи Бареи Сареи, аԥҳәыс? Макьана имааиц Сара саамҭа.
5. Иан амаҵуцәа иралҳәоит: Уи ишәеиҳәалакгьы ҟашәҵа!
6. Иқәгылан уа ахаҳәтә ӡыҽмаҭәахәқәа фба, ҩба-ҩба ма хԥа-хԥа ԥҳал зкуаз, Ауриацәа рҵас ала аҽрыцқьаразы.
7. Иисус урҭ иреиҳәоит: аӡы-маҭәахәқәа ӡыла ишәырҭәы, иагьдырҭәит урҭ ацәқәанӡа.
8. Иреиҳәахуеит урҭ: Шьҭа иҭтаны ачара еиҿкааҩы иахь ижәга. Изнаргеит.
9. Ачара еиҿкааҩы аӡы иҩхаз агьама ангәеиҭа, изеилымкааит уи ахьынтәааз: издыруаз аӡы зтоз амаҵуцәа ракәын, — аԥҳәысҳәаҩ дааиԥҳьан
10. Ус иеиҳәоит: Дарбанзаалакь ауаҩы зегь раԥхьа аҩы бзиа ықәиргылоит, аҩы ианашьлакь, аҩыцәгьа цәыригоит: уара аҩы бзиа нукылт уажәраанӡа.
11. Абас Иисус Галилеитә Канаҿы нап аиркит аџьашьатәқәа рыҟаҵара, абриалагьы иҳаракыра ааирԥшит, иҵаҩцәагьа Иара дхарҵеит.
12. Абри ашьҭахь дылбааит Уи Иани иашьцәеи иҵаҩцәеи иманы Капернаум: араҟа урҭ мышқәак инхеит.
13. Ауриацәа рымшаԥ ааигәан: Иисус дхалеит Иерусалим.
14. Аныҳәарҭаҿы ибеит ацәқәеи ауасақәеи аҳәыҳәқәеи зҭиқәоз, иара убас аԥара-ԥыргацәа рҭыԥқәа рҿы иштәаз.
15. Ашахатә ҟамчы ҟаиҵан, зегьы аҭицәагьы, ацәқәагьы ауасақәагьы аныҳәарҭа идәылицеит, аԥара-ԥыргацәа рԥарақәа кеиԥсеит, реишәақәагьы хиршәҭит.
16. Аҳәыҳә-ҭицәа абарҭ абрахьынтә иқәыжәга насгьы Саб иҩны хәаахәҭырҭаны иҟашәымҵан ҳәа реиҳәеит.
17. Иҵаҩцәа иргәалашәеит Уҩны ахыбаара сафашт Сара ҳәа Аҩыра-Цқьа ианыз.
18. Убри аамҭаз Ауриацәа иаҭаркит иагьиарҳәеит: Абас ахамҩаԥгара Уара уақәиҭуп ҳәа дыргас иаҳурбои?
19. Иисус аҭакс иҳәеит: Иԥшәырга абри аныҳәарҭа, Сара уи хымш рыла иеиҭасыргылоит.
20. Ауриацәа Уи иаҭаркит иагьиарҳәеит: Ҩынҩажәи фба шықәса рыла иҟаҵаз аныҳәарҭа Уара хымш рыла уи ургылома?
21. Иара зыӡбахә имаз ихатәы цәеи-жьи аныҳәарҭа акәын.
22. Иара аԥсцәа рахьтә дангыла, иргәалашәеит Иара иҵаҩцәа Иара ари шиҳәахьаз иагьхарҵеит Аҩыра-Цқьа ианызи Иисус ииҳәаз ажәеи.
23. Иара Амшаԥ аныҳәаҽны Иерусалим даныҟаз, иҟеиҵоз аџьашьатәқәа збақәаз аӡәырҩы Ихьӡ харҵеит.
24. Иисус Ихаҭа урҭ Ихы рымеидомызт, избанзар Уи урҭ зегьы идыруан.
25. Хьаасгьы имамызт дарбанзаалакь аӡәы ауаҩы дизышаҳаҭхарц, избанзар Ихаҭа идыруан ауаҩы иӷраз.
1. Дыҟан афарисеиаа иреиуаз ауаҩы, Ауриацәа рхылаԥшцәа ирылаз аӡәы, Никодим захьӡыз.
2. Уи уахынланы Иара иҿы дааины иеиҳәеит: Рабби, ҳара иаадыруеит Уара Анцәа иҟынтә рҵаҩыс иааз шуакәу, избанзар арҭ Уара иҟауҵо аџьашьатәқәа аӡәгьы изыҟаҵом, Анцәа уи дицымзар.
3. Иисус уи иеиҳәеит аҭакс: Ииашаны, ииашаны иуасҳәоит уара: хыхьтә ииз иакәымзар илшом аӡәгьы Анцәа Иԥсҳара абара.
4. Никодим Уи иеиҳәоит: Дызлеиҭеиуазеи иажәхьоу ауаҩы: илшарыма уи иан лымгәаҭа ҩаԥхьа дҭаланы аира?
5. Иисус аҭак ҟаиҵеит: Ииашаны, ииашаны иуасҳәоит уара: ӡылеи Ԥсылеи имиз Анцәа Иԥсҳара аҭалара илшом.
6. Ацәеижь иахылҵыз цәеижьуп, Аԥсы иахылҵыз ауп Аԥсы.
7. Хыхьынтә шәироуп ҳәа иуасҳәаз џьоумшьан.
8. Аԥсы иахьаҭаху илеи-ҩеиуеит иагьуаҳауеит уи абжьы, аха иуздыруам иахьынтәаауа, ма иахьцо. Абас ауп дарбанзаалакь Аԥсы-Цқьа иахылҵыз изы ишыҟоу.
9. Никодим Уи иаҭеикит: Ари ҟалашьас иамоузеи?
10. Иисус аҭакс уи иеиҳәеит: Уара Израил арҵаҩы, абри узымдыруану?
11. Ииашаны, ииашаны иуасҳәоит уара: Ҳара иаадыруа ауп ҳазлацәажәо, иаабахьоу ауп шаҳаҭра ззаауа, нас ҳара ҳашаҳаҭра шәара ишәыдышәкылом.
12. Сара идгьылтәу атәы ишәасҳәаз хашәымҵозар шәара, излахашәҵозеи нас ижәҩантәу атәы шәасҳәар?
13. Аӡәгьы дхамлац ажәҩан ахь, жәҩантә илбааз Ауаҩытәҩыс Иԥа ажәҩан аҿы иҟоу иакәымзар.
14. Моисеи ацәҳәыраҿы амаҭ шҳараикыз еиԥш дҳаракхароуп Ауаҩытәҩыс Иԥа,
15. Дарбанзаалакь Иара дхазҵо наӡаӡатәи аԥсҭазаара имазарц.
16. Избан акәзар, Анцәа убас бзиа ибеит аԥсабара, Ихшаазаҵәы уи дамеидеит, дызусҭзаалакь Иара дхазҵо дҭамхарц, наӡаӡатәи аԥсҭазаара имазарц.
17. Избанзар, Анцәа Иԥа аԥсабарахь дзааишьҭыз, уи дақәыӡбаразы акәым, аԥсабара Иара ила иҿыххаразоуп.
18. Иара дхазҵо иқәыӡбом: дхазымҵо иқәыӡбоуп, избанзар Ихшаазаҵәы Анцәа Иԥа ихьӡ хеимҵеит.
19. Қәыӡбрас иҟоу алашара аԥсабара иахьазааиз ауп, аха ауаа алашара аҵкьыс алашьцара еиҳа бзиа ирбеит, избанзар русқәа еиҵаҟәаҟәаран.
20. Избанзар, ацәгьа зуа дарбанзаалакь алашара ицәымӷуп, дагьазцом алашара, иеиҵаҟәаҟәарақәа иаҽԥныҳәамхарц азы.
21. Аиаша зуа алашара дазцоит, иусқәа аргамахарц азы, избан акәзар урҭ Анцәа илоуп излаҟала.
22. Абри ашьҭахь Иисус иҵаҩцәа иманы Уриатәылантәи адгьыл ахь дааит, уа дрыцаангыланы днаҭуан.
23. Днаҭуан Иоаннгьы Аинон, Салим азааигәара, избанзар уа аӡы рацәан, инеины рҽырнаҭуан.
24. Избанзар Иоанн макьана абахҭа дҭарымкыцызт.
25. Иоанн иҵаҩцәеи Ауриацәа руаӡәи аимак рыбжьалт аҽрыцқьара аҵыхәала.
26. Иоанн иҿы иаан иарҳәеит: Рабби, Иордан нырцә уара иуцҟаз, уара шаҳаҭра ззуз, абар, Уи днаҭуеит, зегьы Иара изнеиуеит.
27. Иоанн урҭ ираҭеикит иагьреиҳәеит: Ауаҩы илшом ихала акы идикыларц, ажәҩан аҟынтә иара иҭамзар.
28. Шәара шәхаҭа шәшаҳаҭуеит: Сара сакәым Христос, аха сара саашьҭуп Иара иаԥхьа ҳәа шысҳәаз.
29. Азыркаа дызмоу дмаҳәуп, амаҳәҩыза игыланы амаҳә изыӡырҩуа гәырӷьарыла дазгәырӷьоит амаҳә ибжьы. Ари иеиԥшу сгәырӷьара шьҭа инаӡоуп.
30. Иара изҳалароуп, сара смаҷхалароуп.
31. Хыхьынтә иаауа зегьы дырхакуп: адгьыл аҿы инхо дыдгьылтәуп дагьцәажәоит адгьыл ахьӡала. Жәҩантә иаауа зегьы дырхакуп.
32. Уи иибази иаҳази роуп дыззышаҳаҭуа, аха аӡәгьы идикылом Иара ишаҳаҭра.
33. Уи ишаҳаҭра здызкылаз имҳәыр ала ишьақәирӷәӷәеит Анцәа дышиашоу.
34. Избанзар, Анцәа иааишьҭыз Анцәа иажәақәа иҳәоит: избанзар загала акәым Анцәа Аԥсы-Цқьа шииҭо.
35. Аб Иԥа бзиа дибоит, зегьы Иара инапы иаиркит.
36. Аԥа дхазҵо имоуп наӡаӡатәи аԥсҭазаара, Аԥа дхазымҵо ибом аԥсҭазаара, аха Анцәа илахь уи идуп.
1. Иоанн иеиҳа Иисус аҵаҩцәа иоуеит иагьинаҭуеит ҳәа афарисеицәа ишраҳаз Иҳақәиҭу ианеиликаа,
2. Иисус ихаҭа днаҭуамызт, иҵаҩцәа ракәын, аха —
3. Уриатәыла нижьын деиҭахынҳәит Галилеиҟа.
4. Иара Самариа далсыр акәын.
5. Абас, даауеит Иара Сихар захьӡыз Самариатәи ақалақь аҿы, Иакоб иԥа Иосиф ииҭаз адгьыл азааигәара.
6. Уа иҟан Иакоб иӡыхь. Аныҟәара иаркараз Иисус аӡыхь азааигәара днатәеит.  Асааҭ афбатәи ирзынаԥшуан.
7. Самариантә ԥҳәыск даауеит аӡы лтаразы. Иисус уи илеиҳәоит: Аӡы сыржә.
8. Избанзар Иара иҵаҩцәа афатә аахәаразы ақалақь ахь ицеит.
9. Самариатәи аԥҳәыс Уи иалҳәоит: Уара, Ауриа, сара Самариатәи ушԥасыҳәои аӡы сыржә ҳәа? Избанзар, Ауриацәа Самариатәқәа иреиҭаниааиуам.
10. Иисус уи илаҭеикит: Бара ибдыруазар Анцәа иҳамҭа, насгьы дызусҭоу аӡы сыржә ҳәа базҳәо, бхаҭа биҳәарын Уи, Иара ибиҭарын аӡы бза.
11. Аԥҳәыс Иара иалҳәоит: Аҳ! Уара атагагьы умам, аҵеиџьгьы ҵаулоуп: нас иабаумоу Уара аӡы бза?
12. Ари аҵеиџь ҳазҭаз ҳаб Иакоб иаҵкьыс уеиҳаума Уара? Иаргьы, ихшарагьы, ирахәгьы иржәуан ари ахьынтә.
13. Иисус уи илаҭеикит: дарбанзаалакь ари аӡы зжәуа деиҭаӡышоит.
14. Сара аӡы исҭо аҟынтә изжәуа наӡаӡагьы аӡыша дакуам, Сара исҭо аӡы уи наӡаӡатәи аԥсҭазаарахь илеиуа ӡыхьны изыҟалоит.
15. Аԥҳәыс Иара иалҳәоит: Аҳ, исыҭ сара абри аӡы, сара аӡыша самкразы, аӡы атаразгьы арахь смааларц.
16. Иисус уи илеиҳәоит, бцаны бхаҵа биԥхьаны баа арахь.
17. Аԥҳәыс аҭакс илҳәеит: Сара дсымам ахаҵа. Иисус илеиҳәоит: Ибзианы ибҳәеит бара хаҵа дышбымам.
18. Избанзар, бара ибыман хә-ҩык ахацәа, уажәы ибымоугьы бара дыбхаҵам.  Ари бара ииашаны ибҳәеит.
19. Аԥҳәыс иалҳәоит Иара: Аҳ, избоит Уара ушԥааимбару.
20. Ҳабацәа Анцәа иеихырхәон ари ашьхаҿы, шәара ишәҳәоит Иерусалим аҿоуп уи ахырхәарҭа ҭыԥс иахьыҟоу.
21. Иисус уи илеиҳәоит: Ихаҵа сҳәатәы, аԥҳәыс, иаауеит аамҭа Аб шәахьиеихырхәаша аҭыԥ ари ашьхеи Иерусалими рҿы акәымкәа ианыҟало.
22. Шәара ишәзымдыруа ауп шәзеихырхәо: ҳара иаадыруа ауп ҳзеихырхәо, избан акәзар ари Ауриацәа рҟынтә аҽҿыхра ауп.
23. Аха иааиуеит аамҭа иагьаамҭоуп аиаша хырхәаҩцәа ԥсылеи иашалеи Аб ианиеихырхәалаша, избанзар Абгьы дрышьҭоуп убас еиԥш ала Иара иеихырхәақәо.
24. Анцәа Дыԥсы-Цқьоуп Иара иеихырхәақәогьы ԥсылеи иашалеи ихырхәалароуп.
25. Аԥҳәыс иалҳәоит Иара: издыруеит Мессиа дшаауа, Христос захьӡу. Уи данаалакь, зегьы ҳирдырышт.
26. Иисус уи илеиҳәоит: Уи Сара соуп, бара ибацәажәо.
27. Ус, иааит Иара иҵаҩцәа, иагьџьаршьон Уи аԥҳәыс дахьлацәажәоз: аха аӡәымзар-аӡәгьы имҳәеит: Узышьҭоузеи? Илоуҳәозеи? ҳәа.
28. Убри аамҭаз, аԥҳәыс лӡы-маҭәахә ныжьны ақалақь ахь дцан ауаа иралҳәоит:
29. Шәца, дыжәба Ауаҩы сара иҟасҵахьоу зегьы сазҳәаз. Христос иакәхарымашь Уи?
30. Ауаа ақалақь иалҵны Иара иахь рҿынархеит.
31. Уи аламҭалаз, Иара иҵаҩцәа иҳәара иаҿын: Рабби, акрыф!
32. Иара урҭ иреиҳәеит: Сара исымоуп шәара ишәзымдыруа афатә.
33. Усҟан аҵаҩцәа дара-дара иеибырҳәон: Аӡәыр афатә изааигамашь? ҳәа.
34. Иисус урҭ иреиҳәоит: Сара фатәыс исымоу Саазышьҭыз игәаԥхара ауреи иус анагӡареи роуп.
35. Шәара шәакәӡами Даҽа ԥшьымз ыҟоуп, ҽыҩраҭагаларагьы аауеит ҳәа зҳәо? Абар Сара ишәасҳәо: Шәылақәа неиҵыхны амхқәа рахь инашәырԥшы: урҭ ҟәашхахьеит аҭагаларазы.
36. Аҭагалаҩ аҳамҭа иоуеит иагьҭеигалоит аҽаҩра наӡаӡатәи аԥсҭазааразы алаҵаҩи аҭагалаҩи еицгәырӷьаларц.
37. Избанзар, абри аҿоуп ажәа иаша: Аӡәы длаҵоит, егьы иҭеигалоит.
38. Сара шәара шәдәықәысҵеит шәыздымааԥсалаз ҭажәгаларц: аџьабаа збақәаз аҽаӡәқәоуп, аха шәара урҭ рџьабаа шәҽалашәырхәит.
39. Уи ақалақь иаҵанакуаз Самариатәи ауаа аӡәырҩы Иара дхарҵеит, иҟасҵақәаз зегьы сеиҳәеит ҳәа шаҳаҭра зуаз аԥҳәыс лажәақәа рыла.
40. Убри аҟынтә, Самариатәқәа Иара иҿы ианаа, дара рҿы даагыларазы иҳәон.  Уа дагьаангылеит Иара ҩымш.
41. Иҵегьгьы еиҳаҩны дхарҵеит Иара иажәала.
42. Иагьларҳәон аԥҳәыс: Шьҭа бара бажәала акәым дызлахаҳҵо, избан акәзар ҳара ҳхаҭақәа иҳаҳаит иагьаадыруеит Уи ииашаны аԥсабара Аҿыхҩы шиакәу.
43. Арҭ аҩымшк аниас, Иара уахьынтә дцеит Галилеиҟа.
44. Избан акәзар, Иисус Ихаҭа шаҳаҭра азиуит аԥааимбар иԥсадгьыл аҿы ҳаҭыр шиқәым.
45. Абас, Иара Галилеи данааи, Галилеиаа Иара дрыдыркылт, Иерусалим Аныҳәазы иҟеиҵақәаз зегьы збаз: Аныҳәазы даргьы ыҟан азы.
46. Абасала, Уи деиҭааит Галилеитә Кана аӡы ахьҩитәыз. Дагьыҟан аҳҭныуаҩык зԥа дычмазаҩыз Капернаум.
47. Уи Иисус Уриатәылантәи Галилеиҟа дааит ҳәа аниаҳа, Иара иахь дцан диҳәон дааны иԥа дихәышәтәырц: избанзар, уи дшыԥсра дыҟан.
48. Иисус уи иеиҳәеит: Шәара адыргақәеи аџьашьатәқәеи шәымбакәа ихашәҵом.
49. Аҳҭны-уаҩ Уи иеиҳәоит: Иҳақәиҭу! Уааи сԥа дыԥсаанӡа.
50. Иисус уи иеиҳәоит: Уца, уԥа дыбзоуп. Уи ауаҩ Иисус иеиҳәаз ажәа хеиҵан амҩа дықәлеит.
51. Уи амҩа дахьықәыз, имаҵуцәа иԥылан иарҳәеит уи иԥа дшыбзоу.
52. Уи урҭ дразҵааит: Иарбан сааҭу уи данеиӷьха? Урҭ иарҳәеит: Иацы асааҭ абыжьбатәи рзы уи имца-шоура тәеит.
53. Усҟан аб иеиликааит Иисус уи “Уԥа дыбзоуп” ҳәа аниеиҳәаз асааҭ азы шакәыз: ихаҭагьы иҩнаҭа зегьгьы Иисус дхарҵеит.
54. Ари аџьашьатәы ҩбан Иисус Уриатәылантәи Галилеиҟа дааижьҭеи иҟеиҵахьаз.
1. Абри ашьҭахь Ауриацәа Рымшныҳәа ыҟан, Иисусгьы Иерусалим дхалеит.
2. Иерусалим Ауаса ргәашә аҿаԥхьа иҟоуп Уриа бызшәала Беҭӡаҭа захьӡу ӡҭачык ихыбыз хә-мҩак змаз.
3. Уа ишьҭан ирацәаҩны ачымазцәа: алашәқәа, ацыркьцәа, иеилаҩаз, аӡы аҵысра иазыԥшқәаз.
4. Избан акәзар, Иҳақәиҭу имаалықь аамҭала аӡҭачаҿы дылбааны, аӡы еилаиргьажьуан, раԥхьа аӡы аилагьажьымҭаз иҭалаз, дыбзиахон, чмазарас дзынхьаауазаалакь.
5. Дыҟан уа аӡәы ҩажәи жәаа шықәса зчымазара иаргәаҟуаз.
6. Иисус уи дышьҭаны даниба насгьы ианеиликаа уи акыр аамҭа дшычмазаҩыз, уи иеиҳәоит: Угәы бзиахарц уҭахума?
7. Ачымазаҩы аҭакс Иара иеиҳәеит: Ус ауп, Иҳақәиҭу, сара дсымам ауаҩы аӡы аилагьажьымҭаз аӡҭачы сӡаазҵаша. Сара снеиаанӡа аҽаӡәы дӡаалоит.
8. Иисус уи иеиҳәоит: Угыланы уцәарҭа шьҭыхны уныҟәа.
9. Иара убри аамҭазҵәҟьа уи ауаҩ игәы бзиахеит, ицәарҭа аашьҭихын аныҟәарагь далагеит. Уи аҽны сабшан.
10. Убри аҟынтә Ауриацәа зчымазара иалҵыз иарҳәон: Иахьа сабшоуп азы, уцәарҭа агара ҟалом.
11. Иара урҭ ираҭеикит: Сара счымазара салзыргаз Уи исеиҳәеит: Уцәарҭа шьҭыхны уныҟәа.
12. Уи иазҵааит: Дызусҭада “Уцәарҭа шьҭыхны уныҟәа” ҳәа уара иуазҳәаз уи Ауаҩ?
13. Зчымазара иалҵыз издыруамызт Иара дызусҭаз. Избанзар, Иисус ари аҭыԥ аҿы ауаа рацәа рыҟазаара ихы иархәаны иҽиӡеит.
14. Абри ашьҭахь Иисус уи аныҳәарҭаҿы диԥылан иеиҳәеит: Абар, уара угәы бзиахеит: шьҭа уаҳа гәнаҳара умун иеицәоу умыхьырц азы.
15. Уи ауаҩ дцан Ауриацәа иреиҳәеит дзыхәшәтәыз Иисус шиаку.
16. Абри аҟынтә Ауриацәа Иисус дыԥхарҵо иалагеит, Иара сабшала абри еиԥш аусқәа ахьыҟеиҵоз азы.
17. Аха Иара урҭ иреиҳәон: Сара Саб иахьа уажәраанӡагьы уи ҟеиҵоит, Саргьы иҟасҵоит.
18. Убри аҟынтә Ауриацәа иаҳагьы иашьҭан Иара ишьра, Иара асабша ахьеилеигоз мацара акәым, Анцәа иҽиаҟаратәуа Саб ҳәа Анцәа иахьихьӡитәуаз.
19. Иисус урҭ иреиҳәахт: Аиаша, аиаша шәасҳәоит шәара: Аԥа илшом акымзар-акгьы ихала арҿиара, Аб ирҿионы имбакәа, избанзар Иара ирҿио ауп Иԥагьы ирҿио.
20. Избанзар, Аб Аԥа бзиа дибоит иагьиирбоит Уи Иара ирҿиамҭақәа зегьы: арҭ иреиҳангьы аусқәа иирбараны дыҟоуп шәара иџьашәшьаларц.
21. Избанзар, Аб аԥсцәа ширгылои ишыбзеитәуеи еиԥш, Аԥагьы ииҭаху дыбзеитәуеит.
22. Избанзар, Аб аӡәгьы диқәыӡбуам, аха аӡбра зегьы Аԥа ииҭеит,
23. Зегьы Аԥа пату иқәырҵаларц, Аб пату шиқәырҵо еиԥш. Аԥа пату иқәзымҵо Иара даазышьҭыз Абгьы пату иқәиҵом.
24. Ииашаны, ииашаны ишәасҳәоит: Сара сажәа заҳауаны Сара Саазышьҭыз дхазҵо имоуп наӡаӡатәи аԥсҭазаара аӡбарҭахьгьы днеиуам, аха аԥсраҟынтә аԥсҭазаарахь диасит.
25. Ииашаны, ииашаны ишәасҳәоит: Иаауеит аамҭа иагьаахьеит аԥсцәа Анцәа Иԥа ибжьы анраҳаша, ираҳангьы ианыбзахаша.
26. Избанзар, Аб ихатә ԥсҭазаара шимоу еиԥш, Аԥагьы ихатә ԥсҭазаара ииҭеит.
27. Аӡбрагьы дақәиҭитәит, избанзар Иара Дуаҩ-Хшароуп.
28. Ари џьашәымшьан, избан акәзар иаауеит аамҭа адамра иамоу зегьы, Ибжьы анраҳауа,
29. Иагьцәырҵуеит: абзиара ҟазҵаз аԥсҭазааразы, ацәгьа ҟазҵаз аӡбразы.
30. Сара схала акгьы сзыҟаҵом: ишсаҳауа, сыӡбуеит, Сара сыӡбрагьы ҵабыргуп, избанзар Сара сашьҭам схатә гәаԥхара, сзышьҭоу Саазышьҭыз игәаԥхароуп.
31. Сара схы шаҳаҭра азызуазар, сышаҳаҭра ииашам.
32. Сара даҽаӡәы шаҳаҭра сзиуеит, иагьыздыруеит Сара исызку уи ишаҳаҭра шиашоу.
33. Шәара ишәышьҭит Иоанн иахь, иара аиаша дазышаҳаҭхахьеит.
34. Ауаҩы иҟынтә акәым Сара ашаҳаҭра шсыдыскыло, аха ари зысҳәо шәара шәҿыххар азоуп.
35. Иара иаку, изырлашо лашарбаганы дыҟан, шәара ишәҭахын маҷ аамҭа уи илашара шәалагәырӷьарц.
36. Аха Сара исымоуп Иоанн иеиҳа ашаҳаҭга: избанзар, Саб нагӡатәыс снапы ианиҵаз аусқәа, хыла арҭ иҟасҵақәо, шаҳаҭра сзыруеит Сара Саб сшааишьҭыз ала.
37. Сара Саазышьҭыз Саб ихаҭагьы Сара шаҳаҭра сзиуеит. Шәара Иара ибжьгьы ахаан ишәмаҳац иԥшрагьы шәымбац.
38. Иажәагьы шәара шәҿы иҟам, избанзар Иара Иааишьҭыз игәра жәгом.
39. Шәара Аҩырақәа ҭышәҵаауеит, избанзар урҭ рыла наӡаӡатәи аԥсҭазаара ҳауп ҳәа шәара шәгәы иаанагоит. Урҭ роуп Сара шаҳаҭра сзызуа.
40. Иагьышәҭахым шәара Сара сҿы ааира, аԥсҭазаара шәымазаарц азы.
41. Сара исыдыскылом аҳаракыра ауаа рҟынтә.
42. Аха Сара шәыздыруеит; шәара ишәымам шәыҩныҵҟа Анцәа иахь абзиабара.
43. Сара сааит Саб ихьӡала, аха шәара Сара сшәыдышәкылом: аҽаӡәы ихаҭа ихы ахьӡала даар, дшәыдышәкылоит.
44. Шәара излахашәҵозеи, аӡә иҟынтә аҽаӡәы ихьӡ-иԥша агара шәазхиазар, аха иаӡәу Анцәа иҟынтә ахьӡ-аԥша шәашьҭамзар?
45. Шәгәы иаанамгааит Сара шәара Саб иҿаԥхьа гәыбӷан шәысҭошәа: дыҟоуп шәара гәыбӷан шәызҭаша Моисеи, шәара шәзықәгәыӷуа.
46. Избанзар, шәара Моисеи игәра жәгозҭгьы, Саргьы сыгәра жәгарын, избанзар Сара сыӡбахә иҩуан.
47. Шәара уи иҩымҭақәа рыгәра жәымгозар, нас Сара сажәақәа рыгәра злажәгозеи?
1. Абри ашьҭахь Иисус дцеит Галилеитәи амшын нырцә, Тибериада акәшамыкә ша.
2. Ауаа рацәа Иара ихьыԥшит, избанзар урҭ ирбон ачымазцәа ирзиуаз аџьашьатәқәа.
3. Иисус ашьха дхалан уа дықәтәан иҵаҩцәа иманы.
4. Иааигәан Амшаԥ, Ауриацәа рымшныҳәа.
5. Иисус днаԥшны ауаа рацәа Иара иахь ишааиуаз аниба, Филипп иеиҳәоит: Ача абааҳхәари абанҭ акрырфартә еиԥш.
6. Ари Иара уи зиҳәоз далаԥишәарц азоуп, Иара Ихаҭа идыруан иҟеиҵашаз.
7. Филипп Уи иеиҳәеит аҭакс: Ҩышә динариа рыхә ача урҭ ирызхом, досу маҷк акәзаргьы ихьӡартә еиԥш.
8. Иҵаҩцәа руаӡәк, Андреи, Симон Петра иашьа, Иара иеиҳәоит:
9. Ара дыҟоуп ҷкәынак, уи имоуп ақьар иалху хә-чахыки ҩ-ԥсыӡки. Аха уи зларыхәозеи арсҟаҩык ауаа рацәа?
10. Иисус иҳәеит: Ауаа ииарц ирыдышәҵа. Ари аҭыԥ аҿы аҳаскьын рацәа ыҟан. Абасала ииеит ауаа, хыԥхьаӡарала хә-нызқьҩык инарзынаԥшуа.
11. Иисус ачақәа шьҭихын Анцәа аџьшьара иҭаны ирзишеит хиҵаҩцәа: иҵаҩцәа инарырҭеит ииақәазҳ: убас аԥсыӡқәагьы заҟа рҭахыз.
12. Урҭ рызхара анырфа, Иара иҵаҩцәа иреиҳәоит: Иаанхаз ачасақәа еизыжәга акгьы ԥхасҭамхарц азы.
13. Иагьеизыргеит иагьдырҭәит урҭ жәаҩа калаҷкәыр ақьар иалхыз хә-чахык ирхашәаланы акрызфаз ирцәынхаз ачасақәа рыла.
14. Абас аџьашьатәы Иара иҟеиҵаз збаз ауаа ирҳәо иалагеит: Аиашаз, ари аԥсабара иқәлараны иҟоу аԥааимбар иоуп.
15. Иисус, Иара иҿы иааны дыкны ԥсҳас иҟаҵара ишашьҭоу анеиликаа, ҩаԥҳьа ашьха дцахт имала.
16. Ахәлара анааи, Иара иҵаҩцәа амшын ахь илбааит.
17. Ашхәа инҭалан идәықәлеит амшын нырцә, Капернаумҟа. Алашьцара иаҿын, аха Иисус дара рахь дмааицызт.
18. Аԥша-ӷәӷәа асуан азы, амшынгьы цәқәырԥон.
19. Абас, ҩажәихәба-ҩажәижәаба стадиа инарзынаԥшуа иӡсахьаны еиԥш, Иисус амшын дықәныҟәо дшааиуа, ашхәагьы дшазааигәахо рбан ишәеит.
20. Аха Иара урҭ иреиҳәоит: Ари Сара соуп, шәымшәан.
21. Дара Иара ашхәахь дрыдыркыларц рҭахын, аха ашхәа убри асааҭ азы дара ахьцоз адгьыл агаҿа инадгылт.
22. Адырҩаҽны, амшын нырцә игылаз ажәлар ирбеит уаҟа шхәак ада шыҟамыз насгьы Иисус иҵаҩцәа уи ашхәа дышрыцҭамлаз, аха Иара иҵаҩцәа рхала амҩа ишықәлаз.
23. Иааит егьырҭ ашхәақәа Тибериадантәи, Иҳақәиҭу иџьшьарала ача ахьырфахьаз аҭыԥ иазааигәаны.
24. Иисуси иҵаҩцәеи шыҟамыз ажәлар ианырба, рхаҭақәа ашхәақәа ирҭалан Капернаум иааит Иисус дрыԥшаарц.
25. Наҟ амшын нырцә данырба, Иара иарҳәеит: Рабби, Уара арахь уанбааи?
26. Иисус аҭакс урҭ иреиҳәеит: Ииашаны, ииашаны ишәасҳәоит: Сара шәара шәызсышьҭоу аџьашьатәқәа ахьыжәбаз азы акәым, аха ача ыфаны шәызхара ахьыҟала азоуп.
27. Шәара шәзышьҭалаша афатә баа акәым, аха наӡаӡатәи аԥсҭазаараҿы иҟаны Ауаҩытәҩыс Иԥа ишәиҭаша афатә ауп. Избанзар, Аб Анцәа имҳәыр Иара иқәиҵеит.
28. Усҟан Иара иарҳәеит: Иҟаҳҵарызеи Анцәа иусқәа аауларц азы?
29. Иисус аҭакс урҭ иреиҳәеит: Анцәа иусс иҟоу Иара Иааишьҭыз игәра агароуп.
30. Иарҳәеит: Дыргас Уара иаҳурбозеи ҳара угәра аагартә еиԥш? Иҟауҵозеи Уара?
31. Ҳабацәа ацәҳәыраҿы аманна рфон ишану: Ача фатәыс жәҩантә ириҭеит.
32. Иисус урҭ иреиҳәеит: Ииашаны, ииашаны ишәасҳәоит: Моисеи иакәым шәара жәҩантә ача шәызҭаз, аха Саб иоуп ачаҵәҟьа жәҩантә ишәызҭо.
33. Избанзар, Анцәа ичас иҟоу жәҩантә илбааны аԥсабара аԥсҭазаара азҭо иоуп.
34. Усҟан Иара иарҳәеит: Иҳақәиҭу, иҳаҭала ҳара ианагь убри ача.
35. Иисус урҭ иреиҳәоит: Сара соуп аԥсҭазаара ача: Сара сҿы иааиуа дымлашьуам, Сара схазҵогьы дӡышом ианакәзаалакь.
36. Аха Сара ишәасҳәеит сагьшыжәбаз сагьшхашәымҵо.
37. Сара Саб исиҭо зегьы Сара сахь иаауеит, Сара сҿы иааиуагьы наҟ ддәылысцом,
38. Избанзар, Сара жәҩантә сзылбаа Схатә гәаԥхара арҿиаразы акәым, аха Саазышьҭыз игәаԥхара аҟаҵаразоуп.
39. Сара Саазышьҭыз игәаԥхарас иҟоу Сара исиҭаз зегь рҟынтә акгьы ԥхасҭамтәкәан урҭ аҵыхәтәантәи амш азы исыргыларц азоуп.
40. Избанзар, Саб игәаԥхарас иҟоу дарбанзаалакь Аԥа дбаны Иара дхазҵо наӡаӡатәи аԥсҭазаара имазарц ауп: Сара дагьсыргылоит уи аҵыхәтәантәи амш аҽны.
41. Сара соуп жәҩантә илбааз ача ҳәа ахьиҳәаз азы, Ауриацәа Иара изыгәрымуан.
42. Иагьырҳәон: Иара иакәӡами, Иосиф иԥа, Иисус, зани заби ҳара иаадыруа? Нас ҳәашьас имоузеи Сара жәҩантә сылбааит ҳәа?
43. Иисус урҭ ираҭеикит: Шәара шәара шәыбжьара шәымгәрымын.
44. Сара сҿы аӡәымзар-аӡәгьы дзааираны дыҟам, Сара Саазышьҭыз Аб дааимгозар; Сара дсыргылоит уи аҵыхәтәантәи амш азы.
45. Аԥааимбарцәа ирзануп: Зегьы аҵара-дырра роуеит Анцәа иҟынтә.  Дарбанзаалакь Аб иҟынтә изаҳаны изҵаз Сара сҿы даауеит.
46. Аб аӡәыр дибахьеит ҳәа акәым Ианцәатәиу ида: Иара дибахьеит Аб.
47. Ииашаны, ииашаны ишәасҳәоит шәара: Ихазҵо иоуп наӡаӡатәи аԥсҭазаара змоу.
48. Сара соуп аԥсҭазаара ача.
49. Шәара шәабацәа ацәҳәыраҿы аманна рфон, аха иԥсит.
50. Жәҩантә илбаауа ача акәзар, убас иҟоуп, уи зфо дыԥсуам.
51. Сара соуп жәҩантә илбааз зыԥсы ҭоу ача, Ари ача зфо ахааназ дыҟоуп.  Сара ишәысҭо ача Сара исцәеижьуп, адунеи аԥсҭазааразы исҭиуа.
52. Усҟан Ауриацәа дара-дара еимаркуа иалагеит, излаҳаиҭозеи Иара ицәеижь ҳфарц азы ҳәа.
53. Иисус урҭ иреиҳәеит: Ииашаны, ииашаны ишәасҳәоит: Шәара Ауаҩытәҩыс Иԥа ицәеижь шәымфозар ишьагьы шәымжәуазар, ишәымам шәыҩныҵҟа аԥсҭазаара.
54. Сцәеижь зфо сшьагьы зжәуа имоуп наӡаӡатәи аԥсҭазаара, дагьсыргылоит уи аҵыхәтәантәи амш азы.
55. Избанзар, фатәыҵәҟьас иҟоу Сара сцәеижь ауп, рыжәтә иашас иҟоу сшьа ауп.
56. Сара сцәеижь зфо сшьагьы зжәуа Сара дсылоуп, Саргьы Иара.
57. Аб бза Сара сшааишьҭыз еиԥш, Саргьы Аб ила сыбзоуп, Сара сызфогьы Сара сыла дыбзахоит.
58. Ари акәҵәҟьоуп жәҩантә илбааз ача: абацәа акыршырфоз иагьшыԥсыз акәымкәан, ари ача зфо дынхоит наӡаӡа.
59. Арҭ иҳәон Иара асинагогаҿы, идырҵо Капернаум.
60. Иара иҵаҩцәа рҟынтә аӡәырҩы уи анраҳа, ирҳәеит: Изакәытә жәа хьанҭоузеи! Дарбану изылшо ари азыӡырҩра?
61. Аха Иисус иҵаҩцәа ари ишазыгәрымуаз цәала идырын иреиҳәеит: Ари аума шәара шәхызхуа?
62. Ишәҳәозеи нас, Ауаҩытәҩыс Иԥа ԥаса дахьыҟаз дхало жәбар?
63. Аԥсы ауп аԥсҭазаара ҟазҵо, ацәеижь хәарҭара алам. Сара ишәасҳәаз ажәақәа ԥсуп иагьԥсҭазаароуп.
64. Аха шәыбжьара иҟақәоуп ахамҵара злоу, избанзар Иисус аханатә идыруан ахаҵара змақәамыз, насгьы Иара дызҭираны иҟоу.
65. Иагьиҳәон: Абри азоуп изшәасҳәаз, Сара сҿы аӡәгьы дзаауам, уи Аб иҟынтә иҭамзар.
66. Абри инаркны иҵаҩцәа рҟынтә аӡәырҩы Иара ицрыҵын уаҳа Иара ицныҟәомызт.
67. Усҟан Иисус жәаҩа-ҩык иреиҳәеит: Шәаргьы шәсыцрыҵырц шәҭахызар?
68. Аҭак ҟеиҵеит Симон Петра: Иҳақәиҭу, зҿы ҳцарыда? Уара иумоуп наӡаӡатәи аԥсҭазаара ажәақәа.
69. Ҳара ихаҳҵеит иагьеилаҳкааит Христос Анцәа Иԥсы-цқьа шуакәу Уара.
70. Иисус урҭ иреиҳәеит аҭакс: Сара сакәӡами шәара ажәаҩаҩык шәалызхыз? Аха шәара шәахьтә аӡәы дыџьнышуп.
71. Иара зыӡбахә имаз Иуда Симон Искариот иԥа иакәын. Избанзар, аҽ жәаҩаҩык рахьтә уи иакәын Иара дызҭираны иҟаз.
1. Абри ашьҭахь Иисус Галилеи дныҟәон, Уриатәылан аныҟәара иҭахымызт азы, избан акәзар Иара ишьҭан дыршьырц.
2. Иааигәан Ауриацәа рымшныҳәа, ақьалақәа рымш.
3. Убасҟан Иара иашьцәа иарҳәеит: Абрахьтә уалҵны Уриатәылаҟа уца, уҵаҩцәагьы ирбарц Уара иурҿио аусқәа.
4. Избанзар, аӡәгьы маӡала акгьы ҟеиҵом, ихаҭагьы деилыркаарц иҭахуп: Уара ари еиԥш аусқәа ҟауҵозар, аԥсабара уҽарба.
5. Избанзар, Иара иашьцәагьы Иара дхарҵомызт.
6. Иисус уи ацкыс урҭ иреиҳәоит: Сара саамҭа макьана имааицт: шәара шәаамҭа ианагь ихиоуп.
7. Аԥсабара шәара шәацәымыӷхараны иалшом. Сара сацәымӷуп, избанзар Сара уи шаҳаҭра азызуеит аусқәа ахьҩысҭаау азы.
8. Шәара шәца аныҳәахь. Ари аныҳәахь Сара сцом, избанзар Сара саамҭа аҽҳәара мааиц.
9. Абригьы раҳәаны Иара Галилеи даангылт.
10. Иашьцәа аныҳәахь ианца, Иаргьы дцеит: аргама акәымкәан, ус маӡашәа.
11. Ауриацәа аныҳәаҿы Иара ишьҭан иагьырҳәон: Дабаҟоу Иара?
12. Ажәлар рҿы Иара изкны уҳәан-сҳәан рацәан. Џьоукы ирҳәон: Иара дқьиоуп: аҽаџьоукых ирҳәон: Ус акәым, аха ажәлар ирҩашьоит.
13. Аха аргама аӡәгьы Иара дилацәажәомызт, Ауриацәа ирыцәшәон азы.
14. Аха аныҳәа абжара ианнеи, Иисус аныҳәарҭа дыҩналан идирҵон.
15. Ауриацәа иџьашьаны ирҳәон: Излеидыруазеи Аҩыра, аҵара дахымскәан?
16. Иисус аҭакс урҭ иреиҳәеит: Сара сҵара Сара истәым, аха Сара Саазышьҭыз итәуп.
17. Иара игәаԥхара арҿиара зҭаху уи иеиликаауеит ари аҵара Анцәа иҟынтә акәу, мамзаргьы Сара Схы иҭысҳәаауоу.
18. Зхы иҭызҳәаауа ихатәы хьыӡ-ԥша дашьҭоуп, аха иара Даазышьҭыз ихьыӡиԥша иашьҭоу, уи иоуп аиаша, аиашамрагьы уи илам.
19. Моисеи иакәӡами шәара Аусԥҟа шәызҭаз? Аха шәара шәҟынтә аӡәгьы уи Аусԥҟа дықәныҟәом. Шәызсышьҭоузеи Сара сышәшьырц?
20. Ажәлар иаҭаркит: Аҩысҭаа духоуп Уара; дарбан Уара иушьҭоу уишьырц?
21. Иисус урҭ аҭакс иреиҳәеит: Сара ус заҵәык сырҿиан, шәара зегьы уи џьашәшьоит.
22. Моисеи шәара ишәзаԥиҵеит ахаҵа иԥхашьара ахҵәара (уи Моисеи иҟынтә акәмызт, абацәа рҟынтә ауп аха), асабшазгьы ахаҵа иԥхашьара хышәҵәоит.
23. Моисеи Иусԥҟа еиламгарц азы ауаҩы асабшазы аԥхашьара ахҵәара идикылозар, нас Сара сзоума шәара шәзыгәрымуа, асабшазы ауаҩы дшеибаку дахьысыхәшәтәыз азы?
24. Ҿаԥшырала акәым шәшыӡбаша, шәыӡба иҵабыргу ӡбарала.
25. Иерусалимаа рахьтә џьоукы усҟан ирҳәон: Ари Уи даҳшьуеит ҳәа изышьҭоу иакәӡами?
26. Абар Иара аргама дцәажәоит, аха акгьы иарҳәом. Ахылаԥшцәа ииашаҵәҟьаны Ари Христос шиакәу харҵазар?
27. Аха ҳара иаадыруеит Иара дахьатәиу, Христос данаалакь, аӡәгьы издыршам Иара дахьатәиу.
28. Убасҟан Иисус аныҳәарҭаҿы ибжьы ҩаиргеит иагьиҳәон идырҵо: Саргьы сыжәдыруеит, сахьатәиугьы жәдыруеит: сгәаԥхарала смааит, аха диашоуп шәара ишәзымдыруаны Сара Саазышьҭыз.
29. Сара дыздыруеит Иара, избан акәзар Сара Иара иҟынтәуп, Иара иоуп Сара Саазышьҭызгьы.
30. Иара дыркырц ишьҭан, аха аӡәгьы инапы намӡеит, избан акәзар Иара иҽҳәара мааицызт.
31. Ирацәаҩны ажәлар рҟынтә Иара дхарҵон иагьырҳәон: Христос данаалакь, ари иаҵкьыс еиҳаны аџьашьатәқәа ҟеиҵару?
32. Ажәлар рыбжьара абас ишыгәрымуаз афарисеицәа ираҳан, афарисеицәеи аԥшьаҩ-еиҳабацәеи амаҵуцәа дәықәырҵеит Иара дыркразы.
33. Убасҟан иҳәеит Иисус: Дырҩагь маҷк ауп шәара шәҿы саныҟало, сагьцоит Саазышьҭыз иахь.
34. Сара шәсышьҭазаашт, аха сыжәбараны шәыҟам, Сара сахьыҟалогьы шәара шәызнеишам.
35. Усҟан Ауриацәа дара-дара иеибырҳәон: Игәы иабаҭоушь дцарц ҳара дахьаҳзымԥшаауа? Еллинаа ирылаԥсоу рахь ацара игәы иҭоума Еллинаа идирҵаларц?
36. Изакәхарызеи абарҭ ажәақәа: “Сара сыжәбараны шәыҟам, Сара сахьыҟалогьы шәара шәызнеишам” ҳәа ииҳәаз?
37. Аныҳәа аҵыхәтәантәи иреиҳаӡоу амш аҽны Иисус дгыланы ибжьы ҩеиргеит иҳәо: Аӡәыр аӡыша дакуазар, дааиаат Сара сахь иагьижәааит.
38. Сара схазҵо иӷра аҟынтә, Аҩыра ишаҳәаз еиԥш, аӡиасқәа ӡы-бзаны идәықәлоит.
39. Ари зхиҳәаа Иара дхазҵақәаз ироураны иҟоу Аԥсы-Цқьоуп, избанзар Аԥсы-Цқьа макьана иҟамызт, Иисус макьана дҳаракымхацызт азы.
40. Ажәлар рҟынтә џьоукы арҭ ажәақәа анраҳа, Ари ииашаны дԥааимбаруп рҳәон.
41. Егьырҭ Ари Христос иоуп рҳәон. Аҽашьоукых ирҳәон: Христос Галилеинтә аума дшаауа?
42. Аҩыра иамҳәаӡеи Христос Давидаа рыжәла аҟынтә, Беҭлеем ахьтә, Давид дахьыҟаз аҭыԥынтә даауеит ҳәа?
43. Иара иҵыхәала усҟан ажәлар рҽыршеит:
44. Урҭ рахьтә џьоукы Иара икра рҭахын, аха аӡәгьы инапы Иара иахь изынамӡеит.
45. Ус амаҵуцәа иԥшьаҩ-еиҳабацәеи афарисеицәеи рҿы игьежьны иааит, арҭгьы урҭ ирарҳәеит: Иара дзаашәымгазеи?
46. Амаҵуцәа аҭакс ирҳәеит: Макьана уаҩытәҩыса ус дымцәажәацт Абри Ауаҩ дышцәажәо еиԥш.
47. Афарисеицәа аҭакс урҭ ирарҳәеит: Нас шәаргьы шәхихит акәу?
48. Ахылаԥшцәеи афарисеицәеи рҟынтә аӡәы Иара дхеиҵахьоума?
49. Аха ари ажәлар Аусԥҟа ззымдыруа, ишәиуп уи.
50. Никодим, урҭ рахьтә аӡәы, Иара иахь зны иаахьаз урҭ иреиҳәоит:
51. Нас ҳара ҳусԥҟа ауаҩы иқәыӡбуамаб раԥхьа уи изымӡырҩыкәа иагьеилымкаакәа иара дызҿу?
52. Аҭакс уи иарҳәеит: Угалилеитәзар уаргьы? Иҭҵааны иба аԥааимбар Галилеинтә дшымаауа.
53. Иагьеимпит доусу рыҩныҟақәа рахь.
1. Иисус иакәзар, Азеиҭынтә Шьхахь дцеит.
2. Ашьжьымҭан дырҩагь даахт аныҳәарҭахь, ажәлар зегьы Иара иахь инеиуан.  Иара длатәаны урҭ идирҵон.
3. Ашәҟәы-дырҩцәеи афарисеицәеи дааргоит акалҭҟьашьра иақәыркыз ԥҳәыск, аҩнагәҭа дларгыланы,
4. Иара иарҳәоит: Арҵаҩы, ари аԥҳәыс акалҭҟьашьра дақәкуп.
5. Моисеи Аусԥҟаҿы дҵас иҳаиҭеит абри леиԥш иҟақәоу хаҳәла рышьра.  Уара иуҳәозеи?
6. Абри рҳәон Иара дԥыршәаразы, харак злаидырҵашаз акы рыԥшаарц. Аха Иисус ихы ларҟәны анышә аҿы дыҩуан инацәала.
7. Дкылкааны еиҭа изҵаауа ианалага, ихы ҩышьҭыхны иреиҳәеит: Шәыуа игәнаҳадоу, уи раԥхьа илгәыдиҵааит ахаҳә.
8. Нас дырҩагь ихы ларҟәны анышә аҿы дыҩуан.
9. Дара ракәзар, ари анраҳа, рыламыс иацәыԥхьашьаны аиҳабацәа инадыркны аӡәаӡәала иеишьҭагыланы ацара иалагеит: даанхеит Иисус имала, иара убас аҩнагәҭа игылаз аԥҳәысгьы.
10. Иисус ихы анҩышьҭих, аԥҳәыс лыда аӡәгьы данимба, лара илеиҳәеит: Аԥҳәыс, иабаҟоу урҭ хбара ахара быдызҵақәазҳ? Аӡәгьы бара дбықәмыӡбаӡеи?
11. Лара аҭакс иалҳәеит: Аӡәгьы, Иҳақәиҭу. Иисус илеиҳәеит: Саргьы сбықәыӡбом. Бца, аринахысгьы уаҳа гәнаҳара бымун.
12. Абас дырҩагь ажәлар иреиҳәахт Иисус: Сара соуп аԥсабара алашара.  Сара исхьыԥшуа алашьцараҿы дныҟәашам, аха имазаауеит аԥсҭазаара алашара.
13. Усҟан афарисеицәа Иара иарҳәеит: Уара ухы ауп шаҳаҭра ззыууа, Уара ушаҳаҭра иашам.
14. Иисус урҭ аҭакс иреиҳәеит: Сара схы шаҳаҭра азызуазаргьы, ииашоуп сышаҳаҭра, избанзар Сара издыруеит Сара сахьынтәаауа сагьахьцо: шәара ишәыздыруам Сара сахьынтәаауа сахьцогьы.
15. Шәара шәыӡбуеит цәеижьла, Сара аӡәгьы сиқәыӡбуам.
16. Саргьы сыӡбуазар, Сара сыӡбра иашоуп, избанзар Сара саӡәым, Сареи Саазышьҭызх Сабҳи ҳауп.
17. Шәара шәусԥҟаҿгьы иануп ҩыџьа рышаҳаҭра шиашоу.
18. Сара схаҭа схы сазышаҳаҭуеит, Сара Саазышьҭыз Абгьы Сара дысзышаҳаҭуеит.
19. Усҟан Иара иарҳәон: Дабаҟоу Уара Уаб? Иисус аҭакс иреиҳәеит: Шәара Саргьы сшәыздыруам, Сара Сабгьы дшәыздыруам. Шәара Сара сыжәдыруазҭгьы, Сара Сабгьы дыжәдыррын.
20. Арҭ ажәақәа Иара иҳәеит ахазынаҭра ааигәа, аныҳәарҭаҿы идырҵо: аха аӡәгьы Иара дикьымсит, исааҭ мааицызт азы.
21. Дырҩагь Иара урҭ иреиҳәеит: Сара сцоит, шәсышьҭазаашт шәагьалаԥсышт шәыгәнаҳа: Сара сахьцо шәара шәызнеиуам.
22. Усҟан Ауриацәа ирҳәон: Мшәан ихала иҽишьырц аума абас зиҳәо: “Сара сахьцо шәара шәызнеиуам” ҳәа?
23. Иара иреиҳәон дара: Шәара ҵаҟатәиқәа шәреиуоуп, Сара хыхьтәиқәа среиуоуп: шәара ари аԥсабаратәқәоуп, Сара ари аԥсабаратәым.
24. Абри азоуп шәыгәнаҳарақәа шәрылаԥсуеит ҳәа зшәасҳәа: избан акәзар, ари Сара шсакәу хашәымҵар, шәыгәнаҳарақәа шәрылаԥсуеит.
25. Усҟан Иара иарҳәон: Уара узусҭада? Иисус урҭ иреиҳәеит: Аханатә ишшәасҳәаз соуп Сара уи.
26. Ирацәаны аҳәатәи аӡбтәи сымоуп шәара ишәызкны: аха Сара Саазышьҭыз диашацқьоуп, Иара иҟынтә исаҳаз ауп Сара аԥсабараҿы исҳәо.
27. Урҭ ирзеилымкааит Иара Аб изкны ишреиҳәоз.
28. Убри аҟынтә Иисус иҳәеит: Шәара Ауаҩытәҩыс Иԥа данҳарашәклакь, убасҟан иеилышәкаауеит ари Сара шсакәу, Сара сгәаԥхаралагьы акгьы шыҟасымҵо, аха Саб ишысирҵаз еиԥш сышцәажәо.
29. Сара Саазышьҭызгьы Сара дсыцуп: Иара схала снимыжьт, избанзар Сара ианагь игәы иақәшәо ауп иҟасҵо.
30. Иара абри аниҳәоз, ирацәаҩны Иара дхарҵеит.
31. Иисус Иара дхазҵаз Ауриацәа иреиҳәон: Сара сажәаҿы шәҟалар, ииашаны шәара Сара сҵаҩцәа шәоуп.
32. Аиашагьы еилышәкаауеит, аиашагьы ахақәиҭра шәнаҭоит.
33. Иара аҭакс иарҳәеит: Ҳара Абраам ҳижәлоуп, ахаангьы тәыс аӡәгьы ҳимамызт. Нас Уара “Шәара шәхы шәақәиҭхоит” ҳәа ҳәашьас иумоузеи?
34. Иисус аҭакс урҭ иреиҳәеит: Ииашаны, ииашаны ишәасҳәоит шәара: Дызусҭзаалакгьы агәнаҳа ҟазҵо уи агәнаҳа тәыс дамоуп.
35. Аха атәы аҩны дыҟам наӡаӡа: аԥа дыҟоуп наӡаӡа.
36. Абасала, Аԥа шәхы шәақәиҭитәуазар, шәара ииашаҵәҟьаны шәхы шәақәиҭхоит.
37. Издыруеит шәра Абраам шәышижәлоу, аха шәара Сара шәсышьҭоуп сышәшьырц, избан акәзар Сара сажәа шәара ишәылаӡом.
38. Сара Саб иҿы избахьоу ауп исҳәо, шәаргьы шәаб иҟынтә ишәаҳаз ауп иҟашәҵо.
39. Аҭакс Иара иарҳәеит: Ҳара ҳаб Абраам иоуп. Иисус иреиҳәоит: Шәара Абраам шәихшаразар, Абраам иусқәа ҟашәҵа.
40. Уажәы Сара, Анцәа иҟынтә аиаша заҳаны ишәазҳәахьоу Ауаҩы, сышәшьырц шәсышьҭоуп. Ари Абраам иҟеимҵеит.
41. Шәара шәаб иусқәа ҟашәҵоит. Усҟан Иара иарҳәеит: Ҳара ҳцәыбзахшақәам; аӡә иоуп иҳамоу абыс — Анцәа.
42. Иисус урҭ иреиҳәеит: Шәара шәаб Анцәа иакәызҭгьы, Сара бзиа сыжәбарын, избанзар Сара Анцәа сихылҵит, сагьааит; Сара схаԥышәала смааит, аха Иара сааишьҭит Сара.
43. Изышәзеилымкаауазеи Сара сҳәатәы? Избан акәзар, Сара сажәа аилкаара шәара ишәылшом.
44. Шәара шәаб дыџьнышуп, иагьышәҭахуп шәаб ицәыбзагәаԥхарақәа ҟашәҵаларц. Уи аханатәгьы дуаҩшьҩын, аиаша аҿаԥхьа иҽизнымкылт, избанзар аиашара илам уи. Амц аниҳәо, уи иара ҟазшьас имоу ауп ииҳәо, избанзар иара дымцҳәаҩуп, амцгьы абыс дамоуп.
45. Сара, аиаша ахьысҳәо азы, сыгәра жәгом.
46. Шәыуа дарбану Сара гәнаҳарак саҽԥнызҳәо? Сара аиаша сҳәозар, Сара сызхашәымҵозеи?
47. Анцәа иҟынтәиу Анцәа иажәақәа дырзыӡырҩуеит: шәара Анцәа иахьтәқәам, уи азы ауп урҭ шәзырзымӡырҩуа.
48. Ауриацәа аҭакс Иара иарҳәеит: Нас иҵабыргыми Уара Усамариатәуп, аҩсҭаагьы духоуп ҳәа иаҳҳәо?
49. Иисус аҭакс иҳәеит: Сара аҩсҭаа дысхам, аха Сара Саб ҳаҭыр иқәысҵоит, шәара Сара ҳаҭыр сықәышәҵом.
50. Сара схатә хьӡы-ԥша сашьҭам; дыҟоуп иашьҭоу иагьызыӡбо.
51. Ииашаны, ииашаны ишәасҳәоит: Сара сажәа иқәныҟәо ахаангьы аԥсра ибашам.
52. Ауриацәа Иара иарҳәеит: Шьҭа ҳара иаадырит Уара аҩсҭаа дшухоу: Абраами аԥааимбарцәеи ԥсит, аха Уара “Сара сажәа иқәныҟәо ахаангьы аԥсра агьама ибом” уҳәоит.
53. Нас Уара иԥсыз ҳаб Абраам иаҵкьыс уеиҳаума? Аԥааимбарцәагьы ԥсит.  Уҽызусҭоутәуада?
54. Аҭакс иҳәеит Иисус: Сара схала ахьӡ-аԥша аиура сашьҭазар, сыхьӡ-сыԥша ҵакы амам; Саб иоуп Сара сыхьӡ-сыԥша ҟазҵо, Уи ҳара Дҳанцәоуп ҳәа шәзышьҭоу.
55. Уи шәара дышәзеилымкааит: Сара дыздыруеит Иара. Сара Уи дсыздыруам ҳәа сҳәар, шәара шәеиԥш сымцҳәаҩхоит, аха Сара Уи дыздыруеит, иажәагьы сықәныҟәоит.
56. Шәара шәаб Абраам Сара сымш ибараны дыҟан азы дгәырӷьон; иагьибеит дагьеигәырӷьеит.
57. Усҟан Ауриацәа Иара иарҳәеит: Уара макьана ҩынҩажәеи-жәаба шықәса ухыҵуам, нас Уара Абраам дубахьану?
58. Иисус урҭ иреиҳәеит: Ииашаны, ииашаны ишәасҳәоит: Абраам дҟалаанӡагьы, Сара сыҟоуп.
59. Убасҟан ишьҭырхит урҭ ахаҳәқәа Иара игәыдырҵарц. Иисус иҽыҵәахны аныҳәарҭа ддәылҵит, дара днарылсын, наҟ дцеит.
1. Дшымҩасуаз, дибеит диижьҭеи илашәыз ауаҩы.
2. Иагьиазҵааит Иара иҵаҩцәа: Рабби, ари длашәны дахьиз, гәнаҳа змоу иара иакәу, дзыхшаз ракәу?
3. Иисус аҭакс урҭ иреиҳәеит: Гәнаҳара иаргьы имуит, дзыхшазгьы ирымуит, аха Анцәа иусқәа иара иҿы ицәырҵразоуп.
4. Сара Саазышьҭыз иусқәа ҟаҳҵалароуп амш ыҟанаҵы; иаауеит ахәлара аӡәгьы егьанизымуа.
5. Сара аԥсабараҿы сыҟанаҵы, слашароуп аԥсабаразы.
6. Абригьы ҳәаны, Иара анышә днақәыжьцәеит, ижьцәала анышәыршьшь ҟеиҵан алашә илақәа ирхьишьит.
7. Иагьиеиҳәеит уи: Уца, иӡәӡәа Силоам (“Иаашьҭу” захьӡу) аҽыкәабарҭаҿы.  Иара дцан иҿы иӡәӡәеит, илақәагьы ирбо дааит.
8. Ара агәылацәеи ԥыхьа дызбахьази (уи дҳәаҩын азы) ирҳәон: Уи иакәӡами ари ара итәаны арыцҳахә иаҳәоз?
9. Џьоукы ари иара иоуп рҳәон: егьырҭ мап, аха иара диеиԥшуп рҳәон: иара ари сара соуп иҳәон.
10. Усҟан иара иазҵаауан: Нас уара улақәа шԥахти?
11. Иара аҭакс иреиҳәеит: Иисус захьӡу Ауаҩы анышәыршьшь ҟаҵаны сыла иахьишьын исеиҳәеит: “Силоам аҽыкәабарҭахь уцаны иӡәӡәа”. Сара сцаны сҿы анысыӡәӡәа ашьҭахь, сылақәа ирбо иалагеит.
12. Усҟан уи иарҳәеит: Иара дабаҟоу? Аҭакс исыздыруам иҳәоит.
13. Ари уаанӡатәи алашә афарисеицәа рахь дыргоит.
14. Иисус анышәыршьшь ҟаҵаны уи илақәа анхит амш сабшан.
15. Афарисеицәа еиҭа иазҵаауа иалагеит иара илақәа шыхтыз иазкны. Уи иреиҳәеит: Анышәыршьшь Иара сылақәа ирықәиҵеит, сҿы анысыӡәӡәа ашьҭахь, избо салагеит.
16. Усҟан афарисеицәа рҟынтә џьоукы ирҳәон: Ари Ауаҩ Анцәа иҟынтәым, избан акәзар асабша ишьом. Егьырҭ ирҳәахуан: Агәнаҳа змоу ауаҩы абри еиԥш аџьашьатәқәа злаирҿиозеи? Урҭ ргәаанагарақәа еиқәшәомызт.
17. Усҟан алашә еиҭа иарҳәахуеит: Иуҳәозеи уара Иара изы, улақәа ахьхитыз аҟынтә? Уи дԥааимбаруп иҳәеит иара.
18. Усҟан Ауриацәа ихарымҵеит ари длашәны илақәа шыхтыз, иара зылақәа хтыз дзыхшаз ирыԥхьаанӡа,
19. Иагьрмазҵаакәа: Ари иоума шәара шәԥа, длашәны диит ҳәа ззышәҳәо? Нас уажәы ишԥеибо?
20. Иара дзыхшаз аҭакс ирҳәеит: Ҳара иаадыруеит ари ҳԥа шиакәу насгьы длашәны дышиз.
21. Уажәы башьас имоуи илақәа хызтызи ҳара иҳаздыруам: иара шәиазҵаа, иқәра наӡоуп, ихатәы иара иҳәоит.
22. Дзыхшаз ас ирҳәеит Ауриацәа ирыцәшәон азы, избанзар Ауриацәа иеибырҳәахьан Иара Христос иоуп ҳәа изышаҳаҭхо асинагога далырцарц.
23. Абри азоуп уи дзыхшазгьы “Иара иқәра наӡоуп, иара шәиазҵаа” ҳәа изырҳәаз.
24. Абас, дырҩагь иԥхьеит илашәны иҟаз иагьиарҳәеит: Анцәа аџьшьара иҭ: ҳара иаадыруеит Уи Ауаҩ агәнаҳа шимоу.
25. Уи аҭакс иреиҳәеит: Иара агәнаҳа имоу имаму уи сара исыздыруам: издыруа акы заҵәык ауп: сара слашәны уажәы сылақәа ишырбо.
26. Еиҭа иазҵаахт: Иузиузеи Иара? Улақәа шԥахити?
27. Аҭакс иреиҳәеит: Сара ишәасҳәахьеит, аха шәара ишәмаҳаит.  Иеиҭашәаҳарц зышәҭахузеи? Иара иҵаҩцәа шәакәхарц шәҭахызар?
28. Дара уи иацәҳан иарҳәеит: Уара уоуп Уи иҵаҩы, ҳара Моисеи ҳаиҵаҩцәоуп.
29. Ҳара иаадыруеит Анцәа Моисеи дышиацәажәаз, аха ҳара иҳаздыруам Ари дахьатәиу.
30. Иара урҭ аҭакс иреиҳәеит: Абри ауп иџьашьатәу Иара дахьатәиу ахьшәзымдыруа, Уи сылақәа хитит аха.
31. Ҳара иаадыруеит Анцәа гәнаҳара змоу дшырзымӡырҩуа; аха Анцәа ицәшәои Иара игәаԥхара ҟазҵои дышизыӡырҩуа.
32. Ахаангьы уаҩы имаҳацт, илашәны ииз илақәа аӡәы ихитит ҳәа.
33. Иара Анцәа иҟынтәымзар, акгьы изырҿиомызт.
34. Усҟан иара аҭакс иарҳәеит: Уара ушынеибаку гәнаҳарыла уиит, нас уара ҳара иаҳурҵону? Дагьдәылырцеит наҟ.
35. Иисус иаҳаит уи наҟ дышдәылырцаз; дыԥшааны иеиҳәеит: Дхауҵоу уара Анцәа Иԥа?
36. Уи аҭакс иҳәеит: Дызусҭада Иара, Иҳақәиҭу, сара Иара дхасҵарц азы?
37. Иисус уи иеиҳәеит: Уара Уи дубахьеит, иуацәажәогьы Иара иоуп.
38. Ихасҵоит, Иҳақәиҭу! иҳәан Иара диеихырхәеит.
39. Иисус иҳәеит: Аӡбразы сааит Сара ари аԥсабарахь, алашәқәа ирбаларц, зыла иабо лашәхарц.
40. Ари Иара ицыз афарисеицәа ираҳан, урҭ рахьтә џьоукы иарҳәеит: Нас ҳаргьы ҳлашәну?
41. Иисус урҭ иреиҳәеит: Шәара шәлашәызҭгьы, гәнаҳа шәымахарымызт.  Уажәы шәара “Ҳара иаабоит” ҳәа ахьышәҳәо азы, шәара шәыгәнаҳа шәыдхалоит.
1. Ииашаны, ииашаны ишәасҳәоит: Ауасагәар агәашә ала акәымкәа, даҽа мҩак ала иҭало, уи дӷьычҩуп дагьқәылаҩуп.
2. Аха агәашә ала иҭало уи дуасахьчоуп.
3. Уи агәашә-хьча агәашә изааиртуеит, ауасақәагьы ибжьы раҳауеит, иаргьы иуасақәа хьыӡҳәала дрыԥхьаны иҭигоит.
4. Иара итәқәа зегьы анҭицалакь, раԥхьа дгыланы дцоит, ауасақәагьы иара ишьҭоуп, избанзар урҭ ирдыруеит иара ибжьы.
5. Атәым ишьҭалом, уи иҟынтә ирҳауеит, избан акәзар атәымуаа рыбжьы рыздыруам.
6. Ари ажәамаана Иисус иреиҳәеит, аха дара ирзеилымкааит ииҳәоз ҵакыс иамаз.
7. Иисус иеиҭареиҳәахт: Ииашаны, ииашаны ишәасҳәоит: Сара соуп ауасақәа ргәашә.
8. Сара саԥхьа иаахьо зегьы, аӷьычцәеи ақәылаҩцәеи роуп: аха ауасақәа урҭ ирзымӡырҩит.
9. Сара сгәашәуп: Сара сыла иҭало деиқәхоит, дагьҭалоит дагьҭыҵуеит, аҳәырҭагьы ибоит.
10. Аӷьыч дзаауа аӷьычреи ашьреи аҭархареи мацаразоуп, Сара сзаа аԥсҭазаара рымазарц азоуп, инамцхәынгьы ирымазарц.
11. Сара сыхьча-ҳалалуп: Ахьча ҳалал иуасақәа иԥсы рыҳҭниҵоит.
12. Ауасақәа зтәым қьырала инкылоу усуҩуп, уи ибоит ақәыџьма шаауа, аха ауасақәа ныжьны дыҩуеит. Ақәыџьма урҭ мҵанарсуеит иагьеимнарпуеит.
13. Избанзар уи қьырала инкылоу усуҩуп, ауасақәагьы хьаас имаӡам.
14. Сара сыхьча-ҳалалуп, Сара истәқәоу здыруеит, Сара стәқәагьы Сара сырдыруеит.
15. Сара Саб сшидыруа еиԥш, Саргьы Саб дыздыруеит: ауасақәагьы сыԥсы рыхҭнысҵоит.
16. Сара исымоуп ари ауасагәар иатәым егьырҭ ауасақәагьы, урҭ раацарагьы Сара исыдуп сыбжьгьы дара ираҳашт, иагьыҟалашт уаса гәарҭакны, ахьчагьы даӡәны.
17. Сара Саб бзиа сзибо Сара сыԥсы рыхҭнысҵоит азоуп дырҩагь иеиҭасыдыскыларц.
18. Уи Сара сҟынтә аӡәгьы имгеит, аха схала исхысхуеит. Амчра сымоуп уи схысхырц, дырҩагь уи сыдыскыларц амчрагьы сымоуп. Ари аԥҟара Сара Саб иҟынтә исоуит.
19. Дырҩагь, абарҭ ажәақәа ирыхҟьаны, Ауриацәа ргәаанагарақәа еиқәымшәеит.
20. Урҭ рахьтә ирацәаҩны ирҳәон: Иара аҩсҭаа дихоуп, ихы итәым: Уи шәзизыӡрҩуазеи?
21. Егьырҭ ирҳәон: Арҭ ажәақәа аҩсҭаа дызхоу итәым: нас илшома аҩсҭаа алашәқәа рыла ахтра?
22. Ус иааит Иерусалим Арҿыцра-ныҳәа: ӡынран.
23. Иисус дныҟәон аныҳәарҭаҿы, Соломон ибарҵаҿы.
24. Ус Ауриацәа Иара иааикәшан иарҳәон: Иабанӡаургәаҟуеи Уара ҳаԥсы? Уара Христос уакәзар, иҳаҳә аргама иаартны.
25. Иисус урҭ аҭакс иреиҳәеит: Сара ишәасҳәахьеит, аха шәара ихашәҵом: Сара Саб ихьӡала исырҿио аусқәа Сара шаҳаҭра сзыруеит.
26. Аха шәара, суасақәа шәреиуам азы, ихашәҵом, ишшәасҳәахьоу еиԥш.
27. Сара суасақәа Сара сыбжьы раҳауеит, Саргьы дара здыруеит, даргьы Сара исхьыԥшуп.
28. Сара урҭ наӡаӡатәи аԥсҭазаара рысҭоит, ахаангьы иԥсуам дара, Сара снапаҟынтә аӡәгьы имҵаирсшам.
29. Сара Саб, урҭ сызҭаз, Уи зегьы дреиҳауп, Саб инапаҟынтә урҭ аӡәгьы изымҵарсшам.
30. Сареи Саби ҳаӡәуп.
31. Ауриацәа дырҩагь ахаҳәқәа шьҭырхит, Иара ирылаисырц.
32. Иисус урҭ аҭакс иреиҳәеит: Сара Саб иҟынтә ирацәаны аус бзиа шәсырбеит. Иарбан усу урҭ рахьтә хаҳәла шәызсысуа?
33. Ауриацәа Иара иаҭаркит: Аус бзиа акәым ҳара хаҳәла ҳазусуа, аха Анцәа ирџьареи Уара ууаҩны Нцәас уҽахьыҟауҵои рзоуп.
34. Иисус урҭ аҭакс иреиҳәеит: Шәусԥҟаҿ ианӡами “Сара исҳәеит: Шәара шәынцәақәоуп”?
35. Нас Анцәа иажәа захь ихаз, урҭ Иара анцәақәа ҳәа рыхьӡитәызар, Аҩырагьы узаԥырымхуазар,
36. Нас Иара, Аб ииԥшьаз, аԥсабарахьгьы иааишьҭыз, иоума шәара “Уара Унцәа рџьаҩуп” ҳәа зышәҳәо, Сара “Анцәа Иԥа соуп” ҳәа ахьысҳәаз азы?
37. Сара Саб иусқәа смырҿиозар, сыгәра жәымган.
38. Аусқәа сырҿиозар, Сара сыгәра жәымгозаргьы, рыгәра жәга аусқәа, иеилышәкаарц иагьыжәдыруазарц Саб Сара дышсылоу, Саргьы Саб сышилоу.
39. Усҟан, иашьҭалон дырҩагь Иара икра, аха Иара дрымпыҵыҵны дцеит.
40. Дагьцеит Иара Иордан нырцә, Иоанн ԥыхьа дахьнаҭуаз аҭыԥахь, уа дагьаангылт.
41. Ирацәаҩны Иара иахь иааны ирҳәон Иоанн џьашьатәыс ирҿиаз егьшыҟамыз, аха Иоанн Иара изкны ииҳәаз зегьы шиашоу.
42. Ирацәаҩнгьы уа Иара дхарҵеит.
1. Мариеи лаҳәшьа Марҭеи рқыҭантә, Беҭаниатәи Лаӡар ҳәа аӡәы дычмазаҩын.
2. Мариа захьӡыз, Иҳақәиҭу амиро ихьшьны зхахәала ишьапқәа зырбаз лоуп: лашьа Лаӡар иакәын ичмазаҩыз.
3. Аиҳәшьцәа (аӡәы) дизырышьҭит Иҳақәиҭу! абар, Уара бзиа иубо дычмазаҩуп ҳәа Иара иарҳәарц.
4. Иисус ари аниаҳа, иҳәеит: Ари ачымазара аԥсра иазҳәам, аха Анцәа иҳаракра иазҳәоуп, Анцәа Иԥа уи ала дҳаракхарц азы.
5. Иисус бзиа ибон Марҭеи уи лаҳәшьеи Лаӡари.
6. Уи дычмазаҩуп ҳәа аниаҳа, даҽа ҩымш дахьыҟаз аҭыԥ аҿы даангылт Иара.
7. Абри ашьҭахь Уи иҵаҩцәа иреиҳәоит: Ҳаиҭацап Уриатәыла.
8. Аҵаҩцәа Иара иарҳәоит: Рабби, уажәамзи Ауриацәа хаҳәла ушьра ианашьҭаз, нас Уара дырҩагь уахь уцону?
9. Иисус аҭакс урҭ иреиҳәеит: Амш жәаҩа сааҭ ракәӡами иамоу? _ынла иныҟәо дшьацәхныслом, избан акәзар ари аԥсабара алашара ибоит.
10. Уахынла иныҟәо дшьацәхныслоит, избан акәзар алашара уи илам.
11. Ари аниҳәа ашьҭахь, “Ҳҩыза Лаӡар дыцәт, дсырҿыхаразы сцоит” ҳәа реиҳәоит.
12. Иҵаҩцәа иарҳәеит: Иҳақәиҭу! дыцәазар, деиқәхоит.
13. Иисус дызлацәажәахьаз уи дшыԥсыз атәы акәын: дара ракәзар, баша ацәа далацәажәоит ҳәа ргәы иаанагеит.
14. Усҟан Иисус аргама иаартны иреиҳәеит: Лаӡар дыԥсит.
15. Шәара сшәызгәырӷьоит, уа сахьыҟамыз азы, шәара ихашәҵарц. Аха хцап иара иахь.
16. Усҟан Ҭома, (Дидим) Иеициз ҳәа изышьҭаз, егьырҭ аҵаҩцәа иреиҳәеит: Ҳаргьы ҳцап Иара ҳицыԥсразы.
17. Иисус данаа, ибеит уи адамра дҭеижьҭеи ԥшьымш шҵуаз.
18. Беҭаниа Иерусалим иазааигәан, жәохәҟа стадиа акәын ирыбжьаз.
19. Ауриацәа рҟынтә ирацәаҩны Марҭеи Мариеи рҟны иааит ирыжьжьарц, рашьа иҵыхәала агәаҟра ирымаз азы.
20. Марҭа Иисус даауеит ҳәа анлаҳа, Иара диԥыларц ддәылҵит: Мариа лыҩны дыҩнатәан.
21. Убасҟан Марҭа Иисус иалҳәеит: Иҳақәиҭу! Уара ара уҟазҭгьы, сашьа дыԥсуамызт.
22. Сара уажәгьы издыруеит, Уара Анцәа узызиҳәалакгьы, Анцәа Уара ишуиҭо.
23. Иисус уи илеиҳәоит: Башьа дгылоит.
24. Марҭа Уи иалҳәоит: Издыруеит дышгыло нырцәгыларан аҵыхәтәантәи амш аҽны.
25. Иисус уи илеиҳәеит: Сара соуп нырцәгылареи аԥсҭазаареи; Сара схазҵо дыԥсыргьы, иԥсы ҭалоит;
26. Дызусҭзаалакь зыԥсы ҭаны Сара схазҵо ахаангьы дыԥсуам. Абри хабҵома бара?
27. Лара иалхәоит: Ааи, Иҳақәиҭу, Сара ихасҵон уажәгьы ихасҵоит Уара Христос шуаку, аԥсабарахь иаараны иҟоу Анцәа Иԥа.
28. Абригьы ҳәаны, дцан лара лаҳәшьа Мариа илызҿыҭны даалгеит, маӡалагьы илалҳәеит: Арҵаҩы ара дыҟоуп иагьбызҿиҭуеит ҳәа.
29. Ари анлаҳаҵәҟьа, ирццакны дгылан Иара иахь лҿыналхоит.
30. Иисус макьаны ақыҭа даламлацызт; Марҭа дахьиԥылаз, убри аҭыԥ аҿы дгылан.
31. Убасҟан, Мариа илыцҟаз дагьзыжьжьоз Ауриацәа, лара дыццакны дгыланы аҩны дышдәылҵыз анырба, илышьҭалт адамрахьы ҵәыуара дцаз џьшьаны.
32. Мариа, уа Иисус дахьыҟаз днеины данылба, ишьапқәа рахь лҽылкалыжьын иалҳәеит: Иҳақәиҭу! Уара ара уҟазҭгьы, сашьа дыԥсуамызт.
33. Иисус лара дҵәыуа илыцааиқәаз Ауриацәагьы ҵәыуа аниба, ихаҭагьы ԥсыла дгәырҩеит дагьааилаӡыӡеит.
34. Иагьиҳәеит: Дабашьҭашәҵеи иара? Иара иарҳәеит: Иҳақәиҭу! уцаны иба.
35. Иисус илаӷырӡ ааит.
36. Усҟан Ауриацәа ирҳәон: Уахәаԥши уи бзиа дшибоз.
37. Урҭ рахьтә џьоукы ирҳәеит: Алашә илақәа хызтыз аригьы дымԥсыртә изыҟамҵаӡози?
38. Иисус, дырҩагь ҩныҵҟала дгәырҩо адамрахьы дааит. Уи ҳаԥын, хаҳәлагьы ихҩан.
39. Иисус ахаҳә шьҭышәх ҳәа реиҳәоит; иԥсыз иаҳәшьа Марҭа Уи иалҳәоит: Иҳақәиҭу! шьҭа ифҩы ҵысхьеит, избан акәзар ԥшьымшуп, адамра дҭоуижьҭеи.
40. Иисус уи илеиҳәоит: Сара ибасымҳәаӡеи, ихабҵозар, Анцәа иҳаракыра ббоит ҳәа?
41. Усҟан ахаҳә шьҭырхит. Иисус илақәа хыхь ирԥшуа иҳәеит: Аб, иуџьысшьоит Сара Уара сахьуаҳаз азы.
42. Сара издыруан Уара ианакәзаалакгьы Сара сышуаҳауа, аха ари сҳәеит иеикәшаны игылоу ажәлар рзы, урҭ ихарҵарц Уара сшааушьҭыз Сара.
43. Ари ҳәаны, “Лаӡар, уҭыҵ адәныҟа” ҳәа ибжьы ҳаракны ҿиҭит.
44. Аԥсы инапқәеи ишьапқәеи аԥскәыршала иҿаҳәаны ишыҟаз дҭыҵит. Ихыиҿ гьы касыла иҭаҳәҳәан. Иисус урҭ иреиҳәоит: Дԥыртны доушәышьҭ дцарц.
45. Усҟан Ауриацәа рахьтә ирацәаҩны, Мариа лахь иааны Иара ирҿиаз збаз, дхарҵеит.
46. Урҭ рахьтә џьоукы афарисеицәа рахь ицан Иисус ирҿиаз рарҳәеит.
47. Убасҟан аԥшьаҩ-еиҳабацәеи афарисеицәеи асинедрион еизырган ирҳәон: Иҟаҳҵарызеи? Ари Ауаҩы аџьашьатәқәа акыр ирацәаны иҟеиҵоит.
48. Иара ус дынҳажьыр, зегьы Иара дхарҵоит, Римаагьы ааны ҳҭыԥи ҳажәлари ргашт.
49. Урҭ рахьтә, Каиафас захьӡны, уи ашықәсан ԥшьаҩы-еиҳабыс иҟаз аӡәы, урҭ иреиҳәеит: Шәара акагьы шәыздыруам,
50. Шәагьазхәыцуам, ажәлар зегьы ҭахар аҵкьыс, ажәлар рзы аӡәы дыԥсыр, ҳара ишаҳзеиӷьу.
51. Ари иара ихы иҭимҳәааит, аха уи ашықәсан ԥшьаҩы-еиҳабыс дахьыҟаз аҟынтә, Иисус ажәлар рзы дыԥсраны дшыҟаз заа иҳәеит.
52. Ажәлар рзы мацара акәым, аха иԥсаҟьаны иҟоу Анцәа ихшара реидкылара азоуп.
53. Абри амш инаркны иазԥырҟеит Иара дыршьырц.
54. Абри аҟынтә Иисус аргама Ауриацәа рыгәҭа уаҳа дныҟәомызт, аха уаантә дцеит Ефраим захьӡыз ақалақь ахь, ацәҳәыра иахьазааигәаз атәылан, дагьаангылеит уа иҵаҩцәа иманы.
55. Иааигәан Ауриацәа Рымшаԥ, убри аҟынтә ирацәаҩны атәыла зегьынџьарантә Иерусалим ихалеит, Амшаԥ аԥхьа аҽрыцқьаразы.
56. Усҟан Иисус иԥшаара иаҿын, насгьы аныҳәарҭаҿы игыланы дара-дара иеибырҳәон: Шәгәы ишԥаанаго? Иара аныҳәахь дмаари?
57. Аԥшьаҩ-еиҳабацәеи афарисеицәеи адҵа ҟарҵахьан, Иара дахьыҟоу еилызкааз адырра бжьигарц, Иара дыркразы.
1. Амшаԥ фымш шыбжьаз, Иисус Беҭаниа дааит, Иисус аԥсцәа рахьтә иргылахьаз Лаӡар дахьыҟаз.
2. Уаҟа изыҟарҵеит уаххьа, Марҭагьы амаҵ луан. Лаӡаргьы Иара ицтәақәаз дрылан.
3. Мариа фунтк анард цқьа иалхыз зыхә дууз амиро аашьҭыхны Иисус ишьапқәа ирхьилшьит лхахәалагьы Иара ишьапқәа лырбеит: аҩны амиро фҩыла илаҳа-лаҳауа иҩныҭәааит.
4. Иара иҵаҩцәа рахьтә, дызнаԥхараны иҟаз, Иуда Симон иԥа Искариот иҳәоит:
5. Ари амиро хышә динариа ҳәа иҭины аччиацәа изрыҭамхазеи?
6. Ари иара аччиацәа ргәырҩа дагоны акәым изиҳәаз, аха уи дӷьычҩын азы ауп. Имаз аԥара еизгага акәалаԥ иҭарыԥсоз иара ибжьигон.
7. Усҟан Иисус иҳәеит: Уи улҟәаҵ: ари амиро Сара саныржуа аҽнынӡа илҵәахыр акәын.
8. Избанзар аччиацәа шәара ианагь ишәыцҟоуп, аха Сара ианагь сшәымам.
9. Убасҟан Ауриацәа рҟынтә ирацәаҩны Иара уа дшыҟаз рдырын иааит, аха урҭ Иисус изы мацара акәым изааз, Иара аԥсцәа рҟынтә иргылаз Лаӡаргьы дырбаразоуп.
10. Аԥшьаҩ-еиҳабацәа Лаӡаргьы дыршьырц рыӡбит.
11. Избан акәзар ирацәаҩны Ауриацәа иара имшала иаауаз Иисус дхарҵон.
12. Адырҩаҽны ирацәаҩны ажәлар рҟынтә, аныҳәаҿы иааз, Иисус Иерусалим дцоит ҳәа анраҳа,
13. Апалма махәқәа кны Иара иԥылеит иҿыҭуа: Осанна! Дныҳәоуп Иҳақәиҭу ихьӡала иааиуа Израилаа Рыԥсҳа!
14. Иисус ҽадҳәыск иԥшаан дақәтәеит ишану еиԥш:
15. Бымшәан, Сион аԥҳа: абар Быԥсҳа аҽадҳәыс дақәтәаны даауеит.
16. Раԥхьа Иара иҵаҩцәа арҭ рзеилымкааит, аха Иисус данҳаракха, иргәалашәеит, арҭ Иара изы ишаныз иагьшыҟарҵаз арҭ Иара изы.
17. Шаҳаҭра руан, Иара Лаӡар адамраҟынтә диԥхьаны аԥсцәа рҟынтә даниргыла, ицҟаз ажәлар.
18. Ажәлар Иара иԥыларазы изцәырҵыз абас Иара иҟеиҵаз аџьашьатәы раҳаны ауп.
19. Афарисеицәа дара-дара иеибырҳәеит: Ижәбома, шәара акагьы шшәылымшо, абар аԥсабара шеибакәу Иара ихьыԥшит.
20. Аныҳәа аҽны ахырхәаразы инеиқәоз рҟынтә Еллинаа џьоук ыҟан.
21. Урҭ Беҭсаида Галилеитәи аҟынтә иҟаз Филипп иҿы иаан иарҳәеит: Аҳ! Ҳара Иисус даабарц ҳҭахуп.
22. Филипп дааны Андреи иеиҳәеит: Андреии Филиппи ааны Иисус иарҳәоит.
23. Иисус урҭ аҭакс иреиҳәоит: Иааит аамҭа Ауаҩытәҩыс Иԥа данҳаракхаша.
24. Ииашаны, ииашаны ишәасҳәоит: Ачарыц анышә иқәшәаз мԥсыр, ахала инхоит, аха уи ԥсыр, ашәыр рацәа аанашьҭуеит.
25. Зыԥсы бзиа избо иԥсы ҭаирхоит: ари аԥсабараҿы зыԥсы зцәымӷу наӡаӡатәи аԥсҭазааразы ихьчоит.
26. Сара сымаҵ зуа Сара дысхьыԥшааит: Сара сахьыҟоу, смаҵуҩгьы уа дҟалашт. Сара сымаҵ зуагьы Саб уи ҳаҭыр иқәиҵашт.
27. Уажәы Сара сыԥсы еилахәоуп: Исҳәараны иҟои? Саб, абри асааҭ сацәнырха Сара; аха абри асааҭ азоуп Сара сзаа.
28. Саб! Ухьӡ ырҳарак. Убасҟан ажәҩан ахьтә абжьы геит: Иҳараскхьеит иагьҳараскышт дырҩагь.
29. Игыланы ари заҳаз ажәлар ирҳәон: Ари дыдран. Егьырҭ ирҳәон: Амаалықь Иара диацәажәеит.
30. Иисус аҭакс иҳәеит: Ари абжьы Сара сзакәым, аха шәара шәзоуп.
31. Шьҭа ари аԥсабара иақәыӡбахоит: уажәы ари аԥсабара аҳ наҟ далцахоит.
32. Саргьы адгьыл ахьтә санхалалакь, зегьы Сара исыдысхалашт.
33. Ари Иара иҳәон ԥсрас дызлаԥсышаз адырга рыҭо.
34. Ажәлар Иара аҭакс иарҳәеит: Ҳара Аусԥҟаҿынтә иҳаҳахьеит наӡаӡа иҟало Христос шиакәу, нас Ауаҩытәҩыс Иԥа иоуп ихало ҳәа Уара ишԥоуҳәои? Дызусҭада Уи Ауаҩытәҩыс Иԥа?
35. Усҟан Иисус урҭ иреиҳәеит: Имаҷӡоуп аамҭа шәара алашара ахьынӡашәыцҟоу. Шәныҟәала, алашара шәыманаҵ алашьцара шәхамтәаразы.  Алашьцараҿы иныҟәо издыруам дахьцо.
36. Алашара шәыманаҵ, ихашәҵала алашара алашара ԥацәас шәаиоурц азы.  Арҭ ҳәаны Иисус дцан урҭ иҽырцәиҵәахит.
37. Абасҟак аџьашьатәқәа дара рҿаԥхьа ианирҿиа ашьҭахьгьы, Иара дхарҵомызт,
38. “Иҳақәиҭу, ҳара ҳҟынтә иаҳаз хазҵада, иагьззаатыда Иҳақәиҭу инапгьы?” ҳәа аԥааимбар Исаи ииҳәаз ажәа ҟаларц азы.
39. Дара ахаҵара зрылымшаз Исаиа дырҩагь абас ахьиҳәаз азоуп:
40. Рылақәа ирлашәит, рыгәқәагьы хаҳәитәит, рылақәа рыла ирымбарц, рыгәқәа рылагьы ирзеилымкаарц, иагьымааҳәырц Сара урҭ сыхәышәтәразы.
41. Исаи арҭ иҳәеит, Иара иҳаракыра ахьибази Иара дахьихцәажәази рзы.
42. Уи ҳҳәеит ҳәа, ахылаԥшцәа рахьтә ирацәаҩны Иара дхарҵон, аха афарисеицәа ирыхҟьаны аргама иқәшаҳаҭхомызт асинагога иалцамхаразы.
43. Избанзар Анцәа ихьӡ-иԥша аҵкьыс, ауаҩытәҩыса ихьӡ-иԥша иаҳа бзиа ирбеит.
44. Иисус ибжьы ҩарганы иҳәеит: Сара схазҵо Сара сакәым ихеиҵо, аха Саазышьҭыз иоуп,
45. Сара сызбогьы иибо Сара Саазышьҭыз иоуп.
46. Сара алашара еиԥш сааит аԥсабарахь Сара схазҵо дарбанзаалакь алашьцара даламхарц.
47. Сара сажәақәа заҳаны игәнызымкыло сиқәыӡбуам: избанзар Сара аԥсабара аӡбразы акәым сзааз, аха уи аиқәырхаразоуп.
48. Сара мап сцәызкуеи сажәақәа здызымкылои изы дыҟоуп аӡбҩы; Сара исҳәаз ажәа даӡбуеит аҵыхәтәнтәи амш азы.
49. Избан акәзар Сара схаԥышәала исымҳәеит, аха Сара Саазышьҭыз Аб Ихаҭа исҳәашеи сызлацәажәашеи рыԥҟара сиҭеит.
50. Иагьыздыруеит Иара иԥҟара наӡаӡатәи аԥсҭазаара шакәу. Убас, Сара исҳәо сҳәоит Аб ишсеиҳәаз еиԥш.
1. Амшаԥ ныҳәа аԥхьа, Иисус, ари аԥсабараҟынтә Иаб иахь ииасра аамҭа шааиз дырны, ари аԥсабараҿы иҟаны Иара бзиа иибақәаз, аҵыхәтәанынӡа бзиа ибеит.
2. Уаххьазы, Иуда Симон-иԥа Искароит – аџьныш Иара инаԥхара игәы ианҭеиршә,
3. Иара Иаб зегьы Иара инапы ишаиркызи Иара Анцәа иҟынтә дшаази Анцәа иахьгьы дышцо дырны,
4. Уаххьа дахыҵны имаҭәақәа ишәихит. Ампахьшьгьы аашьҭыхны имӷеиҵеит.
5. Ашьҭахь алагьан аӡы анҭәаланы иҵаҩцәа ршьапқәа рыӡәӡәареи имӷаз ампахьшьала рырбареи дрылагеит.
6. Ус Иара Симон Петра иҟны днеит: уи Иара иеиҳәеит: Иҳақәиҭу, Уара уоума сара сшьапқәа зыӡәӡәо?
7. Иисус уи аҭакс иеиҳәоит: Сара иҟасҵо уара макьана иуздыруам, аха ушьҭан иеилукаашт.
8. Петра Уи иеиҳәоит: Сара сшьапқәа Уара адунихаан иуӡәӡәараны уҟам.  Иисус уи аҭакс иеиҳәеит: Исмыӡәӡәар, Сара сҿы хәҭаа умам.
9. Симон Петра Иара иеиҳәоит: Иҳақәиҭу, сшьапқәа моу снапқәагьы сыхгьы.
10. Иисус уи иеиҳәоит: Иӡәӡәоу иӡәӡәара гәаҟрас иҟам уи ишьапқәа рыда дыцқьоуп дшынеибаку: шәаргьы шәыцқьоуп, аха зегьы шәакәым.
11. Избанзар Иара дидыруан дызҭираны иҟаз: уи азоуп изиҳәаз: Шәыззегьы шәыцқьам ҳәа.
12. Иара дара ршьапқәа аниӡәӡәа, имаҭәақәа аашьҭыхны деиҭалатәан иреиҳәеит: Ижәдыруама шәара Сара ишәзызуз?
13. Шәара Сара Арҵаҩи Иҳақәиҭуи ҳәа шәсышьҭоуп: иҵабыргныгьы ишәҳәоит: избанзар Сара уи сакәҵәҟьоуп.
14. Убас, Сара Ишәықәиҭу Арҵаҩы шәшьапқәа сыӡәӡәазар, шәаргьы шәарашә арала шәшьапқәа шәеибарӡәӡәалароуп.
15. Избанзар Сара шәара аҿырԥштәы шәысҭеит, Сара ишышәзыҟасҵаз еиԥш, шәаргьы иҟашәҵаларц.
16. Ииашаны, ииашаны ишәасҳәоит: Атәы иара иаҳ диеиҳам, иаашьҭугьы даазышьҭыз диеиҳам.
17. Шәара ари жәдыруазар, шәа шәзы қиафуроуп, ари аныҟашәҵо.
18. Аха шәара зегь шәзы исҳәом ари: Сара издыруеит иалысхқәаз. Аха инагӡахааит Аҩыра “Ача сыцызфо ишьхәа Сара сахь ирхеит”.
19. Уажәнатә, ари наӡаанӡа ишәасҳәоит, иара анынагӡахалакь, ихашәҵарц Сара шсакәу.
20. Ииашаны, ииашаны ишәасҳәоит: Сара аӡәыр дсышьҭыр, уи дыздызкыло Саргьы сидикылоит, Сара сыздызкылогьы Сара Саазышьҭыз дидикылоит.
21. Арҭгьы иҳәан Иисус игәы аҭыԥ иқәҟьаны шаҳаҭра ҟаҵо иҳәеит: Ииашаны, ииашаны ишәасҳәоит: Шәуаӡәк синаԥхоит Сара.
22. Аҵаҩцәа дара-дара еиҿаԥшуан Иара иззиҳәоз дырзымбатәбараны.
23. Иисус бзиа иибоз аҵаҩцәа руаӡәк Иара игәы дадиалан.
24. Симон Петра уи адырга иирбеит, Иара зыӡбахә имаз изы дизҵаарц.
25. Уи Иисус игәы иҽықәжьны иеиҳәоит: Иҳақәиҭу, дызусҭада уи?
26. Иисус аҭакс иҳәоит: Абри ача-са ырбааӡаны изысҭо иоуп. Ача-са ырбааӡаны Иуда, Симон-иԥа Искариот, инаганы ииҭоит.
27. Уи ача-са ашьҭахь аџьныш диӷралт. Убасҟан Иисус уи иеиҳәоит: Иҟауҵаша ҟаҵа ирласны.
28. Аха итәақәаз рахьтә аӡәгьы ари уи изиеиҳәаз изеилымкааит.
29. Избанзар, Иуда аԥара еизгага акәалаԥ иман азы, аныҳәазы џьара ак ааихәарц ма џьара акы аччиацәа ириҭарц иеиҳәаз џьыршьеит уи Иисус.
30. Ача-са аашьҭыхны убри асааҭ азҵәҟьа ддәылҵит уи: уахынлан.
31. Уи дандәылҵ, Иисус иҳәоит: Шьҭа Ауаҩытәҩыса Иԥа дҳаракхеит, дҳаракхеит Анцәагьы Уи иҿы.
32. Анцәа Иара иҿы дҳаракхазар, Анцәагьы Уи дҳареикуеит Иара иҿы, ирласынгьы дҳареикуеит.
33. Схәыҷқәа! Сара дук аамҭа шәара сшәыцҟазаауам: Сара шәара сшәыԥшаалашт, аха “Сара сахьцо шәара шәызнеиуам” ҳәа Сара Ауриацәа ишрасҳәахьоу еиԥш абас шьҭа шәаргьы ишәасҳәоит.
34. Аԥҟара ҿыц шәысҭоит шәара: Аӡәи-аӡәи бзиа шәеибабала: Сара шәара бзиа шәшызбаз еиԥш, шәеибабала шәаргьы бзиа.
35. Шәара сҵаҩцәа шшәакәу злардыруа, шәара-шәара шәыбжьара абзиабара шәымазар ауп.
36. Симон Петра Уи иеиҳәоит: Иҳақәиҭу, Уара уабацои? Иисус аҭакс уи иеиҳәеит: Сара сахьцо уажәы уара узсышьҭалашам, аха ушьҭан усышьҭалоит.
37. Петра Уи иеиҳәоит: Иҳақәиҭу, изсылымшозеи уажәы Уара ушьҭалара? Сара сыԥсы Уара иухҭнысҵоит.
38. Иисус аҭакс уи иеиҳәоит: Уԥсы Сара исыхҭнуҵону? Ииашаны, ииашаны иуасҳәоит уара: Арбаӷь ҿнаҭаанӡа, уара хынтә мап сцәукуеит.
1. Шәгәы кашәмыжьын: Анцәа дхашәҵала, Саргьы схашәҵала.
2. Саб иҩны аҭыԥқәа рацәаны иҟоуп. Иҟамызҭгьы, ишәасҳәарын, избанзар аҭыԥқәа шәызсырхиарц сцоит.
3. Насгьы сцаны шәҭыԥқәа сырхиар, сеиҭааны шәаргьы Сара сахь шәызгоит, Сара сахьыҟоу шәаргьы шәыҟазарц азы.
4. Сара сахьцо шәара ижәдыруеит амҩагьы жәдыруеит.
5. Ҭома Уи иеиҳәоит: Иҳақәиҭу, ҳара Уара уахьцо ҳаздыруам: нас излаадыррызеи амҩа?
6. Иисус уи иеиҳәоит: Амҩагьы аиашарагьы аԥсҭазаарагьы Сара соуп: аӡәгьы дзаауам Саб иахь, Сара сыла акәымзар.
7. Сара сыжәдыруазҭгьы, Сабгьы дыжәдыррын. Уажәшьҭарнахыс Иара дыжәдыруеит дагьыжәбеит Иара.
8. Филипп Уи иеиҳәоит: Иҳақәиҭу, дҳарба Аб иагьҳазхоит уи.
9. Иисус уи иеиҳәоит: Абарсҟаамҭа шәара сшәыцҟоуп, нас уаргьы сузеилымкаауану, Филипп? Сара сызбахьоу Абгьы дибахьеит. Нас иагьзлауҳәаӡои уара “Аб дҳарба” ҳәа?
10. Ихаумҵаӡои уара Сара Аб сышилоу Абгьы Сара дышсылоу? Сара шәара ишәасҳәо ажәақәа Сара схы иҭысҳәаауам: Сара исылоу Аб Ихатә усқәа ирҿиоит.
11. Ихашәҵа Сара Аб сышилоу Абгьы Сара дышсылоу: мап анакәха, ихашәҵа иара аусқәа рхаҭақәа рыла.
12. Ииашаны, ииашаны ишәасҳәоит: Сара схазҵо Сара исырҿио аусқәа ирҿиалоит, иеиҳангьы ирҿиашт: Сара Аб иахь сахьцо аҟынтә.
13. Сара сыхьӡала шәыззыҳәозаалакгьы сырҿиоит, Аб дҳаракхарц Иԥа иҿы.
14. Сара сыхьӡала аказы шәсыҳәар, Сара исырҿиоит.
15. Сара бзиа сыжәбозар, сыԥҟарақәа шәрықәныҟәала.
16. Сара Аб сиҳәап, Уи даҽа Дгылаҩ-Жьжьаҩык дшәиҭап, наӡаӡа уи шәара дшәыцҟазарц азы,
17. Аиаша Аԥсы, аԥсабара иаднамкыло, уи дахьамбои дахьазымдыруеи рзы: аха шәара Иара дыжәдыруеит, избанзар шәара дшәыцуп дагьшәыцҟазаауеит.
18. Шәиеҭымқәаны шәынсыжьуам: шәара сышәзаашт.
19. Даҽа маҷк ауп, нас аԥсабарагьы сабом: аха шәара сыжәбоит, избан акәзар Сара сыԥсы ҭоуп, шәаргьы шәыԥсы ҭазаауеит.
20. Уи аҽны ижәдырышт шәара Сара Саб сышилоу, шәаргьы Сара шәышсылоу, Саргьы шәара сышшәылоу.
21. Сара сыԥҟарақәа зманы урҭ ирықәныҟәо иоуп Сара бзиа сызбо. Сара бзиа сызбо, уи Сара Саб илагьы бзиа дбахоит, Саргьы уи бзиа дызбоит, Схаҭа сагьизцәырҵуеит.
22. Искариот иакәымкәан, даҽа Иудак Иара иеиҳәоит: Иҳақәиҭу, иарбану Уара, аԥсабара акәымкәан, ҳара уҳазцәырҵырц зуҭаху?
23. Иисус уи аҭакс иеиҳәеит: Аӡәы Сара бзиа сибозар, Сара сажәа дықәныҟәоит: Сабгьы уи бзиа дибашт, Иара иҿгьы ҳнеины ҳҭыԥқәа ҳархиашт.
24. Сара бзиа сзымбо сажәақәагьы дрықәныҟәом. Шәара ишәаҳауа ажәа Сара сакәым, аха Сара Саазышьҭыз Аб итәуп.
25. Арҭ шәара ишәасҳәеит, шәара сшәыцҟаны.
26. Сара сыхьӡала Аб иааишьҭуа Адгылаҩ-Жьжьаҩы, Аԥсы Цқьа, зегьы шәирҵашт, иагьшәгәалеиршәашт Сара ишәасҳәахьоу зегьы.
27. Аҭынчра шәара ишәзынсыжьуеит, Сара сҭынчра шәара ишәысҭоит: аԥсабара ишышәнаҭо акәым Сара ишшәысҭо. Шәгәы кашәмыжьын иагьшәмырҭрысын.
28. Ишәаҳаит Сара шәара ишәасҳәаз “Сцоит сагьаауеит шәара шәахь” ҳәа.  Сара бзиа сыжәбозар, Сара Аб иахь сахьцо шәеигәырӷьарын, избан акәзар Аб Сара дсеиҳауп.
29. Уажәы, иҟалаша ҟалаанӡа, Сара шәара заа ишәасҳәеит. ианыҟалалакь ихашәҵаразы.
30. Шьҭа Сара амцхә шәасҳәом: избанзар аԥсабара аҳ даауеит, Сара сҿгьы лахәыла имам,
31. Аха Сара Аб бзиа дшызбои Аб иԥҟара ишаҳәо еиԥш ишсырҿиои аԥсабара иадырырц азы: шәгыл, шәаала арантәи.
1. Сара аӡахәа иашаҵәҟьа соуп, Сабгьы дӡахәааӡаҩуп.
2. Иарбанзаалакь Сара исықәны ашәыр зҿамло амахә Иара исықәихуеит, иарбанзаалакь ашәыр зҿало ирыцқьоит, еиҳа ирацәаны ашәыр аанашьҭырц азы.
3. Шәара шьҭа шәыцқьоуп, Сара шәара ишәасҳәаз ажәа абзоурала.
4. Сара шәсылаз, Саргьы шәара сшәылазаап. Амахә аӡахәа иамамзар, иара ахала ашәыр шазаамышьҭуа еиԥш, убас ауп шәаргьы Сара шәсыламзар.
5. Сара сӡахәоуп, шәара шәмахәҭақәоуп: Сара исылоу, Саргьы сызлоу, уи ашәыр рацәа ааишьҭуеит, избан акәзар Сара сыда акгьы шәзырҿиом.
6. Сара исылам уи наҟ дкажьхоит, амахә еиԥш, дагьҩоит: урҭ еизганы амца иақәрыжьуеит иагьыбылуеит.
7. Сара шәсыланы шәҟалар, Сара сажәақәагьы шәара шәҿы иҟалар, ишәҭаххалакь шәаҳәа иагьшәоуеит.
8. Сара Саб иҳаракырас иҟоу, шәара ирацәаны абзиара шәылҵны, сҵаҩцәа шәакәны шәыҟалара ауп.
9. Аб Сара бзиа сшибаз еиԥш, Саргьы шәара бзиа шәызбеит: шәыҟаз сыбзиабараҿы.
10. Шәара Сара сыԥҟарақәа шәрықәныҟәозар, сыбзиабараҿы шәҟалашт, Сара Саб иԥҟарақәа срықәныҟәаны, Иара ибзиабараҿы сшыҟоу еиԥш.
11. Сара ари шәасҳәахьеит, Сара сгәырӷьара шәара шәҿы иҟазарц, шәгәырӷьарагьы ҭәызарц азы.
12. Ари Сара исыԥҟароуп: Бзиа шәеибабала, Сара бзиа шәшызбаз еиԥш.
13. Аҩызцәа аԥсы рыхҭынҵара аҵкьыс, иеиҳау абзиабара аӡәгьы имам.
14. Сара ԥҟараны ишәысҭо шәықәныҟәозар, шәара Сара шәысҩызцәоуп.
15. Шьҭа Сара шәара атәқәа ҳәа сшәыԥхьом, избан акәзар атәы издыруам иаҳ иҟеиҵо: аха Сара шәара сҩызцәа ҳәа сшәыԥхьеит, избан акәзар Сара Саб иҟынтә исаҳаз зегьы шәара ишәасҳәеит.
16. Шәара шәакәым Сара салызхыз, аха Сара соуп шәара шәалхны шәзыргылаз, шәцаны абзиара шәырҿиаларц, уи абзиарагьы ыҟазарц, сыхьӡала Аб шәыззиҳәозаалакгьы шәиҭарц азы.
17. Абри ауп ԥҟарасгьы ишәысҭо: Аӡәи-аӡәи бзиа шәеибабала.
18. Аԥсабара шәара шәацәымыӷзар, ижәдыруаз Сара шсакәу шәара шәаԥхьагьы иацәымыӷхахьоу.
19. Шәара шәыԥсабаратәқәазҭгьы, аԥсабара иара атәы бзиа иабозаарын.  Шәара шәахьԥсабаратәым, аха аԥсабараҟынтә Сара шәахьалысхыз азоуп аԥсабара шәара шәзацәымӷу.
20. Ишәгәалашәыршәа Сара ишәасҳәаз ажәа: Атәы иаҳ иаҵкьыс деиҳам ҳәа.  Сара сыԥхарҵозҭгьы, шәаргьы шәыԥхарҵоит: сажәа иқәныҟәозҭгьы, шәара шәажәагьы иқәныҟәашт.
21. Аха арҭ зегьы изышәзыҟарҵало Сара сыхьӡ азоуп, избан акәзар Сара Саазышьҭыз дрыздыруам.
22. Сара сааны урҭ ирасымҳәазҭгьы, гәнаҳа роуамызт, аха шьҭа урҭ рыгәнаҳа аҟынтә хырқьиашьа рымам.
23. Сара сызцәымӷу Сабгьы дицәымӷуп.
24. Сара урҭ рыбжьара даҽаӡәы имырҿиац аусқәа смырҿиозҭгьы, урҭ гәнаҳа роуамызт: шьҭа урҭ иагьырбеит ҳагьырцәымыӷхеит Сареи Саби.
25. Аха инаӡааит русԥҟа иану ажәа “Сара баша сырцәымыӷхеит”.
26. Сара Саб иҟынтә иаасышьҭуа Адгылаҩ-Жьжьаҩы, Аиашара Аԥсы, Аб ихылҵуа, данаалакь, Сара шаҳаҭра сзиуеит.
27. Иара убас шәаргьы Сара шаҳаҭра сзыжәушт, избанзар шәара аханатәгьы Сара шәсыцҟоуп.
1. Сара арҭ зшәасҳәаз шәхырымхразоуп.
2. Асинагогақәа шәырҭырцалашт: уимоу, иаауеит аамҭа шәара шәызшьуа дарбанзаалакь Анцәа имаҵ иуа анџьишьо.
3. Абарҭгьы рулашт, Аби Сареи ҳахьырзеилымкааз аҟынтә.
4. Аха арҭ Сара изшәасҳәаз, аамҭа анаалакь, Сара уи шшәасҳәахьоу шәгәалашәыршәарц азоуп. Сара шәара сшәыцҟан азоуп, аханатә арҭ зшәасымҳәаз.
5. Шьҭа Сара Саазышьҭыз иахь сцоит, аха шәара шәахьтә “Уабацои?” ҳәа аӡәгьы дсазҵаауам.
6. Аха арҭ ахьшәасҳәаз аҟынтә, шәыгәқәа гәырҩала иҭәит.
7. Аха Сара аиаша шәасҳәоит: Сара сцар, шәара ишәзеиӷьуп. Избанзар, Сара сымцар, Адгылаҩ-Жьжьаҩы дышәзаауам: аха сцар, Иара шәара дышәзаасышьҭуеит.
8. Данаалакь, Уи аԥсабара иазцәыригашт иара аҩашьара агәнаҳарақәеи аҵабырги аӡбреи рзы;
9. Гәнаҳарас иҟоу – Сара сахьхарымҵо ауп;
10. Аҵабыргыс иҟоу – Сара Аб иахь сышцои уаҳа Сара сахьыжәымбои роуп;
11. Ӡбрас иҟоу – ари аԥсабара аҳ ишиқәӡбхахьоу ауп.
12. Еиҭа аҳәатәы рацәа сымоуп шәара шәҿы, аха шьҭа шәара ишәылшом уи алагӡара.
13. Иара, Аиаша Аԥсы, данаалакь, аиашара зегьы шәақәиршәап, избанзар Уи хыҭҳәаала акәым дышцәажәало, аха иаҳауа ауп ииҳәалаша, иҟалашагьы шәирдыруеит.
14. Уи Сара сҳареикышт, Сара стәы идкыланы шәра иахьшәирдыруа азы.
15. Аб имоу зегьы Сара истәуп. Сара стәы идикыло шәара ишәирдыруеит ҳәа зысҳәазгьы уи азоуп.
16. Шьҭа маҷк ауп уаҳагьы Сара сыжәбашам; дук мырҵыкәангьы еиҭа Сара сыжәбашт.
17. Убасҟан иҵаҩцәа рахьтә џьоукы аӡәи-аӡәи иеибырҳәеит: Иҳаиҳәо закәузеи Иара: “Шьҭа маҷк ауп уаҳагьы сыжәбом Сара; дук мырҵыкәан еиҭа сыжәбоит”, насгьы “Сара Аб иахь сцоит” ҳәа?
18. Абасгьы рҳәон дара: Изакәузеи ари Иара ииҳәо: “Дук мырҵыкәан” ҳәа? Иҳаздыруам ииҳәо закәу.
19. Иисус иазҵаарц шырҭахыз еиликаан иреиҳәеит: “Шьҭа маҷк ауп уаҳагьы сажәбом; дук мырҵыкәан еиҭа сыжәбашт” ҳәа ахьшәасҳәаз азоума шәзеизҵаауа?
20. Ииашаны, ииашаны ишәасҳәоит: Шәара шәҵәыуалашт, шәӷызлашт, аха аԥсабара гәырӷьалоит; шәара шәгәырҩалоит, аха шәгәырҩа гәырӷьарахоит.
21. Аԥҳәыс, ахшара данлоуа, дгәаҟәуеит лаамҭа ааит азы; ахшара данлоулакь, ауаҩы аԥсабараҿы дахьиз агәырӷьараҟынтә, агәаҟра лгәалашәом.
22. Уажәа шәаргьы агәаҟра шәымоуп; аха Сара шәеиҭазбашт, шәыгәгьы ҭгәырӷьаашт, шәгәырӷьарагьы аӡәгьы ишәцәигашам.
23. Уи аҽынгьы шәара акгьы шәсазҵаарым. Ииашаны. ииашаны ишәасҳәоит: Аб шәыззиҳәалакгьы шәиҭоит Сара сыхьӡала.
24. Уажәраанӡа шәара сыхьӡала акгьы шәамыҳәаӡацт; шәаҳәала, иагьшәоушт, шәгәырӷьара наӡаны иҟаларц азы.
25. Арҭ Сара ажәамаанақәа рыла ишәасҳәон, аха иаашт аамҭа, ажәамаанақәа рыла акәымкәан, иаартны аргама Аб иӡбахә аншәасҳәаша.
26. Уи аҽны сыхьӡала шәаҳәалашт, аха Сара Аб шәара шәзы сиҳәоит ҳәа шәасҳәом.
27. Избанзар Аб Ихаҭа шәара бзиа шәибоит, Сара бзиа сахьыжәбази иахьхашәҵази Сара Анцәа иҟынтә сшылбааз.
28. Аб иҟынтә сылбааны аԥсабарахь сааит; дырҩагь аԥсабара ныжьны Аб иахь сцоит.
29. Иҵаҩцәа ирҳәоит: Абар уажәы Уара аргама уцәажәоит, ажәамаанакгьы уҳәом.
30. Шьҭа ҳара иаадыруеит Уара зегьы шудыруа, гәаҟрасгьы иумам аӡәы уҭиҵааларц. Абри аҟынтә ихаҳҵоит Уара Анцәа иҟынтә ушылбааз.
31. Иисус аҭакс урҭ иреиҳәеит: Шьҭа ихашәҵома?
32. Абар, иааиуеит аамҭа иагьаахьеит, шәара досу шәҭыԥқәа рахь шәанеимпыша, Саргьы схала саныншәыжьша. Аха Сара саӡәым, избанзар Аб Сара дсыцҟоуп.
33. Арҭ Сара изшәасҳәаз аҭынчра Сара сҿы ишәымазарц азоуп. Аԥсабараҿы алахьеиқәҵара шәымоуп: аха шәыҽшәырхаҵа; Сара аԥсабара саиааит.
1. Арҭ иҳәан Иисус илақәа жәҩан ахь ирԥшны ҿааиҭит: Аб! Иааит аамҭа. Уԥа дырҳарак, Уара Уԥа уҳареикырц азы,
2. Уара цәеи-жьыс иҟоу зегьы дахьрықәиҭутәыз аҟынтә, иуҭаз зегьы наӡаӡатәи аԥсҭазаара риҭаразы.
3. Наӡаӡатәи ԥсҭазаарас иҟоу Уара, Иаӡәку Анцәа иаша, удырреи Уара Иааушьҭыз Иисус Христос идырреи роуп.
4. Сара Уара адгьыл аҿы уҳараскит Уара рҿиатәыс исуҭаз аус анагӡарала.
5. Шьҭа Уара сырҳарак, Аб, Уара уҿы, аԥсабара ҟалаанӡагьы Уара уҟны исымаз аҳаракырала.
6. Аԥсабараҟынтә исуҭаз ауаа Ухьӡ рызцәырызгеит: урҭ Уара иутәын, Уара урҭ Сара исуҭеит, даргьы Уара уажәа иқәныҟәеит.
7. Шьҭа дара иеилыркааит Уара Сара исуҭаз зегьы Уара уҟынтә шакәу.
8. Избан акәзар Уара исуҭаз ажәақәа дара ирысҭеит, даргьы ирыдыркылт иагьеилыркааит иашаны Сара Уара уҟынтә сшылбааз, иагьхарҵеит Уара сшааушьҭыз.
9. Сара урҭ рзоуп сызуҳәо; аԥсабаразы акәым сызуҳәо, Сара сызуҳәо Уара сызқәиҭутәыз роуп, избанзар урҭ Уара иутәуп.
10. Сара истәу зегьы Уара иутәуп, Уара иутәугьы Сара истәуп, убарҭ рҿы Саргьы сҳаракхеит.
11. Сара шьҭа аԥсабараҿы сыҟам, аха дара аԥсабараҿы иҟоуп, Сара Уара уахь сцоит. Аб Ацқьа! урҭ, Уара исуҭаз, Уара ухьӡала ихьча, даргьы ҳара ҳаиԥш иаӡәкны иҟазарц азы.
12. Сара урҭ санрыцҟаз, урҭ исуҭаз Уара ухьӡала исыхьчон иагьысыхьчеит; урҭ рҟынтә аӡәгьы дҭамхеит, Аҩыра наӡарц азы, аҭахара аԥа иакәымзар.
13. Шьҭа Уара уахь сцоит, арҭгьы аԥсабараҿы исҳәоит Сара сгәырӷьара дара рҿы инаӡаны иҟазарц.
14. Сара урҭ Уара уажәа рысҭеит, аԥсабарагьы дара иацәымыӷхеит, избанзар дара ԥсабаратәым, Сара сшыԥсабаратәым еиԥш.
15. Суҳәом урҭ Уара аԥсабарахьтә иугаразы, аха сызуҳәо урҭ ацәгьара иацәухьчарц азоуп.
16. Урҭ ԥсабаратәқәам, Сара сшыԥсабаратәым еиԥш.
17. Иԥшьа урҭ аиашарала: Уара уажәа иашоуп.
18. Уара Сара аԥсабарахь сшааушьҭыз еиԥш, Саргьы дара аԥсабарахь исышьҭит.
19. Сара рхы сыԥшьоит даргьы иашарала иԥшьахарц азы.
20. Дара рымацара рзы суҳәом, аха ражәала Сара схазҵо рызгьы,
21. Зегьы иаӡәкны иҟаларц, Аб, Уара Сара ушсылоу, Саргьы Уара сышулоу еиԥш, даргьы ҳара иҳаланы иаӡәкны иҟазарц, Уара сшааушьҭыз аԥсабара иханаҵарц.
22. Уара ҳамҭас исуҭаз аҳаракырагьы дара ҳамҭас ирысҭеит, даргьы иаӡәкны иҟазарц азы, ҳара ҳшаӡәу еиԥш,
23. Сара урҭ срыланы, Уаргьы Сара усыланы, раӡәра наӡаны иҟаларц азы, иагьадырырц аԥсабара Уара сшааушьҭызи дара бзиа ишубази, Сара бзиа сшубаз еиԥш.
24. Аб! Уара исуҭақәаз Сара сахьыҟоу иҟазарц сҭахуп, Уара исуҭаз сыҳаракыра рбаларц, аԥсабара ҿиаанӡа бзиа субеит азы.
25. Аб Аҵабырг! аԥсабарагьы уазеилымкааит Уара, аха Сара уеилыскааит, арҭгьы иеилыркааит Уара Сара сшааушьҭыз.
26. Сара урҭ Ухьӡ рызцәырызгеит иагьрызцәырызгоит Уара бзиа сызлоубаз абзиабара дара рҿы иҟазарц, Саргьы дара рҿы сыҟазарц.
1. Абарҭ ҳәаны Иисус иҵаҩцәа иманы Кедрон арҩаш нырцә, иҵаҩцәеи Ихаҭеи злааиз абаҳчара ахьыҟаз аганахьала, ддәылҵит.
2. Ари аҭыԥ, Иара дызнаԥхаз Иудагьы идыруан, Иисус лассы-лассы иҵаҩцәеи Иареи араҟа иеизалон азы.
3. Абас, Иуда гәыԥҩык аибашьцәа иманы аԥшьаҩ-еиҳабацәеи афарисеицәеи рмаҵуцәа ицны уахь днеиуеит, ацәымзақәеи алашарбагақәеи абџьарқәеи кны.
4. Иисус дзыниараны дыҟаз зегьы идырын, дцәырҵны урҭ иреиҳәоит: Шәзышьҭада? ҳәа.
5. Иара аҭакс иарҳәеит: Иисус Назареи. Иисус урҭ иреиҳәоит: Уи Сара соуп.  Иара дызнаԥхаз Иудагьы урҭ дрылагылан.
6. Иара “Ари Сара соуп” ҳәа анреиҳәа, рышьҭахьҟа иеиҭаҵын адгьыл иқәҳаит.
7. Убасҟан Иара деиҭаразҵааит: Шәзышьҭада? Дара ирҳәеит: Иисус Назареи иоуп хәа.
8. Иисус аҭакс иреиҳәеит: Ишәасымҳәеи Уи Сара соуп ҳәа? Нас Сара сакәзар шәзышьҭоу, арҭ шәырҟәаҵ, ицааит,
9. Уара исуҭақәаз рҟынтә аӡәгьы дҭасмырхеит ҳәа Иара ииҳәаз ажәа наӡарц азы.
10. Аса змаз Симон Петра уи аҭра иҭыхны аԥшаҩ-еиҳабы итәык дисны иарӷьа лымҳа ҿиҵәеит: атәы Малхос ихьӡын.
11. Иисус Петра иеиҳәеит: Аса аҭра иҭаҵа; Сара Аб исиҭаз аҿа сымжәырцу?
12. Убасҟан гәыԥҩык аибашьцәеи зықьҩык рхылаԥшҩи Ауриацәа рмаҵуцәеи Иисус дыкны дҿарҳәеит.
13. Раԥхьа Уи Анна иахь дыргеит, уи ашықәсан ԥшьаҩы-еиҳабыс иҟаз Каиафас диабхәан азы.
14. Каиафас ажәлар рзы аӡәы дыԥсыр, еиҳа иеиӷьуп ҳәа Ауриацәа ирабжьызгаз иакәын.
15. Симон Петреи даҽа ҵаҩыки Иисус ишьҭалон. Уи аҵаҩы аԥшьаҩ-еиҳабы дидыруан; Иисус дицны дынҭалт уи аԥшьаҩ-еиҳабы иашҭа.
16. Петра ашҭа нҭыҵ ашә дадгылан. Убасҟан, егьи, аԥшьаҩ-еиҳабы иидыруаз аҵаҩы, дааҭыҵын ашәхьчаҩ илаҳәаны Петра дҭеигалт.
17. Ари аҳҭыԥҳәыс-ашәхьчаҩ Петра иалҳәоит: Уаргьы Ари Ауаҩ иҵаҩцәа уреиуаӡами? Иара мап иҳәоит.
18. Ахьҭа ыҟан азы, атәқәеи амаҵуцәеи амца еиқәҵаны, иахагыланы рыҽдырԥхон; Петрагьы урҭ дрылагыланы иҽирԥхон.
19. Аԥшьаҩ-еиҳабы Иисус дизҵааит Иара иҵаҩцәеи ирҵарақәеи рзыҳәан.
20. Иисус уи аҭакс иеиҳәеит: Сара зегьы аргама аԥсабара иазаасыртит; Сара ианагь асинагогеи аныҳәарҭеи рҿы, Ауриацәа ахьеизо, ауп иахьыдсырҵоз, маӡалагьы акгьы сымҳәаӡеит.
21. Уара Сара узсазҵаауазеи? Изаҳахьоу уразҵаа ирасҳәаз. Урҭ ирдыруеит Сара исҳәаз.
22. Арҭ аниҳәа, иааигәа игылаз амаҵуцәа руаӡәк Иисус диҿасын, “Абас аума Уара аԥшьаҩ-еиҳабы аҭак шиуҭо?” иҳәеит.
23. Иисус аҭакс уи иеиҳәеит: Сара ибааԥсны исҳәазар, ишыбааԥсу ала шаҳаҭра уы. Ибзиазар, узсысуазеи?
24. Убасҟан Аннас Уи дышҿаҳәаз аԥшьаҩ-еиҳабы Каиафас иахь дишьҭит.
25. Симон Петра дгыланы аҽырԥхара даҿын. Усҟан уи иарҳәеит: Иара иҵаҩцәа иреиуоу уакәӡами уаргьы? Иара сакәым ҳәа мап икит.
26. Аԥшьаҩ-еиҳабы итәқәа иреиуаз, Петра злымҳа хиҵәаз иуак, иҳәоит: Сара абаҳчаҿы Иара уицны усымбеи?
27. Петра дырҩагь мап икит. Убри асааҭ азы арбаӷьгьы ҿнаҭит.
28. Ус Каиафас иҟынтә Иисус аӡбырҭахь дыргоит. Шьыжьын. Дара аӡбырҭа иҩнамлеит ихәымгамхарц, аха Амшаԥ рфаразы.
29. Пилат урҭ рахь ддәылҵын иреиҳәоит: Ари Ауаҩ ихарашәтәуазеи?
30. Дара аҭакс иарҳәеит: Иара дыцәгьауҩымзар, дуаҳҭомызт.
31. Усҟан Пилат урҭ иреиҳәеит: Дганы шәара шәусԥҟала дшәыӡбы. Ауирацәа уи иарҳәоит: Ҳара аӡәгьы ишьра ҳақәиҭым,
32. Иисус иажәа, Иара иԥсышьахашаз азыҳәан рыхшыҩ азцартә ииҳәаз, наӡарц азы.
33. Убасҟан Пилат аӡбырҭахь деиҭаҩналаны Иисус дааиԥхьан иеиҳәеит: Уара Ауриацәа раҳ уоума?
34. Иисус аҭакс иҳәеит: Уара ухы иҭуҳәаау, мамзар егьырҭ иуарҳәоу сыӡбахә?
35. Пилат аҭакс иҳәеит: Сара сауриоума? Уара ужәлари аԥшьаҩ-еиҳабацәеи роуп Уара сара усызҭаз. Иҟауҵеи Уара?
36. Иисус аҭакс иҳәеит: Сара сыԥсҳара ари аԥсабара иатәым. Сара сыԥсҳара ари аԥсабара иатәызҭгьы, смаҵуцәа Ауриацәа срыҭамхаразы иқәԥаларын. Аха шьҭа сыԥсҳара арахьтәым.
37. Усҟан Пилат Уи иеиҳәеит: Нас Уара, уеизгьы, Уԥсҳауп акәу? Иисус аҭакс иҳәеит: Уара уоуп Сара сыԥсҳауп ҳәа зҳәо. Сара сагьзиз аԥсабарахьгьы сзааз аиаша сазышаҳаҭырц ауп. Дарбанзаалакь аиашара иаҟынтәиу сыбжьы дазыӡырҩуеит.
38. Пилат Уи иеиҳәоит: Изакәузеи аиашара? Абригьы ҳәаны, уи Аурицәа рахь деиҭадәылҵын иреиҳәеит; сара Уи харак идызбалом.
39. Шәара ҵасс ишәымоуп ес-Мшаԥы аӡәы дышәзоусышьҭырц. Уажәы шәара ишәҭахуп акәу Ауриацәа рыԥсҳа дышәзоусышьҭырц?
40. Убасҟан урҭ дырҩагь иҩныҟааит: Ари иакәым, аха Барабба ҳәа. Барабба дабрагьҩын.
1. Убасҟан Пилат Иисус дганы аҟамчы дыҵихит.
2. Аруаа амаӷ гәыргьын ԥаны ихы иахарҵан маҭәа ҟаԥшьыла деиларҳәеит,
3. Насгьы иааигәа инеины, нагӡара уқәзааит Ауриацәа рыԥсҳа! ҳәа иаҳәо иҿасуан.
4. Пилат адәахьы деиҭадәылҵын урҭ иреиҳәоит: Абар, Иара шәара шәахь ддәылызгоит харак шидзымбало жәдырырц.
5. Убасҟан Иисус адәахьы ддәылҵит амаӷ гәыргьын иханы, маҭәа ҟаԥшьыла деилаҳәаны. Пилат урҭ иреиҳәоит: Абар Ауаҩы.
6. Аԥшьаҩ-еиҳабацәеи амаҵуцәеи Иара данырба, иеибарыҳәҳәеит: Дкыдҵа, дкыдҵа! ҳәа. Пилат урҭ иреиҳәоит: Дганы шәара дкыдышәҵа, избанзар сара Уи хара идызбалом.
7. Ауриацәа уи аҭакс иарҳәеит: Ҳара иҳамоуп аусԥҟа, уи аусԥҟа излаҳәо ала дыԥсыроуп, Анцәа Иԥас иҽыҟеиҵеит азы.
8. Пилат, ари аниаҳа, еиҳагьы дшәеит.
9. Аӡбырҭа деиҭаныҩналан “Уабатәиу Уара?” ҳәа Иисус иеиҳәоит. Иисус уи аҭак иимҭеит.
10. Убасҟан Пилат Уи иеиҳәоит: Сара аҭак сумҭаӡои? Уара иузымдырӡои сара Уара уоужьра амчра шсымоу, Уара укыдҵара амчрагьы шсымоу?
11. Иисус уи аҭакс иеиҳәеит: Уара Сара сҿы мчыс ҳәа акгьы умазаарымызт, хыхьынтә уи уҭамзар. Убри аҟынтә уара сузҭаз еиҳа гәнаҳа имоуп.
12. Абри инаркны Пилат Уи иоушьҭра дашьҭан. Аха Ауриацәа иеибарыҳәҳәеит: Уара абри доуушьҭыр, уара Кесар уиҩызам. Дарбанзаалакь Ԥсҳас зхы ҟазҵо Кесар диаӷоуп ҳәа.
13. Пилат ари ажәа аниаҳа, Иисус ашҭахь ддәылиган аӡбырҭа, Лиҭостротон (Ахаҳәтә) захьӡу, Уриа бызшәала Габбаҭа ҳәа изышьҭоу, аҭыԥ дықәтәеит.
14. Амшаԥ аԥхьатәи ахәаша акәын. Асааҭ фба ирзынаԥшуан. Абар шәара шәыԥсҳа ҳәа реиҳәоит Пилат Ауриацәа.
15. Убасҟан урҭ иеибарыҳәҳәеит: Дықәга, дықәга, дкыдҵа Иара ҳәа. Пилат урҭ иреиҳәоит: Шәыԥсҳа дкыдысҵарцу? Аԥшьаҩ-еиҳабацәа уи аҭакс иарҳәеит: Ҳара Кесар ида Ԥсҳа дҳамам ҳәа.
16. Убасҟан уи Иара дара дкыдырҵарц дриҭеит. Абас Иисус дрыма ицеит.
17. Иара иџьар иманы, Ахыбаҩ ҳәа изышьҭаз, Уриа бызшәала Голгоҭа захьӡу, аҭыԥ дазкылсит,
18. Иара дахькыдырҵаз, даҽа ҩыџьагьы наҟ-ааҟ ицкыдырҵеит, Иисус рыгәҭаны.
19. Пилат аҩыра ҟаҵаны аџьар иахаиргылт. Ианын: Иисус Назареи, Ауриацәа рыԥсҳа.
20. Ари аҩыра Ауриацәа рахьтә ирацәаҩны иаԥхьеит, избанзар, Иисус дахькыдыз, аҭыԥ ақалақь иазааигәан, насгьы иҩын Уриа бызшәала, Лаҭин бызшәала, Бырзен бызшәала.
21. Ауриацәа рыԥшьаҩ-еиҳабацәа Пилат иарҳәон: Иумҩын “Ауриацәа рыԥсҳа” ҳәа, аха ианҵа: “Иара иҳәеит: Сара Ауриацәа срыԥсҳауп” ҳәа.
22. Пилат аҭакс иҳәеит: Сара изҩыз зҩит ҳәа.
23. Иисус данкыдырҵа, аруаа Иисус ишәҵатәқәеи ихитони рган ишәҵатәқәа ԥшь-хәҭакны иршеит; ари урҭ рыцыԥхьаӡа хәҭак-хәҭак роуит. Ахитон ӡахымызт, исын ишеибаку аханытә.
24. Урҭ дара-дара иеибарҳәеит: Иԥаажәарым ари, аха изтәхо ҳәа аҵәы азҭаҳаршәып, Аҩыра иану наӡарц азы: “Сышәҵатәқәа дара-дара иеизыршеит, сышәҵагьы зтәхо ҳәа аҵәы азҭадыршәит”. Аруаа роуп ари ҟазҵаз.
25. Иисус иџьар иадгылан Иара Иани, Иан лаҳәшьа Мариа Клопас иԥҳәыси, Мариа Магдалинеи.
26. Иисус Иани лааигәа игылаз бзиа иибоз иҵаҩыки аниба, Иан илеиҳәоит: Аԥҳәыс, абар Бара бԥа.
27. Нас аҵаҩы иеиҳәоит: Абар уара уан. абри инаркны аҵаҩы Лара иара иахь дигеит.
28. Абри ашьҭахь, Иисус шьҭа зегь шынаӡаз дырны, Аҩыра иану ҟаларазы, “Аӡба сакуеит” иҳәеит.
29. Араҟа игылан бжьеила иҭәыз амаҭәахә. Убасҟан аиссоп абжьеи зларчыз ашәынгьар ахарԥаны иқьышә иқәыркит.
30. Иисус абжьеи агьама аниба, “Инаӡеит!” иҳәеит. Ихгьы неикәаҽын иԥсы ишьҭит.
31. Хәашан аҟынтә, асабшазы ацәеижьқәа аџьар икыдымхаларц, ари асабша мышныҳәа дуун азы, Ауриацәа Пилат иҳәеит урҭ ршьаргәацәқәа ԥыҵәҵәаны икыдырхырц.
32. Ус аруаа аан раԥхьатәии егьи Иисус ицкыдызи ршьаргәацәқәа ԥырыҵәҵәеит.
33. Аха Иисус иҿы иааины, дшыԥсхьаз анырба, ишьаргәацәқәа ԥырымҵәеит.
34. Аха аруаа руаӡәк аԥсала ивара кылижәеит, убри асааҭ азы ашьеи аӡи аалыжжит.
35. Избазгьы шаҳаҭра азиуит, иагьиашоуп уи ишаҳаҭра, иагьидыруеит ииҳәо шиашоу шәаргьы агәра жәгаразы.
36. Арҭ ҟалеит “Ибаҩ мхәашааит” ҳәа Аҩыра иану наӡарц азы.
37. Дырҩагь даҽа ҩырак иаҳәоит: Изларыкшаз ихәаԥшлоит.
38. Абри ашьҭахь Иосиф Аримоҭеитәи, Иисус иҵаҩцәа иреиуаз, аха Ауриацәа дрыцәшәаны зыҽӡаны иҟаз, Пилат диҳәеит Иисус ицәеижь игарц. Пилат уи дақәиҭитәит. Уи дааны Иара ицәеижь игеит.
39. Дааит Никодимосгьы, Иара иҿы раԥхьа уахынланы иаахьаз, иагьааигеит шә-фунтк инарзынаԥшуа асмирнеи алоиеи еилаҵаны.
40. Иисус ицәеижь ганы, Ауриацәа ржышьала, зыфҩы лаҳа-лаҳауаз касышла иҭарыҳәҳәеит.
41. Иара дахькыдыз баҳчаран, уи абаҳчаҿы иҟан аӡәгьы дызҭарымҵацыз дамра ҿыцк.
42. Иара убра дагьҭарҵеит Иисус, Ауриацәа рхәаша аҟынтә, адамра ааигәан азы.
1. Амчыбжь аԥхьатәи амш аҽныҵәҟьа, шаанӡа Мариа Магдалина адамраҿы даауеит иагьылбоит адамра ахаҳә шақәхыз.
2. Дыҩны Симон Петреи егьи Иисус бзиа иибоз аҵаҩи рҿы дааны иралҳәоит: Иҳақәиҭу адамра дҭыргеит иагьҳаздыруам Уи дахьышьҭарҵаз ҳәа.
3. Убасҟан Петреи егьи аҵаҩи дәылҵын адамрахьы рҿынархеит.
4. Урҭ аҩыџьагьы иеибарҩны иеиццон, аха егьи аҵаҩы Петра иеиҳа дласны дыҩуан аҟынтә, аԥхьа адамраҿы дааит.
5. Данылаҟә, ибоит акасышқәа шышьҭаз, аха дҭамлеит.
6. Убасҟан уи ишьҭарххны даауеит Симон Петра. Уи адамра дҭалт иагьибоит акасышқәа шышьҭоу,
7. Насгьы Иара ихы иахаз акасы, егьырҭ акасышқәа ирыцышьҭамкәан, иара аҭыԥ аҿы хазы иеикәарҳәны ишышьҭаз.
8. Убасҟан егьи, раԥхьа адамраҿы иааз, аҵаҩгьы дҭаланы ибан агәра игеит.
9. Избанзар урҭ макьана ирыздыруамызт Аҩыра, Иара аԥсцәа рҟынтә дгылараны дшыҟаз.
10. Абас, аҵаҩцәа рышьҭахьҟа ихынҳәит.
11. Мариа адамра анҭыҵ дгыланы дҵәыуон. Ус дышҵәыуоз адамрахьы длаҟәит,
12. Иагьылбоит ҩыџьа амаалықьцәа шкәакәала иеилаҳәаны Иисус ицәеижь ахьышьҭаз, аӡәы ахахьы егьи ашьапахьы, иштәаз.
13. Урҭ лара иларҳәоит: Аԥҳәыс, бзырҵәыуозеи бара? Лара иралҳәоит: Избанзар дыргеит Исықәиҭу, дахьышьҭарҵазгьы сыздыруам ҳәа.
14. Абарҭгьы ҳәаны, лышьҭахьҟа данынхьаҳә, Иисус дышгылоу лбоит. Аха илыздыруамызт Ари Иисус шиакәу.
15. Иисус уи илеиҳәоит: Аԥҳәыс, бзырҵәыуозеи? Бзышьҭада? ҳәа. Ари абаҳчааӡаҩ иакәу џьшьа, иалҳәоит: Аҳ, уара уакәзар Иара дызгаз, дахьышьҭоуҵаз саҳә, сара дызгоит Иара.
16. Иисус уи илеиҳәоит: Мариа! Дхьаҳәны лара Иара Уриа бызшәала иалҳәоит: Раббуни! (иаанагоит Арҵаҩы).
17. Иисус уи илеиҳәоит: Сара бсыдымкьыслан, избанзар Сара макьана Аб иахь схамлац; аха сашьцәа рахь бцаны ираҳә: Сара Саб иахь, шәаргьы ишәабу иахь, Сынцәа иахь, шәаргьы ишәынцәоу иахь, сышхало.
18. Мариа Магдалина дааны аҵаҩцәа иралҳәоит Иаҳақәиҭу дшылбаз, абарҭгьы Иара ишлеиҳәаз.
19. Ахәылбыҽха, уи амчыбжь аԥхьатәи амш азы, Ауриацәа ирыцәшәаны аҵаҩцәа ашә аркны иахьрымаз, Иисус дааины рыгәҭаны дгыланы иреиҳәоит: Аҭынчры шәымазааит!
20. Абри ҳәаны инапқәеи ивареи дирбеит. Аҵаҩцәа, Иҳақәиҭу данырба, иеибаргәырӷьеит.
21. Иисус иеиҭареиҳәахт: Аҭынчра шәымазааит! Сара Саб сшааишьҭыз еиԥш, шәаргьы шәсышьҭуеит.
22. Абригьы иҳәан дынарыҭәҳәаны урҭ иреиҳәоит: Дшәыдышәкыл Аԥсы Цқьа.
23. Аӡәыр игәнаҳарақәа изанашәыжьуазар, изанажьуп; аӡәыр иқәнышәкылозар, иқәынкылоуп.
24. Иисус данааиз, Ҭома, ажәаҩаҩык рахьтә аӡәы, Иеициз захьӡыз, дыҟамызт.
25. Егьырҭ аҵаҩцәа уи иарҳәон: Ҳара Иҳақәиҭу даабеит ҳәа. Аха иара урҭ иреиҳәеит: Иара инапқәа аҵәымаӷқәа рышьҭақәа анысымбаар, аҵәымаӷқәа рҭыԥқәа снацәала игәасымҭар, иварагьы снапы ҭасымҵар, хаҵашьа сымам ҳәа.
26. Аамш рышьҭахь аҵаҩцәа, Ҭомагьы дрыцны, аҩны иҟан. Иисус дааит ашәқәа аркны ианыҟаз аамҭазы; рыгәҭангьы дгыланы иҳәеит: Аҭынчра шәымазааит!
27. Абри ашьҭахь Ҭома иеиҳәоит: Унацәа ааганы арахь Сара снапқәа урыхәаԥш, унапгьы сыҭаны Сара сывара иҭаҵа уагьхамҵаҩымхан, ухаҵаҩха.
28. Ҭома аҭакс Уи иеиҳәеит: Сара Исықәиҭу, сара иагьсынцәоу!
29. Иисус уи иеиҳәоит: Уара ихоуҵеит, Сара сахьубаз аҟынтә. Бзабаала иҟоуп сзымбакәан схазҵаз.
30. Ари ашәҟәы ианым, ирацәаны егьырҭ аџьашьатәқәагьы ирҿиеит Иисус иҵаҩцәа рҿаԥхьа.
31. Арҭ ирызкны иануп Иисус Анцәа Иԥа Христос шиакәу хашәҵарц, уи ахаҵаралагьы аԥсҭазаара Иара ихьӡала ишәымазарц азы.
1. Абри ашьҭахь Иисус иҵаҩцәа рҟны дырҩагь дцәырҵит Тибериадатәи амшын аҿы. Дцәырҵит абас.
2. Симон Петреи Иеициз захьӡыз Ҭомеи, Галилеи Канатәи Наҭанаели, Зебедеи иԥацәеи, Иара иҵаҩцәа даҽа ҩыџьеи еицыҟан.
3. Симон Петра урҭ иреиҳәоит: Ԥсыӡкра сцоит ҳәа. Ҳаргьы ҳуццоит ҳәа иарҳәоит. Иҭыҵны ашхәа иақәтәеит, аха уи ауха акгьы рзымкит.
4. Ашамҭазы Иисус агаҿа дықәгылан, аха иҵаҩцәа Ари Иисус шиакәыз рыздыруамызт.
5. Иисус урҭ иреиҳәоит: Сыҷкәынцәа, исфаша ҳәа акыр шәымазар? Дара аҭакс Уи иарҳәеит: Мап.
6. Иара урҭ иреиҳәоит: Акаҭа ашхәа арыӷьарахь ала ишәыршә, иагьышәкышт.  Дара идыршәын аԥсыӡ рацәа ахьанҭара аҟынтә, уи рызҭгомызт.
7. Убасҟан Иисус бзиа иибоз аҵаҩы Петра иеиҳәоит: Ари Иҳақәиҭу иоуп ҳәа.  Симон Петра, “Ари Иҳақәиҭу иоуп” ҳәа аниаҳа, ишәҵатәы ааимӷаҵаны, дыхтын азы, амшын иҽалаижьт.
8. Егьырҭ аҵаҩцәа шхәала акаҭ азна аԥсыӡ рҳәазо иааит. Урҭ ҩышәҟа ра ирзынаԥшуа адгьыл иацәыхарамкәан иҟан.
9. Урҭ аныӡхыҵ, ирбоит аԥырӷы еикәаӷӷа ишьҭаны аԥсыӡ, уи иақәны ачагьы.
10. Иисус урҭ иреиҳәоит: Иаажәг аԥсыӡ уажәы шәара ишәкыз рҟынтә.
11. Симон Петра ашхәа дҭалан агаҿахь иҭигеит акаҭ ԥсыӡ дула иҭәны, хыԥхьаӡарала шәи ҩынҩажәи жәаха инаӡо; абасҟак ирацәан, аха акаҭ ԥымжәеит.
12. Иисус урҭ иреиҳәоит: Шәааи шьыбжьхьафара. Ари Иҳақәиҭу шиакәыз дырны, иҵаҩцәа рҟынтә аӡәгьы “Уара узусҭада?” ҳәа иазҵаара изымгәаӷьит.
13. Иисус дааины ача шьҭыхны урҭ ириҭоит; аԥсыӡгьы иара убас.
14. Ари шьҭа хынтәуп, Иисус аԥсцәа рахьтә дгылеижьҭеи, иҵаҩцәа данрызцәырҵуа.
15. Абас, урҭ шьыбжьхьа анырфа ашьҭахь, Иисус Симон Петра иеиҳәоит: Симон, Иоанн иԥа, егьырҭ реиҳа бзиа субоу Сара? Уи иеиҳәоит: Ааи, Иҳақәиҭу! Уара иудыруеит сара Уара бзиа ушызбо. Иара уи иеиҳәоит: Ирҳәла ссарақәа.
16. Даҽа знык Иара уи иеиҳәоит: Симон, Иоанн иԥа, бзиа субоу Сара? Уи иеиҳәоит: Ааи, Иҳақәиҭу! Уара иудыруеит сара Уара бзиа ушызбо. Иара уи иеиҳәоит: Уҟала суасақәа рыхьчас.
17. Ахынтә раан уи иеиҳәоит: Симон, Иоанн иԥа, бзиа субоу Сара? Петра илахь еиқәиҵеит, ахынтә раан бзиа субоу ҳәа ахьиеиҳәаз азы. Абасгьы иеиҳәеит: Иҳақәиҭу, Уара иудыруеит зегьы, Уара иудыруеит сара Уара бзиа ушызбо; Иисус уи иеиҳәоит: Ирҳәла суасақәа.
18. Ииашаны, ииашаны иуасҳәоит: Уара уанҿаз, умала амаҟа умӷаҵаны иахьуҭахыз уцон; уанажәлакь, унапқәа еиҵухуеит, даҽаӡәгьы иумӷаҵаны иахьуҭахым уигоит.
19. Ари иҳәеит Иара, ԥсышьас уи Анцәа дызлаҳареикуа еиликаарц. Абригьы ҳәаны, Сара усышьҭал ҳәа иеиҳәеит.
20. Петра данаахьаҳә, Иисус бзиа иибоз аҵаҩы, уаххьазы Иара игәы иҽнадҵаны, “Иҳақәиҭу! иҟада Уара узнаԥхо?” хәа зҳәаз, дышрышьҭаз ибоит.
21. Ус, Петра уи даниба, Иисус иеиҳәоит: Иҳақәиҭу! ари иззы?
22. Иисус уи иеиҳәоит: Сара саанӡа иара дыҟазарц сҭахызар, уара уи иузалозеи? Уара Сара усхьыԥшы.
23 Уи аҵаҩы дыԥсуам ҳәа ажәа аишьцәа ирылаҩҩит. Аха Иисус имҳәеит уи аҵаҩы дыԥсуам ҳәа. Иеиҳәаз “Сара саанӡа уи дыҟазарц сҭахызар, уара уи иузалозеи?” ауп.
24. Уи иоуп уи аҵаҩы абри шаҳаҭра азызуа, абригьы зҩыз, ҳаргьы иаадыруеит ишиашоу уи ишаҳаҭра.
25. Абри адагьы ирацәоуп Иисус ирҿиаз; аха урҭ зегьы ирыхҳәааны иҩызҭгьы, аԥсабара ахаҭагьы иазкрымызт ирҩышаз ашәҟәқәа ҳәа сгәы иаанагоит.
