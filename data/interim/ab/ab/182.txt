Анасыԥ умбаӡакәа ауп ишааиуа!..
Уи ахы унардырӡом, абжьы аргаӡом, аха ус ишузааигәоу, аԥсыԥ лагаҩагабжь ала уцәа ианыруеит... Усҟан уаргьы ҭынч узтәаӡом, аҵәы уахазаауеит, мцак уҵашуеит, ублақәагьы иааҟәымҵӡакәа акы азыԥшра иалагоит, уажәы-уашьҭан ахәы иныхшәаны, аҳәаса быбышӡа ианышәҭуа еиԥш, ишкәакәоу, иԥшӡоу, иссиру акы узааигәахара ишаҿу уцәа иалашәоит. Азныказ уара уҽурҭынчыр уҭаххоит, аха ани маӡала иуцрыхо, узмырҭынчуа, акәиц хәыҷы еиԥш зыԥхарра уныруа амч, иҵегьы ишеицрало, уара уҟынӡа ишааиуа удыруит азы, уҽузырҭынчӡом, уи ушатәнатәуа удыруеит азы, уаргы уаҿагылаӡом, ухы ауҭар уҭахуп, уанхәыҷыз, ӡҭалара уанцоз, аӡмыжь илахыкны уԥаны аӡы уҽаналауршәлак, уаашьҭԥаан, (уара уҭыԥ ара акәӡам!) ҳәа аӡмыжь ду ахь ушагоз еиԥш!
Уара ухаҭагьы уи уазыԥшижьҭеи акырҵуеит, мышкызны ишааиуа удыруеит, аха ианааиуеи, иахьынӡааихьоуи цқьа иахьузымдырәуа азы, мчыла ухы агәра аургоит зынӡа иааигәахахьоушәа, абар, абар, ушәхымс иаахыҵуашәа, уаргьы иузынхаз, игәаӷьны аԥылара акәушәа... Аха абни раԥхьатәи ашьаҿа аҟаҵара есымша иуцәыцәгьоуп азы, мчык уазыԥшуп, иуԥхьаша, ма маҷк инаугәҭасша, (ани уанхәыҷыз мчыла, иумбаӡакәа уҩызцәа ааины, инауцәхасны аӡы уаналарыжьуаз еиԥш!) уалазгалаша. Уи аҩыза амч ануҭаху раԥхьаҵәҟа ауп, нас, иҳәатәугьы иутәугьы зегьы уара иудыруеит, иара анасыԥ ҳәа иҟоугьы уахьаԥылаша, ушаԥылаша ухала иухәыцуеит.
Аус злоу, уара иара ахаҭа агәра угоит, аԥсыӡ ахьҭоу, иахьамоу здыруа иеиԥш, ухы шхоу, иара ахьузыԥшу аҭыԥ ҳәа угәы иахьаанаго ахь уцалоит.
Уара иудыруеит, анасыԥ шыҟоу, ишузыԥшу, убри ауп угәы зырӷәӷәоу. Уи шәымҭак иадамхаргьы агәра умгозҭгьы, ухы азҵаара уалагон, адунеи сзықәуи, исҭахуи, ҵакыс иамоуи сыԥсҭазаара ҳәа... Аха уи шузааигәоу, уажәы-уашьҭан ишуԥылоу ухы агәра анаургалак, нас, амра цара иацәцаз, ашәшьыра данааҵалалак иԥсы шиго еиԥш, уԥсы ааугоит, аԥсҭазаарагьы еиҳа иугәаԥхо, иумбаӡакәа, алакә аҿы еиԥш, мҵәыжәҩак уоузшәа уааҟалоит... Нас, урҭ амҵәыжәҩақәа рыда ԥсыхәа шумам анудырлак, зегьы ирбо «еиҵухларгьы» уҭаххаӡом, улымҳа кыдҵан бжьы маӡак есымша уазыԥшызаауеит. Уи абжьы, зқьы бжьы гозаргьы ирылаҩашьаӡом, уи уара улымҳа шашьцыламгьы, раԥхьаӡа акәны ишуаҳауагьы, иаразнак ирылукаауеит, иара ахаҭагьы уадыруеит, уазхьаԥшаанӡа иудҵӡом...
Ааи, уара иудыруеит анасыԥ шыҟоу, зны ишыхароу, зны ишааигәоу, аха зегь акоуп, уара ахы шуқәку, уацәхьамҵыр, азыԥшра уамырааԥсар, ушаԥшаауа, нас, ахаангьы ишуԥымрымҵуа, ушамыԥсахуа, илбааудо аҳауа цқьеиԥш, иара уара уда ишхәарҭам, уаргьы иара ада ԥсҭазаара шумам.
Убри аҩыза анасыԥ ауп уара уззыԥшу, убри азоуп, аҵҟьара иазыԥшу аҽыҩ еиԥш, есымша ухы-угәы зегьы бжьык изазыԥшу, уи шаагалак, унызкыло акгьы ыҟаӡамкәа ашьауардын еиԥш, ажәҩан иаҵәа уналашәкәа узцо. Насоуп, уацәымҩашьо агәра ануго, анасыԥ шыҟоу, уи уара иахьуҭаху акәымкәа, зны-зынла, иара иахьаҭаху уагарц шалшо, убри азы, уара ухаҭагьы иумырбаӡакәа амҵәыжәҩақәа шунаҭо (усышьҭал, сара сахьцо уаала!) ҳәа, уи, аӡәгьы шамахак мап шизацәымкыц уаназхәыцлак, уаргьы иугәарԥханы уҽауҭоит...
Уи анааиуа ааԥын иаҩызоуп, ауаҩы даршәҭуеит, дарԥшӡоит, амҵәыжәҩақәа инаҭоит, имбаӡакәа дарԥыруеит!.. Ауаҩы иара ихаҭа иџьеишьоит, уи шаҟа ирласны деиҭанакуа, даԥсахуа, иацы дшыҟаз акәымкәа, иахьа зынӡа даҽаӡәны дааҳәны даақәнаргылоит!.. Уи игәы ааԥынра ҭалоит,  иаразнак иааикәыршаны зегьы шәҭуашәа ибоит, уимоу, иаргьы дышәҭны, урҭ ашәҭқәа зегьы дрыцышәҭуашәа...
Ирҳәоит, уи аҩыза абзиабара, «ацәқәырԥа» ауаҩы знык ауп ианиҭаауа, «ианижәло» ҳәа! Иҟалап, раԥхьатәи абзиабара акы еиԥшымзар, уи «ашьҭақәа» ауаҩы ахаан инымҵуа иннаҵозар... Уи имбаӡакәа ахы дҭанарԥоит, зны дарԥыруеит, зны аҳауа даланаҵоит, зны, ижьы ааинырыртәгьы дышьҭанақшоит, зны амца ицранаҵоит, зны уи амца ахааназ арцәараз «аӡы» хьшәашәа иқәнаҭәоит, зны, зегьы ирбо иара изгәаҭаӡом, дарлашәуеит.
Абзиабара – уи макьана аӡәгьы изеилымкааӡацт, амала, абҷеиԥш зегьы ирҭаауеит, зегьы «ирхыргароуп»! Уи бзианы «изызныҟәгаз», амаҵ «зуз» идхалоит, кыраамҭагьы «иҭыҵӡом», иҟалоит ԥсраҽнынӡа ицзаргьы. Иҟоуп иудымхалогьы, иаразнак иаԥырҵуа, мамзаргьы иуԥырҵуа. Иара шаҟа амаршәа укыз аҟара, убриаҟара иумбаӡакәа уаршәҭуеит, мчы ҿыцк ааганы иуланаҵоит, уинахыс, иҟаумҵашагьы унарҟаҵоит, иумҳәашагьы унарҳәоит!
Абзиабара – уи мцоуп, ауаҩы иҩныҵҟала алашареиԥш иҭаԥхоит, дарлашоит, дарԥхоит. Уи џьарак уартәаӡом, уи знык иануцрала, исырцәоит ҳәа уалагаргьы уахәаӡом, избанзар, иара убри аҩыза мчык амоуп, иурцәацыԥхьаӡа, еиҳагьы еибакуеит, «иудхьымӡхкылоит!» Нас уара ухаҭагьы убриаҟара уашьцылоит, убриаҟара иузааигәахоит, уааигәа ианыҟам акы уцәыӡызшәа убо уалагоит!.. Ублақәа аԥшаара иалагоит, угәы узхәыцӡом, уи даҽа цәқәырԥак ишьҭнаԥаауеит, уара ухаҭагьы уи «иамысхуеит» ҳәа уалагоит, аха уанзахьымӡалак, убас хара уагоит, убас уаланагалоит, нас, ушьҭахьҟа, иацтәи умш ахь ахынҳәра зынӡа иуҭаххаӡом... Избанзар, уара блала иумбаз, аха иузааигәаз, акы уеимнадоит, уарԥеиԥеиит, иаразнак уатәнатәуеит. Нас, иара уара ухаҭагьы ухы ахала агәра ургара иалагоит иаразаҵәык шакәу ари адунеи аҿы уара узы ԥсҿыхгас иҟоу, уи шаҟаирласны еилукаауа аҟара, убриаҟара уаргьы иуҭахыз ушахьӡо... Ус ауп, ацәаныррақәа, «ианахдырҟьацәалак», ахшыҩ иаразнак аӷәра анапахьы иаанагоит, иампыҵнахуеит (уара есымша уццакцәоит!) ҳәа иара аԥшәмара ауа иалагоит! Аха уи аамҭала ауп, избанзар, ацәанырра, абзиабара есымша аҿыц ныҟәа иҩызоуп, иагьаџьара ицәыҵаххыргьы, ишьацәхнысларгьы, икаҳаргьы, иаразнак акагьы ҟамлаӡазшәа агылашьа иақәшәоит! Избанзар, ани амца-хаа акуп, уи иабылӡом, ус хәыҷы-хәыҷла аԥхарра ацәымӡырц иаҭәҳәоит, иарԥхоит. Ани аԥхарра ауп ауаҩгьы деиқәырханы дызку, иҩныҵҟа ахьшәашәара назмышьҭуа, зегьы изеиԥшны дҟазымҵо, иаликаауа, игәаԥхо, иаразнак ила ихгылартә, уинахысгьы ихамышҭыртә, зегьы ирыликаартә дҟазҵо...
Абзиабара – уи баҩхатәроуп, Анцәа дануқәгәыӷ, уаниҭахха, дшумжьо анидыр, маӡала иулаиҵоит. Избанзар, уи уара аныҟәгашьа ушақәшәо идыруеит, насгьы, мыцхәы алаԥш «иамыркыкәа», ауаа рыла ихмырслацәакәа, шәҭла иҭаҳәҳәоу адәы ԥшӡеиԥш, маӡала иҭаҳәҳәаны, уахӡыӡаауа иныҟәугалароуп. Усҟан ауп, уи уара уҟазшьа «ианалашьцыло», уара иутәны, уара уда ԥсыхәа амамкәа ианыҟало. Нас ауп, ԥсык анеицышәхало, шәаӡәыкны шәаныҟало... Уи, аҵлақәа зыршәҭуа ааԥынра иаҩызоуп, ааԥынрагьы – бзиабароуп, абзиабарагьы – ааԥынроуп!..
