Актиор, адраматург, ашәҟәыҩҩы Рушьни Џьопуа аханатә ишиҟазшьоу еиԥш, Аԥсны, аԥсуа жәлар знысхьоу рҭоурыхтә мҩа, рҭоурыхтә хҭысқәа еснагь дрызҿлымҳауп. Имаҷымкәа иаԥиҵахьеит урҭ ахҭысқәа аазырԥшуа аҩымҭақәа.
Уажәы аԥхьаҩцәа ишәыдигало аҭоурыхтә роман ҿыц «Иҳамбо аеҵәа аҵаҟа» акыр шықәса аус адиулон. Араҟа аԥхьаҩ ибоит Амҳаџьырра аԥсуаа ирзаанагаз атрагедиа ду. Уи ҟазарала иааирԥшуеит ауаажәлар рыҩнуҵҟа имҩаԥысуаз аибарххарақәа, азеилибамкаарақәа. Аха ауаҩы игәы нызкыло ак акәны иҟоуп, аидгылашьа иақәшәо амилаҭ егьа мыҟәмабара иақәшәаргьы, шьаҭанкыла раныхра шзалымшо.
Ажәакала, аԥхьаҩ устол иқәлоит ҟазарала иаԥҵоу аҭоурыхтә роман ҿыц.
Ауха шаанӡа аԥша асуан. Зны аҽарыцәгьон, даҽазныхгьы иҟоуҵо хәарҭам ҳәа арҳәазшәа, аҽарҭынчуан. Аха ахагахара азаазшәа еиҭа аҿаанахон. Ақәа ауамызт, иагьымацәысуамызт, ус анакәха, иагьдыдуамызт. Аԥша шасыц иасуан амч зықәхоз ашәаԥыџьаԥ асаара ишьҭаҵо…
Хыхь ҳаракы, мраҭашәарахь агәышԥ ҟьаҟьа рхианы, ақәԥара иазыхиоушәа, игылаз ахра ацәқәа аҟынтәи илеиз ахаҳәқәа дыдраҵас рыбжьы геит. Ахаҳә шьанҵақәа дара дара ахьеидыкшалоз амацәыс аҿаҷҷозшәа иҵыры-ҵыруан. Уи, ахра иҩахыкны, Аԥсны иахагылаз ашьха раҳаракыра убарҭан абрахьынтәи. Аҭаца ԥшӡа дахькҿагылау акасыш шылхаршәу еиԥш, ахрақәа рхыцәқәарҿы аԥҭа ҟәашқәа зны илаҟәуан, нас хыхь ихалон. Зны зынлагь адгьыл иқәсуаз аԥша рыҵасуазар акәхарын, иахьца-иахьаа умбаӡо ажәҩан инаҵаӡуан…
Аԥша асуан ишасыц, иацнамҵозар иагнархомызт. Аԥшасра еимҟьара иаагәылыҩҩны игон абахә аҟынтәи илеиуаз арҩаш абжьы. Уи арҩаш кнаҳа ҵаҟа излаҭәоз аӡыжь шьарда иҵаулан. «Аӷба арӡсоит,» – ҳәа азырҳәалон. Аӡыжь иҭалан аҽыкәабара ҟаломызт. Уи умоу, зыԥсы цқьамыз ауаҩы инапы ҭишьыр, ацәқәырԥақәа аԥаҩ аҽаннаҟьара иалагозаарын. Уи зыхҟьоз ҳәа жәытәнатә аахыс инеимда-ааимдо иааргозаарын иажәабжьны, абри ақыҭа иаланхоз ауаа…
Убри ақыҭа Аимара ҳәа иашьҭан. Ныҳәарҭасгьы иахьрымаз аӡыжь акәша-мыкәша ишьҭаз адәы ԥшӡаҿ акәын. Абра акәын русқәа рыӡбарц азыҳәан Аимараагьы ахьеизоз. Ахацәа ракәын уахь ныҳәара инеиуаз, аҳәса уахь инеир ҟаломызт. Уи зыхҟьазгьы иахьа уажәраанӡа жәытә-натә аахыс инеимда-ааимдо рабацәа иааргаз ажәабжь ауп.
Иҟалазгьы убри ауп, ажәытәӡаӡа, абри ақыҭаҿ инхоз ҭыԥҳа ԥшӡак арҩаш зҿыҵкьашоз абахә аҟынтәи дыԥан аӡыжь лхы алҭеит. Даараӡа рҽадырцалеит, аха дырзымԥшааит, аӡыжь днахәлабга дцеит. Лара данҭахоз дышҭахаз збаз ԥсаатәзаарын. Убасҟан иҿыжит абжьы ақыҭа зегьы ираҳартә. Убри аахыс Аимара гәлымҵәахк дыԥсраны даныҟоу, мамзаргьы Аԥсны аншәарҭахо угәы ҭнашьаартә абжьы аргозаап уи аԥсаатә ҿаасҭа. Уи аԥсаатә абжьы акәын ираҳауаз, ахаҭа аӡәгьы имбацызт, иршьырцаз шьарда ишашьҭашәарыцахьазгьы, ирымԥыхьашәомызт.
Дыҟан ажәытә, убри ахҭыс аныҟалаз ҳәа анырҳәо, аан уаҩ нагак, зыхьӡ-зыԥша Аԥсны ҟьаҟьа дуӡӡа иадыруаз. Иара ихьӡын Данаҟаи. Ижәлаз ҳәа ажәабжь еиԥшьыҩцәа аӡәгьы издырамызт. Иара диман ԥҳа заҵәык, Мрашәа икаԥхо ҳәа изышьҭаз. Убри лоуп абахә аҟынтәи иԥан аӡыжь зхы азҭазгьы.
Данаҟаи шықәсык ахь ҩынтә хынтә ныҟәара ҳәа
дцалозаарын. Мызкы, ҩымз данымаауазгьы ыҟазаарын. Мрашәа икаԥхоз лакәзар, абааш ахыцәқәа дхалан лыԥсы лшьалозаарын. Лыхьчаҩцәа ракәзар убас иакәшан игылан, аҵысҵәҟьа абааш иахыԥраар ахҿа ашьҭаҵан иларышьҭуан. Убырҭ раҵкьысгьы лылаԥш лыхлырԥомызт лаҳәшьа ду, лара Мрашәа икаԥхоз хаҭала дзааӡаз.
Данаҟаи ныҟәара дыҟан. Мрашәа икаԥхоз абааш ацәқәа дықәгылан днаԥшааԥшуан. Изларҳәоз ала, лара аԥсабара даҿгәыҳәаауазаарын. Уи зыхҟьозгы ишылҭахыу ианылҭахыу абааш аҭыҵра азин ахьлымамыз акәын. Лара лакәзар, ааԥын шьац қашәқашәо ианазҳауа еиԥш, лызҳара иаҿын. Лыԥсҭазаара қәыԥш дацгәырӷьо акәын дшыҟаз. Адунеиаҿ гәырҩак ма ԥынгылак ыҟоуп ҳәа дшыҟамыз аӡыблара далашәеит, лара хәашабга…
Абаа аҵангәара иакәыршаз анҭыҵ, адәы ԥшӡа ишьҭаз иқазы-қызуа иқәыз ауаса шкәакәа даарылылбааит, зоура наӡааӡаз арԥыск, лара лахь иԥшуаз. Уи Мрашәа икаԥхоз лыӡбахә ааиаҳаижьҭеи, амзаша амцаҿ ишбылуа еиԥш, абылра даҿызаарын. Ларгьы амца афархь аҵалыԥсеит. Лмаҟа иавҵаз ачабра шкәакәа аавҵхны иҩышьҭхны ишҟа иналҟьеит. Иаргьы иҿарпын арҳәара дналагеит. Ларгьы аԥарԥалыкь еиԥш аҿарпын
дацкәашоушәа дааԥыры-ԥырит. Ауаса ракәзар рыхқәа шьҭыхны иааикәагылазаап, еикәаӷӷа. Убасҟантәи аамҭаз ауаа ирцәымшәоз шьабысҭақәакгьы, ааигәа абна аҿықәаҿ иҳәуаз аҿарпын абжьы анраҳа икаԥа-чаԥо ахәмарра иалагазаап. Арԥыс иааигәара игылаз ҵиаа ԥшӡак абӷьы ааҿыхны, ахҿа инадҳәалан аԥҳәызба лышҟа идәықәиҵазаап. Ахҿа акәзар ҩ-ԥсҭазаарак еиднаҳәаларц аҳауа иалҵәыраан, Мрашәа икаԥхоз лаԥхьа аҭӡамц иналаҟацеит. Абӷьыц ахҿа иаамхны иҟәмшәышәӡа лӡамҩа инадылҵазаап. Убасҟан илызцәырҵит цәанырра хазынак, лыԥсы ҿкаауа арԥыс иааигәара дыҟазаарц лҭахны. Ларгьы иҟалҵеит арԥыс иааишьҭыз ахҿа аҭак. Лаб ихыц аҭӡамц иадкнаҳалаз аакныхны, ахҿа лчабра надҳәала идәықәлҵеит. Арԥыс иаԥхьа иҵакьакьаз ахҿа ачабра аамхны днагәӡит. Убри нахыс Мрашәа икаԥхоз лхы нықәҵан дзмыцәазаап, иаргьы уи абааш даԥырҵны дымцеит џьаргьы. Мрашәа икаԥхоз дгәаҭеиуа абааш ацәқәа аҟьаҟьара дшықәыз, аҭӡамц даалҵызшәа лаԥхьа даагылеит уи арԥыс. Уаҳа рылмшеит, ажәак рзымҳәеит, рқьышәқәа неилаҵәеит, рнапқәа неикәдыршеит. Рхаҿы ирзаамгоз ԥсҭазаара ԥшӡак итҟәаны иаман ашарахь инеихаанӡа. Мрашәа икаԥхоз лыхьчаҩцәа уи арԥыс данаауаз рызгәамҭеит, аха данцоз ахҿа дадыргеит. Дышьны дахьышьҭаз днеихаххызаап
ларгьы. Лҵәаабжь ақыҭа зегьы арӡыӡеит. Лаҳәшьадыуи лыхьчацәеи ехьыс-еиԥысуа ишлышьҭаз, ахра дыҩхалан абахә лҽалҭеит…
Ҽнак зны Анцәа ныҳәарак аан, иасышықәса ишыҟарҵалац еиԥш, Мрашәа икаԥхоз аӡыжь лхы ахьалҭаз инеит аимараа. Аныхаԥааҩ Ажьгьери Аџьрыцба ишыҟаиҵалац еиԥш, иуаажәлар ааикәршаны иааргылан, амрагыларахь ихы нарханы, Ерцахә еиԥш дҟәашӡа , дызҵаныҳәоз Анцәа иаҳарц иҭахызшәа, ибжьы наиргеит.
– Иа, Анцәа, зхьышьаргәыҵа ҳакәхшоу, улԥха угәыхԥха ҳаҭ. Урхылаԥш ҳауаажәлар. Иуцәрыгхаз иаҭоумҵан. Амҩа маншәала ианҵа. Изныуҵаз иацәхымҟьо иҟаҵа. Мрашәа икаԥхози уи ларԥыси згәахәтә ауаа рхара ала иахьымӡаз рыцқьара ҳагыумырхан. Имгааит уаҳа абри ҳ-Аимара убри аԥсаатә ҿаасҭа абжьы. Иа, Анцәа, ухьышьаргәыҵа сакәыхшоуп, уара унапы ҳаныуп…
Амин рҳәон еикәшан еилагылаз зегьы. Аныхаԥааҩ иажәақәа рышьҭахь рыԥсы еиҩыргон, ҩныҵҟала хақәиҭрак роуан, Анцәа имч рылалазшәа рбон. Аныхаԥааҩ аԥсы шҭаз дзыхныҳәаз ауасашьтәа, ишьны ижәны ианҭыргалакь, адгьылаҿ абӷьы иацәа нышьҭаҵан, изыхныҳәаз, ӡи мцеи иҵыргаз рыфатә нышьҭаҵан, еикәшаны инатәаны акрыфара иалагон. Нас аҵыхәтәаны рызегь ршьапы инықәгылан, Анцәа ду изкны ирымаз ашәа аацәырыргон.
Уа, зхьышьаргәыҵа ҳакәхшо Анцәа ду,
Уараида раида, уарада мақәа.
Уа, улԥха угәыԥха ҳаҭ, Анцәа ду,
Уа, рида раида, уарада мақәа.
Уа, иҳацәугхо ҳаҭоумҵан, Анцәа ду,
Уа, рыуа уаау, уараида гәышьа.
Уа, иҳаҭәам ҳадумкылан, Анцәа ду.
Уа, раридара уараида гәышьа.
Уа, Аԥсни аԥсуааи еицәыумырӡын, Анцәа ду,
Уа, раида уаридара мақәа.
Уа, ҳажәлар рҳәатәы еиқәыршәа, Анцәа ду,
Уа, риуа уоуоу, уарада мақәа…
Убри аҽны ауп Мадлеи Аџьрыцба иԥсҭазаара ахы анакы. Ашьҭахь Мадлеи ду ҳәа хьӡыс изауыз. Иахьанӡа хақәиҭрала адәы иқәыз. Хақәиҭрада ԥсҭазаарак ыҟоуп ҳәа иҟамыз, уажәы ҳәагәыжьла деиқәԥах дҿарҳәазшәа дааҟалеит. Аԥҭақәа иргәылҟьаз амацәыс даҩызаха иаԥхьа даакаҷҷеит ԥҳәызбак. Нас игәаҵа дынҭамацәысын дынҭададит. Лара дықәԥраан дкәашон адгьыл лшьапы ықәмырсӡо, аԥарԥалыкь ашәҭ ианахаԥырԥыруа еиԥш. Ус амахә иқәтәоу ахьшьыцба анҩықәԥыраауа деиԥшха, илыцкәашоз арԥыси лареи рыгәҭа дныбжьаԥалеит Мадлеи. Емга-иемцарак ала дыԥан аӡыжь далаԥалазшәа иблақәарҿ дынӡаакәкәалеит лара. Убри нахыс уаҳа дӡасаны
ибла ӡыжь дзалымҵит… Убри ашьҭахь ииасит бӷарҵахьы ақәԥарахь.
– Ақәԥараҿ аиааира зго акәырбан иаҭәашьахоит, акәырбан ацәа, – ибжьы наиргеит аныхаԥааҩ.
– Сара сыхиоуп, – ибжьы ӷәӷәа ааиргеит уаҩы еиқәак, еикәша игылаз даарылҵны.
Аимараа рыҷкәынцәа рахьтә ақәԥаҩцәа бзиақәа шыҟазгьы, уажәы ақәԥараз иалҵыз ауаҩы рымч иқәхомызт. Иаргьы уи идыруан азы ихы шьҭыхны икын. Ижәҩахыр ҟьаҟьа дуқәа ирхаршәыз аџьмацәа кьаҿ иаҵаԥшуаз игәышԥы џырқәа, ахра иалыҳәҳәо амыҟә еиԥшын. Ихәда ашәпара аарла инаирҳәы-ааирҳәуан. Инапқәа ауын ишьамхы илахыҳәҳәо. Инапсыргәҵақәа ацәмаа аҿы аиԥш иҟьаҟьан. Инацәкьарақәа ихәда еиԥш икьаҿын. Ихы-иҿы аԥсыуа хаҿымызт. Аиҳараӡак аџьамқәеи арабқәеи, мамзаргьы Азиа иқәынхоз амилаҭқәа дреиԥшын. Изларҳәо ала, ажәытәӡа зны, аԥсыуа хәҳахәҭҩык, зхатәы ӷба змаз, абыржәы ақәԥараз иалҵыз иабду, ма уи уи иабду еидара шьҭыхҩыс даахәан дааигазаап. «раԥ дызҭам ӷба ыҟам» – ҳәа баша иаурҳәахуаз, ашьҭахь аӡы иаго ақды ахышәпара аҟәара ишықәнажьуа еиԥш, иаԥсыуахан аԥсуара иналаҳаит.
– Абас сабанӡаԥшуеи, уаҳа хаҵа дыҟаӡами абри ақыҭаҿ?
Убасҟан аныхаԥааҩ Ажьгьери Аџьрыцба агәҭахьы дааскьаны еибарххаз аҭагылазаашьа ааирԥсыҽырц ибжьы ааиргеит.
– Анцәа иоуп ауаҩы амч илазҵаз. Абар уажәшьҭа хышықәса ҵуеит злыԥха ҳауша акәырбан, ақәԥаҩ ду Рамазан игоижьҭеи. Иаажәг ацәа…
– Шәаангыл зны, – ибжьы игаз дашьҭахх Рамазан иаԥхьа даагылеит Мадлеи. – Сара сиақәԥоит ақәԥаҩ ду Рамазан.
Ажәлар игылаз нышьхныԥсылеит. Рамазангьы ижәҩахырқәа ҩышьҭихит.
– Сара аԥшқа сиақәԥаӡом…
– Сара исҳәеит суақәԥоит ҳәа…
– Сара аԥшқа сиақәԥом, – иқәышә днықәҵашәа ибжьы наиргеит Рамазан.
– Уара иумам азин сақәымԥара, – уажәы иҽаарыӷәӷәан Рамазан иблақәа дхыԥшыло даагылеит Мадлеи. – Абра иԥшьоу ҭыԥуп. Иԥшьоу аҭыԥаҿ алакҩакра ҟалаӡом. Ус ақәиҵеит ҳазшаз Анцәа ду.
Рамазан иеиқәара аиқәара ацлеит. Ақәԥарахь даннеиуаз ишыҟаиҵалоз еиԥш, иаразнак иҽырхианы даагылеит, абахәаԥшь еиԥш игәышԥы ӷьазӷьазуа. Мадлеи ихы ҩышьҭхны Мрашәа икаԥхоз дахьыԥаз абахә дназыԥшит. Уи инаҭеит имч еиҳа амчра. Жәытә-натә аахыс дара рабацәа
рымч зрыӷәӷәоз. Амацәыс еимҟьара еиԥш ақәԥаҩцәа ааидаххылеит. Ирыхәаԥшуаз ауаа иҟалаз шыҟалаз абаха иахьӡаанӡа, Мадлеи Рамазан игәышԥы дҩыҵасын, дҩышьҭкәыцәаан ҵаҟа адгьыл аҿы длышьҭаирҟацеит. Уи убас дышьҭаирҟацеит, арахә ацәа андырҟацо еиԥш ҽырҵасышьа иқәымкәа. Ауаа ахьгылаз ишьхныԥсылеит, шьоукгьы рыла иабаз агәра рзымгеит. Рамазангьы адгьылаҿ уи аҟара днымхакәа иаразнак дҩагылан ибжьы неиҵыхны ажәлар игылаз ираҳартә инаиргеит.
– Абри арԥыс даԥсоуп акәырбан ацәа ианашьара, хаҵаҵасҵәҟьа дысиааит.
Аныхаԥааҩ акәырбан ацәа инапқәа инарықәҵан, хәышықәса зхыҵуаз аҷкәын хәыҷы акәырбан ахы наиркны, иаԥхьа днаргылан, зықәрахь инеихьаз ахацәа жәаҩык рҟынӡа ишьҭахь инаргылан, хынтә аиқәԥара ахьымҩаԥысуаз иакәшеит, ашәа ҳәо.
Иа, Анцәа алыԥха агәыԥха ҳазҭаз,
Абри адгьылаҿ иаҳхылаԥшыз ҳгәазҭаз,
Умч ауп иҳамчыу, ҳтәылаҿ ҳаӷәӷәазарц,
Ҳаӷәӷәазарц умч ауп иҳамчу ҳаӷьацарцаз…
Ашәа ҳәаны ианалга, акәырбан цәа наган Мадлеи ихәда инахыишьит аныхаԥааҩы. Нас ажәлар рахь даахьаҳәны ибжьы наиргеит.
– Шьханыҟәа-иԥа Мадлеи Аџьрыцба, ҳқыҭаҿ зегьы реиҳа амч змоу ҳәа Анцәа иуаҭәеишьеит. Анцәа дыухоумыршҭын, сыҷкәын… Анцәа иоуп ҳарҭ зегьы ҳаибаркны ҳазку…
Ажәлар ашәаҳәареи акәашареи рахь ииасит. Аимга-еимцара ихы иархәаны Мадлеи дналыдгылеит аԥҳәызба игәаԥхаз.
– Ибыхьӡыузеи?
– Ҳамида.
– Бара боуп аиааира сзыргаз…
– Уаҵахар сгәы ԥжәаны сыԥсыр ҟаларын.
– Анцәа игәра бгоума бара?
– Изгоит.
– Саргьы изгоит.
Убас ала еиԥырҵит дара убри аҽны.
Аԥша асуан зны иӷәӷәаны, зны ҭынч, ахаиасуан…
Кәырбан ныҳәа ауха дызмыцәеит Мадлеи.
Иблақәа неиқәиԥсар Ҳамида лыблақәа ҭыԥхаауа иаԥхьа даагылон. Дгылеит дышьҭалеит, деиҭагылеит, аха аҵыс ацәҟьа иаҿашәаз даҩызахеит. Даҿашәеит, аха дышԥаҿашәеи. Дыззыԥшыз ашара анааи, иҽааилаҳәан агәашәахь иҿынеихеит, дахьцоз иан иламҳәаӡакәа.
– Сара сыузыԥшыуп сыҷкәын, – лыбжьы наиқәлыргеит иан.
– Ахәылбыҽха абра сҟалоит, – иҳәан иаарласны агәашә дынҭыҵит Мадлеи.
Мкыд лыҷкәын мҩак данықәло диазҵаауамызт уанбахынҳәуеи ҳәа. Уи жәытәнатә аахыс ҵасла иааргоз акакәын. Ахацәа рызҵаара аҳәса рхы аларгаломызт, аиҳараӡагьы амҩа ианықәлоз. Иара Мадлеигьы иҭахымызт иан, ма даҽаӡәы даниазҵаауаз уабацо, уанбаауеи ҳәа. Уи уажәшьҭа сдухеит, схаҵахеит ҳәа ихы иԥхьаӡон. Убри азоуп иабацәа рҵас ала ихы зымҩаԥигозгьы.
Амра шьарда иҩеихьан Мадлеи Ҳамида лыҩны даннеи. Дышиашаз ашҭа дҭамлакәа абнара аҿықәаҿ дааԥшит. Ажәқәа хьаны иаарыҵаҵыз Ҳамида лаб, аныгақәа ҩба наҟ-ааҟ икны еихҳәа-еиҵҳәа игылаз аԥацха ашҟа иҿынеихеит. Иааиԥыххылаз иԥҳәыс иикыз аныгақәа ааимхны аԥацха дныҩналеит. Ампахьшьи аирыӡи зманы иаадәылҵыз Ҳамида лаб инапы наирӡәӡәан, аирыӡ абарҵа абаркьыл инықәргылан, аҳәымсаг аашьҭхны ашҭа агәҭа иқәгылаз араҵла абӷьқәа икаԥсаз аԥссара далагеит. Мадлеигьы ашҭахь иҵагь дааскьаны хьаҵлак ашьапы иҽнадҵан даагылеит. Иацы аԥелуан Рамазан иақәԥараз иҽырхианы дангылаз игәы убриаҟара еисуамызт, уажәы ишеисуаз еиԥш. Еиҳараӡак дзызхәцуаз илыдигало азҵаара аҭак шԥаҟалҵаришь ҳәа акәын. Дҳәаны дтәазар, мамзаргьы даҽаӡәы бзиа дылбахьазар, аха иара игәы ианаҳәоз ӡынӡаск даҽакын. Иацтәи ақәԥараҿ дышхьамҵыз еиԥш,
абраҟагь дхьаҵырц иҭахымызт. Шәымҭақәак рыҩныҵҟала шаҟа еидихәыцлазеи абра дахьгылаз. Убасҟан иаԥхьа иаакашәеит ицәҟәыншьаны иҿшәаз ахьа. Мадлеи днышьҭасны иаашьҭхны инапсыргәҵа инаниҵеит. Иаргьы еилаарцыруа аблақәа убас иҭыԥхаауан, иацы Ҳамида лыблақәа ҭыԥхаауа ишихәаԥшуаз еиԥш. Уара сеиҭаҳә абра сааины сшыҟоу ҳәа ахьа цыра днақәцәажәан, Ҳамида лышҟа иршәит. Иара ахьагьы ажәабжь зҿыҵакны иаазго аҳәыҳә еиԥш, ишиашаз Ҳамида лаԥхьа инкашәеит. Лара лхы анҩышьҭылх, иара аҵла даавҵны иҽыналирбеит. Уи акәхеит, лҳәымсаг нкаршәны агәашә дынҭҟьаны Мадлеи дахьгылаз дааит.
– Бзиала уаабеит, – лҳәеит лара, лгәы ҭыҵны ицо, илҳәара-илыура дақәымшәо, лхы лнапаҿы аагара шылҭахызгьы, дуалыуашо.
– Бзиа ббаит, – иаргьы ицәыуадаҩхеит ихы инапаҿы аагара. Бара – боуп иацы аиааира сзыргаз. – Нас иҽаархаҵан ҽаԥара дыԥеит. – Бара боуп иаха сызмырцәаз. Иахьагьы абра саазгаз. – Иҵагь иҳәарц иҭахын, аха Ҳамида днеиԥыххылан даанылкылеит.
– Сара убарҭқәа зегьы срыцәшәоит.
– Акы ака бацәымшәан Ҳамида, сара бзиа бшызбаз еиԥш иагьсылшоит быхьчара.
– Сара избит избоит сыхьчара шуылшо –
ларгьы лхы лнапаҿы иаалгеит. – Иацы уииааит сара исцәымӷыз ауаҩы…
– Иҟаиҵазеи иҟаиԥар дыбцәымӷхартә еиԥш?
– Сахьцалакгьы сымҩа икуеит. Сиццарц иҭахуп.
– Биццарц, уи шԥа?!.
– Ԥҳәысс сигарц ажәа сниҵеит…
– Ԥҳәысс бызгарц ажәа бнызҵо сара соуп. Бақәшаҳаҭума?
– Иуасҳәарызеи уажә сара, – аԥырӷы дақәԥалазшәа даауалуашеит Ҳамида. – Анцәа срыцҳашьа, сани саби акы рзиур ҳәа сшәоит уи ауаҩы лашьца.
– Сара сыҟанаҵ ара аӡәгьы ак ихьыр ҟалаӡом…
– Сара уаргьы суцәшәоит, ак ухьыр ҳәа, – ишҟа дааскьеит лара. – Иацы дахьцәажәоз дмақаруазаарын, мшкы зны ианасыжьуам ҳәа. Сшәоит сара исыхҟьаны… – лажәа уаҳа илзацымҵо лыхәцәа акит Ҳамида.
– Уи хьаас иҟабымҵан, аҟәыҵәақәа аӡ ду ишаздырҳауа еиԥш ибзиабара иназҳаит. – Имақаруа акгьы илшауам. Бара ажәа сыҭа бшсыццо ала…
Аҵәа хаҳа еиԥш еиҳагьы даауаркалеит Ҳамида. Адгьыл лыҵаблызшәа лшьапсаргәыҵа аацаҳәцаҳәит. Аӡыжь цәқәырԥа далагылоушәа, аҳауаҿ даамадаӷьмадашәеит.
– Ас иаарласну? – лыбз лара ишылҭахыз илыцымныҟәеит. – Ас аԥсуароума?
– Уаҳа ԥсыхәа ыҟам, дызхымԥашаз ауыс аҳәаахь анаскьара даҿын иара. – Ҳазҭагылоу аамҭа ббоит. Ажәабжьны ирҳәоит, аурысқәа Аԥсны иабашьуеит мраҭашәара аганахь ала. Уи иахҟьаны аԥсуаа рыҩны-ргәара ааныжьны Ҭырқәтәылаҟа ихҵәаны ацара иаҿуп ҳәа.
Ҳамида дхаҳәршәырахеит, днеилыԥсааит. Азныказ лгәы аангылазшәагьы лбеит. Лхаҿы илзаамгаз, илаҳаз ажәабжь еилылкаарц ҿаалҭит.
– Исаҳауа закәызеи, аԥсуаа рыҩны-ргәара рыдгьылқәа ааныжьны ишԥахҵәои?!. Ааи хҵәароуп…
– Ааи, хҵәароуп. Аԥсуаа рхала ауракәхыу, Шьханхыҵтәи ҳашьцәагь ахцәара зықәшәаз рацәаҩхеит. Ажәакала, Кавказ аҭацәра иаҿуп. Убри аҟынтә баргьы-саргьы иаҳԥеиԥшыу ҳразҟахьы ҳааццакыроуп.
– Сақәшаҳаҭуп, ажәа усҭоит, аха ҳара ҳҵас ала сани саби ираҳароуп. Сара сыда аӡәгьы дрымаӡам. – Уыс анакәха, ауаа аасышьҭуеит ишахәҭоу ала, аҿҳәарагьы ԥырҵәарц.
– Саҭоумҵан ас иаарласны ажәа ахьусҭаз, иаԥсыуа ҵасым, аха Анцәа ус аниҭахха, сара уара иахьыуҳәо сыҟоуп.
– Анцәаду иоуп бареи сареи ҳаиқәзыршәаз. Иара убри ҳирманшәалароуп ҳаԥхьаҟагьы…
Мадлеи иан Мкыд ԥсыуа ҵасла ишахәҭаз ауаа
нагақәа лышьҭит Ҳамида лаб ишҟа. Еицәажәеит еиқәшаҳаҭхеит, аҽҳәара ԥҵәаны еиԥырҵит. Мадлеигьы иусқәа ахьыманшәалахаз ихылԥа аҵыс ҭаҳәуан. Ачара аҽазыҟаҵара даҿын. Аха уахык абжьы геит уи аԥсаатә ҿаасҭа, Мрашәа икаԥхоз лҽанылшьуаз дызбаз. Уи абжьы ангалакь машәыр ду ҟалон ақыҭаз, мамзаргьы Аԥсынразы.
Адырҩаҽны, ишаашаҵәҟьаз, Мадлеи дцеит аныхаԥааҩ Ажьгьери Аџьрыцба иахь. Аныхаԥааҩгы шаанӡа дгылан иԥшьоу ашьаҟа ацәашьқәа кыдиҵахьан. Иаргьы насҭха дтәаны ихы ҩышьҭыхшәа ажәҩан агәы даҵаԥшуан.
– Шьыжьбзиа ҳныхаԥааҩ, иҳәан, – Мадлеи аныхаԥааҩ иааигәа дымнеикәа даагылеит.
– Бзиала уаабеит, абзиара уақәшәааит, Анцәа дыузылԥхааит, – иҳәеит аныхаԥааҩ.
– Абзиарақәа ҳазегь ҳаицақәшәааит, – ҿааиҭит Мадлеи.
Аныхаԥааҩ, илацәа хьамҭақәа ҩышьҭыхны Мадлеи днеиҿаԥшны, хьаа дук ихы-иҿы иқәбаауа, днаиазҵааит.
– Иуаҳама иаха зыбжьы газ?
– Исаҳаит, уи ауп саазгазгьы…
– Уахьааз бзиоуп, – иқьышә днықәцәажәеит аныхаԥааҩ. – Иҽеим уи абжьы ахьгаз уи ашьаршәы иҭарыблыша аԥсаатә. – Еиҭа ацәашьқәа ахьыбылуаз иԥшьоу ашьаҟа днахәаԥшит. Урҭ
ацәашьқәа былуа иаҳа-иаҳа иласкьацыԥхьаӡа игәы иаахәон, исабаԥыуп ҳәа. Ажьгьери Аџьрыцба иныхаԥааҩра сабаԥын аимараа рзыҳәан. Дара аимараагьы Анцәа иаамышьҭахь зыгәра ргоз рныха акәын. Аныҳәара аныҟалоз аҽны аимараа хәыҷгьы-дугьы гылон шаанӡа. Нас ахацәа аҳәса идырхиаз афатәқәа аашьҭхны уахь ицон ныҳәара. Аныхаԥааҩ шкәакәа маҭәала деилаҳәан. Абҩатә қәаб акәапеи хыршәылан уа дгылан. Ажәлар анеизалакь, «иа Анцәа, зхьышьаргәыҵа ҳакәыхшоу, Анцәа» – ҳәа ашьаҟа дакәшо аӡы каиҭәон. Ишьҭалан инеиуаз ауаагьы инаргәыдҭәало абарҭ ажәақәа иҳәон.
Уа Анцәа, зхьышьаргәыҵа ҳакәыхшоу,
Ԥахьатәи ҳныхаԥааҩ, ԥсаҭа бзиа иҭ.
Уи уара дузыразын, ҳаргьы даҳзыразын,
Уи уара дызқәуҵоз амҩа ҳақәиҵон ҳаргьы.
Уа Анцәа, зхьышьаргәыҵа ҳакәхшоу…
Улыԥха-угәыха наҳаҭан ҳарԥшӡа,
Иахьа уажәраанӡа ҳманшәалан ҳаауеит.
Улыԥха сыҭ сыуаажәлар лыԥха рысҭартә еиԥш.
Амч сыҭ сыԥсы ҭанаҵы умаҵ суларц азы.
Азин сыҭ, сыԥсы ҭанаҵы сыуаажәлар рымаҵ суларц азы,
Уа зхьышьаргәҵа сакәыхшоу, Анцәа ду…
Уи ашьҭахь ажәлар еикәша иаагылан, рызегь рнапқәа ажәҩанахь ишьҭыхны иматанеиуан.
Иа Анцәа, зхьышьаргәыҵа ҳакәхшоу,
Иаҳзымдыруа ҳаҭоумҵан, иҳаҭәам ҳаҭәоумшьан.
Абри адгьылаҿ игәаҟхьоу жәларуп ҳара.
Бзиакгьы ҳарба, акыр зымчу уара.
Аныхаԥааҩ урҭ иаарымдан ибжьы наиргон.
Иԥшьоу ашьаҟа, иԥшьоу ашьаҟа,
Цәашьы удҷабло, цәашьы удымшәо,
Аԥсҭазаара ҳаҭ ҳажәҩан аҵаҟа,
Иа Анцәа, зхьышьаргәыҵа ҳакәхшоу…
… Аха, аныҳәара уаҵәы иҟалараны иаха уи аԥсаатә ҿаасҭа абжьы геит. Уи ршьапы иқәнаргылеит ақыҭа зегьы.
– Абас ауп ишыҟоу абри адунеи, – ихы шьҭымхӡакәа ацәажәара дналагеит аныхаԥааҩ Ажьгьери Аџьрыцба. – Ауаҩытәҩса ихы данаӷахалакь, иаӷацәагьы рацәаҩхоит. – Нас ибла хьамҭақәа ҩышьҭхны Мадлеи днаиҿаԥшын даацәажәеит. – Уааскьа сыҷкәын, сара сышҟа. Абри ахьашьапаҿы утәаны иԥшьоу ашьаҟа икыду ацәашьқәа урыхәаԥшла. Сара сыблақәа ааԥсеит уажәшьҭа. Ҩынҩажәа шықәса ҵуеит сара абри ашьаҟа сахәаԥшуеижьҭеи. Уара макьаназ иабаудыруеи абарҭ ацәашьқәа анарку рыхәаԥшра шаҟа иуадаҩу. Цәашьык кыдшәар ҳәа сшәаны сгәы еиҵалон. Цәашьык кыдшәар, хәыцк схы шлон.
Усҟан Аимара ҵеик дҭахеит акәын иаанагоз. Жәлар рхьаа еиҳау хьаа ыҟамзаап Мадлеи. – Ацәажәара дааҟәҵын аҟәардә иқәыршәыз аџьмацәа аарманшәалан даатәеит. Иблақәа иԥсҭазаараҿ агәырӷьареи агәаҟреи еиҟараны избахьаз неиқәиԥсеит, рыԥсы диршьарц иҭахызшәа. Иара шәышықәса шихыҵуазгьы ишьымхы ҵарын, иблақәа хара ирбон, илымҳа аҷыт авшәомызт, иажәа ԥкымызт, ихшыҩ цқьан. Аиҳараӡак акәаци ахшхырҵәи ракәын фатәыс имаз. Арыжәтә иҿахьы иааигомызт. Ачаҟәала ацхаӡҩа иааигәара игылан, данааҿажәкуаз днаҿыхәон. Иаснагь игәы ахаа кыдын. даныҷкәыназ дыԥшӡан, дыӷәӷәан, ар даарылукаартә дыҟан. Убри азоуп ҩажәа шықәса анихыҵ Аҟәа аҳҭынрахьы дзыргазгьы.
– Ацәашьқәа урыхәаԥшла, сыҷкәын, ацәашьқәа, – ииҳәо аӡәы имаҳарц иҭахызшәа ибжьы ныҵакны даацәажәеит Ажьгьери. – Уи аԥсаатә ҿаасҭа зыбжьы газ баша имгеит. Убри азоуп шаанӡа сгылан ацәашьқәа засыркыз. Аимараа рыцԥхьаӡа. – Нас инапы ажәҩанахь иҩышьҭхны дааматанеит. – Иԥшьоу ашьаҟа икыдмшәааит ацәашьы. – Шьарда аамҭа ихы ларҟәны дтәан. Нас еиҭа ажәҩан дҩаҵаԥшын, уахь дшыԥшуаз даацәажәеит. – Сара иуасҳәо уара ихоуҵароуп, сыҷкәын.
– Уара иуҳәо хазымҵода, ҳныхаԥааҩ…
– Анцәа ииҳәо хазҵо иоуп сара исҳәо хазҵоугьы.
– Лымкаала Мадлеи иблақәа дынхыԥшылан ҿааиҭит. – Анцәа дсацәажәеит иаха.
Мадлеи дахьтәаз изымбатәбарахан, ашырҳәа дҩагылеит.
– Уи шԥа, ҳныхаԥааҩ?!.
– Шәыдгьыл ахыҵра шәықәшәоит шәыжәҩа еибышәымҭар иҳәеит зхьышьыргәыҵа сакәхшаша Анцәа. Уи баша ҳгәаҳҽанимҵаӡеит.
– Аурысқәа ракәхап дызҿу?
– Иахьа Аԥсны азы ишәарҭоу аурысқәа роуп. – Ирҭахыузеи ас аурысқәа ҳара ҳҿы?
– Ԥсыуа дықәымкәа Аԥсынра…
– Нас иҟаҵатәузеи?
– Аидгылара, сыҷкәын, аидгылара…
– Аԥсуаа ианакәзаалакгьы аидгылара рыман, – Мадлеи гәыӷрак игәы арыӷәӷәон.
Мадлеи ииҳәаз аныхаԥааҩ ихы-иҿы гәырҩа хьамҭарак нықәнаҵеит. Аҵх еиқәара дагәылаԥшуашәа наҟ хара днахәыцит. Ҵыхәаԥҵәара змаӡам зқьы шықәсала аԥсуаа злаауаз амҩа ашҟа. Аха убарҭқәа зегь раҵкьыс ишәарҭан иахьа Аԥсны зҭагылаз.
– Аха убри аидгылара иахьа ишәарҭаханы иҟоуп.
– Ус шԥаҟалари џьоушьҭ, – Мадлеи иаҳаз дарцахцыхит.
– Адунеиаҿ иҟамло иҟоузеи, зыԥсы ҭоу ауаҩы
зегьы дрықәгәыӷуазароуп. – Нас еиҳа иԥсы ааилалан иҽаарыӷәӷәан иажәа инациҵеит. – Сара Анцәа сиҵаныҳәоит Аԥсынразы, аԥсуаа рзы. Уахынла шьардаамҭа ажәҩан саҵаԥшуа сиацәажәоит, азҵаарақәа исҭоит, иаргьы аҭак сиҭоушәа саҳауеит, ууаажәлар урхылаԥшла иҳәошәа. Убасҟан сшыҟало удыруоу Мадлеи. Сҿахоит, амҵәыжәҩақәа соуеит. Иара иахь сԥрындаз сҳәо сааҟалоит. Анцәа иахь анеира азин змоу зыԥсы цқьоу иоуп. Анцәа иҟынтәи исаҳауа салагеит зыԥсы цқьоу уҭыԥаҿ дыргыл ҳәа. Сара саныԥслакь абри ашьаҟа уара уашҭахь ииагазарц ауасиаҭ ҟасҵоит.
– Сызлаԥсоузеи уи сара!1.
– Уара ухьӡ Анцәа иоуп исыҵазҳәаз, – ихы-иҿы ааихалашеит аныхаԥааҩ. Иҵаулаӡаз хәыцрак днҭанагалан ԥыҭраамҭак ҿымҭ дтәан. Иарбану, насгьы изакәыз уи дзызхәцуаз, шаҟа иҵаулаз, шаҟа ахыҵуаз иара ида аӡәгьы издырамызт.
– Аныхаԥааҩы, цәашьык кашәеит, – Мадлеи иибаз игәамԥхакәа дҩаҭрысит.
Ашьшьыҳәа, сыҷкәын, – ибжьы ныҵеикит Ажьгьери. – Ус Анцәа игәаԥхеит. Иа, Анцәа, суҳәоит иақәумыршәан уи аҭаацәара еиҵбыла аԥсра. Ацәашьы– аашьҭхны еиҭа аҭыԥаҿ инадирҷаблеит. – Иҟазааит аҭыԥаҿ, Анцәа ду еиҭа игәы хьаԥссар алшоит. Уажәшьҭа ацәашьқәа
урыхәамԥшыргьы ҟалоит, Мадлеи. Егьырҭ уаҳа икыдшәараны иҟаӡам, рхала ашьаҟа иадӡаҭылаанӡа. Анцәа ҳазшаз ус ақәиҵеит.
Ажьгьери акыраамҭа ацәашьқәа дрыхәаԥшуа дгылан. Дара ракәзар, еицлабны, ажәҩан аныцқьоу аиаҵәақәа еилаарцыруа ишылбааҷҷо еиԥш, иблақәа ихыԥхалон.Нас Мадлеи иахь ибжьы наиргеит.
– Уаасзыӡыҩры, дад, Мадлеи. Амилаҭ еихымхәыцуа иалагар рҭахара ааигәахоит. Аҭырқәа хәаџьа Маан Ҷышә ихы дархәан ақыҭақәа дрылоуп, аурыс Аԥсны иқәнагалара иахырҟьаны Ҭырқәтәылаҟа ихҵәаны рцаразы. «Аурыс абра данаа ара ҭыԥ ҳауам» ҳәа иҳәалозаап Маан Ҷышәгьы. Уажә аакьыскьа иуа Алқьан Кьамшьышь диҭаазаап. Шәсымбеижьҭеи иҵуазеи, шәыгәхьаазгеит ҳәа ҽыҵгас иҟаҵаны. Иаахҵәаны иреиҳәеит иара ҭаацәала Ҭырқәтәылаҟа дцарц игәы ишҭоу. Игәы зызхьаауа иуа иҭынха уахь иццарц шиҭаху. Уа адгьыл ԥсылақәа шырзыԥшу. Аԥсны еицәамкәа аҭыԥқәагьы шыҟоу. Убырҭ рҿадагьы егьырҭ ақыҭақәарҿ дахьнеиуа убас реиҳәозаап.» Заанаҵ ҳхы ҳахәап аԥсуаа акәымзар, аурыс иҟны ҳара ԥсҭазаара ҳауран ҳаҟаӡам, аҳәажьы ҳҿаҵара далагоит, арахә даҩызоуп, игәаԥхаз аԥҳәыс ауаа ишырбо длеиҩсраны дыҟаӡам» – ҳәа ихы иааҭашәо зегьы.
Аныхаԥааҩ дцәажәонаҵ агәараҳәа еилашуа игылаз Мадлеи иҽаанкылара ицәыуадаҩын. Ажьгьери иажәа даԥыҩларц шиҭахымзгьы изымчҳаит.
– Ҷышә илахьынҵа ҷышәхоит убри даҟәымҵыр…
– Ҷышәраа рацәахар ҟалоит, сыҷкәын. Убри аҟынтә ақыҭақәа инарылс-аарылстәуп. Уара иудысҵоит абри ауыс. Аха аӡәгьы имаҳароуп макьаназ. Убри еиԥш азҵаара џьара ицәырҵны иҟалозар ираҳәа, Аԥсны ҳаԥсыроуп акәымзар, уаҳа даҽа мҩак ҳанылараны ҳаҟаӡам, ҳазшаз Анцәа ду иҳаиҭаз адгьыл ҳаныҵыр, ҳшәины ҳаанхар алшоит наӡаӡа, – иҳәан, дҩагылан ишьапы ааиҵихырц иҭаххазар акәхап, агәашә аҟынӡа дцан дааит. Нас, иԥшьоу ашьаҟа азааигәара адгьыл днықәиан ажәҩан даҵаԥшуа днышьҭалт. Ажьгьери адгьыл зқәала даннықәиалакь, ахәра ахәрыбӷьыц анақәырҵалакь ахьаа шыхнаҽуа еиԥш, иԥсы ааивигон. Идгьыл хәшәтәыгас иман иара. Шәышықәса ихыҵра иацхраазгьы идгьыл дахьазааигәаз акәын. Ажьгьери Аџьрыцба изыҳәан ԥсҭазаара еиԥшьыган адгьыл…
Мадлеи, имҩа ркьаҿуа, еиҳа излааигәаз ала, Ҳамида лыҩныҟа дцон. Ихы иҭагьыжьуан иаҳаз ажәабжь. Уаӷеимышхара, аамысҭа Маан Ҷышә иҳәатәы хаҵаны лҭаацәа дрыман Ҭырқәтәылаҟа идәықәлар. Усҟан иҟаиҵара идырып. Драбашьны мчыла дрымеихып, аха имаҳакәа иҟалар, мамзаргьы даныҟам иақәшәар. Сани саби ахьцо сцоит лҳәар… Шаҟа еидихәыцлазеи, шаҟа гәырҩа игәы иҭагьыжьызеи амҩа дахьықәыз. Шаҟа игәы ҭынчыз абри ажәабжь иаҳаанӡа. Зхы иақәиҭны амахә иқәтәоу ахьшьыцба ианаҭаху ишықәԥраауа еиԥш иҟаз, уи ахьшь ашьапы аҷапырхәа ахаҵаны амахә иадҿаҳәалоу даҩызахеит. Аԥсҭазаара иацу азалымдарақәа адгьыл дықәнарҟацеит. «Аԥсуаа ҳ-Ԥсадгьылаҿ ҳанҵәар еӷьыуп, атәым џьара ҳаԥсы ҭазар аасҭа» – ҳәа игәы иҭиҳәаауан дахьнеиуаз Мадлеи, аха усгьы агәыӷра иман уи аҩыза шԥаҟалари ҳәа.
– Иа Анцәа, ухьышьаргәыҵа сакәхшоуп, улыԥха, угәыԥха ҳаҭ. Ахҵәара ҳацәыхьча. Ҳажәлар агәреибамгара рыбжьоумҵан. Ҳҳәатәы еиқәыршәа. Иа, Анцәа. – Абас шәышықәсала Аимараа рныхаԥааҩцәа рыбжьқәа иегәныҩҩуан уажә дахьцоз.
Аҩны даназааигәаха, ашҭа аӡәгьы дықәмызт.
Убасҟан игәы нҭыԥсааит иара. Амацәыс аԥҭақәа иргәылҟьҟьа ианцо еиԥш, ихәыцрақәа иаразнак рҽеилыршьит. Уажәшьҭа иаԥыскаауазеи ҳәа уахь днеирц шьаҿақәак анныҟаиҵа, адгьыл дааҵыҵызшәа, иаԥхьа даагылеит жәаха шықәса иреиҳамыз ӡӷаб ҵәрышкәа хәыҷык.
– Бара бызусҭада?
– Сара абратәуп, Есма сыхьӡыуп, уаргьы уздыруеит, – лыбла ԥшӡа ҭыԥхаауа, дыԥхамшьаԥхамҵо ҿаалҭит.
– Исылбдыраауазеи?
– Уара уажәшьҭа зегьы урдыруеит, хаҭала узымбацгьы ухьӡи-ужәлеи раҳахьеит.
– Уи зыхҟьазеи?
– Рамазанажә дахькауыжьыз иахҟьеит. Иҵегь иӷәӷәаны анышә данысҟьон уакә сакәзар. Уи дысцәымӷыуп сара.
– Дзыхбырҟьоузеи?
– Сҩыза дахьлцәымӷыу азы.
– Дарбан бҩыза ҳәа бызҿу?
– Ҳамида. Лара лакәхап иуҭаху, уажәыҵәҟа сцаны даасышьҭуеит. – днаидҟьан лҿыналхеит. – Баангыл, – ибжьы ныҵак иналышьҭаиргеит. – Лани лаби шыҟоу илабымҳәааит.
– Усҵәҟьа схәыҷу џьыумшьан. Сара исҳәо иахьысҳәо здыруеит.
– Иҟалазеи, уаазгазеи?, – лҳәеит, шәарак налҿықәлан, дшааиҵәҟьаз Ҳамида.
– Мап акгьы, бызбарц сҭаххан сааит. Бани баби абаҟоу?
– Урҭ рыхәԥҳа Амаан иахь ицеит. Ахәылбыҽха иаауеит.
– Ааигәа Амаан дыҟазма шәара шәҟны?
– Ааи, дыҟан, – иаразнак еилылкааит Мадлеи дыззааз. – Иуаҳама?
– Ааи, исаҳаит. Иреиҳәазеи бани баби?
– Аурысқәа Аԥсны иабашьуа иаауеит, иҳәеит. Урҭ абра ианааи ԥсыуак ԥсҭазаара иоуран дҟалом, иҳәеит. Убранӡа ҳхы ҳахәароуп, иҳәеит.
– Ҳабацо зиҳәа?
– Ҭырқәтәылаҟа.
– Бани баби иахырҳәаазеи?
– Ирҳәагәышьооз, рхы рыкәаҽ итәан. Шаҟа реиҳәазеи. Аурысқәа абра иаар, ҳчарагьы зыҟамлозаап, дара ишаарҭаху рхы мҩаԥыргозаап. Аҳәса иаарымԥыхьашәо ирылахәмаруа иалагоит, иҳәеит. Рахәи-уааи еиҟарартәуеит, иҳәеит. Аҭырқәа идгьыл Аԥсны аҵкьыс еицәаӡам, иҳәеит. Аԥсабарагь абас еихашьшьы иҟоуп, аӡыхьқәа изжәыз Ламкацтәи ацыха ӡыхьқәа иреӷьыуп, иҳәеит. Уа Ҭырқәтәыла аԥҳәыс патыу лықәуп ҳара ҳҟны еиԥшҵәҟьа иҳәеит. Сара исыццо иоуп уа аԥсҭазаара зоураны иҟоу, иҳәеит. – иҳәеит Лыԥси-лыԥси еихьымӡо ацәажәара даҿын лара. – Уи аахыс сани саби ракәӡамкәа ауп ишыҟоу. Саб
аигәышә аашьҭхны абнахь дзымцеит. Сан иаалкуазгьы лымпыҵыҩруеит. Бысҭа хьшәашәала ҳаилго ҳаауеит.
– Иарбанзаалакь ак хьаас иҟабымҵан, Ҳамида, – лгәы ирӷәӷәарц напы аиркит Мадлеи. – Амаан ииҳәо зегьы башоуп. Аимара ааныжьны џьаргьы ҳцараны ҳаҟаӡам. Аныхаԥааҩ ақыҭақәа срылаларц сыдиҵеит. Иахьаҵәҟьа сҽы скәадыр нақәҵан сҿынасхоит. Ҳчара аҿҳәара ааигәахеит. Сара сыхиоуп. Ус сгәы иаанагоит… – Уаҳа мҳәакәа иҽааникылеит Мадлеи.
– Уара угәы иаанаго сара садгылаҩуп, аха сшәоит…
– Бымшәан, ишыдыдуа қәа ауам. Сара саауеит иаарласны…
Аԥша асуан зны иӷәӷәаны, зынгьы ҭынч, аха иасуан…
Абарҭ амшқәа зегьы Мадлеи ақыҭақәа рыкәшара даҿын. Еиҳа игәрагоуп зигәахәуаз шьоукгьы днаразҵаауан, аха аныхаԥааҩ ииҳәаз нҭкааны аӡәгьы издырамызт, хәылҟьа-ҿылҟьақәак ираҳауаз ада. Мадлеи дцеит Маан Ҷышә дахьнхоз ақыҭахь. Днаҵа-ааҵааит, аӡәырҩгьы днарацәажәеит. Еиликааз убри ауп, Ҷышә Аҟәаҟа дцаны
дыҟан. Имаҵауҩы излеиҳәаз ала, имаҭәақәа реизгара даҿызаап. Уи ала Мадлеи агәра игеит Маан Ҷышә Ҭырқәтәылаҟа ацара шаԥшьигаз…
Мадлеи иибаз, иаҳаз ажәабжь аныхаԥааҩ иаҳәан аҩны данааи аҵых шьарда инаскьахьан. Иан дыцәан. Дмырҿыхакәа ашьшьыҳәа днеины ииарҭаҿ днышьҭалеит, аха дызмыцәеит. Ихы-игәы иҭагьажьуаз рацәан. Ашамҭаз илацәа ааҭаауан еиԥш агәашәаҿ аӡәы ибжьы геит – «Мадлеи уҟоума» ҳәа. Ахьышәҭҳәа дҩагылан иҽааилаҳәан агәашәаҿ днеит. Ԥшьҩык иқыҭатәқәа хаҵак изымдыруаз дрыцны игылан.
– Бзиала шәаабеит, ашҭа шәҭал, – иаразнак агәашә ааиртит Мадлеи.
– Уашҭа абзиара ҭалааит, – иҳәеит изымдыруаз арԥыс, бџьарла еиқәных игылаз. – Ишәарҭахеит Аԥсынра. Аҟәа аурыс импыҵеихалеит. Аҭырқәцәа ҳаржьеит. Ҳацхыраара ацымхәрас, рыӷбақәа амшын агәахьы инаскьаган иӡыхдыргылеит. Ҳара ҳадгьыл ҳара иҳахьчароуп. Аимара ақыҭа бџьар шьҭыхра зылшо, иԥшьоу аӡыжь ахықәаҿ аизара иаҿуп. Уҳацныҟәоума, ухиоума бџьарла?..
– Сшәыцныҟәоит, бџьарлагь сыхиоуп. Снеиуеит уажәыҵәҟьа, шәсырԥшуам, – иҳәан ишьҭахьҟа дааиҭаҟьеит Мадлеи Аџьрыцба Шьханыҟәа-иԥа.
Амра жәхьан еиԥш иҩеихьан, ҽцәа шәҩык
аимараа рҽы, ркәадыр, бџьарла рҽеибыҭан амҩа иқәлеит Аҟәаҟа. Хымчыбжь аибашьра цон. Аҵыхәтәаны аԥсуаа Аҟәа иахагылаз аҳаракырақәа ааныркылеит, аха ақалақь арыцқьара рцәыуадаҩхеит. Аурыс иӷбақәа амшын аҟынтәи аҳаракырақәа ирҿахысуан. Аԥсуаа уахынла гәыԥ-гәыԥла рҽеибыҭан, ибзиан ирдыруаз амҩахәасҭақәа рыла ақалақь иалалан аурыс ир ахьгылаз иақәлон. Рхы-рыхәшә, рабџьар ахьыҵәахыз амца ацраҵаны ирбылуан. Дара аурысқәагьы, азныказ рҽдырӷәӷәазаргьы, аԥсуаа хьамҵуашәа анырба, Гәыма амшын иахьалало ашҟа инаскьеит. Рыӷбақәагьы амшын агәахьы ицеит. Аха, иагьа ус акәзаргьы аԥсуаа ргәырҽанын. Аурыс ир рымч злаӷәӷәаз ала еиҭа хынҳәыр ҟалон. Убри аҟынтә хәнызқьҩык инареиҳаны иҟаз ар рхыԥхьаӡара иацырҵар акәын. Аҟәа ахаҭеи, уи акәша-мыкәшеи хьчатәын. Мызкы ашьҭахь Аҟәа згаз аԥсуаа рыр рыԥсахырц, Аԥсны ахыи-аҵыхәеи еиԥш, Аимара ақыҭа аҟынтәи иааз аибашьыҩцәа Мадлеи изааргеит ажәабжь бааԥсы. Ҳамида лҭаацәа рыҩны-ргәара ааныжьны рыхәԥҳа Маан Ҷышә мшын нырцәҟа ишиццаз.
– Акырҵуама ицеижьҭеи? – дҵааит Мадлеи, зшьа злабаны игылаз.
– Иахьа хымшыуп, – иҳәеит Мамсыр. – Ҳамида дыргама?
– Ҳамида дыбналан уан лҟынӡагь дцазаап, аха иналышьҭалан мчыла дыргеит. Уара уҭахеит ҳәа ларҳәеит. Лабгьы «сыԥҳа сара сахьцо дызгоит, абра дыззаансыжьуада» – ҳәа иҳәазаап.
– Рхы ахьдырхаз ҳәа акыр узеилкаама?
– Ааи, Кәыдры амшын иахьалало ашҟа рхы дырхеит, рҳәеит. Маан Ҷышә иааигаз аӷба ӡыхгылоуп, рҳәеит. Уара угәы ԥыумжәан, ҳазшаз Анцәа убас иҭаххазар акәхап. Иара иоуп знапы ҳаныу.
– Сара исҭаху Анцәагьы дацхраауеит, – иҳәан, дыԥан иҽы дҩақәтәеит Мадлеи. – Слышьҭалоит Ҳамида, иара Ҭырқәтәылагь сцоит. Зеиԥш ҟамло акгьыҟам, Мамсыр, сҭахар, сан улхылаԥш. Дыԥсыр, анышә даҭ. Сара уаҳа даҽамҩак сыман ҳәа сыҟаӡам. Ма аԥсра, ма абзара…
Ҳамида лҭаацәеи лареи бна мҩала, рымаҭәа хәыҷқәа ауардын иақәҵан Кәыдры амшын иахьалало ахь ацара иаҿын. Ҳамида лыԥсы шҭоу аҭоубыҭ дҭаҵаны аԥсыжырҭахь дыргозшәа акәын дшыҟаз. Абар ҩымш ҵуеит ҿи лаӷырӡи неиқәҭәо амҩа дықәуижьҭеи. Лхы лцәымӷын лара уажәы. Дзықәгылоу адгьыл ахьылԥсахыз убри аҟара
лыԥсы ҿнакаауан, лҽылшьыр еиҳа еӷьылшьо аҟынӡа. Аха Рамазан ибла лхын. Лара лыԥсҭазааразы дзызхәцуази уажә дзықәшәази рыбжьаблра даҿын. Уи лымч ақәхомызт акәымзар, лыдгьыл дшықәгылаз лыԥсы лыхшәар џьанаҭ мҩан лара лзын. Аԥсы усгьы Ҭырқәтәылаҟа дзыргоз абра дыржыр акәхон. Лыԥсҭазаараз лгәы иаҳәо шылзыҟамлаз еиԥшхеит аԥсра анылҭаххагьы ишылмоуз. Дцон амҩа еиқәаҵәа дықәлан, лара лзыҳәан еиқәаҵәоу атәылахьы. Абар уажәы днеиуеит лшьапы хтны, лылаӷырӡқәа лҿыҵкьаса, лоура-зоуроу дыдысны, лхылҿы ԥсҭазаарак ықәӡамкәа, абри адунеиаҿ дыҟамзар лҭахны.
– Беимаақәа бышьаҵа, Ҳамида, бшьапқәа ашьа рыҵашит, – иҳәеит Рамазан лааигәа дааскьаны, иажәақәа шҳамха.
– Уара уакәын зшьа абри адгьыл иқәҭәашаз, – лажәақәа ниҿалыжьит, иара иахь дхьамԥшӡакәа. – Анцәа ҳазшаз уахьирхәып уара аламысда. Уи сымбақәа аԥсра сҭахӡам уажәшьҭа.
– Уажәшьҭа, – иҳәеит Рамазан, иажәа шҳамқәа Ҳамида лгәы аӡаӡ еиԥш иналаҵо. – Иббараны иҟоу рацәоуп. Раԥхьаӡа Ҭырқәтәыла ҳашнеиҵәҟьаз сара бсыԥҳәысхоит. Иҩбахаз, бхыбҿы касыла иҭаҳәҳәаны аԥсылманра шьҭыбхуеит.
– Сагьуԥҳәысхом, сагьԥсылманхом. Сара сзызҳәаны сзызтәоу ауаҩы иԥсы ҭоуп.
– Уи дыршьит Аҟәа ианеибашьуаз.
– Уара уеиԥш иҟоу ауаҩы ламысда игәра сызгом. Сгәы исанаҳәоит Мадлеи иԥсы шҭоу. Агәра згоит сахьыҟазаалакгьы мшкы зны сшиԥшаауа.
– Аимараа рыҷкәынцәа аибашьрахьынтәи ихынҳәыз исарҳәеит дышҭахаз…
– Амц уҳәоит. Уи дҭахазар ибаҩ ааныжьны иаарымызт Аимараа рыҷкәынцәа. Уара схаҵоуп ҳәа уҽхәоит сара сҿы. Ус ухаҵаҵәҟьазар, аибашьра ианалага уара аԥсҭахьы уцаны амшәқәа урылагәыгәны уҽыуҵәахит.
– Ус бысмацәажәан Ҳамида, – иԥсахы еилашәеит Рамазан. – Сара суаҩуп, саԥсуоуп…
– Уабатәи уаҩу, уабатәи аԥсыуоу уара. Узышьҭамҭоу ухаҭагьы иуздырам, – лхы лхашҭуа аҟынӡа дҩеицралеит Ҳамида. – Наҟ усԥырҵ, сара сгәырҩа сара исызхоит…
Амра шьарда иҩаскьахьан Мадлеи Кәыдры амшын иахьалалоз даназааигәаха. Убасҟан игәеиҭеит инаскьаны амшын ихгылаз аӷба аԥрақәа шылашьҭыз. Игәы ааҭгәырӷьеит, иагьааҭӡыӡеит. Игәы ааҭгәырӷьааит аӷба макьаназ Аԥсны иахьыҟаз. Игәы ҭӡыӡааит аԥрақәа ирҩахан амшын ихыхәхәала ицәцар ҳәа. Иҽы ишьхәа нарбаны инарццакны агаҿахь иҿынеихеит Мадлеи
Аџьрыцба. Убасҟан илымҳа иааҭыҩҩит рныхаԥааҩ Ажьгьери иматанеира.
Уа, рарира раида гәышьа,
Ҳара ҳшамкәа ҳазшаз суҳәоит.
Аԥсни аԥсыуааи еицәумырӡын,
Ҳара ҳшамкәа ҳазшаз суҳәоит.
Ацәгьеи абзиеи наҟ еиҟәыҭха,
Ҳара ҳшамкәа ҳазшаз суҳәоит.
Абзиеи-абзиеи еснагь еиԥыушьларц,
Ҳара ҳшамкәа ҳазшаз суҳәоит.
Абарҭ ажәақәа Мадлеигьы игәы иҭиҳәаауан. Анцәа диҳәон дирманшәаларц азыҳәан. Убасҟан имч илшара иацлеит иара. Ицәыӡуаз ахақәиҭра ажәҩахыр нҭарс икны иааникылазшәа дааҟалеит. Иҽы акәзар аԥсыуа ҽыжәла бзиақәа иреиуан. Шьыжьы аахыс аҩреи аныҟәашәеи камыршәӡакәа, иақәтәаз ауаҩы игәаҟра еилкааны иамазшәа, ишьҭхысаа инеиуан. Мадлеи дазааигәахеит агаҿа. Иагьгәеиҭеит амшын ахықәаҿ гәыԥҩык аԥсуааи аҭырқәцәеи шеидгылаз Иаргьы ҽырххыла уахь иҿынеихеит. Иааиуаз ауаҩы бџьарла деиқәных дшыҟаз анырба даргьы рабџьарқәа аадырмазеит.
– Уарбан уа иааиуа? – Ибжьы наиргеит зшәақь ырмазеины игылаз, хаҵа аукы, иԥаҵақәа аужьны, акыр зхыҵуаз икәмызцәа маҭәа дылаҳәаны.
Мадлеи иҽы днахыԥан игылаз рааигәараҵәҟьа дымнеикәа, ҿааиҭит.
– Сара сани, саби, саҳәшьеи срышьҭоуп. Аӷба иҭалама хаҵаки ԥҳәыски, иқәыԥшыз рыԥҳа дрыманы?
Уи ауаҩ акәымзцәа илаҳәаз ивагылаз аҭырқәа палтыҟса шәпа, адәы иқәхаз ахџыџ асахьа змаз, ихы наиҿакны днаиацәажәан, нас Мадлеи иахь даахьаҳәны ус иҳәеит.
– Абри исывагылоу аҭырқәа излеиҳәо ала, хаҵаки ԥҳәыски рыԥҳа дрыман аӷба иҭалеит. Аԥҳәызба ирцу ссиршәа дыԥшӡоуп.
– Убри саҳәшьа лоуп. Дызцугьы сани саби роуп. Саргьы сцарц сҭахыуп Ҭырқәтәылаҟа дара ахьцо. Мадлеи аԥсуа ииҳәаз еиҭаган ҭырқәбызшәала аҭырқәа хџыџ еиҳәеит. Иара аҭырқәагьы ибызшәала Мадлеи дихәаԥшуа ак иҳәеит.
– Ииҳәазеи аҭырқәа? – дҵааит Мадлеи.
– Ииҳәаз уи уп, – иҳәеит аиҭагаҩ, ауаҩ оу аԥаҵа зҿачыз. – Ҭырқәтәылаҟа дцарц иҭахызҭгьы иани иаби дызрыцмцазеи. Дабаҟаз асҟаамҭа ҳәа.
– Аурысқәа сырҿагылан Аҟәа сеибашьуан. Урҭ Аҟәа ианалаҳца абрахь сааццакит…
Аԥсуа ауаҩ оу аиҭагаҩ иаҳаз игәы иаахәан аҭырқәа изеиҭеиҳәеит. Аҭырқәагь дқарамҽо дахьгылаз ашьыҭԥара далагеит, дгәырӷьаны. Ибжьы рдыуны ҿиҭуан.
– Саӷәол, саӷәол аферым…
– Дзыргәырӷьоузеи аҭырқәа?
– Деигәырӷьеит аурыс уахьиабашьуаз. Насгьы Аҟәа дахьалышәцаз. Анышьа даԥхьеит уҭаацәа урхьигӡарц. Амҩа бзиа уқәлааит, – иҳәеит ауаҩ оу, нас Мадлеи иааигәа дааины усгьы наиҳәеит. – Уара уеиԥш иҟоу арԥыс Аԥсны дахьацәыӡуа сгәы иахәоит ҳәа угәы иаанамгааит. Аурыс ҳадгьыл данықәла нахыс оуп ҳара ҳлахьнҵа аныцәгьаха. Доусы иус иара иӡбоит, ишәлахьынҵо шәақәшәап. Шәаԥсуареи шәбызшәеи шәмырӡын шәахьыҟазаалакгьы. Анцәа духәааит, Анцәа дыҟазар. Уца, аҭырқәа анышьаҿ игылоу дуԥхьоит.– Мадлеи иблақәа уаҳа дхымԥшылаӡакәа зымҩа иҿынеихеит ауаҩ оу, аԥаҵа зҿачыз.
– Уаангыл уара ауаҩ, – ибжьы аӷьеҩ ҳәа инаиргеит Мадлеи. – Иаанкыл сҟамчы. Ига сҽи скәадыри. Аԥсыуа ҽыуп, ахгьы џьбароуп, алаӡарагь амоуп. Қәашьс иуоуааит. Иҟамло иҟоузеи, аӡы ахьышьҭрахьгьы игьыжьуеит. Иудыруазеи мышкы зны Аԥсны ҳаиҭеиқәшәахыргьы.
– Аԥара сымоуп, аха уи уахь ихәарҭам, – иҳәеит аԥаҵа зҿаз ауаҩ оу. Имаҟеи иҟамеи ааимӷхны Мадлеи инаиркуа, ус ҿааиҭит. – Абри амаҟеи аҟамеи ажәытәӡатәи сабацәа рҟынтәиуп. Иубоит ахьи араӡныи иарганы ишыҟоу. Укәа иҭаҵа, мамзар аҭырқәцәа иумырхыр ҟалоит. Ухы иаурхәап уахьнеиуа уадаҩрак уақәшәар…
– Иагьа уадаҩра сақәшәаргьы абри аҟама сара сцәа иадзаауеит – иҳәан даақәгьыжьаан агаҿахь иҿынеихеит…
Мадлеи аӷбаҿ даннарга ишыхәлара ихәлахьан. Хҭырԥала ихиҿы ааҭаҳәҳәаны дыздыруа дизеилымкаартә иҽааҟаҵаны, ауаа ахьеилатәаз дрыламлакәа, аидаураҿ амазгәыҭ ашьапы иҽнадҵан Аԥсныҟа дыԥшуа даатәеит. Аӷба амшын еимгәҳәа агәахьы ацара иаҿын. Агаҿа ацәаҳәа амшыни адгьыли ирылаӡхьан. Ашьхақәа аарла ҳәа рыгагақәа ажәҩан иадибалон. Аха убарҭгьы агаҿа еиԥш нарха рмоуит. Ажәҩан инаҵыӡаҭны ицеит. Мадлеи ишьхақәеи игаҿеи иблақәа ишырцәыӡыз еиԥш, иаргьы ихы ацәыӡра даҿын. Забацәа рыдгьыл иқәцан амшын ихырҭәҳәалаз, раԥхьаҟа хықәкык гәыӷрак рымоу аҳа, иаргьы уажәала дзықәгәыӷуаз ҳәа акгьы имамызт. Иуадаҩыз амҩа дызнылаз аԥынгылақәа дрхысырц азы иара ихы даиааир акәын зны, нас иԥеиԥшыз илахьнҵа.
Аԥша асуамызт, ацәқәрԥагьы шьҭыҵуамызт. Аӷба акәзар, имаҷымызт, идуын. Уаа хышәҩык реидареи дареи шьҭнахуан. Алашьцара зхатәаз ауаа рҟынтәи аԥсшәа ада даҽа бызшәақәакгьы иаҳауан Мадлеи. Аӷба аҵан иҭатәаз рацәаҩын. Хыхь иҩаҳаракны аӷба иаман хәҩык, ааҩык рҟынӡа зкуаз аԥсрықәа. Уахь изыхәҭаз рыда даҽаӡә днарышьҭуамызт. Мадлеи издырамызт абри аӷба
дҭоу, дҭаму Маан Ҷышә, иара Рамазангьы. Урҭ абра иҭазар иара ихы ихьчар акәын. Асқьар ршәақьқәа кны илаҩеиуан, аха аӡәгьы иԥырхагамызт. Аӷба иҭаз ауаа, аҩныҵҟа аума, хыхь аидаураҿ аума рхы иақәиҭны аныҟәара азин рыман. Иҭаан иакыз алашарақәарҿ ицәырҟьацәырасуа аԥсуа маҭәа зшәыз ауаа рацәаҩны ибон. Ус анакәха Ҳамида лани лаби рхала ракәымзаап Аԥсны иқәҵыз.
Мадлеи, иааԥсарақәа зегьы ихьӡан, иҽизышьҭымхуа акәын дыштәаз. Убри аҟынтә ԥыҭраамҭак иԥсы ааиҭеикырц иҭаххеит. Нас маӡала Ҳамида лыԥшаара далагарц. Ихәыцрақәеи иареи шеиқәԥоз игәиҽанӡамкәа илацәа нҭааит, аха наӡара амоуит. Аӷба абжьы анарга иаразнак дҿыхеит. Дҩагылан аӷба аидаур днықәлеит, алашара ҭаақәа ахьыҩнаԥхоз аԥсрықәа ахышә аҟынтәи дыҩнаԥшуа. Ус илаԥш нарықәшәеит Ҳамидеи лани лаби ахьыҩнатәаз. Азныказ игәырӷьара ҳәаак амоуит. Амшын дышхызгьы Аԥсны дыҟазшәа ибеит. Абыржәшьҭоуп иара аҽырӷәӷәара аниҭаххо. Уажәшьҭа ма дыԥсыроуп, ма деиқәхароуп. Деиқәхарц азыҳәангьы дықәԥароуп. Ус ашә аартны дааҩналеит Рамазан. Уи дшааҩналаҵәҟьаз Ҳамида лҿы наҟ аҭӡамцахь иналырҳәит. Рамазан дцәажәон, аха ииҳәоз Мадлеи дахьгылаз иаҳауамызт. Ҳамида уи ииҳәоз
лгәамԥхазар акәхап, дҩагылан адәахьы дндәылҵит. Мадлеи ишьап ԥынҵа дықәгылан лааигәа днеины ибжьы ныҵак инаиргеит.
– Бымшәан, Мадлеи соуп, – иаразнак лыжәҩахыр нҭарсны иахьылашьцаз днавеигалеит. Лыԥсы маҷхеит Ҳамида. Ԥхыӡымзар абри аҩыза лабҿаба илбап ҳәа дақәгәыӷуамызт. Лыԥсы шмаҷхазгьы лыхшыҩ аус ауан. Азныказ илзыҟалаз лзымдырит. Илцәыӡит ҩныҵҟалатәи лгәалашәара. Лыбла хылтырц лҭахын, аха илзыхтуамызт. Убысҟан Мадлеи еиҭа ллымҳа днҭацәажәеит, лхаҿ лыхшыҩ ааигарц.
– Бымшәан, Ҳамида, Мадлеи соуп.
– Абри ԥхыӡума, Мадлеи? – инапқәа дҩарынҵәараан лшьапы даақәгылеит.
– Абри лабҿабоуп Ҳамида. Шәшыхҵәаз, Ҭырқәтәылаҟа амҩа шәшықәлаз Аҟәа иансаҳа иаразнак сшәышьҭалт. Анцәа дсыцхрааит, абас ҳаибабарц азыҳәан.
– Сара сыӡит, сҭахеит ҳәа акәын сшыҟаз. Сани саби рыцҳасшьон акәымзар амшын схы асҭоит ҳәа сгәы иҭан. Насгьы Рамазанажә агәра сыргара даҿын уара аибашьраҿ уҭахазшәа. Ажәакала, аҽшьразы зегь рыла сыхианы сыҟан.
– Уажәы аҽшьыха аамҭа ҳамаӡам. Ҳхынҳәыроуп Аԥсныҟа…
– Хынҳәышьас иҳамоузеи, аӷба ҳаман
Ҭырқәылаҟа ицоит – дааӷьаҵәыӷьаҵәит Ҳамида, макьаназгьы дызҭоу лзымдыруа.
– Ҳазҭоу аӷба дгьылкаҿ имнеир ҟаларым, – Ҳамида лнапқәа иҵысуаз ааигәыдрӷәӷәалан иааникылеит Мадлеи. – Зны адгьыл ҳшьапы ҳзықәргылар, нас иҟасҵаша сара издырп…
– Сани, саби ирыԥсыхәоузеи Мадлеи?
– Дара ишырҳәо, Анцәа ишраҭәеишьо. Ирҭаххарушь зыҩни згәареи зблыз рышьҭахьҟа агьыжьра? Уи уашьҭантәи усуп. Уажәы абрахь баасзыӡҩры. Сара издыруеит Рамазан ибниҵаз ажәа.
– Уи ҟалашьа амаӡам.
– Уажәаз ус оуп, аха Ҭырқәтәыла баннеилакь бицымцар ада ԥсыхәа бымамкәа бҭаиргылоит. Уаҵәы ишаны аӷбаҿ сибар усҟан баргьы-саргьы ҳусқәа ҽеихом. Убри аҟынтә быцхыраара сҭахыуп.
– Иҟаҵатәыузеи, сара исылшозеи, суцхраарц?
– Бара боуп аус злоу уажәы. Уахатәи аҵх иалакӡаны даԥыргатәыуп.
– Уи шԥа?
Убасҟан лӡамҩа дназааигәахеит иара. Ашәҭ ҭра дҭагылоушәа, лқьышәқәа рыфҩы хаакәакәараӡа иаҳауан. Лыԥсыԥ ихәлаҵәон, ашьха ҳауа цқьа еиԥш. Дҟәымшәышәӡа лцәа-лжьы ахьихьысуаз, аҭырқәа иӷба дҭамкәа, зхы иақәиҭыу ишьхақәа рымҵаҿ дгылазшәа ибон. Аха убарҭқәа зегьы ааихаршҭны Ҳамида адҵа налиҭеит.
– Рамазан ддәылбгароуп абрахь. Убасгьы наиабҳәоит. Ҭырқәтәыла ҳнеины ҳшьапы ҳақәгылар, иснуҵаз ажәа сақәшаҳаҭхоит. Исцәыӡыз сцәыӡит, иаанхазгьы усырӡуама ҳәа ибҳәаша бара ибдырып. Иахьынӡабылшо аӷба аҵыхәаахь днага. Абрахьынтәи шаҟа илашьцо бымбои уа. Уи нахыс сара сус сара издыруеит…
– Сшәоит, Мадлеи, – лҳәан, игәы лҽнадылҵеит, дхаакәакәараӡа.Иараинапыӷәӷәақәа иҵегьишҟа дааскьаргеит. Аха лара лҽааиҟәыҭхан дааӷьаҵәыӷьаҵәит. – Уманшәаламхар ишԥа сыԥсыхәо, Мадлеи?
– Анцәа иоуп ауаҩы дзырманшәало. Уи игәра угар, уирманшәалоит.
– Ҳарманшәал уахатәи аҵх, Анцәа зхьышьаргәҵа сакәыхшоу, – лгәы аӷәӷәахеит Ҳамида.
Аҳауа ахьшәашәара аҿалахьан. Иҵасыз аԥша аӷба арҟәарҽаруан. Аӷба акәша-мыкәша аупа еиқәаҵәа ақәршәызшәа илашьцан. Ҳамида лыԥсҭазаара еиқәылашьца ишыҟаз иаҩызан абра аҭагылазаашьа. Қәыџьма гәарҭак наҟ-ааҟ еижәылан ианеибафо еиԥш, ацәқәырԥақәа еижәылоз дара-дара ҟәыбаса иқәибаҵон. Ҟармаҵыс бжьымзар злымҳа бжьыцәгьа ҭамыҩҩыцыз Ҳамида, уажәтәи лыԥсҭазаара еиԥшхеит илаҳауаз ашьҭыбжьқәа. Лакәны
илаҳаргьы ихалҵарымызт дызҭашәаз. Аха Мадлеи иҟынтәи илоуз агәыӷра лыԥсы еивнагон. Ашәара лгәы ҭзырӡыӡаауазгьы хнаҽуан.
Рамазан игәырӷьара ҳәаа амамызт, Ҳамида ажәа анилҭа. Убасҟан дыцәқәырԥахеит, амшынгьы иара итәхеит. Ииура дақәшәомызт, ииҳәаша иҿашәомызт.
– Ахьҭа быламлааит, ҳгьыжьып…
– Мап, – лҳәеит, лара иаҳа-иаҳа лҽырхаҵо. – Уара уахьсывагылоу акыр сыхьраны сыҟоума.
– Уа биашоуп, – иҳәеит Рамазан, игәы иҽанҵаны, Ҳамида ас иаарласны дахьиқәшаҳаҭхаз дназхәыцуа. – Сара бсывагылар бара иаабҭахыу зегь рыла бманшәалахоит. – Иҟырҟы иаакылеигеит абарҭ ажәақәа, аарла. Аҳәынҵәа иакыз ишьапеихгара шицәыуадаҩу еиԥш, ицәыуадаҩыз иажәақәа инарыциҵеит. – Сыԥсы ҭанаҵы бани-баби ак рыгсырхараны сыҟам…
Ҳамида дмыццакӡакәа, лшьапы ахьлыргыло гәаҭаны, аӷба аҵыхәахь днеиуан. Акнаҳара зқәу акнаҳарҭахь даннарго иаҩызан аҭагылазаашьа. Рамазан иакәзар иԥеиԥшхаран иҟаз азааигәахара даҿын.
Ҳамида лажәақәа ахьынтәиаалгоз ларгьы иџьалшьон, гәаныла. Убас акәхап, аԥсҭазаараз ауаҩы данықәԥо, деиқәхарц азыҳәан мҩас иҟоу зегьы шиԥшаауа.
– Сара саҟара разҟы змоу дыҟамзар ҟалап уажәы абри адунеи аҿы, – ажәақәа лҳәон, аха илҳәоз лара илаҳаӡомызт. – Унапы сықәргылан субалароуп…
– Аллаҳ сиашьапкуеит уахгьы-ҽнгьы бара бзы..
Иҵегь иҳәарц иҿы анааихихуаз, ишьҭахь ала аҟама атыҟә ихы иаахеит. Аҟыт изымҳәакәа иаразнак длеизҟәыҿит Рамазан. Иаразнак акәхеит, амшынахь диршәит Мадлеи. Абри ҟалеит али-аԥси рыбжьара. Ҳамида лаԥхьа игылаз Мадлеи лҽынеигәдлыршәылеит. Иаргьы инапқәа убас иӷәӷәаны дааныркылеит, лыбыҩ ԥшқақәа леилаҟәыбаса ицартә. Аха «Ажә ашьапы аҳәыс ашьуам», – ҳәа шырҳәо еиԥш, Мадлеи игәышԥы аҵаҟа ԥсҭазаара ԥсыршьарҭан илзыҟалеит Ҳамида.
– Уажәазы бареи, сареи ҳхақәиҭра маншәалахеит. Анцәа ду аԥхьаҟагьы ҳирманшәалоит. Убри аҟынтә исшәысҵоит аҭырқәа имаҭәа, сусқәа арманшәаларц азыҳәан. Ҳанӡхыҵлакь, шәахьцалакгьы шәааигәа сыҟазаауеит. Уи нахыс аԥсҭазаара иаҳнарбап иҟало. Бысҭ абри амаҟеи аҟамеи. Иҵәахы. Аԥсҭазаара ҳцәыуадаҩхар, ҳхы иаҳархәап. Иа, Анцәа ҳарманшәал ҳ-Ԥсадгьылахь ҳагьыжьра азыҳәан. – Иҳәан, алашьцара дналашәкәа дцеит.
Ҳамида ԥыҭраамҭак дадырсызшәа дзеиҭамҵуа
дгылан уа. Уажәы аӷба аидауыр дықәгыламқәа адәаҿы дгылоушәа лхы лбон. Уи адәҳәыԥш шәҭыла иҭалаҳаз афҩы лаҳалаҳауа игон. Лыкәшамыкәша аԥсабара убас иԥшӡахын, дахьыԥшра лзымдыруа. Аԥсҭазаара ԥҵәаӡом ауаҩы иԥсы ҭанаҵы. Абас ала лхәыцра лымч ҭанаҵеит. Ацыха ӡыхь иаҭәам ҭоуӡәӡәар ишҭабо еиԥш, лыԥсҭазаара аҭабара ишаҿызгьы, Мадлеи дахьлыхьӡаз акы лмыхьызшәа лбон. Убасҟан илгәалашәеит рӡыхь анҭабалакь ақыҭа уаа уи еиҵыхуа ирҳәоз ашәа.
Уа, аӡыхь, аӡыхь цқьа, Анцәа иҳаҭәеишьаз,
Ухынҳәы ушьҭахьҟа, Анцәа иҳаҭәеишьаз,
Уҵхәраа-уҵкәыркәыр, Анцәа иҳаҭәеишьаз,
Ҳқьышә ырбааӡа, ҳҟырҟы ырхәахә, Анцәа иҳаҭәеишьаз,
Ҳгәырыԥсаҳәа, ҳаԥсы рыԥсаҳәа, Анцәа иҳаҭәеишьа…
Убасҟан, аӡыхь анкьа ишыҟаз еиԥш, еиҭа ҩыҵхәраауазаарын. Акыр-кыр ҳәа ацәқәырԥа ссақәа еиқәԥсон, аҭыԥҳа лнацәкьара ԥшӡақәа ачамгәыр арахәыц ианахьыслакь ишшәаҳәо иаҩызаха. Аха уи ахәыцра далнахит аидауыр иҩықәҭәаз амшын ацәқәырԥа. Ларгьы иаразнак днеиҭаҟьан лани лаби рахь лҿыналхеит…
Аԥснытәи ианықәҵ ахымш рзы аӷба Самсун
абаӷәаза инадгылеит. Абаӷәаза акәша-мыкәша ауаа рацәан. Аџьар рымаҵ руазшәа еилыхон. Маан Ҷышә иакәзар, даҽа тәылак ахь ныҟәара дыҟан и-Ԥсадгьыл ахь дхынҳәыз џьушьап, иҽеилаҳәа-иҽеилаца, дҿаԥха-ҿаччо аидауыр дықәгылан абаӷәазахь дыԥшуан. Ҳамида лани-лаби рымаҭәа ҿыцқәа нарышәҵаны адәыӷба аҭыҵра иазлырхеит. Ларгьы лҽылԥсахит, илҭахы илҭахым уаҳа ԥсыхәа ыҟамызт. Ҩыџьа ахацәа, аҭырқәа маҭәала еилаҳәаз аӷбаҿы иҩхалан Амаан иааиеихырхәеит.
– Уахьцо уаалеит, – иҳәеит, аҭырқәа бызшәала аԥхьа игылаз, зыхцәы каԥсахьаз уаҩоук, ижакьа ԥшӡаны икарффаны, ибла агәы аазыҭбаан. – Иҟоузеи ажәабжьс, Аԥсны. Уусқәа рзы уеиқәшәама?
– Сеиқәшәеит, – иҳәеит, ҭырқәбызшәала, рҩыџьагьы рнапқәа аанкыло. – Аԥсынтәыла аусқәа цәгьаӡам. Аԥсуаа аурыс Аҟәа далырцеит. Уажәшьҭан иҟалаша сыздырам, аха уажәазы абас оуп аусқәа шыҟоу.
– Саӷәол, саӷәол, – ибжьы аардыуны иааиргеит уи зԥаҵа карффа икаҿаз. Нас Амаан дааигәыдыҳәҳәалан диазҵааит. – Шаҟаҩ ааугазеи?
– Уажәазы жәохә ҭӡы, исзааигәаӡоу ауаҩы иҭаацәара налаҵаны. Урҭ усырдырыц сҭахыуп, – иҳәан, раԥхьа дгылан Кьамшьышь ишҟа инеигеит.
– Саӷәол, абаза, саӷәол, – иҳәан, инапқәа рхахан Кьамшьышь дааигәыдиҳәҳәалеит аҭырқәа. – Сара Маҳмеҭ сыхьӡыуп, аԥсуаа бзиа избоит, Аԥсны снеихьеит. – Нас Ҳамида дналыхәаԥшны иҵегь ибжьы ҩышьҭхны инаиргеит. – О, ҳанум, ҳанум, ари дзакә нцәахшоузеи! – Иблақәа лыдхалан длыхәаԥшуан.
Лара уи ииҳәоз ӡынӡаск лхахьы иаамгакәа лышьҭахьҟа дынхьаԥшит. Мадлеи аӷба аҵыхәаҿ, иаха Рамазан амшын дахьеиҭаз дгылан ҭырқәа маҭәала деилаҳәаны. Лара лгәы даарыцҳанашьеит, уи иаԥсуа маҭәа ишәымкәа дахьылбаз. Аха ара амаҭәа акәмызт зҵаарас иҟаз, ахеиқәырхара акәын.
Аиадара шьҭыхҩцәа аӷба иаахалаз, Ҳамида лани лаби рымаҭәақәа лымкаала иаашьҭхны, даргьы рыман ҵаҟа иналбаан, адгьыл инықәгылеит.
Аиашьа дҭахеит ҳәа аиаҳәшьа ианларҳәалак, дахьгылоу лшьапсыргәҵа ашьац ҩеижьӡа ишлыҵҩаауа еиԥш, Ҳамида аҭырқәа идгьыл даннықәгыла лшьапсыргәҵа амца ҩыҵҟьеит. Убасҟан еиҳагьы лцәа-лжьы иалсит ҭаацәала ирыхьыз закәыз. Лгәы ааиҟәжәаны ашьа лалыӷракьасазшәа лбеит. Днаԥшы-ааԥшуан Мадлеи џьаракыр дылбозар ҳәа, аха уажәазы уи лылаԥш џьаргьы дыҵамшәеит. Уи еиҳагьы лгәы ааҭнарӡыӡааит лара…
Ҳамида лани лаби зықәтәаз аҽыуардын Самсун ақалақь иҩалҵны, амшын агаҿа иавалан, уатәи аҭыԥ ала аҩада иҩеиуан. Раԥхьа игылаз аҽыуардын иҩызцәеи иареи ақәтәан Маан Ҷышә. Уи игәы алаҟан. Иԥсадгьыл Аԥсны ихаршҭны абратәи аԥсҭазаара иҽаиҭахьан. Иҩызцәа рыцхыраарала дынхеит дынҵит, аҭырқәа идгьылаҿ ишьапы ӷәӷәаны иадыркит. Дара иҩызцәагьы Ҷышә рхы дадырхәон. Аԥсуаа дара рахь шаҟа ихьаирԥшуаз аҟара, Исҭамбул итәаз асулҭан иҟынтәи лыԥха роуан. Аԥсны дара рзыҳәан ималын. Аҭырқәцәа, шәышықәсала Аԥсны знапаҿы иҟаз, аурыс уахь инамышьҭра акәын изышьҭаз. Мап анакәха адгьыл рыцәцаргьы, дара рхаҭақәа дара рахь ииаргар рҭахын…
– Сзааӡаз, – ишьҭахьҟа даахьаҳәны ибжьы наиргеит Маан Ҷышә, – аурысқәа аҳәажьы ҳҿаҵо тәыс ҳҟарҵар аҵкьыс еӷьӡами, ауаа ԥсылманқәарҿ ҳанхар. Уара уакәым, аԥсуаа зегьы абрахь иаараны иҟоуп. Абри адгьыл алаҳ дзықәныҳәаз дгьылуп. Ҳара абра ҳагьықәӷьацоит…
Ҷышә иажәақәа игәы аҟама еиԥш иалаҟацон Кьамшьышь. Ихы икәаҽ аҽыуардын дақәтәан. Ихы ҩышьҭхны дызқәыз адгьыл дықәԥшуамызт. Уи, аҵла зшьапы ыҵырҟаан ауардын иақәжьны амца иақәырҵарц инаргоз даҩызан. Иԥсы шҭаз дыԥсхьан. Уажәы ибла ихгылаз иҩны-игәара акәын.
Ашьыжьымҭан уажәааны еиԥш, амра шәахәа рықәыҷҷа иашҭа иқәгылаз ирахә дрылаԥшуан. Иихьаз ижәқәа аҳәарақәа аарыҵхны, ашҭа иҭицахуан. Иԥҳәыс уажә длаӷырӡышо абра иватәоу, қәабла ахш лыршыхит. Рла еиқәа ду акәзар, иаха аахыс аҩны агәара иакәшо иҷаԥшьоз, «иаха сара исуалыз ҟасҵеит, иахьа шәара ишәуалу ҟашәҵа» – ҳәа аҳәозшәа, аҩны аԥхьа аҽырқьақьан ашьацраҿ ишьҭан. Днаԥшны ибон ҵаҟа лбаа иуахьад Дәаб аԥшаҳәа иахьаваз. Ҽҵыскгьы араса быца еиԥш иҟатҟато, ишшәырӡа иаҵагылаз ашьапқәа арыӷәӷәарц аҭахызар акәхарын, аҵыхәа хәыҷ хҵаны, иҩны адәы аҵыхәаҿ ицаны иаауан. Амра шәахәақәа згәыдыԥхалаз ихьатә кәасқьа, абарца дымрашәахәаха дааҵагылеит Ҳамида. Иаргьы иԥсҭазаара зегьы злаз иԥҳа лышҟа ибжьы наиргахит – «бгылама сыԥҳа» «Ааи, сгылеит» аҭак ныҟалҵеит, рашҭа-ргәара амра ашәахәақәа реиԥш ларгьы дҭаԥхо. Аха амра ашәахәа ацымхәрас амца еишьыл ибла иаахгылеит. Инапала амца зцреиҵаз иҩнқәа аилаҳара иаҿын. Аха уи ашәаӡыӡара иаразнак далҵит. Илацәа хьанҭақәа изышьҭамхуыз дҩарыҵаԥшны иԥҳа дналҿаԥшит. Ҳамида иаҳа длахҿыхушәа ибеит аԥахьа аасҭа, «иудыруазеи» – ҳәа игәы гәыӷрак нҭалан ихы ҩышьҭхны иаԥхьаҟа днаԥшит. Аха уи ишьҭахьҟа уажәшьҭа мҩа шимбоз еиԥш, иаԥхьаҟагь мҩа ибомызт…
Ҳамида уажәы-уажәы лышьҭахьҟа дхьаԥшуан. Мадлеи инахаран дышрышьҭаз анылбалакь лқьышә ааччон. Лыԥсҭазаара иуашәшәыраз гәаҳәарк нацлон. Мадлеи иԥхара лцәа-лжьы ианыруан, усҟан лхы-лҿы лашарак нықәлон. Шәымҭақәақ Аԥсны дыҟазшәа лбон. Аха атәым дгьылаҿ дшыҟоу даназхәыцлакь лцәа дҭаӡыӡон. Лшьапы инаркны лхы аҟынӡа дыхьшәашәахон. Дахьынаԥшы-ааԥшуаз, маҷк Аԥсны еиԥшыз аԥсабарагьы лыцәтәымын. Хара наҟ илбон шьхақәакгьы, аха урҭ Аԥснытәи ашьхақәа ираҟарамызт. Деиҭанхьаԥшит хара ирышьҭалан иаауаз Мадлеи иахь. Лгәы ихьаан иныҵалеит, аҽыуардын дналбааԥан дыҩны дахьзиԥымлоз. Уи иԥылара акәым, лышьҭахьҟа дахьхьаԥшуазгьы дгәарҭар ҳәа дшәон.
– Ижәбоума зеиԥш дгьылу ҳазқәу?– ишьҭахьҟа даахьаҳәны ибжьы наиргеит Маан Ҷышә. – Абри ԥсылман дгьылуп. Аԥсылманра еӷьыу дгьыл ыҟаӡам адунеиаҿ. Аурыс ҳәажә, – «ҳәажә» аниҳәоз еиҳа ибжьы наирӷәӷәоит Ҷышә. – Аҳәажьы ҳҿаиҵар аҵкьыс ауаса жьы ҳфалар еиҳа еиӷьыуп. Шаҟа ииашан иҟаҳҵазеи Аԥсны ҳахьықәҵыз! – Ииҳәаз иватәаз аҭырқәцәа еиҭаган ианырзеиҭеиҳәа, Маҳмеҭ Ҷышә ижәҩахыр днас-насын ус иҳәеит.
– Сара асулҭан иасҳәахьеит аԥсуаа рганахьала уара аӡәы ҳәа ушҳавагыло. Иаарласны иара
иҟынӡагьы ҳцараны ҳаҟоуп. Иаҳҳәап, аԥсуаа рхаҭарнак иҭыԥ абра Самсун ишаарттәу. Уи дақәшаҳаҭхар уара хадасгьы уаҳҭап.
– Избан Самсун? – Маҳмеҭ иажәа днаԥыҩлеит Амаан. – Еӷьӡами Анкара, мамзаргьы Исҭамбул.
– Мап Самсун, – Амаан дааникылеит Маҳмеҭ. – Самсун Амшын еиқәа иадҳәалоу атәылақәа зегьы рхаҭарникцәа абра итәоуп. Ауаагьы бзиоуп, иагьыԥшӡарҭоуп. Насгьы уара абра унхоит. Ҩнылагәарала зегь рыла уеиқәшәа уҟоуп.
– Уара ишуҭахыу, сҩыза ду Маҳмеҭ, – иҳәеит Маан Ҷышә, игәахы кыдззала, изхара ыфан аишәа даахыҵызшәа. – Уара ишуҭахыу. «Зашҭа уҭоу иашәа уҳәароуп» – ҳәа рҳәоит ҳара ҳҟны. Уара ишуҭахыу…
Амра иаҳа-иаҳа ажәҩан агәы иазааигәахацԥхьаӡа ашоура ӷәӷәахо иалагеит. Мадлеи ицәа иаҭәамкәа ишәыз амаҭәақәа иԥхӡы рылачуан. Аха аангылашьа имамызт, дцалар акәын, дышцац. Мамзар, зныҟәашәа ласыз аҽыуардынқәа дырхьымӡар, џьара ицәымҩахыҵыр ҟалон. Зыԥсадгьылаҿ зныҟәашәа иагмыз ауаҩы, хәык ахалараз зыԥсы еиҭазмкуаз, аԥаҩқәа рыбжьара иԥан ирыбжьыԥоз, атәым дгьылаҿ анышәаԥшь ҳәынцәа дылахазшәа ԥхьаҟа ацара ицәыуадаҩын, аха ԥхьаҟа дызгоз и-Ԥсадгьыл ибла иахьхгылаз акәын.
Лара, Ҳамидагьы лгәы дрыцҳанашьон, иара шьапыла дахьаауаз, лара аҽыуардын дақәтәан дахьцоз. Аха даҽа гәыӷрак лыԥсы ҭанаҵон, иара лара лымҩа дахьықәыз, илаԥш ахьылхыз. Ҳамида, абарҭқәа дшрызхәыцуаз, илзгәамҭеит изықәтәаз аҽыуардын Маан Ҷышә дахьынхоз агәашә ишнадгылаз.
– Уа, бзиала шәаабеит, шәҭал ашҭа, – аԥсышәала ибжьы неиҵыхны инаиргеит Ҷышә, аԥшәмара аанкыло.
Ҳамида дыдрак еиԥш иналхадыдит Маан Ҷышә ибжьы. «Аԥсуа атәым дгьылаҿ бзиала шәаабеит ҳәа ибжьы ахьгаз гәнаҳароуп» – ҳәа лгәы дынҭаҵәааит лара. Лыблақәа лхалашьцеит. Лыхлахаҵ гьежьит, дкаҳарц акы аалыгымхеит. Лышьҭахьҟа дхьаԥшит, аха уахьгьы акгьы лбарҭамызт. Маҷ-маҷ лхы лнапаҿы иааго, дкарахан дшыцәаз ацәа далҵызшәа, дзыдгылаз агәашә днахыԥшны ашҭа дынҭаԥшит. Уа иҭагылаз аҩны, иԥшӡаны, еиҿкааны ишыҟаҵазгьы, дара раԥсуа кәасқьа акырӡа илзеиӷьын, аха уи уажәы лыблақәарҿ амца рхылан абылра иаҿын…
Маан Ҷышә ихатәы ҩны иавагылаз, усҟацәак идумкәа, аха иԥшӡаны иҟаҵаз аҩнаҿы иҩнеиҵеит
Кьамшьышь иҭаацәара. Ашҭагьы хар амамкәа иҭбаан. Ашәшьыра ҟазҵашаз ҵлақәакгьы ықәгылан. Аанда шышын хәажә быцала. Агәашә иҿазгьы аԥсыуа гәашәын. Ашҭа акәытқәа рацәаны иқәын. Аҩны ашьҭахь рыҭрагьы иҩаҳаракны иқәгылан. Иара убра игылан абоурагьы. Ажәхьа дуқәа ҩба, рычыргәқәа ргәыҵамӡо уа ахкаара иҭан. Кьамшьышь имбацызт абарҭ рҩыза ажәхьақәа Аԥсны. Абара акәым, рыӡбахәгьы имаҳацызт. Ашҭа армарахьтәи аганахь ала аҵеиџь ҭан. Ажәак ала, абра аԥсуа инхашьа иазааигәаны иҟаҵан.
– Ишԥоуба уҩнра-угәара, Кьамшьышь? – ашҭа данаақәгыла ибжьы ааиргеит Ҷышә.
– Иабыргәузеи, – иҳәеит, деиҵаӷәӷәа Кьамшьышь, Ҷышә ишҟа иблақәа шьҭымхӡакәа…– Аԥсны санықәҵ нахыс абас сманшәалахоит ҳәа сгәы иаанагомызт. Анцәа ду иаҳзааиго аабап ҳаԥхьаҟа.
– Аԥсны ҳақәымҵыр ауамызт, Кьамшьышь. Аурыс сара дызбар ҟалаӡом. Сара сакәым, адунеиаҿ аӡәгьы диҭахӡам. Ҳагәнаҳа рзымгааит аурыс идгылаз аԥсуаа, Аԥсҳа, Қьалашьбеи Ачачба раԥхьа днаргылан. Урҭ рыжәҩа аурыс чын ықәҵан Аԥсны рҭиит. Аха уи иаҿагылоугьы ҳаҟоуп. Аурыс ҳадгьыл игаӡаргьы, ҳажәлар еиқәырхатәуп. Рыдгьылаҿ итәны иҟазар аҵкьыс, абра атәым дгьылаҿ рхы иақәиҭны инхозар еиҳа еиӷьуп – Нас
аҩны-агәара акәша-мыкәша даанаԥшы-ааԥшын, Кьамшьышь игәы ирыӷәӷәарц иажәа инациҵеит. – Абарҭ ажәхьа дуқәа уара узы иаасхәеит. Аҩбагь аҳәарақәа рыҵоуп. Ҭырқәтәыла Аԥсны еиԥш ахш пату ақәуп. Шәара ишәфо инахыҳәҳәан иаанхо, абра аҩны шәыштәоу ахә нашәыҭан иргоит. Убри ала иаашәҭахыу зегьы аашәхәар шәылшоит.
– Ҳара иаҳҭахгәышьоузеи, дад Ҷышә, џьара мгьалк ҳнацҳаргьы иҳазхоит. Хьаас ҳумкын. Излазбо ала, ҳаԥсыртә ҳаҟам, – иҳәан, ажәқәа ахьҳәуаз рышҟа иҿынеихеит Кьамшьышь.
Раԥхьатәи аҵх атәым дгьылаҿ лацәеихьшь ҟамҵакәа лиарҭа дшықәтәаз иаалыршеит Ҳамида. Лгәы иҵхоз Мадлеи иакәын. Дабаҟоу, дабацәоу, иифазеи ҳәа дыгәжәажәон. Дара ахьаангылаз имбар ҟаломызт. Ус анакәха абра ааигәа џьара дшыҟаз агәра лгон, аха иаба?..
– Сара соуп иӡыз, сара агәаҟ, – лгәы дынҭаӷызыӷызит лара. Ус атәым дгьылаҿ раԥхьаӡа акәны ашара лылаԥш нақәшәеит. Убасҟан убас ала лхы лцәымӷхеит, абри адунеиаҿ дыҟамзар лҭахханы. Аԥсны есышьыжь ишыҟалҵалоз еиԥш, иахьагьы абарҵа данныҵагыла, ашҭа агәҭаны иқәгылаз аҵла ашьапаҿы иадҟаҵалаз аҟәардәаҿ дтәан Кьамшьышь.
– Бгылама, сыԥҳа? – Аԥсны даныҟаз еиԥш ибжьы наиргеит. – Иаха быцәама ибзиан?
– Иаха ӡынӡаскгьы смыцәаӡеит, – лҳәеит, лыблақәа еиҵымхӡакәа, ашьацахь дыԥшуа.
– Саргьы смыцәаӡеит, – иҳәеит, ихы иқәыжьны дахьтәаз Кьамшьышь. – Иахьатәи ашара инаркны сара сыԥсҭазаара ԥсҭазаара хәашьуп. Иагьыҟалом сышҭахьҟа сызлагьажьыша мҩакы. Аха сыԥси-сыхәдеи еиманаҵы бара Аԥсныҟа быргьыжьра сашьҭазаауеит. Уа баншьцәа ыҟоуп, дыҟоуп Аџьрыцба Мадлеи…
– Уи ҟалашьас иамоузеи саб? Иҳҳәап, ус хақәиҭрак соургьы, ишәыԥсыхәоузеи шәара?
– Ҳара ҳтәы иӡбеит ҳазшаз Анцәа. Ҳзықәшәаз ҳхы анҳраалароуп, уаҳа даҽа мҩак ыҟам, – иҳәан, дҩагылан ишьапқәа дырзышьҭымхуа аҩныҟа иҿынеихеит.
Ҳамида дгәаҭеиуан, лхы ахьылгара лыздыруамызт. Зны амҩадыуахь дыԥшуан, нас рыкәша-мыкәша игылаз аҩнқәа рахь џьара лылаԥш дыҵашәозар ҳәа Мадлеи. Абри аҭыԥ Самсун ақалақь ишналгазгьы, ауаа рацәан. Аҿыуардынқәа ақалақь аҟынтәи ишаауаз еиԥш, абрахьынтәгьы уахь ицон еишьҭалан. Ҳамида агәашәаҿ дгылан убарҭ аҽыуардынқәа блала инаскьалгон, уахьынтә иаауазгьы блала дырԥылан иааскьалгон. Даҽазныхгьы ашҭа агәҭахьы дааиуан, аха деиҭа ааиҭаҟьан уахь дцон.
– Ибыԥшаауазеи, нан, Ҳамида? – лыбжьы налргеит лан, аҩны абарҵа аҟынтәи.
– Аԥсны сыԥшаауеит, сан, – лҳәеит Ҳамида иаахжәаны, ибыхьзеи ҳәа лан дахьлазҵааз аалгәамԥхакәа. – Абра зегьы рҽырԥсахит, бымбаӡои сан? Уахык оуп абри адгьылаҿ ҳаныԥхьа, арахь ҳара ҳара ҳакәӡамкәа ҳҟалахьеит. Зегьы рыла ҳнаҳәы-ааҳәны оуп ҳшыҟоу. Абра нхашьа ыҟам сан. Абра аԥсшәа иаарласны иаҳхашҭуеит. Абра ҳаӡуеит, сан…
– Ибҳәо закәузеи, нан Ҳамида! – лан дахьгылаз днеилыԥсааит. – Ҳаԥсшәаҵәҟьа шԥаҳхашҭри…
– Зыԥсадгьылаҿ, зхәышҭаара аӡы ақәызҭәаз, атәымџьара ахәышҭаара изеиқәҵараны дыҟаӡам. Уи зегьы ицәыӡуеит, ихы ихашҭуеит, идоуҳа каҳауеит…
– Иа, Анцәа, ухьышьаргәыҵа сакәхшоуп, – лнапқәа ажәҩанахь иҩышьҭхны дааматанеит Ҳамида лан. – Гәнаҳас иааҟаҳҵаз зегьы баби сареи иҳамазааит. Ҳагәнаҳа изымгааит ус ҳзызуыз…
– Гәнаҳарами сан, ҳарахә еибарҟаауа ҳгәашә илагылазар. Ҳакәытқәа каркаруа абна илахазар. Ҳла ууа ашҭа иқәзар. Ҳазцәымӷыз гәырӷьозар, ҳазҭахыз ҵәыуазар…
Убри аҽны лыблақәа адәахьы ишыԥшуазгьы, уаҳа џьаргьы длымбеит Мадлеи. Аухагьы аҵх акыр инеиаанӡа абарҵа дтәан. Нас, дҩагылан лиарҭаҿ лхы аанықәылҵа, иаразнак ацәа дагеит. Данааԥш амра абарҵа иҵаҷҷахьан.
Уи аҽныгьы, иӡбахә џьаргьы иҟамлеит Мадлеи. Ҵаҟа адгьыл, хыхь ажәҩан, акы залҳәашаз, илыцхраашаз длымамкәа, аӡы зҵабаз аԥсыӡ еиԥш даақәхеит Ҳамида. Аҭырқәа, маҵуҩыс ирымаз, арахәқәа ахьирҳәуаз аҟынӡагьы дцеит, џьара ааигәа дыҟазар дышԥацәырмҵри ҳәа. Аха Мадлеи дцәырмҵит, дыҟамызт. Уи аухагьы абарҵа дныҵатәаны агәашәахь аԥшра далагеит. Ажәҩан агәы цқьан. Амзагь гәылҭәаан икыдын. Ақыҭа еиланхоз рыҩнқәа рыҟны алашарақәа рырцәара иалагахьан. Захьынџьара ҭынчран. Ҳамида Аԥсны даныҟаз, уахынла абарҵаҿ даннықәтәалоз, иаалыкәршан аҟармаҵарақәа рашәаҳәабжь гон. Ларгьы лыбжьы ныҵак урҭ ирыцлҳәон, аха ара аҟармаҵарақәа ракәым, ҵыскгьы абжьы гомызт. – «Абра аҟармаҵарақәа ашәа ахьырҳәо тәылам», – ҳәа лгәы инҭылҳәааит лара.
Амза 0ҭәаа иаҳа-иаҳа ажәҩан агәахьы ахалара иаҿын. Лара уи лыбла лзаҟәгомызт. Мшәан, абри амза ами уажәы Аԥснгьы иахаԥхо. Иццышәха ишьҭоу рыҩны-ргәара зырлашо. Иҟалап уажәы лара лҩызцәа уи иаҵаԥшуазаргьы. Дыргәалашәо усгьы рҳәозар, «Зымза зырӡыз Ҳамида лахьынҵацәгьа» – ҳәа. Аԥсны даныҟаз амза аҭәымҭаз ашҭа дықәгылан лыбжьы лыргон, «амза арахь улбаа» – ҳәа. Уи лбон зынӡаск илзааигәоушәа. Рашҭа аҵыхәаҿ игылаз ара ду ахыцәқәа
иалатәоушәа. Лнапсыргәыҵа ианлыр-тәаларц лҭахызшәа лнапы еиҵылхуан, иахьынӡа лылшоз. «Амза снапсыргәҵа уантәал» – ҳәа еиҭа ҿылҭуан. Аԥсынтәыла амза лзааигәан лара. Аха Ҭырқәтәыла лара лхала адгьыл хьшәашәаҿ дааныжьны, иара еиҳа-еиҳа ажәҩанахь ахалара иаҿын. Знызынлагьы, ицәыраҟьа-цәырасуа ԥсҭҳәақәакгьы наҿаҳауан. Урҭ аԥсҭҳәақәа амзеи лареи еицәдырӡуа иалагеит. Абас, амзеи лареи шеишьҭаз, дызлааз ҳәа гәалымҭаӡакәа, абарҵа даахаԥалеит Мадлеи.
– Бымшәан, Мадлеи соуп.
Лшьапқәа дрзнымкылакәа дынхьашьшьын инапы днаныҳалеит лара. Иаргьы деиҵамхаӡакәа даашьҭкәыцәаан, амардуан дналбааҟьан, ашҭа аҵыхәахь днаскьан, лшьапы днықәиргылеит. Ларгьы уажәраанӡа илыхьыз шылзымдыруаз, лхаҿы лыхшыҩ анааи днаиазҵааит.
– Уԥсы ҭоума, уара Анцәа ииныҳәаша. Уабаҟаз уажәраанӡа?
– Имариам, атәым дгьылаҿ абызшәа ахьузымдыруа, иаразнак аус аҟаҵара. Шәара абра ҭыԥс ишшәзалырхыз анызба, ауха сабацагәышьоз, абна аҳаракыраҿ, абнаҿ сыԥхьеит. Ашьыжьӡа сҩагылан абри ақыҭа слалс-ҩалсны избеит. Аха абра џьара сшаднамкылоз гәасҭеит. Аусурҭагьы абасыԥшаауаз. Нас илықәршәны сцеит Самсунҟа.
Уи аҽны ақалақь салан сеимдон, аха ҭыԥк сзымԥшааит сахьаднакылашаз. Ихәло ианалага илықәршәны еиҭа абри абнахь сааит. Адырҩаҽны сцеит аӷбақәа ахьаадгылоз абаӷәазахь, џьара усурҭак сзыԥшаауазар ҳәа. Сагьыманшәалахеит. Убра дсықәшәеит Аԥсны аӷба сҭазҵаз, абарҭ исшәу аҭырқәа маҭәақәа сызҭаз аҭырқәа. Изыулакгы ҟыжә-быжәла еилсыркааит аусура шысҭахыз. Дагьсазҵааит уҭаацәа абаҟоу ҳәа. Сара иасҳәеит урҭ ахьыҟаз, аха уи, уиаҟара хырҩа аимҭеит. Иара ииҭахыз сара сусура акәын. Ауха аҩныҟа сигеит. Сыркәабеит, сыршьышьит. Амаҭәа ҿыцқәа сшәырҵеит. Иԥҳәыси иҷкәыни иареи роуп иҟоу. Аҩн дуӡӡа рызгылоуп. Макьаназы дара рҿы сыҟоуп. Абаӷәазаҿ аӷбақәа аиадара ақәызхуа, иақәызҵо сырхылаԥшуеит. Сзызхәцуа ҳшыбналаша оуп. Макьаназы Аԥсныҟа ицо аӷба ыҟам. Иҟалаӡаргьы, уи аҭалара ауп аус злоу. Зҿы сыҟоу иҷкәыни сареи даараӡа ҳаинаалан ҳаҟоуп. Уи аҵара ду Исҭамбул далган дааит. Иара излеиҳәо ала, аҵара ицызҵоз ашәыуак даараны дыҟоуп, иаарласны. Ашәуақәеи ҳареи ҳабызшәа злеизааигәоу ала, урҭ ираҳәатәуп, саашьа, сыззаз, насгьы сгәы иҭоу зегьы аахтны. Бара бани баби азыҟаҵала абра аангылашьа шбымам. Аха ус сҳәеит ҳәа, ҳманшәалахар бсыццома Аԥсныҟа?
– Абыржәыҵәҟьа амҩа ҳақәлозар, сыхиоуп. Саб
Аԥсныҟа сгьыжьыр иҭахыуп. «Уа иҟоуп баншьцәа. Дыҟоуп Мадлеи Аџьрыцба» – ҳәа сеиҳәеит. – Ижәҩахыр лҽынахшьны усгьы нацылҵеит – сара сыхиоуп. Аԥсны сзымнаӡакәа амҩа сшықәу сыԥсыргьы сазыразуп.
– Саргьы амҩа сшықәу сыԥсыр џьанаҭ сцоит, – иҳәан, дааигәыдырӷәӷәалан лӡамҩа днагәӡит. – Уажәшьҭа иаарласны ишоит. Сеиҭаауеит абри амчабжь ала. Иҟалап уанӡа сааргьы. Бара бхы хьча, бҽырхианы быҟаз, – иҳәан агәашә дынҭҟьаны дцеит, Мадлеи.
Дзымааӡеит уи амчабжь азы Мадлеи. Абаӷәазаҿ аусутәқәа рацәахеит. Насгьы дмааит Исҭамбулынтәи дыззыԥшыз ашәуа. Абри ахҭыс Мадлеи даараӡа даргәаҭеиуан. Аха уаҳа ԥсыхәа ыҟамызт, даҽа мҩакгьы имамызт. Ус хәылбыҽхак аԥшәма иҷкәын Быргәызи Мадлеии аҩны аԥхьа иштәаз, аҽыуардын аккаҳәа асаркьалқәа рыбжьы рго агәашә иаадгылеит.
– Уа, бзиала уаабеит, шаҟа ҵуазеи сыузыԥшуижьҭеи, уа бзиала уаабеит! – ҳәа ҭырқәа бызшәала ибжьы ихарззала, агәашә иаадгылаз днеиԥылеит Быргәыз.
Рҩыџьагьы рнапы еикәыршаны аԥсшәа анеибырҳәа ашьҭахь, Быргәыз исас Мадлеи иахь даахьарԥшны акы наиеиҳәеит.
– Уаԥсуоума?– иҳәеит иааиз асас, Мадлеи инапы аанкылауа.
– Ааи, саԥсуоуп, – аҭак ныҟаиҵеит Мадлеигьы. – Аԥснынтәи сааит, мҩа џьамыӷәак санысны. Схисҵыхәеи уажәшьҭан иуасҳәап, уажәазы уԥсы шьа.
Ашәуа Ҳасан Цеҟәа Исҭамбул аҵара иҵон. Быргәызи иареи еиҩызцәан. Аԥхын ԥсшьара ҳәа иара иахьгьы дзааз убри азоуп. Адырҩаҽны Мадлеии Ҳасани аҩны аԥхьа ашәымкьыҭ аҵаҟа инатәаны ацәажәара иалагеит. Мадлеи дмыццакӡакәа Ҳасан еиҳәеит иҟалаз шыҟалаз, насгьы иҟаиҵар ииҭахыз зегьы.
– Ара аанхашьа сымаӡам, Ҳасан. Аӷба ҟамлар, шьапыла амҩа сықәлоит, лара дсыман агаҿа савалоит Ҷоутәыла шыҟоу схы рханы. Мышкы зны Аԥсны сышԥазымнеири, Анцәа дыҟазар…
– Нас иҟаҵатәузеи, акыр аԥырхагоума амҩа уқәлара? – дҵааит Ҳасан.
– Абарҭ аҭырқәцәеи сареи ҳахьзымеицәажәо иахҟьаны иахьа уажәраанӡагьы амҩа сзықәымлац. Насгьы, Ҳамида лани лаби хырҵәаны иаазгаз аамсҭа Маан Ҷышә имаҳароуп, сагьимбароуп, абра сшыҟоу. Маӡала амҩа сықәҵатәуп. Убарҭқәа зегьы Быргәыз иаби иареи иансзыҟарымҵа, сҭахеит ауп иаанаго. Усыцхраа, уҳабжьацәажәа.
Аҵх акыр инаскьаанӡа, Быргәызи иаб Қәычуқәи Ҳасани еидтәалан еицәажәон. Насоуп рышҟа днеирц Мадлеи ианиԥхьа.
– Дцарушь ҳанум лани, лаби ааныжьны, Аԥсныҟа? – дҵааит Қәычуқә.
– Уахаҵәҟьа амҩа ҳақәлозар, дсыццоит.
– Уи агәра угартә ажәа улҭахьоума лара?
– Уи лыгәра сымгозҭгьы слышьҭалан саауамызт абрахь. Абрахь саара зырманшәалаз уара уоуп, ухаҵкы Қәычуқә. Анцәа дсыман суҳәоит, лара дсыман убрахь сцарагьы ырманшәал!
Еиҭа акыр аамҭа ҭырқәа бызшәала еицәажәон рыхҩыкгьы. Быргәыз иаб иҽидцалан иацәажәара даҿын. Иаргьы ихы шәпаду рҵысуа диқәшаҳаҭхон, нас Быргәыз Мадлеи иахь даахьаҳәны ус иҳәеит.
– Аамҭа кьаҿла акәзаргьы, сара бзиа узбеит, иашьак еиԥш. Шәара абазақәа шәеиԥш, ҳара аҭырқәцәагьы аиашьара пату ҳзақәуп. Саргьы сабиԥазаҵәуп. Убри аҟынтә, иашьас уҟасҵарц сҭахын, аха избоит уара иахьуԥсадгьылым аԥсадгьыл шузалымхуа. Ҳуцхраауеит. Уаҵәашьҭахь Ҷоутәылаҟа ицо ҳаӷба шәақәҳартәоит. Уи нахыс Аԥснынӡа анеира узыуадаҩхарым ҳәа сгәы иаанагоит.
– Саргьы сабиԥазаҵәуп. Уаха рнахыс сара усашьоуп. Сахьыҟазаалакгьы гәыла-ԥсыла суцзаауеит. Анцәа сиҳәалоит, сиашьапклоит. Сгәыӷуеит Аԥсынтәыла анеира узыуадаҩхарым ҳәа.
– Уаҵәуха шәца ҳанум лани лаби рахь, – адҵа ныҟаиҵеит Қәычуқә. – Иара Мадлеи ишиҳәо шәныҟәа. Уацәашьҭахь аӷба шәақәсыртәоит. Уи нахыс аллаҳ дышәхылаԥшааит.
Маан Ҷышә иҭааит аӷбаҿ иԥылаз амалуаҩ Маҳмеҭ иҩызцәақәак. Ҳәара аҭахыума, рхәы ԥсуа чысла ирхеит Ҷышә. Урҭ рымаҵ луан Ҳамида. Уи лымаҵ ушьа, лхы мҩаԥгашьа, лныҟәашьа уҳәа зегь рыла еиқәшәаз аԥҳәызба илаԥш дыҵашәеит Маҳмеҭ. Аҭырқәцәа изларҟазшьаз ала, уи игәы иҭаикыз аахтны иҳәеит.
– Маан Ҷышә, – ҿааиҭит Маҳмеҭ, игәышԥы ргылан акрыфо дахьтәаз, дааҭгылан. – Исызраҳәа абри аԥҳәызба хазына лани лаби, сыҷкәын заҵә изыҳәан дшысгәаԥхаз. Адгьылаҿ иҟоу смазареи, амшын ихыу сыӷбақәеи рызегь лара илтәхоит. Исҭамбул ақалақь абжа далахәхоит…
– Аллаҳ иҳәааит, аллаҳ дақәныҳәааит, – ибжьы ҩеиҵыхны иааиргеит Маан Ҷышә. – Аԥҳәызба даара дыбзиоуп, – инациҵеит ҭырқәа бызшәала. – Аҷкәын иакәзар Ҭырқәтәыла иҩыза дубарым. Аҵара ду имоуп. Исҭамбул дамҽхакны дыҟоуп…
Маҳмеҭ ачара ду шиуша далацәажәеит. Уажәазы Маан Ҷышәи иареи Исҭамбулҟа ицоит Аԥсны азҵаараз. Уа мызкы аҟара инхоит. Дшаахынҳәыз лҭаацәа ажәа рниҵоит. Абас ала Маҳмеҭ Ҳамида лразҟы иӡбеит иара ишиҭахыз, лара дагьылмазҵааӡакәа.
Аҵх акыр инеихьан. Амза акәзар, икьагәахахьан. Ԥша ҟәандакгьы хаакәакәараӡа иасуан. Ҳамида дыԥшны дтәан, иасыуаха
дыштәало еиԥш, абарҵаҿы. Лхәыцрақәа гәыӷра дукгьы рыцымкәа, лыԥсҭазаара хьамҭа лҽаҭаны. Ус абарҵа даахаҟьалеит Мадлеи. Ибжьы ныҵакны ҿааиҭит.
– Бани баби, ыцәахьазар ирҿыха.
– Ҳдәықәлоума?
– Ҳдәықәлоит, Анцәа имч ала, ҳдәықәлоит.
Ҳамида дааиҭаҟьан ҵаҟа лани лаби ахьыцәаз дылбааит. Быргәызи Ҳасани абарҵахь иҩхалан зышә аартыз асасааирҭаҿ иныҩналеит. Мадлеи адәахьы иҽааникылеит. Асасааирҭаҿ иаркыз алашара ибзиан иарлашон.
– Бзиала шәаабеит, – иҳәеит Кьамшьышь, ашәхымс дшаахыҵҵәҟьаз.
– Бзиа убааит, абзиара уақәшәааит, – аԥсышәала аҭак ныҟаиҵеит Ҳасан.
– Ҳаи аԥсуа, уабасзаанагеи, уабатәиу?!.
– Сара сашәыуоуп, исҭамбул аҵара сҵоит. Абри аҭырқәеи сареи ҳаиҩызцәоуп. Ус бзиаказ ҳааит уара уҿы.
– Аус бзиақәарз шәныҟәалааит иаснагь. Иарбан ус бзиоу исашәҳәарц ишәҭахыу?
– Ҳаҭыр зқәу Кьамшьышь, – ацәажәара дналагеит Ҳасан. – Аԥсны уаныҟаз аԥсуа ҵасла ауаа унҵаны, уԥҳа Ҳамида диҳәазма Шьханыҟәа – иԥа Мадлеи Аџьрыцба?
– Ус ауп дад, – иҳәеит ихы икәаҽ Кьамшьышь.
– Усҟан уақәшаҳаҭхама уԥҳа Мадлеи Аџьрыцба диуҭарц?
– Ааи, аха иабаҟоу сыгәнаҳа зықәшәаша, Аҟәа аибашьраҿ дҭахеит ҳәа ҳаҳаит, абри амҩа мыжда ҳанықәлоз. Ажәымҭацәгьа иан ида длымамызт…
– Ҳара ҳааит уԥҳа даагаразы..
– Уи шԥа?!. – дахьтәаз ашырҳәа дҩагылеит Кьамшьышь, иаҳаз изхамҵо.
– Аибашьра дҭамхаӡеит Мадлеи. Шәшахыргаз аниаҳа, шәызҭарҵаз аӷба иҽахькӡаны дақәтәеит. Уажәы абра адәаҿы дгылоуп.
– Уи бдыруазма, сыԥҳа? – абарҵаҿ игылаз иԥҳа лахь ибжьы наиргеит Кьамшьышь.
– Издыруан, – уахьынтәи аҭак ҟалҵеит Ҳамида. – Нас уажәы бгәы иҭоузеи?..
– Саҭашәымҵан, сани, саби, сцоит с-Ԥсадгьыл ахь, уаҳа сара сзы даҽа мҩак ыҟам. Абри атәылаҿ нхашьа сымам сара…
– Ус анакәха, шәымҩа сақәныҳәоит, – иҳәан, адәахьы дындәылҵны ашҭа днықәгылеит Кьамшьышь. – Иа, Анцәа ухьышьаргәыҵа сакәыхшоуп, – Аԥсны иашҭа дықәгылан данныҳәалоз еиԥш ибжьы неиҵихит иара. – Ас амҩа иқәло, амҩа маншәала ианҵа. Иацәыхьча амашәыр, иацәыхьча алаԥш цәгьа. Ирыҭ амч, рхәышҭаара дмырцәартә еиԥш. Алҩаҵә ахылҵлааит рыхәблы. Шәықәӷьацааит ҳабацәа
анышә иахьамоу. Иа, Анцәа ду, зхьышьаргәыҵа сакәхшоу, иумырӡын Аԥсынреи аԥсуареи. – Уи нахыс ииҳәо умаҳауа дматанеиуа ашҭа днықәлеит.
Аамҭа омак имгакәа, Ҳамида дрыман амҩа инықәлеит, ҭаца шәаҳәарада, аха аҭацалзы ашәа ахьырҳәоз атәыла ашҟа…
Аӷба асқьала инадҵны, аныҟәашәа иацҵо амшын ихылан инеиуан. Ҳамидеи Мадлеии аӷба аҵыхәаҿ аидаур иқәгылан. Рышьҭахьҟа иаанрыжьуан ирыцәтәымыз адгьыл, ауаа бзиақәа ахьдырҳаз. Наҟ раԥхьаҟа р-Ԥсадгьыл ахь амҩа иқәын. Аӷба иаҳа-иаҳа инаскьон. Самсун агаҿа амзаҿа иаҩызаз, алашьцара ахатәара иаҿын. Ҳамида лылаӷырӡқәа лыкәҵәашо днаԥшуан лани-лаби ахьынлыжьыз ақыҭа ашҟа. Игәакьаӡоу анышә даҭан аҩныҟа игьыжьуа деиԥшын лара уажәы. Алашьцара иаҵәахуаз уи ақыҭа, адамра хьшәашәа иҭалозшәа, иаҳа-иаҳа лыбла иацәыӡуан. Лара лхылҿгьы уи алашьцара аԥшшәы акәын иамаз. Лылаӷырӡқәа лӡамҩа иадлан илеиуаз еиԥшын, аӷба амшын агәы ианнаҵоз ацәаҳәа. Аҵыхәтәаны алашьҵара илымнахыз агаҿа анылцәыӡ, дааӷызы-ӷызны ус лҳәеит.
– Саҭашәымҵан, сани саби, саҭашәымҵан… Хымш рыла Ҷоутәыла инеит аӷба. Даҽа хәымш уахынла џьара инкыдыԥхьало амҩа иқәын Мадлеии Ҳамидеи. Егры ианаахықәгыла
ихәлахьан. Аӡы аҭалара аԥсамызт. Аԥан ахьамазгьы рбарҭамызт. Иахьыманшәалаз ҭыԥк ԥшааны Ҳамида дирцәеит. Иара иҟамеи ишыц лабеи аарманшәалан днатәеит. Ианааша аӡы амшын иахьалалоз ашҟа рҿынахан ирыԥшааит аԥан. Ҳамида лмахәҿа данкны аӡы дныригеит, аха аԥаҩахь ихамлакәа даангылан, ус налеиҳәеит.
– Абри ахаҳә бнавагылан бҽыкәаба, саргьы егьырахь ала снавагылан сҽыскәабоит. Ҳара иаҳтәымкәа ҳцәа иаду амаҭәа ҳшәыхны аӡы иаҳҭап. Ҳаԥсуа маҭәақәа наҳашәҵаны, Анцәа имч ала, аԥаҩ ҳанхалар, Аԥсынтәыла ҳшьапы нықәҳаргылоит.
Убас иагьыҟарҵеит дара. Ӡыхьла рҽыкәабан, раԥсуа маҭәақәа рышәҵаны аԥаҩ иҩхалан р-Ԥсадгьыл ршьапы нықәдыргылеит. Ҳамида лнапала илӡахыз, хаҵа данцо азыҳәан, аха ашәҵаха дызхьымӡаз, уажәы дагәылԥхаауа дгылан. Иаргьы дызлеибашьуаз иаԥсуа маҭәа имаҟа иҟама ақәҵан, дкахәхәа лаԥхьа дгылан. Аҩыџьагьы Аԥсны дгьыл ршьапы анықәдыргыла, рыԥшшәы ааит, амра аныҩагыло аԥсабара ахаҿы шаԥсахуа еиԥш. Рыдгьыл афҩы рхылеит иаразнак, иаатит рлымҳақәа. Аҵарақәа рашәаҳәабжь раҳаит. Рааԥсареи ргәырҩақәеи, ашәах еиԥш инарылаба ицеит. Ашьхақәа рҟынтәи иԥшахьысуаз, рыԥсыԥ алагаҩагара иацхрааит.
– Сыблақәа хтит, Мадлеи, – ашьха ӡыхь иаҟәҵәо ахаҳәқәа ирықәҵәыраа ианцо еиԥш даацәажәеит Ҳамида. – Абри ас ԥхыӡу лабҿабоу?
– Ианыԥхыӡыз ыҟан, аха уажәшьҭа илабҿабоуп, Ҳамида. Алабҿаба шлабҿабоу инаӡарцазы амҩа ҳақәлап…
Аҩны ианазааигәаха Мадлеи иԥшшәы иԥсахит. – Иухьзеи, уԥшшәы уԥсахт?
– Сан лгәашьҭыбжь саҳауам, Ҳамида. Ҳаҩны ашәқәа аркыуп, ҳгәашә аатуп. Сан даҳԥылом, ҳлақәа ахым. Ҳарахәқәа збаӡом. Сан, бабаҟоу сан, – ибжьы неиҵыхны инаиргеит, аха уахьынтәи аҭак имаҳаит. Амаҵурҭа дныҩналан ахәышҭаара инапы нақәикит, аха уи еиқәыхьшәашәа иҟан. Иҿыцәахьаз кәасҭӷак иман адәахьы дындәылҵны Ҳамида иналирбеит.
«Аԥҳәыс дыԥсҭазаароуп, дыԥсҭаҵагоуп» ҳәа ирҳәо налыгӡеит Ҳамида. Деишәыра-еиҵараха, иҟаиҵаша дақәымшәо игылаз Мадлеи, акәысҭӷа ааимхны длыман уахь дныҩналан, ацыблыхақәа рхы неилаҵаны, амзаша нарыҵаҵан, уа иқәыз ашьанҵа аихымца наҿшьны, ацәымса амца наркны данаҭәҳәа, амцабз ҩышьҭылкәцәааит. Дара зхы еилакыз ахьаца мҿқәа, «ҳахьҿыцәааз ҳара иаҳхарам» – ҳәа рҳәозшәа амца еишьыл ҩархылҵит.Иаалашеит аҩныҵҟа, адәахьы ишылашоз еиԥш. Алҩаҵәгьы ахәблы икылшәшәан аҳауа иҩалалеит…
Мадлеи, иҩны алҩаҵә шыҩахылҵыз збаз, игәылацәа иашҭаҿ аизара иалагеит. Иара убас ашҭа дрыман иааҭалеит аныхаԥааҩ Ажьгьери Аџьрыцба.
– Анцәа исеиҳәон уара уԥсы шҭаз, – иахьынӡаилшоз инапқәа ажәҩанахь ишьҭихит иара. Аха уан рыцҳа уи халымҵеит акәымзар. Убжьаӡит ҳәа анлаҳа, шьыжьы инаркны хәылбыҽханӡа абра агәашә лҽахшьны умҩа даԥшуан. Абра дшахшьыз лыԥсҭазаарагь далҵит, лара ԥсаҭа шкәакәа. Ацәажәара дааҟәыҵны акыр аамҭа ҵаҟа дыԥшуа дгылан. Цқьа имаҳауаз иаҳарц иҭахызшәа дӡыҩруан. Нас ихы ҩышьҭхны ажәҩан дҩаҵаԥшит. Мшцәгьаншьҭахь аԥсабара аҽшарыцқьо еиԥш, ажәҩан агәы аҽарыцқьара иаҿын. Ибжьы ҩеиҵыхны ажәҩан иаҳарц иҭахызшәа инаиргеит. – Сыбла иабо абзиа иатәуп, ҳара ҳаамҭа ҟалоит, ишәаҳама сыуаажәлар, ҳара ҳаамҭа. Шәахәаԥш ажәҩан ацәаҳәа дуқәа ианыу. – Иаҳа-иаҳа урҭ ацәаҳәақәа дырзааигәахозшәа ибон иара, – Ажәҩан агәы иандоуп аԥсуаа рымҩа. Иа, Анцәа, зхьышьаргәыҵа сакәыхшоу, иаҳзаауртит аԥсуаа рымҩа, ажәҩанаҿ. Удгьылгьы ҳауҭахьан, уажәы ажәҩанаҿгьы амҩа ҳзалухит. Ус анакәха, адгьылаҿ ҳаҵәҩан ӷәӷәаны иаҳарсроуп. Дыҩнажәгал аҭаца аҩныҟа…
Ахацәа рҽырҭбаан ахәышҭаара иакәшан
иаагылеит. Аныхаԥааҩ аԥацха аҭӡамцқәа инапы рыхьшьуа данакәша ашьҭахь, ахәышҭаара дазааигәан даагылан, аҩныҵҟагь адәахьгы игылаз ибжьы раҳартә ҿааиҭит.
– Уара, Мадлеи Шьханыҟәа-иԥа Аџьрыцба, ахчныза ахаҿы уаагыл, бара, ҳҭаца Алқьан Кьамшьышь-иԥҳа, баагыл ахәышҭаара аҵыхәаҿ. – Ԥыҭрак дааҭгылан икәша игылаз днарылаԥшны иныхаԥаара дналагеит. – Иа, Анцәа, зхьышьаргәыҵа сакәыхшоу, еиқәуҵаз амца иҵегь аԥхара нацҵа. Иҟоу алашара иҵагь нацҵа. Иумырхьшәашәан абри ахәышҭаара, наунагӡа. Ажәытәӡатәи Мадлеи, ҳара Аџьрыцбақәа ҳзыхшаз, игәамчхареи ишьҭамҭеи иҭ иахьатәи Мадлеи Аџьрыцба. Иа, Анцәа…
Аимараа ихьшәашәахьоу рхәышҭаара еиҭа ҿыц амца анеиқәырҵоз, ржәытә ҭоурых иагәылган иааргоз, рныхаԥааҩ рыгәҭа днаргылан ашәа аацәырыргон.
Уа Анцәа, зхьышьаргәыҵа ҳакәыхшоу,
Еиқәаҳҵаз амҵа уԥхара нацҵа.
Илашаз амцабз, улашара нацҵа.
Ааигәа ԥхара, хара ԥхара нацҵа,
Ҳхәышҭаара ԥхара ҳгәы аԥхара инадҵа,
Ҳкәысҭӷа ҿымцәаарц, еиҭа амҿы нақәҵа,
Уа, Анцәа, зхьышьаргәыҵа ҳакәыхшоу…
Уажәы абри ашәа шырҳәоз рызегьы адәахьы индәылҵит, Мадлеии Ҳамидеи уа аҩныҵҟа иааныжьны. Урҭ аԥацхахь иааҳәны иаагылеит, аҩны иахылҵуаз алҩаҵә иазыԥшуа. Алҩаҵә акәзар, иахьатәи ахҭыс еигәырӷьазшәа ажәҩан иалахәхәа аҩеира иаҿын. Убасҟан рызегьы еиҭа инеиацҿакны рашәабжь надыргеит.
Уа, амца еиқәышәҵаз алҩаҵә ахылҵлааит,
Анцәа ду, ухьышьаргәыҵа ҳакәыхшоуп.
Уа, аныҳәа бжьы уашҭа иҭыҩҩлааит,
Анцәа ду, ухьышьаргәҵа ҳакәыхшоуп.
Абасала, Шьханыҟәа-иԥа Мадлеи Аџьрыцба, иабацәа рхәышҭаара ду аамҭала иҿыцәааз, еиҭа амца еиқәиҵеит. Ҳамида Алқьан-ԥҳа лакәзар, уи амца аԥхара лыԥхара нацҵан, Аџьрыцбақәа рыҩнаҭа лырлашеит. Ианылеит ауаҩ зда дхәарҭам, аха имариам аԥсҭазаара амҩа…
Мадлеии, иԥҳәыс Ҳамидеи рыҩны амца анеиқәырҵа аахыс иҵит ҩышықәса. Дагьроуит аԥа, иагьихьӡырҵеит Шьханыҟәа, Мадлеи иаб ихьӡ аҳаҭыр аҟынтә. Хаҵеи-ԥҳәыси еиқәгәырӷьо,
еивагылан анхара иаҿын. Аԥсуаа анхаҩ бзиа ишизырҳәо еиԥш, рырахә-рышәахә ҵҩа рымамызт, рыԥсаса рзыԥхьаӡомызт, рышьхагәара шьыбжьаанӡа ҽыла ауаҩы дзакәшомызт. Аԥшқа иакәзар мшызҳа изҳауан, Аџьрыцбақәа ршьа илԥхаауа. Ҽнак шьыбжьон Мадлеи аҩны дшыҟаз, аныхаԥааҩ дуԥхьоит ҳәа ауаҩы дааит. Мадлеи аныхаԥааҩ иҟны даннеи, Ажьгьери ацәашьқәа ахькыдыз ашьаҟа азааигәара дтәан ихы иқәыжьны. Иааԥсахьаз илацәақәа ҩышьҭхны Мадлеи днаихәаԥшит. Гәырҩас иҟаз зегьы зхызгахьаз ихиҿы шьакәарак аламызшәа ицәышхахьан. Иқьышәқәа еиҟәыҷҷахьан, аарҩара еиҟәнарԥԥаз адгьыл еиԥш. Иӡамҩақәа иԥаҵа иаҵаԥшуаз, ҭагалантәи бӷькаԥсан еиԥшха аҩежьра рхыҩҩуан. Илахь аҟьаҟьара нада-аада рҽиваԥса ирныз ацәаҳәақәа, акыр шықәсқәа иргәылдоу ҵыхәаԥҵәара змаӡам амҩақәа иреиԥшын. Илакыҵақәа ракәзар, амш цәгьа зҽазыҟазҵо аԥҭақәа рҽеиларҵәан ажәҩан агәышҵа ишаҵало еиԥш иҵиқәаҵәааӡа акәын ишыҟаз. Инацәкьарақәа, акалам шшәырқәа анеивагылоу ирҩызан. Иара иаснагь иеиҿкаара зырԥшӡоз ижәҩахырқәа, иқәра иазмырхәаз, иарԥысра рныԥшуан, мрашәа икаԥхоз дықәгылан дахьыԥаз ахра иаҩызаха. Дзықәтәаз аҟәардә ҭыфаа, данарԥысыз иара инапала иҟаиҵаз, дынкыдиаалашәа ажәҩан днаҵаԥшит. Ажәҩан агәы аныцқьаз, иаргьы игәы цқьахон. Илаԥш иахьынӡабарҭаз инаԥшьны ибон. Усҟан иара ида издырхуадаз, игәы иҭыхоз, ихы иаӡбаз. Шәышықәса инареиҳан, агәырҩа даҵалан абри адгьыл дықәгылоижьҭеи. Шьхала иаауа асы, аԥсабара ҟәашӡа иҭаҳәҳәа агаҿахь ишцо еиԥшын, дбыбышӡа дшышлахьаз. Ивараҿ ишьҭаз аԥхьарца аашьҭхны иааигәдирӷәӷәалеит. Мадлеи днаихәаԥшны, ихиҿы аарлашан, ахыц наҿшьны арҳәара дналагеит ашәа нацҳәо.
Уа, Мадлеи Аџьрыцба ахаҵа,
Аурыс иҿагылан Аҟәа еибашьуаз.
Уа, Мадлеи Аџьрыцба ахаҵа,
Изҳәан итәаз Ҭырқәтәылантәи дзыргьежьыз.
Уа, Мадлеи Аџьрыцба ахаҵа,
Зхәышҭаара ыцәахьаз, амца еиқәызҵаз.
Уа, Мадлеи Аџьрыцба ахаҵа,
Макьанагь уаԥхьаҟа иуԥеиԥшхо здырхуада,
Уа, Мадлеи Аџьрыцба ахаҵа.
Иикыз аԥхьарца арахәыцқәа ибжьы рҿашәаҳәон аныхаԥааҩ Ажьгьери Аџьрыцба. Адгьыл иазааигәан, хаа-хаа иасуаз аԥша иаҩызан ибжьы. Ашьацра ашҭа зҩычоз, ркьатрацәқәа еиланаршәшәон. Адгьыл ду згәы раҳаҭны ишьҭаз, иара
иԥсҭазаара зыдҳәалаз, инықәҩҩыз иашәа, аԥша аҵасуа иахьынӡагоз, илаԥшгьы наԥишьит. Иара ибла иахьынӡабарҭаз инаԥшьынгьы днаԥшуан. Дгьыли-жәҩани ахьеивҵарсу, ауа-ҩытәҩса иԥсҭазаара уа инҵәом ҳәа агәаанагара иман. Аныхаԥааҩ Ажьгьери Аџьрыцба ашәы-шықәса иагәылигаз иԥсҭазаара, иагьа џьамыӷәа цәгьа изаанагазаргьы, ҽнак иадамзаргьы, аԥшӡара Анцәа иаҭәеишьаз, еиҭа ҿыцла дшьақәнаргылон. Аха аԥсҭазаара хаҭала иара пату шақәиҵоз еиԥш иԥымлеит, аҽаркьаҳәит, дықәнамыргылеит ишьапы. Шьыжьы инаркны хәлаанӡа, мамзаргьы уаха инаркны ишаанӡа, ихала ихы даназаанхалоз, ҿымҭ-ԥсымшь аԥсабара дагәылаԥшуа ихала дантәалоз, акыр зхыҵуаз Аимараа реиҳабцәа дрыцҳашьан убас еибырҳәалон. «Издырхуада ҳныхаԥааҩ игәы иҭажьу, шаҟа хьаа еиԥишьуа, шаҟа дрызхәцуа» – ҳәа.
Шьханыҟәа-иԥа Мадлеи Аџьрыцба иакәзар, аныхаԥааҩ изаԥиҵаз ашәа, иахиҳәаара изымдыруа дышьхныԥсылан даанхеит, азныказ. Аха уи иазҵаарагьы изымгәыӷьит. Ибеит аныхаԥааҩ иблақәарҿ уи лафны ишимҳәоз. Мадлеи иҿы дзықәгәӷуаз ак шибаз. Аимара ақыҭаҿ аҵеи ишьапы иқәгылара ус аламала имариамызт. Уи аԥсуа ҵас иадҳәалаз зегьы дырхысыр акәын. Аҵеи раԥхьаӡа аламыс иларааӡон. Аламыс змамыз ауаҩы абаа
хиршәҭуазаргьы пату имамызт. Аламыс ашьҭахь акәын егьырҭ аԥышәарақәа данырхысуаз. Аԥсыцқьара пату ақәырҵон аимаараа. Зыԥсы цқьамыз ауаҩы инапы акгьы анырҵомызт. Амцҳәаҩцәа иуаауп ҳәангьы ирыԥхьаӡомызт. Ахаҵараҿ ахаҵара ҟазҵаз иакәын ахаҵа ҳәа изышьҭаз. Мчыла еиҵоу илакьысыз, аҳәса рхаҵа ҳәа ишьҭан.
Мадлеи даныҩеидас инаркны, аимараа иаразнак дгәарҭеит, аҵеи бзиа дышрылиаз. Иара убри аҽны инаркны иагьалагеит, Мрашәа икаԥхоз дахьҭахаз аӡыжь иалаҽҽоз арҩаш еибахо-еибафо иаҩызахаз иԥсҭазаара. Имаҟа ҿеиҳәо даныҟала инаркны ашьхаҟа аԥшра далагеит. Ихи-иԥси зегьы убрахь инаирхеит. Мадлеи иаб Шьханыҟәа рахәышәахәыла, нхарала-нҵрыла ибеиаз уаҩын. Рабшьҭамҭа, Мадлеи дуӡӡа, дара Аџьрыцбақәа зыхшаз ҳәа ирдыруаз, уи иԥа Тапагә, Тапагә-иԥа Хабыџь, Ҳабыџь-иԥа Ҭамшьыгә, Ҭамшьыгә-иԥа Кьагәа, Кьагәа-иԥа Махәҭала, Махәҭала-иԥа Шьханыҟәа. Шьханыҟәа-иԥа Мадлеи иҟынӡа, ақьарсҭа алар аархан иашахәҵәаӡа ишырцәуа еиԥш, рабиԥара хәашьырак ақәымкәа иаауан. «Аҵеира рабиԥара дырдырны реиҵааӡара еихаҳароуп» – ҳәа иҳәалон Мадлеи иаб Шьханыҟәа. Аимараа Аџьрыцбақәа реибанықәшьа ҳәа пату ақәҵан ирыхцәажәон. «Зегь ҳазхылҵыз
Мадлеи дуӡӡа имаҿуп, Тапагә дымсааит, Шьханыҟәа иԥсы сыман суҳәоит» – ҳәа мҳәакәа Аџьрыцбақәа ражәа бзиа иалагомызт. Мадлеи имаҟа ихала иҿеиҳәо даналага инаркны иқәра иацнеиуан иламыси ихаҵареи. Ишьамхы џьбаран, аҽыццышә еиԥш, иблақәа ҵарын ахьшьыцба даҩызаха – ҳәа. Ашәақь шьҭихыртә даныҟала инаркны ашәарыцара иҽазикит. Ерцахә ахра дазцон. Ашәарах ашьапы ахьакуаз, игәы еиҭамԥакәа иаргьы днеиуан. Аха «иаснагь амҟәыба аӡы аанагом» – ҳәа ирҳәо иаҩызахеит ҽнак шәарыцара дахьцаз.
Шьханыҟәа ирахә иман Сакьан ашьха дыҟан. Ерцахә ахра ҟьаҟьа ду аҵаҟа ишьҭаз адәы еиужь ду иахьазеиҟараз агәҭа Кәыдры еиҩнашон. Ахрақәа рҟынтәи зыҽкнаҳан илеиуаз арҩашқәа, Кәыдры ианалалакь, рымч иацлон, еибаха – еибафо рҿыларахон, аԥхьаҟа ирзыԥшыз ахлаӷьара илҭахәаша ицарц. Сакьан ашҭа ҭбаа ду нырцә-аарцә, аимараа рырахә ҭан. Аимараа рыдагьы, Абжьыуаа абра зырахә хазцалоз рацәаҩын. Агәыԥқәа рҽеидкылан, ақьалақәа ргылан итәан. Уахьынаԥшлакгьы иубон, аҳаракырақәа ирҿаз, ҵҩа змамыз аԥсаса. Ҵаҟа лбаа адәқәарҿы улаԥш зхьымӡоз ашьамаҟа ықәын. Абахә шәшьырақәа рҽыҵакуа иқазы-қызуа ауаса ҳәуан. Ашоура аныҟоу, рқьышәқәа аҳаскьын инылакшо, ахаҳә
дуқәа рҽнарывакуа, аџьма реиԥш рҽырхаган акәымкәа, рхы аҳаҭыри ахьча иаҳаҭыри бо, рхы мҩаԥыргон.
Аџьма аҵәы иахоушәа, аҳаскьын хышра ишылагылоугьы, ахышәҭ-мышәҭқәа инарыцҳауа, абра игылоуп шуҳәо, даҽаџьара ииасуа, мыҟәк аҟынтәи даҽа мыҟәк ахь инеиҭаԥо, џьарак рхы аарбышьа рымамкәа аныҟәара иаҿын. Ирҳәоит, ажәытә еиԥш иахьагьы, ауасеи аџьмеи ирыхҳәааны. «Кәкәмдрак ашьапаҿы сызхара ҟалоит, аха ахьча дсыргәаҟларц ауп абас тәамҩахә зсымам» – ҳәа аҳәозаап аџьма. Ауаса ус аҳәозаап, «Бжьышьхак сырхысыргьы сызхара соуам, аха ахьча дысмыргәаҟырц кәкәмдрак ашьапаҿы салаӡоит» – ҳәа. Уи шаҟа ииашоу здырхуада, аха урҭ аҩԥстәык рхымҩаԥгашьа иаҳәо ыҟоуп. Иара ауаҩытәҩса иԥсҭсзаарагьы уи шаҟа иазааигәоузеи. Аӡәы изхара ҟалом, иԥсы ирҭәырц азыҳәан икәшамыкәша иҟоу зегьы дрыцҳауеит. Иалшозар ауаатәыҩса зегьы адгьылаҿ ишьҭаҵаны, дрыӷраԥало дырхысыргьы усс имаӡам, иара игәҭакы наӡозар. Ихаԥыцқәа иргозар, Ерцахә ацәқәа хырҟәҿааны ифарц далагоит. Аха Анцәа ду имч ала, уи иԥсы қымқымра анагӡара илиршом, дааникылоит. Имуӡошәа ибар – ихәдаџьал инақәиршәоит. Убас ауп аԥсҭазаара азақәанқәа шыҟоу. Аха егьи ауаҩ ҭынч, амаҷ иалаӡо, аду
ҟәнызмшьо, ихы ашьшьыҳәа иныҵго-ааҵго, ихы иагырхан иахьынӡазалшо ауаа рзыҳәан абзиа ҟазҵо, дара ауаа рхаҭа дрызгәамҭаргьы, уи хьаас икуам, зегьы збарҭоу Анцәа дахьихылаԥшуа ахьидыруа азы. Абас ауп аԥстәи ауааи реизааигәара шыҟоу.
Ауаса зыхьчалакгьы дҟамлозаап. Урҭ ацәҳәыраҿ лымкаала ахылаԥшра рҭахуп. Ирҳаны иандәықәла аанкылашьа рымаӡам. Раԥхьа игылоу рԥыза ахы ахьынахаз даргьы аццоит. Убри абахә иқәгылан иԥаргьы, даргьы нҭахәаша ицоит. Убри азоуп лымкаала ахылаԥшра зырҭахыу, изыцәшәаша гыгшәыгк рааигәа имнеирц азыҳәан.
Сакьан ашҭа ахахьы, Ерцахә ашьапы иазааигәаны, аӡыжь зҭаз ашҭа акәшамыкәша ауаса рҳәырҭа ҳәа иахьашьҭаз, иҟалеит Махәҭала ихаан арыцҳара ду, аха уагьзырччашаз.
Ашықәсан шьхацан Аимара инхоз, Ебырҳам ҳәа уаҩы бзамыҟәк ашьха сыугароуп ҳәа Махәҭала диҳәеит. Махәҭала иҭахымхеит, аха иаб Кьагәа «дга џьара мҿыкгьы шәзааигалап» аниҳәа, усҟан аиҳабы ииҳәоз иахыԥозма, игәыԥ дрыцны Сакьанҟа дхалеит. Аимара иҭыҵны хара имцацыз Ебырҳам, Ԥанаҩ дхыҵны, Дали Ҵабали дырҭысны, Кәыдры ҩынтә-хынтә дырны, иԥсы иман Сакьан данхала, цқьа имӡыз амгьал еиԥш деимытта даарымпыҵахеит. Мчыбжьык ихы дамыхәо аҭыԥ
дыҵажьын, иааихҟьашо. Иара инеиужьны дыцәан. Ауаҩы аашьа ашьха ацәа иқәҳауеит ҳәа шизырҳәо еиԥш акәын дшыҟаз. Ашьҭахь ашьха дашьцылан, агәыԥ рызхара амҿы аагара далагеит. Амца уахгьыҽынгьы ишеиқәызгьы, ҽнак иааигоз, ҩаха-ҩымш ирзыбылуамызт.
– Афырхаҵа уара, афырхаҵа, – Махәҭала даҵасны дирҽхәеит Ебырҳам, уардынк иазышьҭмхыша амҿы ааган ақьала аԥхьа ианылкаижь.
Ебырҳам уи игәы иахәан инап дуқәа еиниҟьеит. – Аеи, аеи, ус акәхап, аи…
Ҽнак аԥса ишьҭанаҵаз ашәшьыраҿ, Махәҭала дыҵаиан иԥсы шишьоз, Ебырҳам днеихагылан ус иҳәеит.
– Сара ауасахьчара суццар сҭахуп.
– Ауасахьчара уараиулшарым..
– Амҿы аагара сылшозар, ауасахьчара зсылмшозеи? – ахра аҟынтәи ахаҳәқәа еишьҭалан ианлеиуа, хаз-хазы рыбжьы шго еиԥш, иажәақәа еихьыр-еивырӡа.
– Ауаса зыхьчо уа иазхартә иҟоуп, – Махәҭала иҭахымызт Ебырҳам уахь ишьҭра. Дахьынатәо ицәоз ауаҩы ауаса хьчара илшо дыҟазма. – Уара абра уҟаз. Абра амҿы аагалатәыуп, еиҳа уаҭахуп.
– Уахь саныумышьҭ, абра мҿгьы шәзаазгом, ӡгьы шәзаазгом, – ишьапы еиҵихит Ебырҳам.
Адырҩаҽны Ебырҳам ҷкәынак дицҵан дишьҭит аӡыжь ахьҭоу ашҟа, Махәҭала. Убри аҽныцәҟьа асакаса данҵаны дрыман илбааит Ебырҳам. Иҟалазгьы убри ауп…
Ауаса қазықызуа ашҭа иқәыз ирылан злеишәа цәгьаз ҭыӷьк. Аиашаз улаԥш узаҟәгомызт, убас иԥшӡан. Анцәа ихазы кәырбанс ишазшәа, ахәамц ҩахыс еиқәаҵәан, алахь ҷашьын, алымҳақәеи, акьаԥеи, ашьапқәеи шкәакәан. Агәышԥы ҟьаҟьан. Ахәдаџьал ашәпара зеиԥшраз ала, агәамч ду зызҭаз ак шакәыз аныԥшуан. Атәыҩақәа аҟәаҟәахь иршан, ах дубеи ибо , инхгыла-аахгыло, акьаԥа ду нарҳәы-аарҳәуа ауаса излаз ирхылаԥшуан. Иара шықәсык анахыҵ нахыс алеишәа цәгьахо иалагеит. Ауасақәа ирхыбаан акәхап, даҽа ҭыӷьк авагылан иауамызт. Изышьцыламыз ахьча дабар уаӷеимышхаран. Ишьапы иҽаимыргар, ма хаҳә ҳарак дықәымлар – дааихнаҵәон. Хышықәса анахыҵуаз, ашьха иҟьалан ирыланагалаз ҭыӷьки иареи аисра иалагеит. Ахьшьцәа анс рҳәеит, арс руит, аха еиҟәыҭхашьа рзыҟамҵеит. Махәҭала илабашьа рыбжьеикзаап, аха ихәашхәаша иқәырҵеит ртәыҩақәа, ахьеидыркшалоз. Зны акы аагылон, ашьапқәа аҵарбаӷьа. Егьи шьҭахьҟа ицаны ахыкәаала еиԥш иааны иасуан. Нас рҭыԥқәа рыԥсахуан. Абас шьыбжьон аисра иалагаз, амра шьарда иласкьаанӡа еисуан. Нас ауп иааз аҭыӷь
уаҳа алымшоушәа анаба, ашьҭахьҟа еиҭаҟьан, иҩны иандәықәла. Уи нахыс еиҳагьы ахы шьҭнахит. Ақәҿиара иоуз иаҵаҽырбо, излаз ауаса хара имцарц ирхыкәшо ирхылаԥшуан. Џьара ак нарылҵыргьы, иахьӡаны гәышԥыла иасуа аҩызцәа рахь иаанацон. Уи аҽны ауасақәа адәы зегь хҟьаны аҳәра иаҿын. Ауасахьшьцәа реиҳабы Ебырҳам еиҳәеит аҭыӷь иҽацәихьчарц, аха Ебырҳам уи иаҳау-имаҳау здырхуадаз, ак аниоуҳәалакь усгьы ҿиҭуамызт, ибла ҭызза, ахыз дакызшәа духәаԥшуан. Аҽны амш бзиан. Ажәҩан агәы кеикеиуа акәын ишыҟаз. Ебырҳам ахаҳә дықәтәан ауаса рахь дыԥшуан. Уи дтәар иаразнак дыцәон азы дҩагылан даалаҩеины дааины иҭыԥаҿ днатәеит. Ебырҳам дшынатәаҵәҟьаз ацәа наиқәҳан ахырҟәысра далагеит. Убасҟан иҭрысны аҭыӷь ахы иҩахеит. Аҭыӷьқәа аисра ианалаго, раԥхьа зхы зҟьаз ахь егьи шдәықәло еиԥш, иаразнак ауаса иаарылсны Ебырҳам ишҟа аҿаанахеит, Ебырҳам ихы былдыз ду игәы иқәҳацԥхьаӡа, аҭыӷь аныҟәашәа иацнаҵон. Иныҵууаан ахыкәалаа еиԥш ишнеиуаз, ихы иҩасын ихагылаӡамшәа инеихыцҟьаан иагеит. Убри нахыс, аӡыжь зҭоу адәы ҳәа изышьҭаз, Ебырҳам аҭыӷь дахьашьыз ҳәа нахьӡхалеит…
Мадлеи Аџьрыцба шәарыцара уаҵәы ашацкыраз дыҵаҵраны дныҟаз, уаха агәыԥаҿ акыр аамҭа инеимда-ааимдо аергьашәа рҳәон.
Уа, ажәеиԥшьаа шьха лаша иахылаԥшуа,
Амҩа иқәло имҩа ырманшәал.
Ахра иқәтәан акаԥкаԥ инаԥшуа,
Абла иҟәга, иара дырманшәал.
Уа, ажәеиԥшьаа, шәарах ԥшӡа ирхылаԥшуа,
Иумфац, иумжәыц ҳадумжьалан, ҳарманшәал,
Уа, Анцәа ду, зегь иаҳзеԥшу, иаҳхылаԥшху,
Аҭамҳа еиҿажьны агәыԥ рча ҳарманшәал.
Аҵх ашара иаҿын. Ерцахә акьатрацәқәа ахылашара иалагахьан. Аԥша иасуаз иагьхьшәашәамызт, иагьҟәандамызт, аха иасуан уцәаужьы иаадырыртә. Ашьха аԥша ахьынтәасуа адырра уадаҩуп. Зны шьхала, зны гаҿала, даҽазныхгьы адгьыл иааҵыҵызшәа ҵәҩанҵәыҟа, ахы зықәшәаз агыгшәыг еиԥш ихәаауа. Аԥшатлакә Сакьан, ашҭа иҭагьыжьуа, амаҭ зышҳам зцәыӡыз ахаҳә ахы анҟьаны аҽшашьуа еиԥш, абахәқәа ахы рынҟьо аанкылашьа амамкәа аҽыҟанаҵон. Аха нас иахьца иахьаа умбо иныҵабон. Иара иаццон аԥҭақәагьы, абра ҳара иаҳуалыз ҟаҳҵеит рҳәозшәа. Ахрақәа шаҟа иҳаракыу аҟара иџьбароуп рцәаҩагьы. Уи аҵасгьы ныҟәгатәуп. Убри аҟынтә агәыԥқәа ихалаз рызегьы шьханыҳәа ҟарҵар акәын. Иршьуан ашьтәақәа. Шьханыҳәаҩ ҳәа иалхны ирымаз қәра дук ихымҵуазаргьы ҟалон. Аха иара ашьха еиԥш дыцқьазар акәын. Инаԥхы,
иԥсы, ишьҭамҭа. Уи моу ԥҳәысыс имазгьы иара еиԥш ларгьы дыцқьазар акәын. Ашьха ауаҩы иҽеилыхны ажәҩан дабо иҽикәабар ҟаломызт. Ааигәа-сигәа ҳаԥык ыҟазар, ма ақьала ҟаҵаны аупа ақәыршәны рҽыркәабон. Иҽыкәабан дандәылҵлакь, дышиашаз аныҳәарҭахь днеиуан. Уа еизаны изыԥшыз, агәи агәаҵәеи аҵәы иахаҵаны, рыбжь ишҟа инадыргон.
Уа, шьхацқьа, шьхацқьа, зылԥха ҳауша,
Уа, ацқьа даауеит, зылԥха ҳауша.
Уа, агәаҵәа иҳаркуеит, зылԥха ҳауша,
Уа, аныҳәаҩ, уныҳәа, зылԥха ҳауша…
Иаргьы, ишьи-ишьи неиқәҵо, дмццакӡакәка игылаз даарыдгылон. Днаҳәы-ааҳәны рызегь днареихырхәон. Икәша-мыкәша блала иааимидон. Нас агәыԥ ирылаз еиҳа еиҵбыз хбыџк дааиваргылан, агәи агәаҵәеи зхаз аҵәы аарымхны, цқьа днахәаԥшны, Ерцахә ашҟа ихы нарханы, ибжьы уанӡа ишымнаӡо шидыруазгьы, инаӡоит ҳәа агәыӷра иман аныҳәара дналагон.
Уа, Анцәа ду, зхьышьаргәыҵа ҳакәыхшоу,
Улыԥха-угәыԥха ҳаҭ, зхьышьаргәыҵа ҳакәыхшоу,
Уа, ашьха цқьа ауаа цқьа ираҭәашьа,
Уа, ауаа цқьа аԥсы цқьара раҭәашьа,
Уа, Анцәа, зхьышьаргәыҵа ҳакәыхшоу.
Адгьыл чашәреи, ажәҩан цқьареи ҳархыумбаан,
Ҳажәҩан агәы 8ҭа еиқәаҵәала ихыумҟьан,
Дыдралагьы хәыҷи дуи ргәы ҭыумҟьан,
Шьха лбаанӡа ҳхы ҳақәгәырӷьо ҳарманшәал,
Улыԥха-угәыԥха ҳаҭ, зхьышьаргәыҵа ҳакәыхшоу…
Аныҳәаҩ иныҳәара дшаалгазҵәҟьа рызегь неицҿакны рыбжьы надыргоит, «улԥха-угәыԥха ҳаҭ, зхьышьаргәыҵа ҳакәыхшоу». Аныҳәаҩ ивагылоу ахбыџ иикыз агәи агәаҵәеи наиркны, ауаа иман адәы ԥшӡа хынтә дакәшоит, ажәеиԥшьаа рашәа ҳәо.
Уа, ажәеиԥшьаа, шәарах ԥшӡа ирхылаԥшу,
Иумфац-иумжәыц ҳадумжьалан, ҳарманшәал.
Уа, Анцәа ду, зегь иаҳзеиԥшны иаҳхылаԥшуа,
Аҭамҳа еиҿажьны агәыԥ рча ҳарманшәал…
Мадлеи ахра дазцон ишьамхы иҵԥраауа. Иаҳа-иаҳа хыхь дхалацԥхьаӡа, игәалаҟазаара иазҳауан. Уи игәалаҟара азҳаразы ашьха ԥсабарагь ицхраауан. Шьарда даныҩаскьа, дааҭгылан дааӡырҩит. Иааикәыршан захьынџьара ҭынчран. Икәша игылаз ахра ҳарак дуқәа, рыжәҩахыр
ҳаракқәа еидкылан, маҳәра руазшәа еикәагылан. Жәаф шықәса зхыҵуаз арԥыс еиҿамс, махашьахала иӷәӷәаӡа иҟалахьаз, ԥсуа ҵасла ааӡара змаз, ибзиан идыруан ашьхақәа рҵас шныҟәгатәыз. Аԥсуа шьхақәа Анцәа ихьӡ ала ишыцқьазгьы, иара Анцәа ихаҭа знымзар-зны адгьылахь дылбааны иҟалозар, абрада даҽа тәарҭак алихраны дшыҟамызгьы, рыцқьара еиԥш аџьбарарагьы рылан. Ашьха жәҩан ахаҿы еихаччо ишыҟоу, ианааилашәалакь-уаӷеимышхарахон. Хыхь иҟоу ҵаҟа ицон. Ҵаҟа иҟоу хыхь ицон.
Мадлеи ажәҩан дҩаҵаԥшит. Илаԥш ахьынӡа наӡа-ааӡоз, наҟ Ерцахә анаҩсҟагьы ажәҩан агәы цқьан. «Амш соуит» – гәаныла иааиҳәеит иара. Нас мрагыларахь инаркны мраҭашәарахьынӡа еикәыӷӷа еишьҭагылаз ахрақәа илаԥш нархигеит. Урҭ раҳаракырақәа ракәзар, ауаатәыҩса зегьы аурыла ишеиҟарам еиԥш, даргьы еиҟарамызт. Аха доусы ирышәагазаалакгьы еиҿкаан, иԥшӡан…
Мадлеи ашьыжьӡа шәарыцара амҩа данықәлоз, аҭыԥаҿ итәаны аергь ашәа ишьҭазҳәоз, уажәы ашәаҳәара иаҟәыҵхьан, аха ашьха ҵас нарыгӡон. Инаскьаргаз ашәарыцаҩ дгьыжьаанӡа, дара-дара ажәа еимаркыр ҟаломызт. Еиқәгәамҵны ацәажәара азин рымамызт. Арахә ирыҵаҟьомызт. Ус башак азы ихысуамызт. Ашәарыцаҩ дманшәалахан даныгьыжьуаз, агәыԥ ахысбжь
раҳартә данааилакь, дхысуан. Еиҳа зшьамхы ҵырыз арԥарцәа иԥылан, ашьац ыҵыжәжәан «удырҩатә еӷьхааит» – ҳәа игәыдрыԥсалон. Ашәарах дызҵаз ааимхны, наҟ-ааҟ иааивагылан аергь ашәа аацәырыргон.
Уа, иҳауҭаз ҳалаӡоит, ажәеиԥшьаа жәеи-ԥшьырҟан рҳәеит,
Улаԥш ҵары, ухҭа ацнеиуа, ажәеиԥшьаа жәеиԥшьҟан рҳәеит.
Анцәа рҭыԥҳа, ажәеиԥшьаа рҭаца, жәеи-ԥшьырҟан рҳәеит,
Быбзоурала ҳҭамҳа еиҿажьыуп, жәеиԥшьырҟан рҳәеит,
Аергь ашәа шьха иаҿыҩҩлааит, жәеиԥшьҟан рҳәеит,
Уа, хьыӡрацара згымхаша, жәеиԥшьырҟан рҳәеит…
Ерцахә ақәцәқәа еиҳа-еиҳа ихылашаауан. Аҵх амш аԥылара ацәыуадаҩызшәа агәагәара иаҿын. Икәаҳачаҳауа, ахрақәа аҽынарывак-аарывакуа, ацә мцәаӷәа иаҩызаха. Аха адунеиаҿ зегь реиҳа амч змоу алашара иара атәы ҟанаҵон. Алашьцара ныԥхьаҳәҳәо хыхьынтә ҵаҟа албаара иаҿын.
– Иа Анцәа, сырманшәал, – иҳәеит, ибжьы ҩҭганы Мадлеи.
Ерцахә ақәцәа амра шәахәа инықәԥхаз, агара игароу аԥшқа данааԥшлакь, иан дшылҿалашо еиԥш, иааиҿалашеит Мадлеи. Аҩадара дызкыдыз ус имариамыз, ахраҿ ахара мҩа ҳәангьы ишыҟамгьы, иаҳаиаҳа дҩаскьацԥхьаӡа, ауаҩытәыҩса иԥсҭазаара анизыцәгьахалакь ишиҿагыло еиԥш, аҩадара иаргьы иҿагыло иалагеит. Амра акыр иҩеихьан, акаҵәарақәа ахьеиҿагылоу, абӷаб ахьыԥаз ҳәа иахьашьҭоу данхала. Уа маҷк иԥсы ааиҭеикит, иаԥхьа игылаз Ерцахә агәышԥы аҟьаҟьара даҿаԥшуа. Аԥҳәызба асаркьа дадгылан данадҽырбало еиԥш, ихы-иҿы анибаалозшәа аҿаԥхьа иҽеиҵыхны дгылан. Убасҟан ауп уи ахра ҳарак ду аниба, иааигәаӡаны. Уи ашьха Аԥсны бираҟк еиԥш иахагылаз, ахы шьҭыхны адунеи агәы иқәԥшуан, Анцәа сҳаракны сишазар, аҳаракыра пату ақәсҵароуп аҳәозшәа. Мадлеи иԥсыԥ лагаҩагареи, Ерцахә аԥсыԥ лагаҩагареи еизааигәахазшәа илымҳа иҭыҩуан. Иара убасҵәҟьагьы еиқәҿырҭуан ргәеисыбжьқәа.
«Уара арԥыс, – Ерцахә ду абжь гәаҩа аагазшәа илымҳа инҭыҩҩит Мадлеи. – Уара иудыруама саргьы ахақәиҭра шысҭаху?»
– Уара уакәымкәа нас измада ахақәиҭра? – иаҳаз џьашьо ибжьы наиргеит Мадлеи. – Уара адунеи ду уагәылыҳәҳәоит. Ҳара аԥсуаа ҳхы шьҭыхны ҳазҵаԥшуа. Уара ухақәиҭра ауп ҳара ҳхақәиҭра…
«Уара, арԥыс, ишыуҳәоҵәҟьагьы иҟам сара схақәиҭра.» – Ерцахә абжьы неихаҩҩит Мадлеи. – «Зны Анцәа исиҭеит ахақәиҭра, нас иара ихаҭа исымихит».
– Уи шԥа?! – Ерцахә ду днаԥыххылеит Мадлеи. «Адунеи ду аныршоз,» – еиҭа абжьы геит Ерцахә. – «Анцәа убас сзиҳәеит, иасышықәса ԥсыӡак ажәҩанахь исызҳаларц, аха сҳаракӡахоушәа аниба игәамԥхеит. Иара иҟынӡа сҩаӡар ҳәа дшәеит. Уаҳагь исзымҳарц азыҳәан жәҩан аҟынтәи аҵаа сықәижьит. Зқьы шықәсала саҵоуп аиадара, исцәырӡуа схақәиҭра. Аха сгәы касыжьуам, ишԥамӡыҭри исықәжьу аҵааршәы. Уара, арԥыс уааила сышҟа. Шаҟа аҩадара ухало аҟара, убри аҟарагьы ахаҵара улалоит. Амала, уанхало ушьҭахьҟа ухьамԥшын. Ухаларц уҭахызар, аҳаракырахь уԥшла.»
Мадлеи игәеисыбжь акәын иаҳауаз. Уи агәеисыбжь иԥхьон аҳаракырахь. Уи ибон Ерцахә ҳараки иареи еиҟарахашьа шрымамыз, аха имҩа уи ақәцәахь ихан. Убасҟан игәалашәеит аныхаԥааҩ Ажьгьери иажәақәа. Уи аныҳәара даналагоз абас иҳәон. «Уа, зхьышьаргәыҵа сакәыхшоу, Анцәа ду, сныҳәаԥхьыӡ зызку-шәхы шәаиааиуа Анцәа шәҟаиҵааит. Зхы иаиааиуа иоуп зҽыҩра беиахо, зымҩа маншәалахо, ахра ихалоугьы, амшын ируагьы. Зхы иаиааиуа иоуп зыҵәҩан азырсуагьы.
Уа, Анцәа, сызуашьапкуа, ҳхы ҳаиааиртә еиԥш амч ҳаҭ, агәаԥхара ҳаҭ, уа, Анцәа».
Аныхаԥааҩ абас ибжьы неиҵыхны ажәлар ианрылеиҳәоз, ацәашьы кны иаԥхьа игылаз Мадлеи усҟан ихахьы изаагомызт ауаҩы ихы аиааира шаҟа иуадаҩыз. Уи азыҳәан ишиҭахыз амчра дуӡӡа. Амчра ишаҭахыз ахшыҩгьы. Ахшыҩ зцым амчра, ишынҿахҵәара икнаҳау асыԥса ишаҩызаз. Уи усҟан. Уажәы иара дызгәдыԥшылоз Ерцахә, еиҳа-еиҳа иазҳауан. Абыржәы акәын иара ихы даиааирц аниҭахызгьы. Иаргьы уи иҽазикит. Изааигәаӡахаз, аха акырӡа ицәыхараз ашьха дуқәа, рыԥсы лагаҩагара иаҳауа далагеит. Урҭ рыхьшәашәара ицәа дҭанарӡыӡон. Анаҟәқәа ирықәжьыз ирыҵкьашоз арҩашқәа, икәа иҭаҭәоушәа ибон. Зны аҟәара ҳәа деиҵасуан, нас урҭ арҩашқәа аиха ршы иаҵыҵызшәа амца шоура ижәырҵон. Зны-зынлагьы уахьынтәи иаауан ԥша ҟәандак, ихаакәакәараӡа, аԥҳәызба иалырҳәо ачамгәыр еиԥш ашәак нацуҳәартә. Амра ашәахәақәа рыхханы, иара игәи Ерцахәи рыбжьара иаҳауан. Убасҟәан ихы дазҵааит иара, сзынаӡарушь – ҳәа. Ерцахә ду уи дшылакҩакуаз анадыр, еиҭа абжьы аргеит.
– Сыцәқәа уазыԥшуа уҿааха абрахь, шаҟа ухы шьҭухуа аҟара иманшәалахоит ухалара.
Ерцахә абжьы агәра игеит Мадлеи. Иалагеит
ихи иареи реиқәԥара. Дхаларан дахьыҟаз аҳаракыра илаԥш нахигеит. Ахрақәа еиҿарԥа-еиҿарԥа Ерцахә ду иахьынҳалаз, рызегьы хаҳәк иагәылаԥырҟазшәа акәын ишыҟаз. Асаркьа дуқәа еиҿаргылан ианеиҿаҷҷо еиԥш еиҿаҷҷон. Аныхаԥааҩ Ажьгьери ишыҟаиҵоз еиԥш, Мадлеи инапқәа ажәҩанахь иҩышьҭхны дааматанеит.
– Уа, Анцәа, ухьышьаргәыҵа сакәыхшоуп, унапы сануп, уара исзаауго зегьы бзиоуп.
Мадлеи ибжьы асаркьал еиԥш, ахрақәа инарҿыҩит. Акы аҟынтә ак ашҟа ицо, ахрақәа ааицәажәеит. Нас Ерцахә ацәқәа дазыԥшуа ишьҭахьҟа дхьамԥшӡакәа ахра дҩаҿалеит. Акыр даныҩаскьа иҟәаҟәа икыдыз иаԥсуа шәақь ааихыхны, зны-зынлагьы ашьхәа ацаҟьа инадыргыло, уи аҟара иҽамҭакәа, аҿҟьара дҩаҿысны акаҵәара даныҩхала, ҳамҭакы иҽаанкылан икәша-мыкәша днаԥшы-ааԥшит. Аха ааигәа, мамзаргьы инахаран илаԥш ахьынӡанаӡоз шәарахк ацәаара имбеит. Ерцахә амрагыларахьтәи аганахь ала иҩашьҭыз, аҳашра ахаҿы, Ауарбажә аԥынҵа ҳәа изышьҭаз амыҟәаҿ, ашәарыцаҩцәа дуқәа ахра шьарда иазнеиуаз ракәзаргьы имариамызт уахь ашьапы акыдыргылара. Уахь анеира акәым, аҿаԥшрагьы игәаӷьылуацәан. Мадлеи идыруан шьха дгьылаҿ уахьхало ушзылмбаауаз. Убри аҟынтә дызҿаз ахра
амаршә куа, надаадала иҿыҩеихеит. Абри ацаҟьа дызҿазгьы, иара изы иԥынгыламхеит. Ишәақь еиҭа ихәда инахшьны, дмыццакӡакәа ишьапы ырманшәалан иргыло, илабашьа аԥынҵа ахаҳә еҩышьшьара иныбжьаҵо, мҩа ахьыҟамыз мҩала, Анцәа илыԥхала днеиуан. «Ахра ацәаҩа еилукаарц уҭахызар, иара ахаҭа уаҿалароуп» – ҳәа иаб Шьханыҟәа ииҳәалоз ааигәалашәеит уажәы. Ерцахә иадчаԥалаз Ауарбажә ԥынҵа ҳәа изышьҭаз шибарҭаз даҽа каҵәарак дыҩхалеит. Убасҟан иара иҿаԥхьа иаатит, ирҳәон, аха иимбацыз ҭыԥ ԥшӡарак. Ерцахә еиҿызкаауаз иара акәушәа, илаԥш изаҟәымго инадхалеит. Уи амыҟәаҿ иқәгылан абӷаб. Иара дахьгылаз аҟынтәи шьарда набжьан. Атәыҩақәа ахахәдаџьал иахагылаз ажәҩан иаҵакьысуазшәа ибеит азныказ. Хрыжь-хрыжь инаҳәы-ааҳәуан. Иарбанзаалакь шәара ҳәа акы аман ҳәа иҟамызт. Анцәа иазишаз аҭыԥаҿы аҳра ауан. Аԥша акәзар, уахьынтәи абрахь иасуан. Ауаҩы ифҩы акыртә иҟамызт. Уи акәша-мыкәша ицәысжьысуа иргәыҵашуаз амра ргәы иаахәаны ашәарах аҿан. Абри аҟара ашәарах рацәаны еилагылан уажәадагьы имбацызт. Игәы инҭеикит, уи абӷаб ажәҩан иадибалоз деихсырц. Аха уажәы дахьгылоу аҟынтәи дманшәаламызт. Абрантәи ишәақь илнамдаргьы ҟалон. Убри аҟынтә иаԥхьаҟа шьаҿақәак изыҟаҵар, дманшәалахон. Аха
имариамызт уи ашьаҿагьы аҟаҵара. Убасҟан иаҳаит Ерцахә абжьы «уааила сара сышҟа» – ҳәа. Уи имч инацнаҵан, ишьапы даԥшуа ацаҟьа иҽнадырҟацалан иҿынеихеит. Аха ацаҟьа агәҭаҿы днеиуан еиԥш, ԥхьаҟагьы-шьҭахьҟагьы дзымцо дааҿахеит. Иара убасҟанҵәҟьа игәалашәеит «ԥсыхәа змам акгьы ыҟам» – ҳәа иаб еиҳәалоз. Уажәы азыҳәан иара ихы ԥсыхәак аиҭар акәын. Игәгьы еиҭамԥеит, сзаҿысрым, ма сыбӷалап ҳәан. Иԥсҭазаара аԥсҭазаара аԥызшьуаз ишьамхқәа, аеҵәа кыдшәар икашәаанӡа днаҵаххны дахьызыкӡоз, уажәы ӡынӡаскгьы имҵасит. Ихы шьҭихит Ерцахә ацәқәа ашҟа. Амра шәахәақәа зҿыкәашоз, иқаруа бырлашха, хыхьынтәи ҵаҟа еихьынҳало, абырфын рахәыц иахаԥсоушәа, еилаарцыруа ибла ихыԥсалон. Аԥсабара аԥшӡара агәаҭаха шимамызгьы, абызкаҭаҳа рахәыц иахьынҳалаз Мадлеи ҿыцбарах ибаны, нас наӡаӡа даԥырҵуазшәа илаԥш ахьынӡанаӡоз днаԥшит. Убасҟан лымкаала илаԥш нақәшәеит амыҟә иқәгылаз абӷаб. Уи, уажәы изцәшәашаз акы абазшәа, ахы акәаҽ ахылаӷьара иҭаԥшуан. Нас ахы ҩышьҭхны иаанаԥшы-ааԥшны, нырцә-аарцә ахрақәа иҩарылаҟааит. – «Сара абра сыҟоуп шәаргьы шәгәышәҽаныз» – ҳәа аанаго. Дара аҩызцәа ҳәа иҟазгьы, раҳ абжьы анраҳалакь, рлымҳацәқәа кьацәхон. Ацаҟьа инаҿыԥо-ааҿыԥо,
ацәқәа иалҟьаз ахаҳә кәлаауа ҵаҟа ианцо еԥш, даргьы иууаӡа хланҵы илҭалон. Аҽазнымкылеит, иԥыххааса ицеит шуҳәо, ацаҟьа иаласоушәа иџыџӡа иаангылон. Дара ртәылаҿ ршьапы иақәиҭны. Абра зшьапы иақәиҭымыз Мадлеи иакәын. Уажәшьҭа дымҩашьахуа ибеит ахра дшаҿахаз. Ихы дахәаанӡа ахәлара ихьӡар акәын иусқәа аныцәгьахоз. Убри аҟынтә еиҭа иаԥхьаҟа шьаҿақәак ҟаиҵарц иақәикит, аха иарӷьа шьапы еиҭагашьа изыҟамҵеит. Иарма шьапы акгьы иқәгыламкәа ахраҿ икнаҳан икәалкәало. Аҵаҟьахь иҿы нарҳәны дааҳәыр акәын, иарма шьапы аҭыԥ аиурц азыҳәан. Иарма напы зхы иақәиҭыз ала, имаҟа иадҳәалаз ашаха амихит. Уи ааԥыртланы, аҵыхәа иӡара ибзиан инакәыршан еилаиршәит. Егьи аҵыхәа изымариашан ихаҿы ацаҟьа иалыҳәҳәоз ахаҳә иахаиршәыр акәын. Ашаха уи ахаҳә иахаршәны аҵыхәа инапаҿы изкыр, нас имыгәыӷкәа иԥсхьада, хеиқәырхарак иоур ҟалон. Аха ашаха уи ахаҳә ахаршәра азыҳәан иҽеиҵихыр акәын. Ииулакгьы ацаҟьа игәышԥы адҵан ирқьақьан иикыз ашаха иршәит. «Аџьма имԥсыша амаҵә азылаҟәуеит» – ҳәа еиқәхараны иҟоу иԥсҭазаара Анцәа иширманшәало еиԥш, иҟәараҟәантәаз ашаха маншәалан ахаҳә иахашәеит. Убасҟан акы ааигымхеит ахраҿ дынкылан дызмаз иарӷьа шьапы наиҵҟьарц. Аха
убраҟагь дманшәалахеит иара. Инап џырқәа рыла ашаха агәҭа аанкылан, иарӷьа шьапы ахы иақәиҭтәны, иоуразоуроу дышиашоу ацаҟьа иҽнадиҵеит. Идысны иҟаз ишьапы ԥсеивгарак аноу, адгьыл иҵхәраауа аӡыхь еиԥш ишьа аусура иалагеит. Иԥсгьы ааивигеит. Убасҟан днаԥшит уи амыҟә ашҟа. Аха абӷаб аҭыԥаҿы игыламызт. Амыҟә акәша-мыкәша аҩызцәа ацаҟьа иахьаҿагылақәазгьы ирылимбааит. Ерцахә ацәқәа инадибалаз аԥсҭҳәа еиқәаҵәақәа ааигәамԥхеит. Уажәы иҭагылазаашьа злаҟаз ала, амш цәгьахара иара изыҳәан иџьамыӷәа цәгьахар алшон. Аха убригь даиааирц игәы иҭеикит. Уаҳагьы даҽа мҩак иман ҳәа дыҟамызт. Иԥсҭазаара адыкнаҳалан Ерцахә ацаҟьа.
Амра Ерцахә мраҭашәарахьтәи аган иавалахьан. Амш ахәлара аҽазнакуан. Мадлеи ԥхьаҟа дцартә еиԥш имаз аҭагылазаашьа ихы иаирхәар акәын. Зхы иақәиҭны икнаҳаз изшьапык ацаҟьа иҩаҿаргыланы, ашаха иҽынанҵаны ацаҟьа иҽнадрыӷәӷәалан даагылеит. Азныказ ибеит иашарак дықәгылазшәа. Иахьа ашьыжь шәарыцара ҳәа амҩа данықәлоз еиԥш имч ҭалеит. Ихьыҵәцараха ихагылаз ахрақәа днарылаԥшит. Убасҟан ауп ахақәиҭра закәыз анидыр. Иара хәыҷӡа ахра дуқәа иҽрыдҳәалан данаанха. Иарма шьапы аҿынаирхеит анаҩсҟа инаиргыларц. Уа
иҽизаанкылар нас ашаха хҵәаны, иарӷьа шьапгьы иԥсахырц. Аха иҽаанимкылар ада ԥсыхәа ҟамлеит. Ашьхақәа рыцәқәа иахаҳахьан аԥҭа еиқәаҵәақәа иаԥхьаҟа имҩа аанызкылоз. Иара иԥсҭазаара хәыҷы, абри адунеи ду цәыкәбарк еиԥш иаларшәыз, наҟ мраҭашәарахь инаскьахьаз аԥсымра, аҵыхәтәантәи игәыӷрақәа рыдҳәалан, аха амра наскьацыԥхьаӡа даргьы аҿыцәаара иаҿын. Аныҳәарҭаҿ ацәашьқәа былны ианкыдшәо еиԥш, ахрақәа ркьатрацәқәа аԥҭақәа иргәлаӡуан. Иаҳа-иаҳа мраҭашәарахь инаскьон аҵыхәтәантәи алашара. Мадлеи инаԥшра, наԥшра наԥшьуа алашара наскьеигон.
Аԥсаатә унапсыргәҵа иҵахҩоу умпыҵԥраан ианца иаҩызаха, аԥсымра аҵыхәтәантәи ауасиаҭ аҳәоушәа, наҟ ихараӡаны мраҭашәара атыша иҭаԥсон. Дара аԥсымрақәа ракәзар, аӡы иаго аԥаҩ дшахьынҳало еиԥш, иԥсыҽхахьаз рмахәҿақәа рыла Ерцахә ацәқәа иаларԥсны иркын. Уажәраанӡа иара дызхәаԥшуаз алашара ацымхәрас, алашьцара дагәыланаҳәеит. Жәҩан аҟынтәи алаҳәа амҵәыжәҩақәа еиҵыхны адгьылахь ианлеиуа иаҩызаха, алашьцара ашьхақәа инархаԥан убла аҵәыршы ҭакызар ак умбо иааҟалеит. Агара рҵысны аԥшқа дандырцәалакь, аҩны аҩныҵҟа шааҭынчрахо еиԥш, геи-шьхеи еизыӡҩруазшәа аҵх лашьцара
иналагылеит. Убасҟан иоуразоуроу даахьшәашәахеит Мадлеи. Игәы ааиқәтәазшәагь ибеит. Имч, илшара иара еснагьы ихы шьҭызхуаз, аӡахәа ианаамҭам еилыухыр, аӡы алыкәкәан ишцо еиԥш, иаакәадахеит. Иахьынтәиаа изымдыруа, ахрақәа ирыбжьашәышәуа аԥшатлакә аҿаанахеит. Имч иаразнак еизигеит. Иарӷьа шьапы ацаҟьа инаҿаргылан инапқәа ириҭеит ахақәиҭра. Ашахагьы аҽаарыԥсыҽит. Ажәҩан ахьынтәи иаҵәак ибомызт. Аԥҭақәа иаҳа-иаҳа рҽыларҟәра иаҿын. Ахра дахьадҿаҳәалаз анаҩсгьы, аҳауа цәгьа иааран иҟаз хаҵаҵас даԥымлар ада ԥсыхәа имамызт. Иарбанзаалакь ԥсыҽрак ицәыҟалар, уи ацаҟьа днадыԥсыла дцон. Иара макьаназ иижәша аӡыхь зхы ыҵзымхыц, алшара ихы еиҭар акәын, ахақәиҭра иоурц азыҳәан. Ишәақь аҭаҳәҭеи иҭыхны иҟәаҟәа икыдыз, ақәоура иалагар имбааӡарц азыҳәан, иахьынӡа залшоз ацаҟьа иҽнадрӷәӷәалан, иарӷьа напала ашьшьыҳәа иааихыхны, игәы ацаҟьа инадҵан, иармала аҭаҳәҭеи аанкылан амаршә куа инҭеиҵан ихәда инахишьит. Убасҟан иара игәалаҟара ҩышьҭыҵит. «Ауаҩы игәалаҟароуп ԥсы еиқәырхагасгьы имоу», – ҳәа иаб еиҳәалоз ааигәалашәеит уажәы. Иаҳа-иаҳа аԥсабара ахьшәашәара иаҿын. Игәамҵуаз агыгшәыг еиԥш, зны ҵаҟа, нас хыхь аԥша аҵәаабжь гон. Ақәылара згәы иҭоу абжьас еиԥш, иныкҿасаакҿасуа амш цәгьа аҽазнархион. Ерцахә агәышҵа иҩацәхыкшәа иааҵырҵырны имацәысит. Ахра иаҿиааз аџь ҵла еиԥш, ацаҟьа еиҳагьы дналасахеит Мадлеи. Убасҟан имч еиҳагьы иацлеит. Арашь аџыр-гәашьа иадҿаҳәалоу ахы иақәиҭхарц ианыкьыркьыруа еиԥш, Ерцахә дызладҿаҳәалаз ашаха ԥиҵәар иҭаххеит иаргьы. «Ауаҩы дҿаҳәамзароуп» – ибжьы инеихылҟьаз алашьцара иналашәкәа ицеит. Иҟаларын уи ашьха ажәҩан аныцқьаз акәзар, асаркьал абжьы еиԥш аккаҳәа ахрақәа еимырдаргьы. Аха уажәы ахрақәа ирхажьыз аԥҭа еиқәаҵәақәа ибжьы рхәаҽит. Ажәҩан иачҳауан макьаназ. Аха аԥша џьарак иаутәахуаз, ақәыџьма млашьы геи-ԥсҭеи шеимнадо еиԥш, ахрақәа инрыбжьыкәраауа, анхәа лымаҳә лнапы ыргьыжьуа дшиԥыло еиԥш, Ерцахә ду ахаҵкы камыршәуа иаҿагьыжьуан…
Аҵх акырӡа инеихьан. Мадлеи ишьамхы ӷәӷәақәа дынкылан дызмаз, ԥсыҽрак рыламлацызт. Иарбанзаалакь игәгьы еиҭамԥеит. Убри зегьы ҟазҵоз, аԥсҭазаара ахьиҭахыз акәын. Иахьа уажәраанӡагьы аԥсҭазаара абас дазымхәыцызт. Адгьыл дықәын, ихы дақәиҭны. Ауаҩы ииааиуа мчык ыҟоуп ҳәа имаҳацызт. Иабацәа ракәзар, аԥсабара амчра пату ақәызҵоз уаан. Ҳәарада, урҭ ирдыруан уи амч ӷәӷәа шамаз, аха рҵеира ирзеиҭарҳәомызт. Дара ирҭахын урҭ рхала
еилыркаарц, аԥсабара амч шамаз, уаха Аџьрыцба Мадлеи Шьханыҟәа-иԥа ишеиликааз еиԥш. Уи уахатәи аҭагылазаашьа дзаиааир, усҟан иԥсҭазаара амҩа цәгьаҿы ихы иаирхәар ҟалон. Аԥсабара аҿаԥхьа Мадлеи иабацәа рхы мҩаԥгашьа иашан. Урҭ аԥсабара рҽамардон, иагьарманшәалон. «Аиха урҭәароуп ианџырхо» – ҳәа шырҳәо еиԥш, Аџьрыцбақәа жәытәнатә аахыс аԥсабара иаӡрыжәуан. Убри азакәын аџыр еиԥш изыӷәӷәазгьы.
Иаҳа-иаҳа аҵх хьанҭахон. Ашьха иқәсуаз аԥшахьшәашәагь имыхәеит Мадлеи. Аԥхӡы илҵуа иалагеит. Имч шыӷәӷәазгьы шахала иҽыкнаҳара ицәыуадаҩхеит. Иҭагылазаашьа хьанҭа иҵанҳәон, «ухьамҵын аԥсҭазаара уҭахызар» – ҳәа. Мадлеи иҭахын аԥсҭазаара. Иҭахын, избанзар, ааԥын адгьыл иҩалшәаз адәыкрын даҩызан. Аҵх лашьцараҿ ацаҟьа дахьадгылаз, адәыкрын еиԥш ихы ибон. Мадлеи дшыкнаҳазгьы ақәԥара даҿын. Убасҟан дзыдҿаҳәалаз ацаҟьа иҽнадирӷәӷәалеит амчра ихахьы ииеигарц. Маҷк иааиркәадеит ибӷаӡара иакәыршаз ашаха. Иарма шьапы ҭыԥк азиԥшааит. Азныказ ихы ибеит ацаҟьа даҿагылаӡамызшәа. Ачараҿы дықәԥраан даныкәашоз еиԥш дааҟалеит. Иааԥсаз имахәҿақәа, ахақәиҭра анриҭа, рыԥсы аарылалеит. Ауаса шьтәа дуқәа ирҳаны ианцоз, дрыхьӡаны
атәыҩа нҭарсны ианааникылоз еиԥш ишьамхы ҵархеит. Иӷәӷәахеит имахәҿақәа. Убасҟан аҵх лашьцара амацәыс ҵары-ҵаруа ишналҟьо еиԥш, иаргьы ибжьы налыҩҩит.
Уа, ахаҵа дзиуа ахаҵараз оуп,
Ҳаи, ҳаи амарџьа, ахра иаҿахаз.
Уа, ахаҵа дзиуа иуаажәлар рзоуп,
Ҳаи, ҳаи амарџьа ахра иаҿахаз.
Уа, ахаҵа данхаҵаха, даҿысроуп ахра,
Ҳаи, ҳаи амарџьа ахра иаҿахаз.
Уа, ахаҵа дзиуа ичҳароуп ахра,
Ҳаи, ҳаи амарџьа ахра иаҿахаз.
Уа, Ерцахә ду улыԥха сыҭа,
Даҿга ахаҵа ахра иаҿахаз.
Уа, ахаҵа дзиуа ахаҵараз ами,
Ҳаи, ҳаи уҽырхаҵа ахра иаҿахаз…
Мадлеи ибжьы ахрақәа ирҿыҩҩны инеимдаааимдо иара ицырҳәон.
Ҳаи, ҳаи уҽырхаҵа ахра иаҿахаз…
Мадлеи ибжьы гон ҵыхәаԥҵәара ақәымкәа, аҵх лашьцара иагәылыҩуа. Ашәа шаҟа еихҳәалан иҳәоз аҟара, имч иацлон, ахра дазааигәахон. Шаҟа ахра дазааигәахоз аҟара ахра деиԥшхон.
Ахра суеиԥшхарц сҭахыуп, аҳаҳи, амарџьа,
Ерцахә савагыларц сҭахыуп, аҳаҳаи амарџьа,
Уа, ахаҵаразоуп ахаҵа дзиуа, аҳаҳаи, амарџьа,
Ахра саҿысроуп, ахра схаларц, аҳаҳаи, амарџьа,
Уа, рарира, раида гәышьа, иҳәеит ахаҵа,
Сиуараида, рада мақәа, иҳәеит ахаҵа…
Абри ашәа Мадлеи ацаҟьа даласоушәа дҟанаҵон. Иаха аахыс ихахьгьы имааицызт ашәарҭа дҭагылоуп ҳәа. «Ҵаҟа аҵлашәырахь умԥшын» – ҳәа Ерцахә ианаҳәаз ихаҿы иааган, ахра аҵа шимбозгьы уахь дыԥшуамызт. Иара убасҵәҟьа акәын дзыдҿаҳәалаз ахра ацәқәа шимбозгьы. Нас еиҭа ашәа аацәыригеит, ахрақәа, ибжьы рнымҩыр ргәы ҿыӷьыр ҳәа дшәозшәа. Уи уажәы ибжьы еиҳагьы инеиҵихит, ахрақәа ирызкыз, ахрақәа зегь ираҳарц. Ахрақәа иара иԥсҭазаара қәыԥш зыдҳәалаз, уажәы иара дзыдҿаҳәалоу.
Ахра дуқәа, шәгәаҵаҿ иҵәахуп сыԥсы,
Ҳаит амарџьа, шәас уара, еинышәҟьа афырхацәа.
Уа, аҵх лашә, уша, уааццакы, уааласы,
Ҳаит рҳәеит, шәнеибац, шәеивас афырхацәа…
Мадлеи ибжьы каҩҩуан, аха уи нарха анамҭеит амацәыс. Иҵыры-ҵыруа аԥҭақәа ҳәызбала иарыӷӷозшәа, инарылҟьан, азныказ ҵаҟа
илҭахәаша ицеит. Нас уахь иаднамкылазшәа, ахрақәа ирҿаҵәиуа, Мадлеи дзыдҿаҳәалаз ахра ахахьы икшеит. Убри инашьҭарххны идыдит. Ашьхақәа саркьалушәа абжьы нарылҟьо, наҟ хараӡа ицеит, аки-аки еишьҭагылан. Ашәарыцаҩ ашәарах асыԥса иқәибааз еиқәырццакны дышреихсуа еиԥш, ажәҩангьы еиқәырццакны ахысра иалагеит. Мадлеи дахьадҿаҳәалаз иазааигәаны икшеит, иаргьы ишьапқәа ацаҟьа инаҿҟьан днаҿаҳаит. Аха аԥаса аасҭа уажәы ишьапқәа ахьаҿаиргылаз, еиҳа иманшәалан. Ацаҟьеи иареи бӷарҵахьы иахьааидгылаз инаҭаз амч ихы иархәан, еиҭа ақәԥара дазхиазшәа дгылан. Ажәытә аԥсуаа изларҳәоз ала, «ахаҵа дзырӷәӷәо аҭагылазаашьа ауп. Ахаҵара ахала иҟалаӡом, аамҭа иаанагоит» – ҳәа ирҳәоз иақәшәеит Мадлеи иҭагылазаашьа, уаха. Уи дхаҵахар акәын, уаҳа ԥсыхәа имамызт. Ишырҳәо ала, дзыниаз идам здам даҽаӡәы дзаиааиуамызт. Иаҳа-иаҳа иԥсҭазаара шәарҭахацԥхьаӡа ахра дазааигәахон. Ицәа ианыруан иара ахрагьы анапы икәыршан дакызшәа, убасгьы днахәыцит. Ахрақәа зегь рнапы еикәдыршар, шаҟа иӷәӷәахарыз ашьхақәа ҳәа. Дара ауаатәыҩсагь рыԥсыҽра иахҟьаны, рнапы ахьырзеикәмыршо, рыжәҩа ахьырзеибымҭо рҭагылазаашьа арцәгьон. Аха Мадлеи уи аҩыза макьаназ издырамызт, ауаатәҩса
рҟынтә. Иара иабацәа рҟынтә ииҵаз, ауаҩы ибзиарақәа рганахь ала акәын. Аџьрыцбақәа ианакәызаалакгьы ирааӡоз рҵеира хьадырԥшуан абзиарақәа рахь. Аџьрыцбақәа ааилатәаны ианеицәажәоз – ауаҩра акәын ирҿакыз. Ауаҩрада дышхәарҭам аҿырԥштәқәа ааго, шәкы-зқьы рыла ицәажәон. Хьӡы-ԥшала имҩаԥысуаз дара Аџьрыцбақәа рабшьҭамҭа азыҳәан иаԥырҵахьан ашәа. Ргәы аналаҟаз иааилатәаны еилаӷызны ирҳәоз.
Уа, Мадлеи дуӡӡа, Аџьрыцбақәа ҳазхылҵыз,
Ушьҭамҭа ҿиеит, заԥхьаҟагь иҿиаша.
Ҳаи, уаҩроуп иҟоу, уарада рҳәама.
Уа, Тапагә, ахаҵараҿ ихаҵаз,
Шьамхыҵар гәеилыҷҷа, хьӡыла дымҩасит.
Ҳаит, хаҵароуп иҟоу, ҳаҳаира рҳәама.
Ҳабыџь ауаа рҿы инагаз-иҟәышыз,
Зажәа ԥшӡа ала акьатеи еиԥызшьуаз.
Хаҵароуп иҟоу ҳаи, ҳаи рҳәама.
Жәлар еицырдыруаз Ҭамшьыгә ԥхьагыла,
Аԥсны аусаз шьҭахьҟа дхьамҵит.
Ахаҵа данхаҵаха дхаҵазароуп рҳәама.
Абжьыуаа еицырдыруаз Кьагәа ауаҩ нага,
Аӷацәа еинзрнаалоз хшыҩла дкәадазма.
Шәас уара, шәас уара рҳәама…
Махәҭала шьхатәыла аҭамҳа еиҿазыжьуаз,
Уԥшреи усахьеи аҟарачқәа аԥсазма.
Ҳаит, Аџьрыцбақәа, еинышәҟьа рҳәама.
Шьхатәыла иаԥшәымаз, Шьханыҟәа ахаҵа,
Гәышԥыла ахра хиршәҭуан дагәыдлар.
Ауаҩреи-ахаҵареи еиԥшьуп аҳаҳаира.
Уа, Мадлеи Аџьрыцба, ушыҷкәнӡаз,
Ухаҵараз аныхаԥааҩ ашәа уаниҵахьан.
Ҳаит, Аџьрыцбақәа еинышәҟьа рҳәама…
Абри еиԥш ашәа заҳауаз аимараа рҿар ргәы шьҭнахуан, ахаҵара рыланаҵон, рыламыс иазнырҳауан. Мадлеи иабацәа инеимда-ааимдо иааргоз ашәа, иаргьы идырҵахьан. Аџьрыцбақәа ҟазшьас ирыман, рҵеира ацәажәара ианалаго ашәаҳәарагьы ддырҵон. Убри аҟынтә Мадлеигьы иабацәа рашәа инаԥишьит.
Уа, Шьханыҟәа-иԥа Мадлеи, уаҵамхан,
Ахра цәгьа узҿалаз уаҿамхан,
Ҳаи, ишәырӷыз ашьхақәа, уарада рҳәама,
Ахаҵа дхаҵазароуп, сиуарада рҳәама…
Мадлеи ибжьы ҵары иналамацәысит амацәыс, аԥҭақәа еиҟәызжәжәоз. Зазна ҭаз аԥҳал ажәҩанаҿ иԥҽызшәа ақәаршаҩы аҿыланахеит. Аԥсӡы раҳәазшәа, еибарҵәаауа, еибархәаауа ахрақәа ирыбжьҟьаны аҿаанахеит аԥшатлакә. Абжьасқәа
анеибаргәаалакь ишьҭыԥан ишеигәыдло еиԥш, аԥша абахәқәа иргәыдлон. Нас дара дара еижәылан ахлаӷьара илҭабга ицон. Ақәа иалан алеира иалагеит акырцхгьы. Уи еиҳагьы ахьшәашәара аанагеит. Мадлеи иоуразоуру дбааӡахьан. Ахра ацаҟьа иаҿыкьаса илеиуаз ҟәҵәак ихәда иҭаҽҽон. Аиҳараӡак иара дызцәшәоз – дахьгылаз ахаҳә бӷалан алеира акәын. Мамзаргьы дахьаҿагылаз ахаҳә ҵнашәар усҟан икнаҳара машәырхар ҟалон…
Жәашықәса анихыҵуаз инаркны, иаб Шьханыҟәа ашьха дигалон. Ибахьан амш цәгьақәагьы, аха абри аҩыза дақәымшәацызт. Амшын ажәҩан агәахьы ихалазшәа акәын ишлеиуаз ақәа. Ахра амш цәгьа иарԥсасизаап, ацәқәа аҟынтәи иаҿыбганы зҿылазхаз ахаҳәқәа иара имаахакәа ихәаа-заауа ахлаӷьара илҭахәаша ицеит. Аха дыҟазаап Анцәа. Уажәгьы деиқәирхеит. Аныхаԥааҩ Ажьгьери ишыҟаиҵалоз еиԥш, ажәҩанахь ихы ҩышьҭхны дааматанеит.
– Уа, Анцәа ду, ухьышьаргәыҵа сакәыхшоуп, улыԥха-угәыԥха сыҭ, уара зегь зымчыу. Исыҭ иара убас алшарагьы. Аԥсабара уара иауҭаз амчра самырхәаҽыкәа, саҿга абри ахра…
Анцәа иахь иҟаиҵаз аҳәара аҭак иоурц иҭахызшәа, ихалагоз ажәҩан дааҵаӡҩрит. Урҭ ииҳәаз ажәақәа Анцәа зегь зымчу иаҳазшәа,
амацәысреи адыдреи даҽа шьхақәак ирхадыдуа мраҭашәара шыҟаз рҿынархеит. Аҭаца данаарго, аҭацаагарашәа лыхҳәаауа, илыххысаауа дшаарго еиԥш, ашьхақәа ирыххысаауа, ирывамацәысуа ицон амш цәгьагьы. Ԥсҭҳәақәак хьаҳә-чаҳәуа, аԥҳәыс аашьаҩы аиарҭа данзылмҵуа еиԥш, Мадлеи дзыдҿаҳәалаз ахра иахыҵыр рҭахымызт. Мадлеи ихаҿы иаалашеит ажәҩан ду агәы, аха илаԥш еҵәак ыҵамшәеит. Шамахамзар абри аҩыза жәҩан гәы имбацызт иара. Убасҟан игәы дааҭахәыцны, ихшыҩ иазааиз жәақәак наихәылҟьеит.
Уа, Анцәа, амчра ҳаҭ аԥсуа жәлар,
Иаҳамбо аеҵәа аҵаҟа.
Уа, ҳ-Ԥсадгьыл ҳцәыумырӡын аԥсуаа жәлар,
Иаҳамбо аеҵәа аҵаҟа.
Уа, ҳҳәатәы еиқәыршәа аԥсуа жәлар,
Иаҳамбо аеҵәа аҵаҟа.
Уа, исыҭ амч, саҿысыртә ацаҟьа,
Исымбо аеҵәа аҵаҟа…
Абарҭ ажәақәа иара имхәыцӡеит, Анцәа иакәын убас ҳәа ҳәа иазҳәоз. Ишиаҳауазгьы иара ибжьы акәымшәа акәын. Мадлеи агәра игон, иимбацыз аеҵәа џьара ишыԥхоз. Уи алашара адунеи ааршеижьҭеи амҩа ишықәыз. Мышкы зны
Аԥсынгьы ишаауа. Уаанӡа, иара ацаҟьа дадҿаҳәалазаргьы, усс имамызт, уи аеҵәа алашара Аԥсны инықәԥхозар. Ажәҩан даҵаԥшуан Мадлеи, ажәҩан агәахьы деимдон. «Адунеиаҿ ԥсҭазаарас иҟоу лашароуп» – ҳәа зҳәалоз Аџьрыцба Ҭамшьыгә, алашараз зхы иамеигӡоз диеԥшхарц иҭахын Мадлеи. Ҭамшьыгә ихаҵарақәа еиқәыԥхьаӡашьа рымамызт. Иуаажәлар реиқәырхара азыҳәан акырнтә иаҳәа ирма-цәысхьан. Зны иҩызцәа шәарыцара Шьха-нхыҵҟа иахьцаз, аамҭацәгьак рықәшәан, аҵх лашьцареи, аԥҭа еиқәареи ианрылаха, иҭамхар ада ԥсыхәа аныҟамла, дрышьҭалан ишеиқәирхаз…
Ҭамшьыгә шәарыцара ицаз акыр мшқәа дырзыԥшит, раарагьы раара иахыԥеит. Амш цәгьа ҟалеит Шьха нхыҵгьы аахыҵгьы. Аӡқәа хыҵит, арҩашқәа атәыла дрыбгеит. Акаҵәарақәарҿ асы каҳаит. Ашьха цәҳәыраҿ иҟаз арахә, аԥсарахьы рылбаацара иалагеит. Иҟалеит аԥсаса аҳауа цәгьа иагазгьы. Амш еиҳа-еиҳа аҽарцәгьон акымзар, ахгара агәы иҭамызт. Ҭамшьыгә аҭыԥаҿ ихы ахьнықәиҵаз ԥхыӡ ус ибеит. Шәарыцара ицаз иҩызцәа тыша дук иҭагылазшәа. Рнапқәа рхахаауа
ацхыраара иаҳәоушәа. Урҭ ҽеик ишақәымшәаз игәы ианаҳәеит. Ҭамшьыгә иҽааибыҭан излацаз амҩа ала дрышьҭалеит. Уахыки-ҽнаки дымтәаӡакәа дныҟәон. Ашьха мҩа идыруан, дазыманшәалан. Аха иара ишиҭахыз амшцәгьа дашьҭуамызт. Акаҵәарақәа асы иқәнауыз анаҩсгьы, аԥҭа еиқәҵәақәа ихыжьлаз реилыҵра ихы иархәан дцон. Ахәларахь ианеихоз Гәандра акаҵәара дхалеит. Уи нахыс Абзыԥқәа рышьхақәа рцәаара ибарҭаз иҽнарымадан, Заадан абнара ашҟа иҿылаихеит. Уажәазы хлаӷьара цәгьак дылбаар акәын. Уи нахыс дылалон Заадан абнара ацаҟьа кнаҳақәеи, аҩхаа дуқәеи змаз. Уахынла акәым, ҽынла алсра ахьыцәгьаз, шәарахи гыгшәыги ахьылаз ашҟа длеиуан. Абнара аҿықә даннылагыла ишыхәлара ихәлахьан. Иаԥсуа шәақь аҭаҳәҭеи иааҭыхны икит. Зеиԥш ҟамло акагьы ыҟам ҳәа, иҟама аҿы, ԥсыӡак зҭашәоз, амҳасҭа ааирманшәалеит. Абнара даннылала, ишылашьцахьаз азмырхакәа, аԥсҭҳәақәа рҽыларҟәӡаны ашәаԥыџьаԥ илархаҳаит. Убла аҵәыршы ҭакызар иумбо иааҟалеит.
Мчыбжьык ашьҭахь дара шәарыцара иандәықәлоз, излаиарҳәаз ала, Зааданҟа рхы хан. Уа абнацәқәа ирашәарыцарц акәын ргәы иҭакны ишыҟаз. Ус анакәха, иаргьы иазиашан уи абнара дазкылсит. Аха Заадан ашәарахи агыгшәыги
рыдагьы, ауаа цәгьақәагьы ылан. Ашәарыцаҩцәа рымҩа кны, ираҩаӡаны ишьны рҳәаҭҳа рхыхны иргон. Аиҳараӡакгьы уи ҟазҵоз аҟарачқәеи, аказакцәеи ракәын. Убри аҟынтә Ҭамшьыгә Заадан абнара бзиан ишидыруазгьы дахьымнеиц аҭыԥқәагьы ыҟан. Абра ус мҩахәасҭак ылган ҳәа ыҟамызт. Ладеи-ҩадеи ицәеиламгарц азыҳәан, аԥсаҵлақәа рыцәқәақәа рыла ихырхарҭа еиликаауан. Аҵх агәы ааҩнашахьан, абнара агәахьы даннеи. Иаԥхьаҟа шыхраз злеидырыз, арҩаш хыҽҽа абжьы игоз ала уп. Уаҳа дымцакәа иҽааникылеит уа. Ашә ҵла ашьапы иҽнадҵан даатәеит. Икәша-мыкәша игылаз аԥсаҵла ҳаракқәа ркьатрацәқәа аарла аԥсҭҳәақәа ирылибаауан. Уи нахыс наҟ, дгьыли-жәҩани злеиԥшымыз ҳәа акгьы ыҟамызт. Ихкәаз амшцәгьа аҟынтәи, абӷьы ҟьаҟьақәа ирықәтәаз ацәыкәбарқәа, акәапа-сапаҳәа икаҭәон, иаԥхьа ԥшак аасцыԥхьаӡа. Зехьынџьара ҭынчран, арҩаш абжьы ада. Иааԥсара ихьӡо иалагеит Ҭамшьыгә, аха ацәа иҽеиҭар ҟаломызт. Абри еиԥш абнаршәыраҿ игәыиҽанызар акәын. Ус, аԥсабара зегьы рӡыӡо, гыгшәыгк ахәаабжь геит. Уи бжьасын. Заадан абжьасқәа шамаз идыруан Ҭамшьыгә, урҭ рыбжьы ада, шамахамзар, аӡәгьы иҿамҳацызт. Изшьхьоу ҳәангьы иӡбахә имаҳацызт. Абжьы ахьгаз ашҟа илымҳа нкыдҵан ишәақь рхианы даагылеит
Ҭамшьыгә. Еиҭа абна ныҵнарцәажәааит, аха уажәы ишьҭахь ала. Нас оумак мырҵыкәа иарӷьарахь ала. Ҭамшьыгә еиликааит абжьас икәшара ишаҿыз. Аха издырамызт излаижәлараны иҟаз. Абжьас икәшацыԥхьаӡа иаҳа-иаҳа иааигәахон. Ҭамшьыгәгьы илымҳа кыдҵан дӡыҩруан, ианыхәаауаз ада даҽа шьҭыбжьык иара аҟынтәи иаҳауамызт. Уи еиҳагы игәы иҽаннаҵеит иара. Абжьас азныказ аԥсы аӡеит. Ҭамшьыгә аҳаԥшьа дҭагылоушәа дууаӡа абна дылагылан. Аԥшасра иаҟәыҵит, бӷькгьы ҵысуамызт. Ишәақь иҟәаҟәа инкыдҵан, иҟама ааҭыхны амҳасҭа инапы нҭаршәны иҽырхианы даагылеит. Ишьҭахь ала аҵла иҽнадиҵан дааӡырҩит, аха ҭынчран. Убасҟан иԥсҭазаара шәарҭахазшәа ибеит Ҭамшьыгә. Ицәа ианырит абжьас ааигәаӡаны ишыҟаз. Иааигәаӡаны, имацәысны ихысызшәа, абжьас хәааны, адгьыл аҟынтә иҩышьҭыҵны иҩаижәлеит. Аԥсыԥ злеиҿаҳаз ала, идырит ишааигәаӡахаз, иаргьы деиҵамхакәа иҟама ахәцәа иҩалаирҟаҵеит. Абжьас ааӷызын еизҟьа инкаҳаит. Иара иибаз иҟама инапаҿы иахьикыз оуп. Абжьас акәзар, абжьгьы уаҳа имгеит, ахаҭа иахьца иахьаазгьы имбеит. Иҟама аҭра инҭаҵаны, ишәақь ааихыхны аҵла ашьапы иҽнадҵан даагылеит.
Уажәшьҭа ашара дазыԥшыр акәын. Ихы ахьирхашаз, иҟаиҵараны ҳәа иҟаз, уахатәи аҵх
изалакӡо ҳәа иҟамызт. Убас ихәыцрақәеи иареи шеибарххоз, ашьхақәа рахь иаацәылашо иалагеит. Абжьас ашьакәарсҭа дықәлан дышнеиуаз хара изымцакәа иԥсны ҿыцха ишьҭан. Шьапыла днагәҭасын, «уԥсра сара сҟны иҟазаарын» иҳәан, иаԥхьаҟа дызлацашаз абнара дныҵаԥшит. Ақәа аура иаҟәыҵхьан. Аԥсҭҳәақәагьы абна илҵны хыхь ахалара иаҿын. Абжьас ахьышьҭаз ибла нахганы, Заадан агәахьы иҿынеихеит Ҭамшьыгә. Амҩа ахьыҟамыз амҩа ылхуа, шьарда дҩаскьахьан еиԥш, иаԥхьаҟа абна еиқәара шыҟаз быжьқәак аагеит. Уи инақәырццакны игеит ахысбжьқәа. Ҭамшьыгә игәиҽаниҵеит. Ишәақь аҭаҳәҭеи иааҭыхны иаԥхьаҟа иҿынеихеит. Арҩаш кнаҳа ахьҭаҽҽоз ахықәаҿ даннеи ауп, аҵлақәа днарылаԥшны нырцә ахәааҿы иқәгылаз ауаа аниба. Иаразнак дзыхьчашаз аҵла ашьапы днадгылан иҟоу еиликаарц дааӡырҩит.
– Еи аԥсуа, – ибжьы наиргеит ҟарачы бызшәала аҟарач. – Шәыҽҳашәҭ акәымзар убра шәҭаҳҟәаҟәоит шәызегьы.
Ҭамшьыгә аҟарач бызшәа иаҳауан маҷк. Ҟарач тәыла дцахьан, аҟарач ҩызцәақәакгьы иман.
– Уа шәабанӡатәазаауеи? – еиҭа ибжьы наиргеит аҟарач.– Аӡынра ааигәахеит, ахьҭеи, амлеи шәагап. Уи аҵкьыс шәабџьар шьҭаҵаны шәҭыҵ абрахь. Мап анакәха, аллаҳгьы дшышәмыхәо жәдыруазааит. Ҳара ишәыкәшан иҟоу ҳрацәаҩуп.
Аԥсуаа рганахь ала аӡәгьы аҭак ҟаимҵеит. Убасҟан Ҭамшьыгә идырит аҟарачқәа зықәҿырҭуаз заамурак иақәшәан ишыҟаз. Урҭ иҩызцәа дзышьҭаз ракә-ракәым, иаразнак реиқәырхара напы аиркит. Дашьҭалеит иҵагь дызрларзааигәахаша аҭыԥқәа рыԥшаара. Аԥсаҵлақәа еилагылаз ршьапы шәпақәа иҽнарывак-аарывакуа, аҟарач ибжьы ахьгоз иазымариашан дхалеит. Шьаҿақәак ҟаиҵацыԥхьаӡа, дааҭгылан днаԥшы-ааԥшуан. Игәеиҭон џьара махәык ҵысыргьы. Уаҳагьы ԥсыхәа ыҟамызт. Игәиҽанымзар аҟарачқәеи иареи еиҿаҳар ҟалон. Еиҭа шьаҿақәак иаԥхьа иныҟаҵан ахықәаҿ ишьҭаз ахаҳә днаватәеит. Ҵаҟа лбаа ахшьырахь данынаԥш, игәеиҭеит, аҵлақәа рыҽрывакны шьоукы шгылаз. Руаӡәкгьы аупа иқәыршәны дшышьҭаз.
Аҟарачқәа инеиқәрццакны ихысит аԥсуаа рышҟа. Аԥсуаагьы аҭак ҟарҵеит, аха рџьаԥҳаны еиҷаҳазар акәхап, иаразнак ахысра иаҟәыҵит. Аҟарачқәа рхысра иацырҵеит еиҳагьы. Ашәақь ахы иҭацалан иркын, рыҵаҟа иҭагылаз аԥсацәа. Ахысрақәа раанкылара ибжьы наԥшьны ҿааиҭит аҟарач.
– Уажәшьҭа шәыԥсы ҭаны аӡәгьы шәоуҳажьран ҳаҟаӡам. Шәыҽҳашәҭар, маҵуҩыс шәаагоит, шәара
уаҳа шәызхәарҭараны иҟоузеи.– Иҵегь иҳәарцаз иҿы аныҩеихыхуаз, Ҭамшьыгә зҿынаирхаз ахы игәаҵӷа лыҿжәаны дыкәкәаӡа хланҵы дынҭанаҵеит.
Аҟарачқәа еибарҳәҳәо, еибарҟаауа иааилагьыжьит. Џьара рхы аԥхьакырҭа роуаанӡа деиҭахысит Ҭамшьыгә. Уи акәхеит, даҽаӡәгьы дкәымпылуа ҵаҟа иҿылеихеит. Иаанхаз аҵлақәа ршьапқәа инаваибаҳәеит. Дара игәарҭеит иреихсуаз ҵаҟа иҟаз аԥсуаа шракәмыз. Иреихсуаз, рхахьы диасны, рымҩа икыр ҳәа ишәаны, ҵла ахьаҿагыламыз аҵыҭәа зҿиаан иҟаз анаара иаҿалеит аҟарачқәа. Дара убри адагь даҽа мҩак рыман ҳәагьы иҟамызт. Ҭамшьыгә иидыруаз ҟарачы бызшәала инарӷәӷәаӡаны нарықәҿиҭит.
– Еи, аҟарачқәа, шәызегь убра ахра шәаҿасшьуеит, шәаанымгылар.
Аҟарачқәа, уи ибжьы рмаҳаӡазшәа, иаҿеибаҳәа аҩада ахалара иаҿын. Ҭамшьыгә ишәақь инапы инықәырсны аԥхьа иҩеиуаз дкәалаауа ҵаҟа дылҭеиҵеит. Уи акәхеит, иаанхаз аԥшьҩык ршәақьқәа кажьны рнапқәа ирҩахан иааикәагылеит.
– Аӡәаӡәала сышҟа шәҿаашәха.
Иааигәа иааиуаз ҿыцха днышьҭаҵан, гырӡганла рышьҭахь рнапқәа ҿаҳәаны инаиԥцаны ҵаҟа иман дылбааит. Уа ибеит дзышьҭаз иҩызцәа. Аупа
зқәыршәны ишьҭаз, аиҿахысра аан иҭахаз иакәын. Абас ала Аџьрыцба Ҭамшьыгә хҩык аҟарачқәа иишьыз анышә инаҭан, ԥшьҩык атҟәацәа иаԥцаны, иҩызцәеи аԥси иманы Аԥсныҟа дхынҳәит.
Мадлеи ихы дымлахаӡакәа ажәҩан даҵаԥшуан. Иаҳа-иаҳа згәы ҵылашаауаз ажәҩан, ацәа иаалҵыз аҭыԥҳа хаҿылаша леиԥш агәылҭәаара иаҿын. Иаха аҵыхәтәантәи ашәахәақәа блала инаскьаго, урҭ ашәахәақәа иара изы иҵыхәтәанушәа дызхәаԥшуаз, «имԥсыз зегь гьыжьуеит, адунеиаҿ акгьы ыӡӡом» – ҳәа рҳәозшәа, ашьыжьтәи ашәахәақәа гәрӷьаҿҳәаша ааргозшәа, Ерцахә ацәқәа рҽықәрыԥсон. «Иаха ҳанцоз уцхыраара ҳалымшеит, аха иахьа ахра уаҿаагароуп» – ҳәа рҳәозшәа, иаргьы ибла инхыԥсалеит. Убасҟан илаԥш иааҵашәеит, Ерцахә аика иҵагылаз амыҟә иқәгылаз, иаха алашьцара ибла иацәнарӡыз абӷаб. Иааԥиртлеит ахра дызладҿаҳәалаз иӡара иакәыршаз ашаха. Ишәақь иҟәаҟәа икыдыз иармарахь иааиаган, ацаҟьа иҽнадҵаны, «уа, ажәеиԥшьаа иумфац-иумжәыц ҳадумжьалан» – ҳәа игәы инҭҳәааны, ишьаԥынҵа ахьиргылашаз амаршә куа иҿынеихеит. Ахрақәа, иара Ерцахә ирылыҳәҳәоз, рызегьы ахьгылаз инышьхныԥсылеит, рыԥсыԥ лагаҩагара иаҟәыҵызшәа. Ахра иаҿаз ахра дахьчар акәын. Убас иагьыҟалеит уажәы. Иаха аахыс Мадлеи имҩа ааннакылазаргьы, иахьа агәы аанартит. Мадлеи даҿысит ахра. Аԥсреи абзареи дырҭаргылан дызмаз ахрагьы оф гәышьа ҳәа аԥсы ааивнагеит. Мадлеи Ерцахә дазааигәахазшәа ибеит. Цәаныррала дагьазааигәахеит иара. Еиҭа дназыԥшит уи амыҟә иқәгылаз абӷаб. Иара наҳәы-ааҳәуа, амра ашәахәақәа агәы иҵанаршуан. Ишәақь нақәкны аҵа данкылаԥш ауп еиҳа иааигәаны ианиба. Ахәдаџьал шәпеи, агәышԥ ҟьаҟьеи, еҳараӡак излаҽхәоз атәыҩа дуқәа, ахы анҩышьҭнахлакь, агәчама иқәсуази, иара ахаҭеи неидкылан ашәақь аҵа иҭаӡон. Абла разқәа дынхыԥшылазшәа ибеит иара уажәы. Нас ишәақь ахы длахан, ишьамхы инанҵаны, абӷаб дназыԥшны ииҳәоз аҳарц иҭахызшәа даацәажәеит.
– Мап, усызшьуам сара. Аҵхараз иҵысраны иҟам снацәкьыс. Иацы акәзар усшьуан, аха иахьа сара даҽӡәыуп. Иацы абрахь сызхалаз уара ушьразы акәын. Уара иахьа иухәеит иаха ахра сахьаҿахаз. Уи исанаҳәаз рацәоуп. Ауаҩы ииааиуагь мчык шыҟоугьы идыруазароуп. Сара ушьра акәым, усыршәарцгьы сҭахӡам. Уара улахьынҵа уара иумазааит, сара иумысхырц сашьҭалом иахьарнахыс, – иҳәан, еиҭа илаԥш
ашәарах ԥшӡа инахганы, абӷаб дабар ҳәа дшәаны, ишьҭахьҟа дгьежьит.
Амра акыр иҩеихьан Мадлеи Кәыдры ахықәахь данылбаа. Едара хьанҭак иаҵаз еиԥш, зхы збоз, уажәы еивигеит иԥсы. Ишьҭахьҟа игылаз Ерцахә гәышԥ ҟьаҟьа днагәыдыԥшылан, агәыԥ ахьгылаз ашҟа иҿынеихеит. Абас ала, Мадлеи ашәарыцара аҵыхәа ԥиҵәеит. Убри нахыс шьхагьы дымцеит, ишәақь аашьҭхны шәарыцарагьы дныҵымҵит.
Абар уажәы аимараа рныхаԥааҩ иаԥхьа дахьгылоу дуалыуашоит. Иҭахыуп иаҳарц Ажьгьери дызиԥхьаз. Иара Ажьгьеригьы, Мадлеи ичҳара ԥишәоушәа, акыр аамҭа ажәҩан даҵаԥшуан. Нас иблақәа уахьынтәи ҵаҟа иналбааган, ацәашьқәа зкыдиҵаз, иԥшьоу ашьаҟа ахәаԥшра далагеит.
– Утәа абра, саԥхьа, – иҳәеит, иаалырҟьан аныхаԥааҩы.
Мадлеи аныхаԥааҩ ду иҿаԥхьа атәара шихәҭам шидыруазгьы, Ажьгьери иажәа аҩбатәра ҟаломызт азы, насҭхашәа игылаз ахшьапы днықәтәеит, аныхаԥааҩ исеиҳәарызеишь ҳәа дааԥшны. Аныхаԥааҩ дыццакуамызт. Дызықәтәаз аҟәардә маншәаламызшәа днаҳәы-ааҳәуан, дҩыҵаззон, аха деиҭанатәон, акы даргәаҭеиуазшәа акәын дшыҟаз. Иԥсҭазаараҿ ихигахьаз, игәырҩақәа иреицәаз ибла ихгылан.
– Иуаҳауазеи ажәабжьс, Мадлеи? – дҵааит аныхаԥааҩы, иаҳаз ажәабжь аԥхьа ицәырмгакәа, Мадлеи иидыруа иирҳәарц.
– Иаҳмаҳац анаҩыс уаҳа ажәабжь ҿыц сыздырам. Аурысқәа еиҭа Аҟәа ргама?
Зыблақәа амацәыс еиԥш иҵарыз аныхаԥааҩ Мадлеи дкылкаан днеиҿаԥшит. Убысҟан ихы-иҿы аҽаԥсахит, еиқәара еиқәара нацлеит. Аҭаҳмада шәышықәса иҟәаҟәа иқәыз аиадара, даҽа аҟара нацлазшәа ибеит. Нас иблақәа Мадлеи инаиҟәганы ашҭа аҵыхәахь днаԥшит. Илаԥш иҵагь хара инаиршәит. Днагәыдыԥшылеит аарла зкьатрацәқәа ибарҭаз Ерцахә ацәқәа. Аха илаԥш ахьынӡанаӡоз уаҩ дибомызт. Ауаҩымбара игәы ҭнарҷаҷашәа дыҟан иара. Нас, Мадлеи иахь даахьаԥшын, ус днаиазҵааит.
– Уара уацәымшәаӡои ауаҩымбара, Мадлеи? Мадлеи ииҳәашаз иҿамшәеит азныказ. Аныхаԥааҩ ихы мҩаԥгашьа даргачамкит. Ас еиԥш димбацызт иара. Дназхәыцны аҭакгьы ҟаиҵеит.
– Ауаҩымбара ҽеим, аныхаԥааҩ ухыҵкы.
Изхыуҳәааз соуҳәар ҟаларыу?
Ажьгьери дзықәтәаз аҟәардә дааныҵшәа иҽаариашан даатәеит. Аҭаҳмада илахь еиқәҵара иналҩит ибжьы.
– Иаха ашамҭаз ԥхыӡ бааԥск збеит. – Уаҳа иҳәарц иҭахымзшәа иажәа уа иааҿахҵәаны, еиҳа
иҽеиужьны аҟәардә днантәалеит. Азныказ илацәа хьамҭақәа неиқәиԥсеит уаҳа ихитырц иҭахымызшәа. Инацәкьара ауқәа ааиларҵәан, ишьамхы иқәықшо, акыр аамҭа ус дтәан. Ижәҩахыр иқәжьыз аидара хьамҭа ықәхны икаижьырц иҭахызшәа рҩахара даҿын. Ҩныҵҟала дгәаҭеиуан аныхаԥааҩ. Анцәа дхазҵоз ауаҩы, Анцәа еиҳәоз ала адунеи иқәыз, иибаз аԥхыӡ даргәаҭеиуан. Нас ҭынч иажәа дналагеит. – Анцәа злыԥха ҳауша, умыцәакәа ублақәа шааԥшуа уԥсыр еиӷьыуп, абри аҩыза аԥхыӡ убар аасҭа. Избаз аԥхыӡ аимараа реиҳабцәа адзымгалеит. Уара, саныԥслакь ашьҭахь суԥсахып ҳәа сзықәгәыӷуа, ухшыҩ насылауҵар сҭахыуп. – Ажьгьери, зажәақәа еснагь еихышәшәоз, ажәа азыҳәан зџьыба иҭамлоз, иҵегь иҳәаландаз ҳәа иззыӡҩруаз, уажәы иҿы дакуа-дашьҭуа акәын дшыҟаз. – Шәышықәса иреиҳауп адунеи сықәлеижьҭеи, дад Мадлеи, аха абри еиԥш аԥхыӡ шана, аԥхыӡ ҿаасҭа сымбац. – Аӡыхкыра аԥраҳәа наԥыраргылан, аиаҳәахь ицо аӡы шааныркыло еиԥш, иаразнак уаҳа дзымцәажәо ихәлымшәа акит. Убасҟан иблақәа аашаҟьшаҟьан, ҵыхәаԥцәара змаӡам, иахьимбоз ихшыҩ наԥшьны адунеи днықәԥшит. Уи адунеи «кәымпылуп» – ҳәа аурыс ҩрала ашәҟәы дзыԥхьахьаз агәра шимгозгьы, алыра иахагьыжьуаз адунеи дықәгылан дакәшозшәа ихы ибеит. Иҟаларын
уажәы дтәамкәа ишьапы дықәгылазар ихлахаҵ гьежьыргьы. Аха уажәы иара ишьамхы хара дшамгоз ала, иқәра иҽаҭан ашьшьыҳәа дтәан. Иааигәа игылаз ахџыџ иқәгылаз ахырҵәы ршла зҭаз ачаҟәа аашьҭхны инеиҿакны уажәы-уажәы иҭабоз иҟырҟы алаирԥсаҳәон. Нас иԥсы ааивганы ацәажәара дналагеит. – Амшын ҳәынҵәа шьшьырахан ихыҵны Аԥсны иалалахит. Уи ацәқәырԥа абри Аимара ҳқыҭа аҵыхәахь ала иадсылахуан. Сахьнаԥш-ааԥшуаз уаҩ дызбахуамызт. Ҳаи, ҳажәлар амшын иагама ҳәа сҳәахын, сыҩны алада сҿыласхахит. Убасҟан сылаԥш акаамеҭ ныҵашәеит. Ҳажәлар хәыҷи-дуи еибырҳәаганы амшын агаҿахь ишзахәо ицахуеит. Сышьҭахьҟа саахьаԥшзар, аҿаҩа қыҭақәа зегьы амца рыцралан абылра иаҿыхыуп. Ҳажәлар ахьцо срышьҭалахит саргьы. Сыҩны снеиуеит ацәқәырԥа ихьаҵуа сашьҭалан. Иара, ақәыџьма ацәгьа уны ашьҭахьҟа ианцо еиԥш, ацәқәырԥеи-ацәқәырԥеи еинҟьо, хаҳәи-мҿыхәи реиԥш ауаатәыҩса аман ицахуеит. Азныказ дара иагозгьы сылаԥш иацәыӡит. Аха нас ауп ахлымӡаах анызба. Амшын аҵахьынтәи иҩеизшәа, аӷба еиқәаҵәақәа қазықызуа амшын иныӡхгылахит. Амшын цәқәырԥа иалаз аԥсуаа мадаӷь-мадашәо урҭ аӷбақәа ирхьынҳалан ахалара иаҿын. Иара ацәқәырԥагьы, урҭ ирыцхраарц аҭахызшәа, изымхалоз ирыҵасны
аидауыр иқәнажьуан. Сышьҭахьҟагьы-саԥхьаҟагьы исаҳауаз амыткәма бжьы салаҳәҳәеит, шәабацо ҳәа. Уи сыҳәҳәабжь саанарԥшит. Аирыӡ иҭоу аӡы анкауҭәалакь, иҭацәӡа ишыҟало еиԥш, дҭацәӡа дааҟалеит иара. Иадара хьамҭак даҵалан даазшәа, дкарауарахеит. Гәырҩала иҭәыз иблақәа рыла Мадлеи днаиҿаԥшит, еиҳәаз аԥхыӡ шидикылаз еиликаарац. Мадлеи ихы иқәыжьны дгылан. Жәлар зегь хыҵны амшын рҽалажьра, ҽеик иазҳәамыз уысын.
– Сшааԥшыҵәҟьаз иаразнак сҽааилаҳәан адәахьы сдәылҵит, Анцәа сиҳәарц, сиҵаматанеирц. Аха иубаз еицәа убеит ҳәа ззырҳәаз саҩызахеит. Слымҳа сажьо Анцәа иҟаиҵааит, аха исаҳаит уи аԥсаатә ҿаасҭа абжьы. – Дааиԥхьхәыцаан, еиҭа уи аԥсаатә абжьы иаҳарашәа илымҳа нкыдҵан дааӡырҩит. – Мап, мап слымҳа самжьаӡеит. Игеит уи абжьы Мрашәахәа икаԥхоз дахьҭахаз ахра аҟынтә. – Нас уи аԥсаатә абжьы шиаҳаҵәҟьаз агәра анига, деилаҟәыбаса дзынтәалаз аҟәардә иҽыҩаҟәиҭхарц дҩеихеит, аха ишьамхқәа данҿазгьы, данажәгьы мап ицәызмкуаз наиҵаҟәалан дрзышьҭымхит. Убасҟан игәы нҭаҳаит иара. Абри адунеии иареи реиԥырҵра аҳәаа дшазааигәахаз ибеит. Аԥсҭазаараҿ зегьы ҽҳәарак-ҽҳәарак шрымоу еиԥш, аныхаԥааҩ иԥсҭазаара ахықә данаақәнаргылагь игәы
еиҭамԥеит. Избанзар, уи иқәра ду аԥышәара инаҭахьан, хырԥашьа змам аҽарнаалара шаҭахыз. – Иҽеимыз аԥхыӡ збеит, дад, сара схы агаратәы. Ҳауаажәлар ӡыхәашьык ихылараны иҟоуп. Аурыс Аԥсны иаара ҽеикахь ҳкылнагом, иудыруазааит. Аурыс дуаҩуп, аха даҽа уаҩуп. Иареи ҳареи хәыцшьеи ҟазшьалеи ҳаиԥшым. Ихы иазеиӷьу ада даҽаӡә изеиӷьыу ҟаиҵом. Иԥсы цәгьоуп. Кавказ ашьхақәа зегь лбааидаргьы изхом. Аурыс дзакәу сара ибзиан издыруеит. Ԥсаҭа бзиа, Аԥсны еидыџьгәалан иаазгоз Қьалашь Ачачба ихьчаҩцәа срылан акыр шықәса… – Нас ԥыҭраамҭак иԥсы ааиҭакны Мадлеи диԥхьан дыззаигаз аусахь диасит. – Мраҭашәарахь ала ҳтәыла зҭагылоу еилкаатәыуп. Убри аҟынтә иуҭахыу уҩызак даашьҭыхны амҩа уқәла. Унаӡа Аубыхқәа ртәыла аҟынӡа. Уанӡа узнеины иҟалозар, уаныгьыжьуа уныдгыл Асаӡ тәыла, Тышаду ақыҭаҟны. Уазҵаа иԥсы ҭоу иҭамыу Рашьыҭ-иԥа Гананба Ҳидар. Анцәа имч ала, иԥсы ҭаны уихьӡар, уи иуеиҳәап иареи сареи ҳаиашьара шыӷәӷәаз. Мызкы аҿҳәара усҭоит.
– Амҩа сықәлоит уаҵәыҵәҟьа. Сҽы, скәадыр, сабџьар зегьы рыла сеиқәшәоуп. Исыдуҵаз ак агмырхакәа инасыгӡоит.
– Ҩызас ишьҭыухуада? – Схала сцоит.
– Ааи, аха уи амҩа имариоу мҩам.
– Имариам амҩагь аӡә данысхьеит.
– Саргьы санысхьеит абыржә узқәысҵо амҩа, уара сануқәлаз.
Адырҩаҽны ашацкыраз дгылеит Мадлеи. Ауха иԥҳәыс дызқәылоз амҩа атәы леимҳәеит, аха ашьыжь иҽы акәадыр нақәҵан, абџьар, иџьаԥҳаны иҽааиқәыршәан, абарҵаҿ дааины иԥҳәыс лахь ибжьы наиргеит.
– Мызк сҟалом. Бара быбзиан быҟаз. Ахәыҷы бихылаԥшла.
Аԥсуаҵасла ахаҵа ныҟәара амҩа данықәлоз аԥҳәыс диазҵаауамызт, уабацо, насгьы уанбаауеи ҳәа. Аха Ҳамида илзымчҳакәа днаиазҵааит.
– Мызкы унхартә еиԥш ихароума умҩа?
– Ааи, инахароуп. Аныхаԥааҩ исыдиҵеит Аубыхқәа ртәыла аҟынӡа сцарц.
– Мҩа хара уқәлоит, машәыр умыхьааит, угәыҽаныз.
Уи аҽны хәҵала Кәдры ахықәаҿ днеит Мадлеи. Иааилахәлон, аӡы аҭалара аԥан изыԥшаауамызт азыҳәан, дымҩахыҵит раԥхьа дназыдгылаз ҩнаҭакаҿ.
– Аԥшәма уҟоума, аԥшәма? – ибжьы наиргеит Мадлеи, агәашә аҟынтәи.
– Аԥшәма сыҟамкәа иауазеи, – аҩны даадәылҟьан иаҿааихеит арԥыс еиҿамск.
– Уа, хәлыбзиа, – икәадырырҭа маҷк дҩаныҵит Мадлеи.
– Бзиа убааит, бзиала уаабеит, – абарҭ ажәақәа иҳәонаҵы иаразнак агәашә ааиртит аԥшәма. – Узгылоузеи, ашҭа уҭал.
Мадлеи иҽы ишьхәа нарбаны, ашҭа агәҭахьы дааскьаны дааҽыжәҵит. Иааидыххылаз аԥшәма инапы аанкыло, иаӷәра ааимхны ус иҳәеит.
– Ухал акәаскьахь…
– Агәырҩа шәасыргар сҭахымызт, аха мҩа харак сықәуп, уаха Кәыдры арра иаԥсам сҳәан, шәгәашәаҿ сҽааныскылеит.
– Ҳаи, иуҳәо закәузеи! – маҷк днацыҵҟьашәа ҿааиҭит аԥшәма. – Ҳаҩны, ҳгәара асас изоуп изыҟоу. – Нас амаҵурҭа ашҟа ибжьы наиргеит. – Аԥшәма ԥҳәыс, асас даҳҭоуп, арахь баадәылҵишь…
Амаҵурҭа даадәылҵны лҿаалхеит шықәсыла ҩажәа иреиҳамыз, лхылҿы ааиқәаны, лыџьмшьқәа ирыҵлашаауаз лыблақәа қаруоушәа иҭыԥхаауа. Лхцәы лшьапаҟынӡа илеиуаз, знык иԥаны, ларма жәҩахыр иахыршәҭны лаԥхьа илашьҭын. Лныҟәашәа ырццакуа дшааиуаз даахырхәашәа дааҭгылеит. Мадлеигьы иаԥхьаҟа шьаҿак ныҟаҵан даалеихырхәеит. Ажәытә аԥсуаа аԥҳәыс аԥсшәа анларҳәоз лнапы аанкылара ҵасс ирымамызт. Ахацәа рылаԥш лыдырхало илыхәаԥшуамызт
аҟнытә иаразанак аԥшәма иахь даахьаҳәны ҿааиҭит Мадлеи.
– Сара с-Аимаратәуп, Саџьрыцбоп, Мадлеи сыхьӡуп.
– Сара с-Ҩардануп, Мсоусҭ сыхьӡуп. Абри сыԥшәма лоуп, Ахсал-ԥҳауп. Лабраарҿ Шьахәсна лыхьӡын, абрагь иҳамԥсахӡеит, ус иаанҳажьит. – Иҳәеит дахлафаашәа Мсоусҭ. – Асас дбыман акәаскьахь бхал, сара иҽы аҭыԥ иқәысҵоит.
Шьахәсна Мадлеи акәаскьа абарҵахь дыҩхагалан аҟәардә наиҭан дшыналыртәаҵәҟьаз, лара дааиҭаҟьан амаҵурҭахь дылбааит. Иаразнак ахьуарӡы амца инахакналҳаит. Убри инақәырццакны Мсоусҭ игәыла ҷкәынак днаицырхыраан шьтәак ахәда аахҵәаны ахьаца ашьапаҿы иныкнарҳаит.
– Ҳаи, Мсоусҭ, изыхурҟьазеи абри ашьтәа. Уаха ус сзыцҳаша ак шәымамкәа шәҟаларымызт. – Амардуан дналбааҟьан уахь иҿынеихеит Мадлеи.
– Уаҳа уых хәыц алымшәааит, ҳара иаҳфо уара ушԥалаҳакӡо. Ԥсасеи рахәи рзы сашҭа сҭыҵуама, – иҳәан, аԥхьатәи ашьапы аахарҟәалан ацәа ахыхра далагеит.
Мсоусҭ игәылацәа дзыԥхьази рысаси аишәа ишахатәаз аҵх акыр инаргеит, арыжәтә рҽадымцалакәа. Ашьҭахь Мадлеи акәаскьахь дыҩхагалан данышьҭарҵа, Мсоусҭ исас иаԥхьа днықәтәан ус иҳәеит.
– Уаха иуҳәаз саҳаит, Мадлеи. Абри амҩа хара узқәылаз ус имариоу мҩам. Сара иџьасшьоит шәныхаԥааҩ дуӡӡа, ҳара ҳҟынӡа зыӡбахә ааҩхьоу, ухала амҩа уахьықәиҵаз. Амҩа узқәылаз хароуп, аха аамҭа бааԥсыкгьы ҳҭоуп. Убри аҟынтә, сара исыӡбеит уахьцо суццарц.
– Уи шԥа?! – ииарҭа дҩықәтәеит Мадлеи. – Уара узыхсырҟьоузеи?
– Сара саԥсыуоуп, егьырҭ зегь шәеиԥш, – иажәа днацралеит Мсоусҭ. – Иламысума, мамзаргьы иуаҩроума, ишәарҭоу амҩа ухала уқәҵан, сара аҩны стәар…
– Уара аҭаацәа ҿыц уалалеит Мсоусҭ. Уи лхала дааныжьны амҩа сыцқәлара сақәшаҳаҭым. Иҟалозар, суҳәоит уҽааныукыларц. Саныхынҳәуа ара саадгылоит, ҳәарада.
– Сыԥшәма дызбаша лашьцәа, лаҳәшьцәа абра ааигәа инхоит. Уи азы акы сацәшәартә сыҟаӡам. Сара исҳәаз ҳәоуп, уԥсы шьа, ашьыжь ианыуҭахыу амҩа ҳақәлоит. – Иҳәан, ашә нкыдҵан дындәылҵит.
Ҩардан Мсоусҭ иарԥысра дҭагылан. Наа ақыҭа еицназгоз раԥхьагыла ҳәа ишьҭан. Иара иакәын ҿырԥштәыс ирымаз Наа реиҳабцәа. Ҵеик ихцәажәозар, Мсоусҭ еиԥш ауаҩреи ахаҵареи Анцәа иуиҭааит ҳәа рҳәон. Унеишь-уааишь ҳәа иарҳәо аҟынӡа дҟалахьан.Ас иҟаз арԥыс жәлар русаз амҩа иқәыз Мадлеи ихала идәықәҵара иара изы иламысымызт. Убри ауп диццарцгьы зиӡбаз.
Ауха дмыцәаӡакәа амҩаныфа лырхиеит Шьахәсна. Ашәха рҩақәа ахьаҭра иҭалҵеит. Ажьҵаа ӡны ирхьшәашәан илырмазеит. Агәыхә азыҳәан илӡит ацха мгьал. Ацха мгьал аныҟәаҩ изыҳәан ахачҳара аман, аамҭа кьаҿла ибжьысуамызт. Аҳаҭа азна абацә иалхыз ажьырӡы арыԥҵә ӷәӷәаны инаҭан ацәардаӷәы инықәлҵеит. Акәац аӡа, аџьмажьы, жьыхәҭала иааиҿыхны, ақәаб инҭаҵаны, амца инахыкналҳаит. Ахьурӡы шлырхиоз иааҩналаз лхаҵа димазҵаар лгәы иамуит.
– Акыр шәынхоума шәахьцо?
– Ҳанхарым уеизгьы-уеизгьы, шьарда. Бҭаацәа адырра рысҭеит иаабхылаԥшырц, – иҳәан, икәадыри иабџьари аакныхны реиқәыршәара далагеит.
Амра жәхьан еиԥш иҩеихьан, Кәыдры ианхықәгыла Мадлеии Мсоусҭи. Аӡы аԥсы алан. Ашьхарахь ақәа ауызар акәхап. Аха уажәы абрагьы, ашьхарахьгьы амра каххаа иԥхон. Кәыдры ахьыхәашьыз игәаԥхомызт Мадлеи, аха Мсоусҭ ииҳәарызеишь ҳәа дыԥшын. Мсоусҭ дзықәтәаз аҽы еиқәан, ашьапы хьышьын, алахь ҷашьын. Ахәда ауын, агәшԥы ҟьаҟьан, агәчама аазпаны. Ҟабардантәи иааргаз аҽыжәлақәа иреиуан. Иԥышәаз ҽын, анарха аман, аӡысара иазыманшәалан. Аӡы ахәда инахыҽҽаанӡа ашьапы
иқәгылан. Мсоусҭ Дали, Ҵабали, Самырзаҟани, Абжьыуааи рышҟа убри аҽы ала дныҟәахьан.
– Иамоума абра аԥан еиҳа иахьыманшәалоу? – дҵааит Мадлеи.
– Абра ҳахьгылоу зегь реиҳа иманшәалоуп, аха аӡы алеишьа сгәаԥхом, – иҳәеит Мсоусҭ, насгьы дааиԥхьхәыцаан усгьы нациҵеит. – Сара аԥхьа сҭалан игәасҭап. Кәыдры арра сазыманшәалоуп. Уажәы избама, абра саванхоит…
– Мап, ҳаицҭалоит, – иажәа ааирццакит Мадлеи. – Иахьа рнахыс уаргьы саргьы ҳаԥсҭазаараҿ ҳзықәшәалакгьы еицаҩаҳшоит. – Иҽы ишьхәа нарбаны Мсоусҭ иаԥхьа аӡы дынҭалеит.
Аҽқәа рыхәда иҵаҵәон аӡы, аха макьаназы ршьапы иқәгылан. Даргьы рԥынгыла шымариамыз дырны, ашақә иасуа ԥхьаҟа ацара иаҿын. Џьара-џьара ршьапы изықәымгыло гәаҩарак ианҭаҳалакь, аԥсыӡ еиԥш иааӡасаны аҩада иҩалҵәраауан, ирықәтәаз дырбааӡар ҳәа ишәозшәа. Ус иааиԥырмшәакәа ишеивагылаз, нырцә аԥаҩ иҩхалеит.
– Иубоума, Мсоусҭ, ажәҩахыр еибыҭара аиааира шаго? – Мсоусҭ дизгәдыуны ҿааиҭит Мадлеи.
Мсоусҭ уи игәы иаахәан, иаха аахыс асыс бзиа иҭаз бла хаала дааихәаԥшны ус иҳәеит.
– Ажәытә ҳабацәа рыжәҩахыр еибыҭара акәын еиқәырханы иаазгоз. Қьалашь Чачба иаамышьҭахь Аԥсны жәҩахырда иаанхазшәа збоит.
Мадлеи абарҭ ажәақәа деиҵанарӷәӷәон. Имаҟа ҿеиҳәо даныҟала инаркны, и-Ԥсадгьыл ахьаа зхьааз ауаҩы, ижәлар зҭадыргылоз зегьы игәы инархьуан. Аха уажәы иқәшәаз ауаҩы ижәҩахыр иаԥсаз шиакәыз гәеиҭеит иаразнак. Дызшаз Анцәа ду, дара ргәаныла ирҳәон еиԥш, еиқәиршәеит. Изқәлаз амҩа еиҳа-еиҳа еиднакылон. Амҩаҿ ауаҩы шаҟа дԥушәо аҟара даҽаџьара дузԥышәом. Аӡхыҵраҿ аԥан ззымԥшааз аӡы дагар шалшо еиԥш, аԥсҭазаара амаршә ззымкыз, ихы инапала иҭаирхар ҟалоит. Убри азыҳәан даараӡа агәаҽанызаара аҭахын.
Мадлеии Мсоусҭи хәҵала мацара амҩа иқәлеит. Гаҿала амҩа бзиан, аха аурысқәеи дареи еиҿаҳар ҟалон. Инаԥшны ирбон аӷбақәа амшын иахьӡыхгылаз. Урҭ амшын агәахьы изланаскьагаз ала, аҭырқәцәа ракәу, аурысқәа ракәу изтәыз аилкаара уадаҩын. Дара злацоз амҩа, шамахамзар, аӡәгьы дырԥыломызт. Хыц-ҩыцк ирԥылозгьы аԥсшәа нараҳәан инарывсуан. Амра аҭашәара аҽазнакуан еиԥш Абжьаҟәа ихалеит. Абрахьынтәи инаԥшны Аҟәа иалаԥшуан. Агаҿа иазааигәашәа игылан аурыс еибашьыга ӷбақәа ҩба. Амраҭашәарахь аганахь ала, убарҭ аҩба
иреиԥшыз, инаскьаган быжь-ӷбак ӡыхгылан. Аҟәа аҩныҵҟа агаҿа иаваршәны, алада аҩада еивасуан аҽы уардынқәа. Ашьаҟауаагьы ахьеилаҩ-еилысуаз убарҭан. Мадлеи уажә дахьгылоуи, уи акәша-мыкәшеи аҭыԥқәа бзиан идыруан. Абрахьнтәи ауп ҩышықәса раԥхьа, Аҟәа аурысқәа аналырцоз, рҽеибыҭан иахьдәықәлаз.
– Абри адәаҿы уаа зқьҩык рҽеиқәдыршәеит, Аԥсны ахи-аҵыхәеи, абџьар зкыз аибашьҩцәа Аҟәа агаразы, – Мадлеи усҟантәи ахҭыс Мсоусҭ изеиҭаҳәара дналагеит. – Абрахьынтәи ҳрыжәлеит аурысқәа. Дара абанҭ ҳаԥхьа иҟоу ахәқәа ааныркылахьан. Убрахьынтәи абзарбзанх ақыҭақәа ирыларыжьуан. Зықьҩык иҟаз аԥсуаа шәҩы шәҩыла рҽыршеит. Саргьы шәҩык срылалеит. Аиҳараҩык Ҵабалтәқәан. Избахьан акәым, ирҳәогьы смаҳацызт урҭ ажәылара аан иҟарҵоз. Ҳара ашәҩык ҳаибашьра хадара азҭоз Маршьанын. Ижәҩа аурыс чын ықәын. Сара усҟан исзеилымкааит, аурысқәа драбашьуа, аурыс чын ижәҩа изықәыз. Аха иара митәык иакәын. Уаҩы еиқәак, аукы, иԥаҵақәа аужьны, илакҭақәа рҭаԥшра гәаӷьылацәан. Абжьы ихаз шәақь ҭҟьарак иаҩызан. «Иҳабашьуа аҳәа ҳаргьы ҳәаҵас ҳизныҟәароуп» – ҳәа арҵәаа ҳәа дыҳәҳәон, дуаӷеимшхараха, ахы зықәшәаз агыгшәыг даҩызахон. Ақәыџьма еиԥш дшаҟьо аибашьцәа днарылалон». «Агәы оуп аус
злоу» – иҳәон иара. «Абажә агәы азҭауҵаргьы ибажәуп» – ҳәагьы нациҵон. Ус сара сахьгылаз дааит иара. Саргьы руаҩык иаҳасабала сҽаасыриашеит.
– Иужәлоузеи?
– с-Аџьрыцбоуп, Мадлеи сыхьӡыуп, Аимаратәуп.
– Абыржәада аибашьрауалахәхьоума?
– Мап, аха ақәԥараҿ сыжәҩахыр адгьылаҿ аӡәгьы илеимгац.
Сҭак ҟаҵашьа игәы иахәазар акәхап, сыжәҩахыр днас-насын ус иҳәеит.
– Уара сара сааигәа уҟазаауеит, – нас ибжьы неиҵыхны ишилшоз инаиргеит. Сара, Наҳар-иԥа Ҟасҭеи Амаршьан, шәаԥхьа сгылан аԥсуа ҳаԥсы ахьҭоу Аҟәа аҳәақәа рҟынтәи ахы иақәиҭаҳтәырц сдәықәлоит. Шәҩык сҩызцәеи сареи амҩа шәзылхуа аԥхьа ҳцоит…
– Аиаша уасҳәап, Мсоусҭ, уи иҩыза ахаҵа дсымбац. Акыр аамҭа Аҟәа далаԥшуа дгылан. Усҟан асыҭәҳәа иаҩызахеит ихы-иҿы. Илакыҵа аԥшатлакә ҭагьыжьуан. Ибла еиқәаҵәақәа, ашьа зыхҭәалоз, иҟаԥшьӡа иҟалон. Ажәала ишимҳәазгьы, еилаҳкааит иҳаиҳәараны иҟаз. Шьҭахьҟа ахьаҵра зқәымыз ҳакәын ҳазегьы. Аҭырқәа шәақь иарӷьа напала иикыз ҩышьҭхны, аурысқәа ажәыларахь иандәықәлоу ишырҳәо еиԥш, ибжьы
наиргеит «аиааира» – ҳәа Наҳар-иԥа Ҟасҭеи Маршьан сишьҭаланы снеиуан. Абни аҩхаа ҳаҩҭысны, абан, ахәы аԥсақәа ахьықәгыло ҳаныҩхала, аурысқәа ҳгәарҭан, ашәақь инаркны абзарбзанқәа рҟынӡа ирымаз зегьы ҳгәыдырҵеит. Убасҟан ауп амитә анызба, Мсоусҭ. Адунеи сақәлахаргьы убри схашҭраны сыҟаӡам. Аа, абар абыржәы сыбла ихгылоушәа избоит ҳара ҳаҷкәынцәа иҟарҵаз. Амацәыси адыди рылагьыжьит абарҭ ахәқәа. Аурыс ихҩахаха иоуаанӡа, ҳара абни ахәы ҳхалахьан. Амца еиҿашуан нырцә-аарцә. Аурысқәа, аламала ихьаҵып ҳәа ргәы ишҭамызгьы, рымч ҳмырхеит. Гәыԥҩык ҳара ҳтәқәа рышьҭахь ала ирыкәшеит. Убасҟан оуп Аҟәа иахагылаз ахәқәа шырзаа-нымкылоз анырба. Рыбзарбзанқәа ааныжьны ахылаӷьара рҽарҭеит. Амшын ихгылаз рыӷбақәа, дара рыр анхьаҵ, уахьынтәи амца ҳажәырҵеит. Ҳаргьы ацәҟьара еиԥш ахрақәа ҳарҿахеит. Убасҟан Ҟасҭеи Маршьан идҵала, иаразнак аурысқәа иаанрыжьыз абзарбзанқәа ҳнапаҿы иааган, иаарҳәны амшын ихгылаз аӷбақәа реихсра иалагеит ҳаҷкәынцәа. Ааигәа иӡхгылаз ӷбакгьы амца ҩахылҟьеит. Нас оуп егьырҭ иаанхаз наҟ амшын агәахьы ианынаскьазгьы. Ҳара ҳдәықәлеит ахылаӷьара, ҳҽаҭаны. Аҟәа иаланхоз ауааԥсыра машәыр рзаамурц азыҳәан азныказ хыхь ҳхысит. Нас ҳазегь
ҳаицҿакны ҳаҳәҳәон, «ауааԥсыра аҩнқәа шәырдәылмҵын» – ҳәа. Аиашаз, ԥсызхоу дубомызт амҩақәарҿ, рызегь рыҩнқәарҿы рҽдырԥсызар акәхап. Нас Ҟасҭеи Маршьан ибжьы наиргеит, сара шәсышьҭал ҳәа. Аҟәа абаа Аԥсҳа иҭыԥаҿ, аурысқәа ахырӷәӷәарҭа аанкылан игылаз, ҳанрыкәша уахьынтә хысбжьыкгьы мгеит. Урҭ рыӷбақәа амшын агәахьы ишынаскьахьаз еиԥш, даргьы Гәма аӡы ирны Ԥсырӡха иазааигәан итәахьан. Ҳара, урҭ уаҳа ҳрышьҭамлакәа, Аҟәа ҳҽаанаҳкылеит. Сара хымш роуп Аҟәа санаанха, нас Ҭырқәтәылаҟа амҩа ақәлара сықәшәеит. Уахь сызцаз, иҟалаз ахҭыс уаҳәара сахьӡап ҳәа сгәы иаанагоит, ихароу ҳамҩа ҳақәнаҵы, Анцәа ҳирманшәалозар…
– Уаха ҳабаангылари? – дҵааит Мсоусҭ.
– Абра ҵаҟа уахьылалбаауа инхоит ҭаацәарак. Ани аби, хҩык рыҷкәынцәа, хҩык рҭацацәа. Убасҟан сҩызцәеи сареи рашҭа ҳанҭаххит, аӡы аажәырцаз. Иааҳԥылаз раб иҳаиҳәеит иҷкәынцәа ҳара ҳар ишрылаз. Иԥҳәыси иҭацацәеи аурысқәа ирцәырхьчарац Анхәаҟа ишишьҭыз, иабхәараахь. Уаха убра ҳаԥхьап, – иҳәан, иҽы ахы даахан дышиашаз ҵаҟа дылҭалеит Мадлеи.
Агәашәаҿ ианааи, ашҭа уаҩԥсы дықәмызт. Аҩны-агәара уаанӡа еихачаԥа еихаҳан иҟаз, уажәы аиҭымра ахьыкәкәа акәын ишыҟаз. Мадлеи агәашә асыртуеит ҳәа данааха, илҿыҩрны илкаҳаит.
– Абра рыцҳарак ҟалеит, – иҳәан, ахьшәҭ ҳәа иҽы дынҽыжәԥеит Мадлеи. Аҩыџьагь раӷәрақәа аанда инахаршәны, агәашә ҩышьҭхны ашьаҟа инаддыргылеит. Мсоусҭ икәадыр иадҳәалаз агырӡган аамхны, ашьҭа зкыз агәашьа инадырҳәалеит. Иара агәашәгьы аԥсы ҭалазшәа ианынагәҭас, аҷыжьжьы ахга иаатит. Ианоурыжь аӷьеиҩ ҳәа инкыдҳалеит. Аԥсуа игәашә анкыдҳало, абжьы анго акәын иԥсы ҭоуп ҳәа ианишьоз. Ашҭа агәҭаны ианнеи, Мадлеи ибжьы наиргеит «аԥшәма уҟоума”– ҳәа. Акәаскьа иавагылаз аԥацха аҟынтәи иҭахәаҽны абжьы геит, «абрахь шәҩнал» – ҳәа. Ашә аартны иныҩналазар, ахәышҭаара азааигәара арымӡ ҟьаҟьа дықәиан аԥшәма, аха усҟан иибахьаз иакәмызт уажәы. Иԥаҵа игәышԥы аҟынӡа илеиуан, илакыҵақәа ҭашәашәахьан, абахә иагәылаԥҟоу аҳаԥы еиԥш. Афархь амца иақәымҵакәа, ахәышҭаара азааигәара ишьҭаз иаҩызан икәашхахьаз инацәкьарақәа. Ишырҳәо еиԥш, ибаҩи ицәеи еикәыршан. Дахьышьҭаз дҩеихеит, аха дзымгылоушәа аниба, «ааи, сара мыжда сара агәаҟ» иҳәан, дааӷызы-ӷаызын, еиҭа иҽеиҵыхны арымӡ днықәеит. Ихәышҭаара акәзар, арҭ ахымш раахыс амца шамбацыз аныԥшуан. Акәысҭӷақәа шыбылуаз иҿыцәааз, ахчныза илацәхыкны хазхазы ишьҭан. Аҩны аҩныҵҟа ацгәы, ма ала зыԥсы ҭаз акгьы ыҟамызт. Усҟан, Аҟәа агаразы аурысқәа
ианрабашьуаз, иҩызцәа ицны абра ианааи, ала дуқәа ҩба ашҭа иҭарҵомызт. Аԥшәма ибжьы нарықәимыргакәа иаухьаҵхуаз. Убарҭ убри еиԥш иҟаз ла дуқәан, агәашә акәым, Аҟәа абаа иакәыршаз аҵангәарагьы иахыԥон.
Аха урҭ уажәы абри ашҭа иқәмызт. Аҩны аԥхьа ишьҭаз адәы еиҵыхаҿ ибаҟы-саҟуа иқәыз ажәхьақәа, рычаргәқәа ргәыҵамӡо, уажәазы кьоу зҳәо ыҟамкәа ианыӡаахьан. Ауахьад ракәзар адәеиужь ықәзырҭәаауауз, алаша ссирқәа зыбжьы хҵаны икьыркьыруаз, уажәы рхаҭагьы-рышьҭабжьгьы гомызт абри ашҭа акәшамыкәша. Усҟан ашҭа ықәрҭәаан иқәыз акәтқәа абаҟахыз, захьынџьара ҭацәыран. Ана-ара аандақәагьы каҳахьан. Аԥшәма икәша-мыкәша ишьҭаз адгьылқәа цәаӷәара шамбац аныԥшуан. Абри аҩны-агәара ақьаԥҭа еиԥшхахьан. Аха дахын ауаҩы, макьаназ зыԥсы ҭаз, аарла акәзаргьы, ацәажәара зылшоз Бабышь Аиқәсба.
Имч ааизыркәкәаны дҩеихан арымӡ дҩықәтәан, иаԥхьа игылаз арԥарцәа днаразҵааит.
– Шәабатәиқәоу, дадраа, шәара?
– Ҳара ҳабжьыуаатәқәоуп, – аҭак ныҟаиҵеит Мадлеи.
Аҭаҳмада ԥыҭраамҭак дҟәазгаӡа даанхеит. Хашҭра зқәымыз гәалашәарак ихы-иҿы инықәлеит. Убасҟан дҩагыларц иҭаххеит, аха ишьамхқәа
ицымхырааит. Нас ашьшьыҳәа иҽаариашан днатәан, ус иҳәеит.
– Ҳаит, Абжьыуаа дуқәа, закәытә сасцәоузеи иаҳҭоу, сабиц! Схы санамыхәоз шәышԥасықәшәеи. Рацәа аԥхашьара санеит, саҭашәымҵан, дадраа. – Ихы икәаҽ амца ахьеиқәмыз ахәшҭаара аҽҳәаԥшра далагеит. Иблақәа аԥсҭазаара зцәыӡхьаз, акьаҭара иаҿыз, акәиц еиԥш иҭаауан. Ихәышҭаара ахькьаҭахьаз усс имамызшәа акәын дшыҟаз. Иагьабеиҭахыз аԥсҭазаара уажәшьҭа. Гәаныла аԥсра даҳәон. Аха иара аԥсрагьы, аԥсҭазаараҿ ихигаз абзиарақәеи, ацәгьарақәеи изеиԥшьуа, иҵагь дарҳәацәарц аҭахызшәа, иааигәа игылан ихәаԥшуан.
– Шәаатәа, дадраа, – иҳәеит, ихы ҩышьҭхны арԥарцәа игылаз рышҟа. – Амца ахы сзеихәлашәк. Ахьурӡгьы нахышәшь. Афатә сымоуп, усҵәҟьагьы сыҟаӡам. Саҳәшьа абра ааигәа лқьаԥҭа дахгәышьоуп, уи днасхылаԥшлоит…
Мадлеии Мсоусҭи еивагьыжьны амца еиқәырҵеит. Игәаҟны иҟаз акәсҭӷақәа амца анырхьыс иаразнак иҩеидыҷҷалеит. Иаарласны аԥшәмагьы даргьы ирымаз еиҿкааны ахәы дырхиеит. Бабышь дахьтәаз арымӡ аԥхьа аишәа надыргылан ахәы нықәрҵеит. Дара, уа идымтәалакәа, насҭха инагылеит. Бабышь иаснагь пату зқәиҵоз аламыс, абарҭ аҷкәынцәа ахьалаҟаз,
иҭаҷаҷаз игәы аҵан џьара иаарыԥхеит. Ицәыӡыз, аха уажәы изааигәахаз ԥсҭазаарак дахәаԥшуан. Иԥҳәыс, иҷкәынцәа, иҭацацәа еиҵаҩҩы аҩнаҭа иҩнагылазшәа ибла иаахгылеит. Ауаҩы ицәа иҭамӡо иҟоузеи ҳәа ирҳәо иаҩызан аҭаҳмада иҭагылазаашьа абыржәы. Аԥсҭазаараҿ иааҟалахьоу арыцҳарақәа зегьы рҽеизган иара ихәдаџьал иқәҳазшәа, ихы икәаҽ дтәан. Иҟалап абри аамҭазы ида иҭаз ишьа аангылазаргьы. Аисра иаҟәыҵзаргьы игәы. Иҟалап иара ус иҭаххазаргьы, ихәышҭаара дшыҽҳәатәоу аԥсра. Аха иара аԥсра ауаҩы ианиҭаху ишихамҵгыло еиԥш, иара аԥсҭазаарагь ихаҵгыломызт. Дынирхеит Анцәа, деиҵыҩҩы адгьыл дықәиҵеит, аха нарха иимҭеит, дыхирҵәеит. Аамҭа фырҭын иасыз дыхнаҭәҳәалеит. Аха ауаҩытәҩса иблақәа ааԥшуанаҵы ԥхьаҟа дыԥшуазароуп. Иара Бабышь Аиқәсбагьы «иудыруазеи» – ҳәа гәыӷрак игәаҵаҿ ицәажәон. Убри акәхап иҭымшәакәа иҭаз иԥсы, ахац изакыугьы. Ихы ҩышьҭхны арԥарцәа днарҿаԥшит. «Анаџьалбеит, имыӡзаап ҳаԥсуара» – ҳәа игәы дааҭахәыцын, ус иҳәеит.
– Шәаԥсуара шәагымхааит, дадраа. Шәыламыс шәцәымӡааит шәыдгьыл шәықәнаҵы. Иҟашәҵо бзиоуп, аха сызаҵәра хашәырҭәаа. Абри адунеиаҿ схала снышәмыжьын. Шәааи, аишәа шәаасыцхатәа. – Иарӷьа нап ҩышьҭхны, инапсыргәыҵа зцәеи зыбаҩи еикәзыршахьаз ала, иара ишҟа даарыԥхьеит. Даргьы уи иамамкыкәа аишәа аҵыхәахь еиҿаԥшуа иаатәеит. Азныказ, дара рыхҩыкгьы рхы рықәыжь ҿымҭ-ԥсымшь, агәлымҵәах еишәа ахьышьҭырхуа иахатәазшәа иаанхеит. Абри аԥацха ашәышықәса иагәылсны, аԥсуа иԥсҭазаара зегьы зыдҳәалаз, игәылҭәааны, ирԥшӡан даазгоз ауаҩыдара аназааи, иарбанзаалакь акы иаԥсамкәа, ашәшь зыҟәнылаз абааш еиԥш иааҟалеит.
Бабышь Аиқәсба, аҭамҳақәа еиҿазыжьуаз, ашьха ахрақәа ииергь ашәа анырҿыҩуаз, «Уа дааргеит» ҳәа ахыу ҳәа ихысуа аҭаца иашҭа данҭаргалоз, аамҭақәа аԥшатлакә иагеит, иара изы. Иҟоуп ицаз зыргьажьра ауа, аха иҟоуп наӡаӡа ицаз, зыргьыжьра амуа. Убри наӡаӡа ицаз ауп зыцәқәырԥа дхыу Бабышь.
– Иа, Анцәа ду, улыԥха ҳаҭ, – иаалырҟьан ибжьы ааиргеит Бабышь. – Шәнапы ашәыркы, дадраа. Иҟоуҵарызеи, зыԥсы ҭоу акгьы днацҳауазароуп. – Ҿаҵак налбаадан иҽаариашашәа иԥсы ааивигеит. Нас иҭаз асасцәа днаразҵааит. – Абри еиԥш аамҭа цәгьаха шәымҩа абахоу, шәызшьҭоузеи?
Мадлеи аишәа дызхатәаз иҽыҩаҟәҭхашәа, злымҳа кыдҵан изыӡыҩруаз Бабышь иахь ҿааиҭит. – Сара с-Аимаратәуп, с-Џьрыцбоуп Мадлеи
сыхьӡуп. Абри сҩыза, Наатәуп, д-Ҩардануп, Мсоусҭ ҳәа иԥхьоит. Ҳамҩа хоуп Убых тәыланӡа.
Ашьрахь инарго ихаҿсахьа иман Бабышь. Ус ҟазҵозгьы аамҭа цәгьа дахьалаԥшуаз акәын. Ахраҿ аҭәыц иахьынҳалаз диҩызаха ҿааиҭит.
– Убых тәыла ҳәа акгьы ыҟам, дад…
– Ишԥа, Убых тәыла ыҟам?!. дахьтәаз дҩыҵҟьеит Мадлеи. Мсоусҭ иакәзар иҟаиҵара дақәымшәо, ахәышҭаара даахагьежьит.
– Урҭ рызегь ықәицеит аурыс, аҳәажә.
Мадлеи дахьҩыҵҟьаз уа ддысны дышгылазгьы, ихы инапаҿы иааган дҵааит.
– Рызегьы ықәрцану?
– Сара изласаҳаз ала, рызегьы. Уа мацара акәындаз, Асаӡқәеи Абзыԥқәеи хҵәаны Ҭырқәтәылаҟа идәықәлеит. Аурыс ир ахьнеиз иқьаԥҭажәыртәуеит. Абри сара сышқьаԥҭажәыртәыз еиԥш, – ԥыҭрак амца дныҽҳәаԥшын, нас иажәа инациҵеит. – «Аурыс Аԥсны иаарала, аа, ижәбоит сыҩны-сгәара зеиԥшрахаз. Аҩар ҳаӡәӡәазшәа ҳақәргеит»…
Мадлеи иҭаххеит ихы Бабышь иирдырыц.
– Ҩышықәса раԥхьа Аҟәа агаразы ҳанеибашьуаз, абри уҩны ҳаанагеит сҩызцәеи сареи. Усҟан, излаҳауҳәаз ала, уҭаацәа зегьы Аԥсны иҟан.
– Ааи, иҟан усҟан. Усҟан, сыԥсы ҭан саргьы.
Уажәы сыԥсыбаҩ ауп иҟоу. Макьаназы анышә иарымҭац сыбаҩ. – Еиҭа ихы ижәҩахыр инықәҳаит. Нас ихы ҩышьҭхны адәахьы днаԥшит, аха уахь илашьцахьан. Алашьцара, иара иԥсҭазаара зфахьаз, дналаԥшны иаразнак иблақәа наҟәганы ахәшҭаара дныҽҳәаԥшит. Аԥырӷқәа кәеицеиуа иааиҿалашеит. Урҭ ирхылҵуаз аԥхара игәы ааҭнарлашааит. – Шәара уаха абра шәыҟазаауеит. Амҩа шәықәлар ҟалаӡом. Хыхь акәаскьаҿ шәахьышьҭалаша ыҟоуп.
– Ҳара уаха Аҟәанӡа ҳцароуп, – иҳәеит Мадлеи.
– Уа ишәзыԥшыда? – даацрала гәамҵит Бабышь. – Аҟәа аԥсуаа иртәӡам.
– Нас Аҟәа аԥсуаа нымхаӡои? – дҵааит Мсоусҭ, Бабышь ииҳәаз ааигәамԥхакәа.
– Инхоит аԥсуаа, ишԥа нымхо, аха рхы ныҵак ауп ишыҟоу.
– Ҳаргьы убри оуп иаҳҭахыу, – иҳәеит Мсоусҭ. – Елаҳкаароуп аԥсуаа ргәаанагара.
– Сара излазбо ала, аԥсуаа гәаанагарак ирзеиԥшны ирымам иахьазы. Ахьшь зласыз акәҷарақәа реиԥш ауп ишыҟоу. Аԥсуаа ҳаӷацәа иреицәаз аӷа дҳазгылеит. Ҳақәихит аурыс, аха ҳашԥақәихи. Уажәы, иааркьаҿны акәзаргьы, инашәасҳәап, абарҭ аҩышықәса рыла аӡхыҵра иҟалаз сшықәнахыз. – Изышьҭымхша еиадарак даҵан уажәы дахьтәаз иара. Хнырҳәышьа змам акы
игәаларшәо, илацәа хьамҭақәа ҩышьҭхны иаԥхьа итәаз арԥарцәа днарыхәаԥшны ацәажәара дналагеит. – Жәытә-натә аахыс ҳарҭ, Аиқәсбақәа абра ҳанхон. Ҳанацәа, ҳабацәа, ҳашьцәа абри сыҩны аҿаԥхьа аҳаракыраҿ анышә иамоуп. Ирыбаргәузеи урҭ, срыҵашьыцуеит, аԥсуаа ахҵәара рымбакәа анышә иахьамоу. Ҭаацәала шаҟа бзиа сыҟааз. Сыҷкәынцәа хҩык рыҳәсақәеи дареи, урҭ ран. Аха, Анцәа, зхьышьаргәыҵа сакәыхшоу иузааиго бзиоуп, Анцәа уиқәымгәамҵын – ҳәа саб Мысҭафа ԥсаҭа шкәакәа исеиҳәалоз, саргьы схы ансынраалеит. Баҳа ҿык анышә сықәзыԥсаша аӡәгьы дысзаанмыжьӡакәа иаасымихит. – Игәалашәах закәу здырхуада, ахьҭа дакызшәа аҟәара ҳәа дааиҵасит. Зыԥсы зхыҵуа ауаҩы, аҵыхәтәаны иблақәа аахтны ихагылоу дшынарҿаԥшуа еиԥш, иблақәа аашаҟь-шаҟьан, аԥацха аҭӡамцқәа днкыдԥшыла-аакыдԥшылеит. Нас илабашьа аԥынҵала ахәышҭаара дныҽҳәасуа, аԥырӷқәа акакала реизгара далагеит. Ус зыҟаиҵоз ахьҭа дакызшәа ахьибаз акәхап. Ԥыҭраамҭак ус дтәан, ихы иқәыжь, илабашьа иҽанҵаны. Нас иԥсы ааивиган, ихы инапаҿы иааган, дызҿыз ажәабжь анагӡара иҽыназикит. – Аурыс Аҟәа иалцаразы сыҷкәынцәа ахҩыкгьы абџьар кны еибашьуан. Аиҳабы Ҭлаԥшь ихьӡын. Аԥҳәыс хазына диман, аха ахшара дырмоуцызт. Уи ишьҭанеиуаз Марыхә
дхаҵа ӷәӷәан, аангылашьа зыхьӡыз издыруамызт. Иԥшәма Маршьан-ԥҳан. Аҵыс шыԥыруаз абла ҭызхуаз Маршьан Қьалышьбеи диԥҳан. Хҩык аишьцәа лыман. Ишыхҩыкызгьы абџьар шьҭырхит. Аҟәа аныргоз руаӡәк дҭахагәышьеит, иаанхаз рани раби рыман ицеит Ҭырқәтәылаҟа. Урҭ анцоз иааит абра, ҳара ҳҿы. Урҭ раара акәхеит саргьы сқьаԥҭажәызтәыз. – Уи ахҭыс шыҟалаз игәалаиршәарц иҭахызшәа, дынкахәцуа, даатәеит. Иара ицәажәара дааҟәыҵны ихи иареи анеизаанхалакь иҭагылазаашьа уадаҩхон. Аҵәы дахоушәа анаҳәааҳәра далагон, иԥсы ирлас-ирласны еизигон. Ишьапқәа уажәшьҭа ишиҭахыз ихамҵгылоз, аҭрысра иалагон, мҩа харак иқәларц рҭахызшәа. Убасҟан иара дҩагыларц иҭаххон, аха ихәда иқәжьыз агәырҩа хьамҭеи, иқәра неиҵыхи ааины иааиҿагылеит, аҵыхәтәантәи илшарақәа ааимхуа. Иаснагь ицназгоз ишьамхқәа, уажәы аԥдан рышьоушәа изеиҭамго иааиҵахеит. Иара иаснагь имаз ахақәхиҭра, иара уи ахақәиҭра ала зыԥсы ҭаз, афарџьан наупыҵҟьар иԥыххааса ишцо еиԥш, иҟәбаса ицахьан. – Аџьал ааиаанӡа аԥсы цом, – иажәа дналагеит иара. – Ауаҩ иԥсы ихалара шымариам еиԥш ихыҵрагьы мариамзаап акәымзар, абас убахьоума, ҳазшаз Анцәа. Амыткәма шәасыршьыр сҭахым, аха сара соума аус злоу, милаҭк абри аҩыза амшмыхәла
рзыҟамландаз. – Ихы ҩышьҭыхны Мсоусҭи Мадлеии днарҿаԥшит, урҭ рҟынтәи гәыӷрак иоурц иҭахызшәа. Аха, аамҭа мгакәа иажәа анагӡара деиҭаналагеит. – Ажәытәӡатәи Аԥсҳа иаамышьҭахь, абри амшын мыжда тәым ӷбак хылар зымуаз, Аԥсны аӷацәа еилазырӡыӡоз, ҳажәлар еиқәирхап ҳәа зегь ҳабла ҭырхаха ҳазхәаԥшуаз Қьалашьбеи Чачба агха ду ҟаиҵеит. Аԥсуаа рхы Урыстәылаҟа имырхар акәын. Аурысқәа Кавказ ықәырхит, дадраа. Уаӷеимышхарахеит Аубыхқәеи, Ашаԥсыӷқәцәеи, Ачарқьезқәеи рзы иҟалаз. Уи ахлымӡаах ҳара ҳҟынӡагь иааӡеит. Иҭацәит Абжьаҟәа, аԥсуаа рацәаҩӡаны иахьынхоз. – Аӡә иааира дазыԥшызшәа ахышәахь ибла ҭаа днаԥшит иара, аха аҩны ахышә алашьцара ылатәан…
Игәы днҭаӷызы-ӷазит. Игәаҵаҿ еилашуаз мчра хәыҷык дақәгәыӷуан азы, макьанаҵәҟьа иҽеиҭомызт игәырҩа. Ӷызбжьны, игәаҟашәан, игәаҵа иааҭыҩит.
Дгьыли жәҩани зшаз Анцәа, сукәыхшоуп,
Иумырцәан ҳхәышҭаара, уара сукәыхшоуп.
Хәышҭаарада ҳазхәарҭоузеи, уара сукәыхшоуп,
Аԥсны нумыжьын хәышҭаарада, Анцәа сукәыхшоуп.
Абарҭ ажәақәа рышьҭахь иԥсы еиҳа еивигеит Бабышь. «Иуҳәаз саҳаит, Аԥсны хәышҭаарада
ишԥансыжьуеи» – ҳәа Анцәа ибжьы иаҳазшәа игәалаҟара ааиӷьхан, иаԥхьа итәаз арԥарцәа бла хаала днарҿаԥшын иажәа инациҵеит. – Анцәа шәиашьапкла, дадраа. Анцәа ида хәарҭа ҳамам ҳара. Аԥсны иаснагь ахы ахьчон, аха уажәы иазымхьчеит. Уԥсадгьылаҿ уаҵахан уҟазар еиҳа еӷьыуп, уагьаҵахан, уагьхҵәар аасҭа. – Ахҵәара ҳәа ажәа аниҳәа, иблақәа аацырцырын, иԥсы ҩеины ихәцәа иҩыҵагылеит. Иара убраҵәҟьа дхьашьшьуама уҳәартәы дааҟалеит. Мшыцәгьа ашьҭахь, ақәа злыкәкәаз аԥсҭҳәқәа ажәҩан иаҵаба ишцо еиԥш, инеихаҳаз алашьцара, хәыҷы-хәыҷ ихыҵра иалагеит. – Ажәеи ажәеи шеихысҳәаалоз сыҷкәын аиҵбы ихьӡ шәаҳәара аасхашҭит. Уи аубаџьыр Ерцахә ихьӡын. Ус ихьӡызҵазгьы сара соуп. Смаҟа ҿасҳәо саныҟала инаркны сара ԥсҭазаарас исымаз, сыздҳәалаз Ерцахә акәын. Саб Ерцахә аӡбахә убри аҟара исеиҳәахьан, иара абрахьынтәи ишаҳцәыхаразгьы, ашәақь шьҭысхуа саныҟала иареи сареи уахь амҩа ҳақәлеит. Раԥхьаӡа схы ҩышьҭхны санҩаҵаԥш, алу сақәгылан исыҵагьыжьызшәа сыхлахаҵ аагьежьит. Нас сышәуа саналага, ашьха шьамх ансыҵала, уахь скыдлеит. Усҟантәи аамҭаз, аиҳабацәа изларҳәоз ала, сара сахьхалаз аӡәгьы ишьапы ықәимыргылацызт. – Џьара шьҭабжьык иаҳазар акәхап, илымҳа нкыдҵан адәахьы днаӡыҩрит.
Иҟалап иара ишьҭыбжь иаҳазаргьы, мамзар игәы иқәҿанаҭызаргьы. «Уа, аԥшәма уҟоума» – ҳәа шәышықәсала рашҭа иҭыҩуаз абжьы акәзаргьы. Ус бжьык имаҳаижьҭеи акыр ҵуеит. Иҩны-игәара қьаԥҭахеижьҭеи игәы акәын ус иқәҿызҭуазгьы. – Аурысқәа Аҟәа ианааи, – иажәа дналагеит Бабышь, – сыҷкәынцәа ахҩыкгьы абџьар шьҭырхит. Ҳқыҭа иаланхоз ахәыҷқәеи аҳәсеи аҿаҩа қыҭақәа рахь иԥхьаркит. Амшын иӡыхгылаз аурыс иӷбақәа идыршәуаз абзарбзан хқәа ҳқыҭа рбылуан. Имаҷҩым ауаа иашьыз. Сара абра сахымҵкәа сахын. Аурыс Аҟәа омак ихдмырҵит, далырцеит. Сыҷкәнцәа гьежьит. Сыԥҳәыс лҭацацәа лыман дааит аҩныҟа. Ҳгәырӷьо ҳшыҟаз, иаҳзыҟалеит акаамеҭ. Дгьежьит аурыс. Аҟәа амацәаз иҭеикит. Убри ала иӡбахеит Абжьаҟәаа ҳлахьынҵа. – Илаго аӡлагара аӡыхкыра анаанукылалакь, алуқәа ҵысра рықәмкәа ишылеиқәаҳауа еиԥш, длеиқәаҳаит Бабышь. Нас хәыҷы-хәыҷла ихы инапаҿы иааго иажәа инациҵет. – Ҳқыҭа иаразнак иакәшеит аурысқәа. Урҭ ӷәыруамызт акәымзар аҳәақәа излареиӷьыз. Убри аҩыза сымбакәа зааныҵ сыԥсыр џьанаҭ сымцози. Ҳазегь ҳааизырцеит ҵаҟа лбаа адәаҿы. Ажәакала, хымш ҳарҭеит. Хымш рыҩныҵҟа ҳақәҵырц. Згәы ԥҵәахьаз ажәлар амшын ихыларц рыӡбеит. Аха сыҷкәын аиҵбы Ерцахә уи ихахьгьы иааимгеит.
– Сара Аԥсны саԥырҵуам, саб, – иҳәеит иара, убри ауха абра ҳазегь ҳхы еилакны ҳаштәаз.
– Уабацо уара ухала? – игәы иныҵаххит сыҷкәын аиҳабы Ҭлаԥшь. – Ҳахьцо ҳазегь ҳаиццоит. Ҳахьыԥсуагьы ҳаицыԥсып…
– Мап, – иҳәан ас дҩаҵҟьеит Ерцахә. – Аԥсны аԥсуаа зегьы аухҵәах. Иамуӡар, Шьха нхыҵҟа аҟабардақәа рахь сцап. Сцом сара Ҭырқәтәылаҟа…
– Нас уԥшәма лхала Ҭырқәтәылаҟа душьҭуама? – дҵааит, зхы зықәжьны итәаз агәбжьанытә Марыхә.
– Сара сахьцо дцоит ларгьы. Бҽеибыҭ, ишаанӡа ақыҭа ҳалҵроуп, – иҳәан, дҩагылан аҽеибыҭара далагеит.
– Саргьы аҩнаҭа саԥырҵуам, – сҳәеит сара. – Сызшьуа абра сишьааит.
– Сара ишԥаҟасҵо, нас, уажәшьҭа? – дааӷьаҵәыӷьаҵәит сыԥшәма агәаҟ. – Уара арыцҳа, абра ухала унсыжьру, мамзаргьы сыҷкәынцәа амшын ихысҵару, ҩ-мцак ирыбжьахаз сара…
Ԥыҭраамҭак ус дҟәызгаӡа дтәан. Ахәашабга, лара дахьтәаз дыԥсхьазаарын. Адырҩаҽны анышә даҳҭагәышьеит, ҟарыҵәрыла. Адрхаҽны сыҷкәынцәа Ҭлаԥшьи Марыхәи рҭаацәа рыман агаҿахь ицеит. Ерцахәгьы иԥҳәыс диман абна днылалеит. Убри аахыс схала сынхоит абра.
«Уҷкәын абна илауҵаз дылга» – ҳәа иаснагь сышә илагылоуп аурысқәа. Аурысқәа раҵкьыс еицәоуп урҭ ирыдгылоу аԥсуаа. Аха, иҟоуҵарызеи, Анцәа иакәхап убарҭқәа знапы ианыу, ҳара ҳнапы акгьы аным. Абас гәаҟ-мыждала слахьынҵеи сареи аиқәԥара ҳаҿуп.
– Ҳара ҳаныгьежьуа абра ҳаадымгылакәа ҳцаӡом. Уажәазы уҵх аабзиахааит. Уаха Аҟәаҟа ҳалбаароуп, – иҳәан, Мадлеи Мсоусҭи иареи адәахьы индәылҵит.
Убасҟан Мадлеи иааигәалашәеит, ажәытәӡатәи Данаҟаи, Мрашәа икаԥхоз лаб, иӡӷаб лҽанылшь ашьҭахь игәаҟ ашәа.
Уа, Мрашәа икаԥхоз, баб хәашабга, баб,
Бысзеилымкаакәа бҭасырхеит, баб хәашабга, баб,
Быԥсҭазаара бымихит баб, хәашабга, баб,
Ихәҭам ҳәа иҟоузеи баб, хәашабга, баб,
Хьӡыда-цәада сныиасып, баб хәашабга, баб,
Аԥсҭазаара зысҭахыузеи, баб хәашабга, баб,
Абри адунеиаҿ сзыҟоузеи, баб хәашабга, баб,
Бышҟа снеиуеит сбыдкыл, баб хәашабга, баб…
Убри ашьҭахь ибжьы неиҵыхны дыҳәҳәеит рҳәеит, «саҭашәымҵан, сашьцәа» – ҳәа. Нас хланҵы аӡыжь дазцазаап, абри адунеиахь уаҳа
ҿааҳәыра имоурц иҭахны. Аха убри аамҭаз иҵысызаап ацәқәырԥа. Урҭ убас еилашит, аимараа рыџь ҵлақәа зегь мҿыс иҟаҵаны аӡыжь аҵа амца еиқәырҵазшәа. Ацәқәырԥақәа иҵасны аԥаҩ дҿықәрыжьлеит Мрашәа икаԥхоз лаб. Еиҭа иҽалаижьит, аха еиҭа аԥаҩ дҿықәрыжьлеит. Нас оуп ианеиликаа иԥҳа илзиуыз арыцҳара азыҳәан дышлыдлымкылоз. Убасҟан еиҭа ибжьы иргазаап иара.
Ихәҭаз дақәбыршәеит баб хәашабга, сыԥҳа,
Брыцҳара сзымгааит баб хәашабга, сыԥҳа,
Схы ахьынахо сцоит, баб хәашабга, сыԥҳа,
Шәиԥхьыӡ сышьҭазааит, баб хәашабга, сыԥҳа…
Уинахыс аӡәгьы димбеит, инхарҭа, иԥсырҭа ҳәа. Ирҳәон шәышықәса рахьынтәи знык уи ибжьы раҳалон ашьхарахь, «баб хәашабга, баб» – ҳәа.
Мадлеии Мсоусҭи агаҿа иаваз амҩахь рҿынархеит. Ақалақь ҭацәын, аха ргәырҽанызар акәын. Аурысқәа уахынла ишәаны абаа иҭыҵуамызт, аха ақалақь рнапаҿы иҟан. Басла аӡиас ианазааигәаха иаангылан иааӡыҩрит, ацҳа рыхьчоу-ирмыхьчоу еилыркаарц.
– Уара абра угылаз, сара ацҳа сыԥшыхәуеит, – иҳәеит, ибжьы ныҵакны Мадлеи.
Мсоусҭ Мадлеи ихала дахьцо ааигәамԥхакәа иаргьы ибжьы ныҵак даацәажәеит.
– Ҳара еибаҳҳәахьан ҳаицрыҵуам ҳәа, аха ус аныуҭахха ибзиоуп.
– Аӡәы ашьҭахьҟа дыҟазароуп ҳаибахьчарц азыҳәан. Иуадаҩу уск ҳҭамшәакәа умхысын. Иаҳзаԥсам аҟәаа ршьапы – рықәыргылара, иҳәан, Мадлеи иҽыларҟәны, амҩа ааихҵәаны, Басла ахықә иҽнеиҭеит. Ақалақь еиқәылашьца иҟан. Анаара аҩнқәа рҟны иаркыз алашарақәа рыда.
– Ацҳаҿ аӡәгьы дыҟаӡам, ҳдәықәҵа, ирласны ҳаиасыроуп, иҳәеит– Мадлеи, дшааиҵәҟьаз. Иаарласны ацҳа инықәсны, ҽырххыла амшын агаҿа инаваршәны рҿынархеит. Асқьала азааигәара ианнеи, амшын иацәыхарамкәа ҩбаны еихагылаз ҩнык инаҵагылеит.
– Абра дынхоит ҳара ҳашьак, – иҳәеит, Мадлеи, амшын ахь ихаз аԥенџьыр ахь дыԥшуа. Уа алашара ҭааӡа иаркын. Ибжьы неиҵымхкәа инаиргеит. – Махаз уҟоума, Махаз.
Аҩны еихагыла аԥенџьер аартны даалагылеит маҭәа шкәакәала еилаҳәаз Махаз. Амзагь урҭ арлашарц аҭахызшәа, аԥҭа иаавҵыҵын аԥенџьыр инылаԥхеит.
– Уарбану сыхьӡ зҳәо?
– Сара соуп, Мадлеи Аџьрыцба Шьханыҟәа-иԥа.
– Ҳаи, уара абзиара збаша, – ҿааиҭит хыхь аԥенџьыр аҟынтәи Махаз. – Ухала уҟоума?
– Мап, сҩыза дсыцуп.
– Шәхал абрахь, – аԥенџьыр нкыдиҵеит Махаз.
Махаз Аџьрыцба шьҭамҭала д-Аимаратәын, аха дшыҷкәыназ нхара Аҟәаҟа диасит. Нас Урыстәыла аҵара иҵон, даналга Аҟәаҟа дгьежьит. Аурыс ир рҿы амаҵ иуан. Аԥсшәа ахьынтәи аурысшәахь еиҭеигон, мамзаргьы аурысшәа ахьынтәи аԥсшәахь, аурысқәа ақыҭақәа рахь ицаны аԥсуаа ианрацәажәоз бџьар шьҭыхла ирҿамгыларц азыҳәан. Иара ихаҭагьы аурыс Аԥсныҟа иаара дадгылаҩын, ҳәара аҭахыума, еибашьрада. Ихахьгьы изаагомызт аҭырқәа Аԥсны иҟазаара. Иара динла дқьырсианын, аԥсылманра ибар ҟаломызт.
Ашә иааиртыз ианынҩнала, Махаз иҽеилаиҳәахьан, алашарақәагьы аиркхьан. Иҭбааҭыцәӡа иҟаз ауада агәҭаны игылан ашьапы шәпақәа зҵаз стол гьежь дук. Уи иакәыршан игылаз аҟәардәқәа иара аԥшшәы рыман, ихьаԥшшәылан. Аҭӡамц икыдыршәылаз ауарҳал ԥшшәы хкыла еилаԥсан. Ауарҳал иахьазеиҟараз агәҭаҿы икнаҳан аԥсуа шәақь. Уи илацәхыкны асамԥал зҿаз акьарахә. Амҳасҭа раӡныла ичаԥаны, ахьӡы ақәырҭәан, аҩежьра ахыҩҩуа. Ҵаҟа, наҟ-ааҟ аганқәарҿ икыдын
аурыс шәақьқәа ҩба, урҭ рхаҿы аҳәачаԥа. Абарҭ зегьы алеиԥси рыбжьара илаԥш нахигеит Мсоусҭ. Иара абџьар бзиа излеибоз ала, ашәақь ихәда иахшьыз еиԥшымызт абра икыдыз..
Зықәрахь инеихьаз ауаҩы аамысҭашәа Махаз Аџьрыцба уахьихәаԥшуаз иумбарц залшомызт акы дшалаҟаз. Деилфаҷа деилаҳәан. Ижакьа аужьын, аха иҿачы акәымкәа, иацклаԥшны ирҟәадын. Ихцәы акәзар иҵырҟәдаан иара иқәра ишаҵанакуаз, иԥшӡакәакәараӡа. Иблақәа ргәы иаҵәан, абра ааигәа дызԥынхало амшын еиԥш. Ихы-иҿы ҟәышын, аҵара змоу аӡәы шиакәыз аныԥшуан.
– Уԥсы ҭоума, уара абзиара иақәшәаша, – дааӷьыҵәыӷьаҵәит Махаз. – Аибашьра аамышьҭахь уахьагаз смаҳаит. Ҳаиашьара шԥаҟоу? Аимара сымҩеижьҭеи иҵуазеи.
– Аимараа хар рымаӡам макьаназ…
– Избан макьаназ? – Мадлеи иажәа «макьаназ» игәамԥхакәа дҵааит Махаз.
Мадлеи, даламлацәакәа иажәа ааиркьаҿырц иҭаххеит. Уаҳа ԥсыхәа ыҟамызт, ишаанӡа Аҟәа иалҵыр акәын.
– Аимараа, – ихы ҩышьҭхны Махаз днеиҿаԥшит Мадлеи, – ираҳаит хәылҟьа-ҿылҟьаны аубыхқәа ртәыла ааныжьны Ҭырқәтәылаҟа ацара иаҿуп ҳәан.
– Аубыхқәа рымацара ракәындаз, – ихәдаџьал хьамҭарак нықәҳазшәа даацәажәеит Махаз. – Мраҭашәарахь инхо аԥсуаагь урҭ инарышьҭалеит.
– Ишԥа, аԥсуаагь ахҵәара иалагама? – иаҳаз изымчҳакәа дахьтәаз дҩыҵҟьеит Мсоусҭ. – Ус анакәха, ҳақәӡаара ааит уҳәар смаҳаи…
Ираҳаз ажәабжь иашьит арԥарцәа рҩыџьагьы. Аурысқәа аԥсуаа Аԥсны рықәцара нап шадыркхьазгьы, абасҵәҟьа ихҵәаны ацара иаламгацызт. Еиҭа гәыӷрақәак рыман-ажәлар еибарҵысны идәықәларым ҳәан. Иагьа ус акәзаргьы, Мадлеи ихы инапаҿы иааган даацәажәеит.
– Аимараа ҳныхаԥааҩ Ажьгьери Аџьрыцба амҩа ҳақәиҵеит Аубыхқәа ртәыла аҟынӡа ҳнаӡаны, иҟоу еилкааны, излалшо ала ирласны ҳгьежьырц. Уи Анцәа иҵеиҳәаз акоуп. Ҽеирак шыҟам ицәа иалашәан, дартәомызт, даргыломызт. Насгьы, исыдиҵеит, Аҟәа уныдгылан, Махаз дыԥшааны унаиацәажәа ҳәа. Иҟаҵәҟьоу уи иуеиҳәоит иҳәеит. Нас «ибжьаӡыз ҳашьа Махаз» ҳәагьы нациҵеит.
– Иҟаҵәҟьоу шәасҳәар, шәгәы шәыхьыр ҳәа сшәоит. Аха ҳныхаԥааҩ ду ажәабжь изгатәызар, уи, Анцәа иҟынтә, илымҳа иаснагь аиаша шаҳауа еиш, сара сҟынтәи аиаша имаҳар, гәыбӷан сиҭар ҳәа сшәоит. Насгьы «ибжьаӡыз ҳашьа Махаз» – ҳәа ииҳәаз сашьуеит. Иашоуп, аимараз сыӡит, аха
Аԥсназы сыӡым. Исылшахьоу рацәоуп, иара убас исзыҟамҵазгьы. – Ихы гәыбӷан наҭан, ибла гәиаҵәа ҭбаақәа рыла днарыхәаԥшит иаԥхьа итәаз арԥарцәа. – Аурыс ҳәынҭқар иҳәаақәа ирҭбаауеит, – иажәа дналагеит Махаз. – Уи имоуп ҵыхәаԥҵәара змаӡам ар. Убараҭ ирықәнагахаша абџьаргьы. Шәанаауаз ижәбазар акәхап аибашьыга ӷбақәа шаҟа амшын иӡыхгылаз. – Дҩагылан аԥенџьыр дынкылаԥшны амшын агәы дынхыԥшылан, даахьаҳәны ус иҳәеит. – Аурыс аанкылашьа имаӡам сыҷкәынцәа. Уи иабџьар аҵкьысгьы еицәоуп иҟазшьа. Аурыс имч аанкылара аидгылара ду аҭахуп, дадраа. Сара ишәабжьызго убри оуп, иаԥсам Убых тәылаҟа амҩа ақәлара.
– Избан изаԥсам?! – дацралеит Мадлеи. – Ҳадгьылаҿ аныҟәара азин ҳамаӡами?
Мадлеи дзыцралаз ажәа ԥыҭраамҭак ақәҿимҭит Махаз. Иара изыҳәан даараӡа иуадаҩын, хақәиҭрада даҽак ззымдыруаз арԥарцәа реилыркаара, зхақәиҭра зцәыӡыз Аԥсны аҭагылазаашьа шыҟаз. Зшьапы аԥҟара иаҿыз аҵла ҳарак, акаҳара иалагаанӡа аҵыхәтәантәи аҳаракыра иахьынҳалан изазо ишгылоу еиԥш, изазон Аԥсынра. Махаз убарҭқәа зегьы дырӡааԥшылон. Ибон заанкылара алымшоз шыхҭысыз.
– Кавказ ауахҭа ааит, сыҷкәынцәа, – иажәа наҟ
ашьҭахьҟа инархарашәа дналагеит Махаз. – «Аџьма анынҵәаша тәыҩала еибакуеит» – ҳәа баша иаурҳәах аԥсуаа. Шаҟа ҳаизымхәыцуа аҟара ҳкәадахоит. Аурыс шәиҿамгылан, ӡынӡаск ҳақәӡаар аҵкьыс, ҳшыҟазаалакь ҳадгьылаҿ ҳаҟазааит, ас аамҭа царым ҳәа сыҳәҳәо срылан ҳажәлар, аха сырзеилымкааит. Ус зҳәоз схала сауакәхыу, аха ҳамч мхеит. «Шәара ҳашәҭиит» ҳәа иаҳҿагылеит. «Аҳәеи ҳареи еицнхашьа ҳамам» рҳәеит. Нас рҵакыра рыман амшын ихылеит. Игәы ахаҳә нкыдҳалазшәа ибжьы наихәлашәеит Махаз. Аӡы иашьыз иԥсы аӡы иҭыргарц азы, дахьагаз нырцә-аарцә аԥаҩаҿ итәаны, аҳаҭа ахы аартны, абырфын шаха ахи аҵыхәеи кны, «аԥсы» анҭалалакь ахәда шдырххо еиԥш, иԥсы изыламга-ҩамго ихәцәа ҵкааны иакит. Иԥсы иара иаснагь Аԥсны иахҭниҵоз, аха ихымҩаԥгашьа ззеилымкааз, Ҭырқәтәыла зҽадызҳәалоз иԥсы иаӷраԥалеит. Уимоу, иашьа заҵә Аџьрыцба Алмахсыҭи иареи иԥсыр еибамҵәуа аҟынӡа инеибацеит.
Аԥсҳа Қьалашь Чачба Аԥсны Урыстәыла иадиҵарц аҳәара аныҟаиҵоз, уи ашәҟәаҿы иарбан, аԥсуа ҵеира аурыс ҵара дырҵаразы. Уи аурыс ҳәынҭқаргьы дақәшаҳаҭхеит, иагьазԥырҵәеит иасышықәса ҩажәаҩык Москва, Петербург аҵараиурҭақәа рахь рдәықәҵара.
Махази Алмахсыҭи аҵаразы Петербургҟа
иандәықәрҵоз жәаа-жәаа шықәса ракәын ирхыҵуаз. Аишьцәа ԥшралеи сахьалеи излеиҿкааз ала, иахьнаргаз иргәаԥхеит. Насгьы ирыдыргалеит арратә усаз аҵара иҭаларц. Аха арԥарцәа мап ркит, ирҭахымхеит арратә ус. Ианырҿацәажәа, рыхшыҩ шҵарыз анеилыркаа, Алмахсыҭ игәаҳәара ала, азинхьчара аҵарахьы ихы дырхеит. Махаз аԥсабара ҵара дҭаларц шиҭахыз реиҳәеит. Аишьцәа аҵара бзиан ирҵон, аха ҩышқәса анҵы Алмахсыҭ илахь еиқәыло далагеит. Ихиҿы лашеи, ибла ԥшӡақәеи рԥшшәы рцәыӡит. Аҵараҿ дхьысҳахеит. Иаартны иҳәомызт, аха ҩныҵҟала агәамҵра даҿын. Уи гәеиҭеит иашьа Махаз. Уахык рхала ианааизынха иаахтны аицәажәара иалагеит.
– Уҟазшьа сгәаԥхом, Алмахсыҭ, – ҿааиҭит Махаз, Алмахсыҭ имаршә куа. – Иҟалаз аахтны иҳәа. Избан абас уҽзыуԥсахыз? Иахьа урҵаҩы снаган исеиҳәеит аҵара ушаҟәыҵыз Саргьы избоит акы ушаргәаҭеиуа. Иҳәа иҟалаз аахтны.
Алмахсыҭ ихы ларҟәны дтәан. Ижәҩахыр ласқәа уажәы ихьамҭаӡа акәын ишыҟаз. Ихгьы убас ихьамҭан, ихәдаџьал иазаанымкыло. Ахра иалҟьаз ашьапаҿы дҟәыбаса дышцо еиԥша акәын дшыҟаз. Игәаҿы ииҵәахуаз цәыримгар шамуаз ибон уажәы. Иашьагьы дрыцҳаишьон, ихгьы рыцҳаишьон, аха изцәырҵыз ацәымӷра дзаиааиуамызт.
– Иҟалап анҭ аҭыԥҳацәа ракәзар изхароу, ас уҟазшьа ԥсахра? – ҳәа лафла дналагеит Махаз.
Аиашаз Алмахсыҭ Петербургаа рыӡӷабцәа деимаркуан. Уи иаамысҭашәара, иԥшра-исахьа, аҳәса рышҟа имаз ахымҩаԥгашьа уҳәа зегь рыла деиқәшәан. Иара деимакны, дара-дара ргәы аннеибархозгьы ыҟан.
– Аҳәса рус акәзар, исыбыргәыз, – иҳәар акәхеит игәы иҭаз. – Еицәоу усуп, еицәоу…
– Еицәоу уи закәыузеи?
– Уаҩ имч зқәымхо аус.
– Умч ақәымхартә еиԥш иузыҟалазеи?
– Ауаҩ игәы мап аницәанаклакь еицәоу ус ыҟаӡам. Сара сгәы мап сцәакит.
– Иҟалазеи, Алмахсыҭ, иахьзеи угәы?
– Агәы амц аҳәаӡом сашьа. Амц зҳәо ауаҩ иоуп.
Аха, саргьы амц сҳәар сҭахым. Убри аҟынтә иаахтны иуасҳәоит иҟалаз. Сцоит Аԥсныҟа…
– Изыхьӡузеи сцоит Аԥсныҟа? – Махаз дахьтәаз дҩыҵҟьеит. – Ҩышықәса укәаԥӡа уҟан. Даҽа ҩышықәса роуп иаҳзаанхаз. Нас ҳ-Аԥсадгьылахь ҳамцакәа, абра ҳаангылоума.
– Мап, – Алмахсыҭгьы дахьтәхаз дҩагылеит, – сара исзынхаз ашықәсқәа абра ахгара сзычҳауам. Иаахтны аиаша уасҳәарц уҭахуп, ус анакәха, исзычҳауам аурысқәа рыҩныҵҟа аҟазаара. Иаҳа-иаҳа рцәымӷра скуеит. Аиашаз, аҵара ҳдырҵоит,
аха исзыхгом дара рхаҭақәа. Рыуаҩра, рхымҩаԥгашьа, рыкрыфашьа, рҩыжәшьа. Рыҳәсақәа ракәзар уанрыхәаԥшуа иԥшӡоушәа иубоит, аха рыҩнҵҟала гәамла иҭәуп. Мап, Махаз, ҳара аԥсуаа, ҳааӡашьеи, аԥсҭазаараҿ ҳхы мҩаԥгашьеи зегьы ирҿагылоит арҭ рдунеихәыԥшышьа. Абарҭ рзакәанқәагьы ҳара ҳзы акы иаԥсаны иҟаӡам. Сара аԥсылманра еиҳа сазааигәахарц сҭахыуп. Урҭгьы уаӷоу иибаша роуп, аха аҳәа иузадкылом.
– Уара уҩашьеит сашьа, – ииҳәаша иҿашәомызт Махаз.
– Сҩашьазаргьы сгәы исанаҳәо ала сныҟәоит, Анцәа саҭаиҵарым. Угәы иалымсын, сашьа, аха уара иулшарыу аҳәаҭра уҭаианы уахык аҵх ахгара? Сара исылшом, убри аҟынтә сцоит Аԥсныҟа, – иҳәан, адрҩаҽны иҽааибыҭан ҩызцәас имаз аӡәгьы бзиала ҳәа рамҳәаӡакәа Аԥсныҟа амҩа дықәлеит.
Алмахсыҭ шықәсыки бжаки Аҟәа дыҟан. Шамахамзар, аӡәгьы диацәажәомызт, ауаа рахьгьы днеиуамызт. Ихи иареи еизаанхан иахьыҟаз еиҳа еӷьишьон. Аха аурысқәа рцәымӷра азыҳәан Петербургнтәи дшааз заҳаз аԥсыуак ибз ҟьашь аус аируит. Уи нахыс еиҳагьы длыԥшықәырҵеит аруаа. Иамуӡоушәа аниба, абџьар аашьҭхны абна дылалеит, ақәыџьма аапкы деиԥшха. Аурыс салдаҭцәа Басла ацҳа анырхьчоз аума, мамзаргьы Аҟәа абаа инҭыҵны мҿаагара ҳәа
абнахь ианцалаз оума, дынкылатәаны дреихсны ишьуан. Нас дахьца-дахьаа рымбо дынкылахәашон. Алмахсыҭ иҟаиҵоз иахҟьаны, аурысқәа агәамҵра иалагеит. Ахара зхарамыз ырбаандаҩтәны агарнизонахь иргон. Абахҭа иҭаркуан, идырҳәацәон. Ашьҭахь иара иҵыхәала ауаа шдыргәаҟуаз аниба, «уажәшьҭа абра саангылара иаԥсам» – ҳәа уахык иашьа иҟны днеит.
– Уышә заркымзеи, уара уда иҟада? – ауада лашьцараҿ ибжьы ааиргеит Алмахсыҭ.
Махаз даныҩагыла Алмахсыҭ ауада агәҭа дааихьан, ишәақь агәҭа кны, џьаԥҳаныла деибыҭан. Иаԥсуа маҟа иӡара ҭарпалан иҿаҳәаз иадкнаҳалан ишьапқәа рҟынӡа илаӡоз аҳәа. Иоупа ырқьақьан иҟәаҟәа икыдын. Махаз иашьа димбеижьҭеи хышықәса иреиҳан. Уажәы еиҳа доухазшәа ибеит. Ахәажәцәа иҟәнылеит. Петербург аҵара аниҵоз дҟатҟато иҟаз, мамзаргьы аҳәса ԥшӡақәа дрыцны Нева аԥшаҳәаҿы данылаҩеиуаз деиԥшымызт уажәы. Уахгьы-ҽынгьы дмыцәаӡакәа, имаҟа ыртлан иарҭак дыламиаӡакәа, з-Ԥсадгьылаҿ итәымхаз ауаҩы дышԥаҟаларыз уаҳа?
– Дышԥоубо з-Ԥсадгьылаҿ итәымхаз ауаҩы?
Махаз ачҳара ихы инаҭан, иашьа дааихымццакцәакәа ус иҳәеит.
– Сара усазҵаауазар, Алмахсыҭ, у-Ԥсадгьылаҿ
утәны уҟазар еиҳа еӷьуп, атәымџьара уаҳны уҟазар аасҭа…
– Сара усазҵаауазар, Махаз, атәра зехьынџьара итәроуп. Зыԥсадгьылаҿ ҭыԥ змам ауаҩы, атәымџьара дыԥсыр еиҳа еиӷьыуп…
– Уи иаанагоузеи, «атәымџьара дыԥсыр еиҳа еиӷьуп» ҳәа иуҳәаз?
– Сара сааит иуасҳәарц Ҭырқәтәылаҟа сышцо уаха.
Амшын цәқәырԥа ахы аԥаҩ иананаҟьалакь, абжьы иуада ишыҩнадыдуаз еиԥш, иашьа ибжьы иуада иныҩнадыдит. Уимоу, уи ацәқәырԥа иԥенџьыр ихыҽҽаны иуада иҩнатәазшәагь ибеит. Идысит имха-шьаха. Аџьма ахәда анхырҵәалакь аблақәа шааԥшуа еиԥш, иблақәа ааԥшуан Махаз, аха иаԥхьа игылаз иашьа дибомызт. Ус иаразнак ихшыҩи-имчи еицааит. Алмахсыҭ ииҳәаз цқьа имаҳазшәа днаиазҵааит.
– Слымҳа сажьама, мамзар?
– Мап, улымҳа уамжьаӡеит, сцоит Ҭырқәтәылаҟа.
– Ҳани ҳаби рнышәнҭреи сареи ҳаззынужьуада?
– Сара Аԥсынгьы аансыжьуеит, Махаз. Ара сара ԥсҭазаара соуран иҟаӡам.
– Аамҭа абас ицарым. Аурысқәагьы ықәӡаап. Урҭ реиԥш иагьаҩгьы ықәҵхьеит.
– Аурысқәа ус аламала Аԥсны иқәҵуа уаам. Урҭ
ааит акыр аамҭа. Аҳәа ақьышә татоуп, аха аџь адацқәа ыҵанажәжәоит. Сҩызцәа сзыԥшыуп, амҩа ҳақәлоит, Кәыдры амшын иахьалало ашҟа.
– Уа Кәыдры амшын иахьалало иҟоузеи?
– Ҳазго аҭырқәа иӷба ҳзыԥшуп.
– Умцар ууам, нас?..
– Сымцар аурысқәа ируам. Уҵх аабзиахааит, – иашьа дааигәдыҳәҳәалан ашәаҿ даннеи даахьаҳәын ус иҳәеит. – Махаз, мышкызны аурысқәа закәу еилукаар, унеи Ҭырқәтәылаҟа, сара сахь. – Иаразнак ашә дындәылҟьан дцеит..
Махаз аихац иҭаку ақәыџьма еиԥш ауада дааҩнашаҵәит, дааҩнаӷазит. Аҭӡамцқәа бганы иқәҳауазшәа ибон. Дзықәгылаз аӷәра иҵахыжәжәан ҵаҟа илеиуан. Амшынахь ихаз аԥенџьыр днагәҭасны иааиртит. Ақәа кыдхаҽа иауан. Аԥҭақәа леины ҵаҟа ишьҭаз, дгьыли жәҩани еимардошәа еилаҳантон. Амшын цәқәырԥақәа еивасны еиҳа зылшо ҳәа аԥаҩ агәы кыдыржәон. Аԥенџьыр наркны иԥсҭазаара дацәыбналошәа дшаҟьо ауада дныҩналеит. Аха ишьапы нықәҟьан ауада агәҭа дынкаҳаит. Азныказ ибеит уаҳа дзымгылозшәа. Иԥсы ҭоу-иҭаму изеилкаауамызт, абрахь ибла ааԥшуан. Аиашьа ицәыӡра – ибла шааԥшуаз, Аԥсадгьыл аҭахара – ибла шааԥшуаз. Аԥсуаа реидымгылара – ибла шааԥшуаз. Ибла шааԥшуаз, иибаз-иаҳаз афы заахаз аҵла еиԥш дҟәыбаса
дагеит. Убасҟан дҵәыуеит иара, илаӷырӡқәа иҿыҵкьасо, ибжьы мыргаӡакәа. Дааӷазы-ӷызын, игәаҟ ашәагь ауада иныҩныҩит.
Уа, сашьа, амшын цәқәырԥа схыуп Аҟәа саныҟоугьы,
Уа, сашьа, амшын аҵа сжыуп Аҟәа сшыҟоугьы,
Уа, сашьа, амшын схырҭәҳәалеит Аԥсны сшыҟоугьы,
Уа, сашьа, шьҭа исыздырам сара сахьыҟоугьы…
Абри агәаҟ ашәа иҳәеит усҟан. Усҟан дгәаҟын иара, иашьагь гәаҟрыла амшын дышхылаз еиԥш. Уажәы ихы иқәыжьны исасцәа рҿаԥхьа дтәоуп дынкахәцуа, изқәылаз амҩахь имышьҭыкәа иргьежьырц азыҳәан. Убри аамҭаз инеиқәырццакны ахысыбжьқәа геит. Рыхҩыкгьы ргәырҽаннаҵеит.
– Ишәаҳама, – иҳәеит, ихы ҩышьҭхны Махаз аԥенџьыр ашҟа илымҳа нкыдҵаны. – Абзамыҟәқәа, абаа кәтаӷьла иԥызҽуа. Иагьа роуҳәаргьы, акгьы зхахьы имааиуа. Уаха ҩынтәуп аурысқәеи аԥсуааи еиҿахысуеижьҭеи. Анаџьалбеит, џьара ԥсҭбарак ҟамландаз. Дҩагылан аԥенџьыр дынкылаԥшны ажәҩан днаҵаԥшит.
Ажәҩан агәы цқьан. Амза кьагәа шьарда
зҽҩышьҭызххьаз, ашәахәа ԥсыҽқәа аԥенџьер иагәдыԥсалон. «Ишԥабзиоу аҭынчра» – ҳәа игәы дааҭацәажәеит иара. Нас арԥарцәа рахь даахьаҳәны ус наиҳәеит.
– Шәгьежьы Абжьуаа рахь. Ажәлар ирашәҳә, Аԥсны иагьа цәгьара ҟаларгьы рыҽдмырҵасааит. Иахымццакааит Аԥсынра. Знык иҭацәыз Аԥсадгьыл еиҭа ашьап ақәгылара шьарда иуадаҩхоит. Шәца шәышьҭахьҟа…
– Иуҳәаз ҳаҳаит, Махаз, аха ҳара ҳазқәылаз амҩа наҳмыгӡар, аныхаԥааҩ иҳанаижьыргьы, Анцәа иҳанаижьуам, убри аҟынтә амҩа ҳақәлоит, – иҳәан, Мадлеи иҩызеи иареи адәахьы индәылҵит.
Аҟәа алҵра ус ирзмариамхеит Мадлеии Мсоусҭи. Ана-ара ахысрақәа ицоз рыҽрыламгалакәа Абжьаҟәа ианхала, ишшара ишахьан.
– Избан ҳашьҭахьҟа ҳзааз? – дҵааит Мсоусҭ.
– Гәма ахахьы ҳаиасыроуп. Ҵаҟала цашьа ыҟам. Хәҵала мацара, – иҳәеит Мадлеи.
Бабышь инхарҭа иазымариашан ахәы ианхала ауп акаамеҭ ианналаԥш.
– Уаангыл, – иҳәеит аԥхьа инеиуаз Мсоусҭ, ишьҭанеиуаз Мадлеи иахь. – Иубоума Бабышь иашҭаҿ иҟоу…
Ԥшьҩык аурысқәа абџьар зкызи, ԥсуа маҭәала
еилаҳәаз аӡәи, харԥ заҵәы Бабышь рыгәҭа дгылан. Мадлеии Мсоусҭи абнара рыҽнаҭан, рыҽқәа нҿаҳәаны, иахьынӡалшоз ааигәа инеины, рҽааԥхьакны иаагылеит. Абџьар зкыз аурысқәа руаӡәк, зхы пашӡа исаз, Бабышь днеиҿагылан днеиҿаҟааит.
– Иабаҟоу уҷкәынцәа, ҳара иаҳҿагылан еибашьуаз?
– Урҭ цеит Ҭырқәтәылаҟа. Шәықәҵ шәҳәан, шәара ишәҳәаз нарыгӡеит. – Иблақәа ашьа рхылара иаҿын Бабышь.
– Ҭырқәтәылаҟа ицаз ҩыџьа роуп, егьи аиҵбы дабаҟоу? – аҵәалаҵо даацәажәеит аԥсуа.
– Сыҩны иҟам сара сзы иӡыз диҩызоуп, иашьцәа ахьцоз дрыццазар акәхап.
– Амц уҳәоит, – ибжьы наирӷәӷәеит аԥсуа. – Уи иасыуаха Аҟәа далахысуа далоуп. Уҷкәын аиҵбы дцәырҵаанӡа абра ашҭа уқәыргылан уҳамазаауеит, акырцх аургьы, амра кацеиргьы, – дмақаруан аԥсуа. – Мап анакәха, абарҭ уҩнқәа амца нацраҵаны иаабылуеит.
– Сыҩнқәа ракәым, шәара Аԥсны зегь шәбылырц шәгәы иҭоуп, аха уи залшараны иҟаӡам.
Бабышь иажәақәа амца рыҵаҵан, иимҳәаз иҳәазшәа иацҵан, аурысцәа раҳәара даҿын аԥсуа. Хаҿыла еиқәаҵәаз, зарма лымҳа лҿакны иҿырҟәдааз, зԥынҵа акьатрацәра ҳәызбала
иқәцәааз, зарӷьа бла ҭыцҟьааз, аџьар еиԥш еихданы ашәахысҭа зҿаз. Уи аԥсшәа ахьынтә аурысшәахь еиҭеигаанӡа, мамзаргьы аурысшәа ахьынтә аԥсшәахь, алақәа аибафара иалагаанӡа рхаԥыцқәа еихырџьаџьан, рыбӷақәа ырхәан, уажәы-уашьҭан рыхәцәақәа шеибакуа еиԥш дгылан. Иара изыҳәан иԥсыршьаган, ауаҩы ауаҩы даниргәаҟуаз. Аԥсуаа жәытәнатә аахыс ихәымгаршьоз тәитәыхк иакәын.
Бабышь ауаҩы тәитәых иаԥхьа дахьгылаз игәы хынҳәуан. Иԥсҭазаара аҵыхәтәа анхиркәшоз, аԥсыуа ҽеик ибла дхымԥшылаӡакәа дахьыԥсуаз акәын гәҭыхас имаз. Иаԥхьа игылаз аԥсуа хәымга диҿаԥшырц иҭахымкәа иблақәа хыиҩеит. Уажәшьҭа аԥсра иҽазирхион иара. Убри акәхап иабду Ебырҳам ашҭа дааҭалан, илабашьа аҽыҩ ҳәа иларсны, Бабышь иахь ихы нарханы ҿааиҭызшәа зибазгьы.
– Бабышь, Аԥсадгьыл уара ианутәым аԥсҭазаара аԥсам. Уаала ҳара ҳахь. Уа абри зегь ахьгәаҟуаз адунеи аасҭа еиҳа ҭынч ҳаҟоуп.
Бабышь аҭак ацымхәрас ихы ааирҵысит. «Ааи, иуҳәо иашоуп, зыхәда сықәыртәан сзааӡаз сабду. Ианаамҭаз уааит, ԥсыуак илаԥш сынҭаԥшны аԥсра шысҭахыз удыруазшәа. Аха иқьаԥҭахаз Аԥсынра ишԥаԥсыхәо сабду?»
Ебырҳам Бабышь игәы иҭыхоз иаҳазшәа,
илабашьа иарсыз ааҵхны, ишҟа шьаҿақәак дааскьан, ус иҳәеит.
– Аԥсынра Анцәа иҳаиҭан, иара иагьҳамихит. Уажәшьҭа архынҳәра ҳара иҳалшом… Аамҭа аҽаԥсахит, дад. Адунеи иагьаҩгьы ықәнагалахьеит, иагьаҩгьы ықәӡаахьеит. Аԥсра аҿаԥхьа ауаҩытәыҩса мчы имаӡам. Ауаҩы иԥсы анҭоу ихы даиааироуп. Уара ухы уаиааироуп Бабышь. Абри адунеиаҿ уажәшьҭа аӡәгьы уиҭахны уҟаӡам. Сара схала схы иҭашәаны смааӡеит, саарышьҭит ҳаиашьара уахь иҟоу зегьы. Урҭ игәарҭеит абри иаҳамбо аеаҵәа аҵаҟа уара ушеиҭымхаз, ишқьаԥҭахаз уҩнра угәара, ишҭацәыз Аԥсынра.
Бабышь игәы ааҭрысит Ебырҳам наҟ днаскьошәа аниба. «Ҳаи, сныжьны дцома» – ҳәа ишҟа днаҭрысит. Ебырҳам ибжьы гон, «арахь усышьҭал» – ҳәа. Уи ибжьы гацԥхьаӡа, Бабышь аарла еихигоз ишьаҿақәа рыла ԥхьаҟа иҿынеихеит.
– Уабацо? – дыҳәҳәеит аурыс, иҟамчы еиҩырҿа иҩышьҭхны.
– Сцоит, – иҳәеит Бабышь аарла. – Сцоит сара стәқәа ахьыҟоу. Сшәыҳәоит саанышәмкылан. Уажәшьҭа абра аԥсҭазаара сзаԥсам, ицқьаз с-Ԥсадгьыл аҳәақәа ианырҟьашь нахыс. Сцоит иаҳамбо аеҵәа ахьырбо ашҟа. – Иқьышәқәа қәацқәацон, ишьамхқәа ҟәарҟәаруан, инапқәа
ҵысҵысуан, иблақәа ааԥшуан, аха иаԥхьаҟа акгьы ибомызт.
– Уаангыл ҳәа уасҳәеит, уаангыл, – акгьы змаҳауаз, Бабышь илымҳа аҭаҟаара даҿын аурыс. – Аха Бабышь дцон гәынхәҵысҭала, игәашә ахьҿаз ашҟа ихы рханы. Дцон иара итәала, зқьышықәсала аԥсуаа рыжәҩахыр еидкылан ишцоз еиԥш. Ишынхоз еиԥш, ишыҿиоз еиԥш, рыламыси руаҩреи еидкылан ишыҟаз еиԥш. Иара ԥхьаҟа иԥхьон игәы аус азыруаз ишьа, уи ашьа дара Аиқәсбақәа рышьҭамҭаҿ имҟьашьӡакәа иааргоз. Ишьапқәа шьҭшьуа дцон, адгьыл иаҟәиҭхар иҭахымызшәа. Иҭахымызт, избанзар знык адгьыл ишьапы аҟәиҭхар, уаҳа дзықәмгылар ҳәа дацәшәон. Адгьыл ада имамызт иара ԥсҭазаара.
Дгьылын иара иҿы зырцәажәоз, ашәа ззиҳәоз.
– Уабацо, уаангыл акәымзар суеихсуеит… Бабышь уи иаҳауамызт. Дцон ишьапқәа шьҭарҳәазо, Аиқәсба Ебырҳам дишьҭалан, адунеи аԥсҭазаара дацәыбналаны, ауаатәҩыса рыԥсқәа ҭынч иахьыҟоу нырцәыҟа. Адгьыл ихон, адунеи иаақәнагалахьоу ауаатәыҩса, илбаанадахьоу азымхозшәа дагәыҵаҳәҳәан дагарц. Аха макьаназ ишьапала дцон, анкьа ианиаамҭаз абжьаҟәаа дуқәа раԥхьа дгылан хьыӡрацара ҳәа данцоз деиԥшха. Аха уажәы ихарахеит агәашә. Аԥсны ҟьаҟьа дуӡӡа ахи аҵыхәеи дрыбжьысуазшәа ибон
иара. Раԥхьаӡа адгьыл абзиабара аник иазиҳәаз ашәа акәымызт уажәы иазиҳәаз. Ибжьы аҭгара иҭаххеит, аха имамызт абжьы. Иара ииҳәоз, иара иаҳауан. Убасҟан игәы иаанагон иара ииҳәоз аԥсуаа зегьы ираҳауазшәа.
Уа, адгьыл ду, ауаа зааӡо, укәа сҭаршәуп,
Уа, адгьыл ду, ауаа зҵәахуа, уаԥхьа скаршәуп,
Уа, адгьыл ду, закә гәаҟроузеи иудаабало,
Уа, адгьыл ду, закә ԥсҭазаароузеи иҳадыугалаз,
Уа, адгьыл ду, снеиуеит, судкыл, уаҳа сылшом,
Уа, адгьыл ду, сахьуԥырҵуа саҭоумҵан, уаҳа сылшом…
– Уаангыл акәымзар, суеихсуеит, – дыҳәҳәеит аурыс.
Аха Бабышь даанымгылеит. Дхысит аурыс. Адунеи аагазҽазит. Бабышь ибла ихыжьлаз аиқәара аахыҵит еимга-еимҵарак ала. Аҭаца илхаршәу акасы ԥшқа ианҩахалакь, лыбла ԥшӡақәа шаацәыҵыԥхо еиԥш, иааиҿалашеит Аԥсынра. Убасҟан ибжьы ҩҭицеит, «Аҳаҳаи, амарџьа, аҳаҳаи ахацәа» – ҳәа. Нас днеикәаҵәишан адгьылахь иҿылеихеит.
Бабышь адгьылаҿ длеиаанӡа игеит ахысбжьқәа. Урҭ аԥшьҩык аурысқәа еизҟьа инкаҳаит. Ирыцыз аԥсуа ахы иқәымшәазшәа аниба, срыцәцап иҳәан,
аанда дынхыԥан аҳәысҭа данҭаԥалоз, ихьӡаз ахы ҿыцха аҳәынҵәа дныланажьит.
Мадлеии Мсоусҭи алеи-ԥси рыла Бабышь дахькажьыз инаихаххит. Иара иԥсы ахәанга ҭан. Иблақәа еиқәыԥсахьаз мчыла иаахтны днарыхәаԥшит, иаԥхьа ишьамхнышгылаз арԥарцәа. Ашьабара иаҿыз иқьышәқәа ааԥышәрччан, аарла иуаҳартә ус иҳәеит.
– Рацәа ианаамҭаз шәааит, арԥарцәа, – Бабышь иблақәа еиҳагьы иаахитит. Уи иԥсҭазаараҿ иимбац ибарц иҭахызшәа ажәҩан дҩаҵаԥшит. Аха иара дзышьҭаз иимбацыз аеҵәа изымԥшааит. Убасҟан иаацәыригеит аҵыхәтәантәи игәаҟ ашәа.
Уа, бзиала, Аԥсынтәыла, уаҳа суԥырхагам,
Гәнаҳак сыдзар, Анцәа ду, саҭаумҵан.
Уа бзиала, суаажәлар, аӡәы Аԥсны уаанхазар,
Урҭ акгьы рхарам, Анцәа иаҭоумҵан.
Уа, сгәы ҭынчуп сыдгьыл сахьамардо,
Сабацәа рыбаҩ, сыбаҩ ахьацрыԥсало.
Уа, зхьышьаргәыҵа сакәыхшоу, сыблақәа хыуҩазар,
Сыԥсгьы аҭыԥ иқәҵа, хара здым срыцҳашьан.
Нас ԥыҭраамҭак ажәҩанахь лаԥшыла дааимдан, еиҳа ибжьы ааҭганы ҿааиҭит.
– Саашәырҽеи, сыҷкәынцәа, сызго дааит, – ицәеи-ижьи иара итәӡамшәа иҽааиҵихит.
Мадлеии Мсоусҭи аԥсы даарҽеины, даашьҭыхны аԥацха дныҩнагалан дахьышьҭалоз ацәардаӷәы днықәҵан, аҭӡамцаҿ икнаҳаз иоупа наиқәршәны адәахьы индәылҟьеит. Урҭ абра аангылашьа рымамызт. Ахысыбжь заҳаз аурыс ир уажәы-уашьҭан иааир ҟалон. Иаразнак ахәы иҩхалан рыҩнқәа ирыххалан иҟаз шьоук рахь рыбжьы надыргеит. «Бабышь Аиқәсба дыршьит, алеи аҳәеи дырҿамҵакәа анышә дашәҭ» – ҳәа. Даргьы мраҭашәарахь рхы нарханы абна рҽнарҭеит…
Аҵх акыр инеихьан Мсоусҭи Мадлеии Бзыԥҭа ианынхықәгыла. Ари аӡы аӡбахә раҳахьан, аха ирымбацызт, ирыздырамызт ацәаҩа. Убри аҟынтә уа рҽааныркылеит, иҭамлакәа ашара иазыԥшырц. Хьаца ҵлак амҵан рыҽқәа нҿаҳәаны, роупақәа нкаршәны, рабџьарқәа аакны инатәеит. Аҵх ҭынчын, Бзыԥҭа ашьҭыбжь ада шьҭабжьы гомызт. Аҩыџьагьы ҿымҭ-ԥсымшь аҵх иагәылатәан. Ус, Мадлеи аҵх аҭынчра еилеигар ҳәа дшәозшәа, ибжьы ныҵакӡан ашәа аацәыригеит.
Уа, Асланбеи Ачачба ахаҵа ихаҵа,
Уа, згәы еиҭамԥоз Аслан ԥхьагыла.
Уа, аурыс ҳәақәа ирҿагылан еибашьуаз,
Уа, Асланбеи Ачачба ахаҵа.
Уа, Аԥсны ахақәиҭраз зхы иамеигӡоз,
Аурыс ԥышә мыцқьа иҵыхәтәы ықәзхуаз,
Дали Ҵабали хаҵабжьыла иҭзырцәажәаауаз.
Бзыԥҭа ахахьы аӷа имҩа ԥызҵәауаз,
Уа, Асланбеи Ачачба ахаҵа.
Уа, ҳәыҳәи ҵыси махәы иқәзмыртәоз,
Аурыс ируаа рҭыԥ иқәызҵоз,
Аԥсны ахи аҵыхәеи зымца хәыҵлашоз,
Аҭырқәажә идгьылаҿ изыԥсырҭахаз,
Уа, Асланбеи Ачачба ахаҵа,
Уа, Асланбеи Ачачба рыцҳа…
Мадлеи иҽаанкылан абнара дныҵаӡырҩит, иара ииҳәаз ашәа аҵлақәагь ираҳарц иҭахызшәа. Аха уахь ҭынчран, џьара шьҭабжьыкгьы гомыз.
– Абри ашәа ҳныхаԥааҩ Ажьгьери ду аимараа зегь иаҳирҵеит. Сара исҭахыуп уаргьы игәныукыларц, – иҳәан, иашәа инациҵеит Мадлеи.
Уа, Асланбеи Ачачба рыцҳа,
Ухала уакәӡам, ҳаргьы ҳрыцҳахеит.
Хыда иқәхеит Аԥсынтәыла,
Аҳәақәа антәалеит, ҳара ҳамҩақәа.
Ашәшьы нархаҳаит ҳара ҳашьхақәа.
Уа, даҽа Асланбеик данбагылауеи?
Уа, хақәиҭра мҩак ҳанбанылауеи?
Ашәа анынҵәа еиҳагьы иҭынчрахеит абнараҿ. Аха иаалырҟьан аҽқәа ашақә асра иалагеит. Аҩыџьагь ршәақьқәа аармазеины иааркит. Еилкаан аҽқәа зыцәшәашаз ак шырбоз.
– Абра ааигәа аӡәыр уҟоума? – ибжьы наиргеит Мсоусҭ.
Аха уахьынтәи аҭак ҟамлеит. Ԥыҭраамҭак аҵх лашьцара иалаӡрҩуа игылан аҩыџьагьы. Аҽқәагьы уажәы-уажәы рыхқәа ҩышьҭхуа ашақә иасуан.
– Ҳара иаабоит абра ҳааигәарааӡәы ушыҟоу, – еиҭа ибжьы наиргеит Мсоусҭ. – Уцәырҵ, ҳаиҩызцәазааит, мамзар уаҳԥырхагамхан. Ҳара абџьар зку уаауп, аха аӡәгьы ҳаиԥырхагаӡам.
– Шәаԥсуааума шәара? – убрахьнтәи игеит быжьгәаҩак, аҳаԥшьа иҭыҩуазшәа.
– Ааи, ҳаԥсуаауп, – аҭак ныҟаиҵеит Мсоусҭ. – Шәабанӡатәиқәоу?
– Абжьуаа рҟынтәқәоуп…
– Шәымҩа абахоу?
– Аубыхқәа рҟынӡа, – ибжьы наиргеит Мадлеи.
– Уахь цашьа шәымаӡам шәара, – ибжьы ашҳамра наҵаҵан даацәажәеит. – Иҟаӡам аубыхқәа. Урҭ ртәыла аҳәақәа ахылахьеит.
– Мап, ҳцароуп ҳаԥсы-ҳанха…
– Ааит, шәара аубаџьырқәа, жәҩанахьтә шәылбаама, ишәымбаӡои ҳадгьыл шҳамырхыз, – аҵх лашьцара дналаӷызит зыбжьы гоз.
– Уара убжьы злаҟоу ала, хьаала иҭәу уаҩуп, – ибжьы наиргеит Мадлеи. – Аҵх лашьцара ҳалагылан наҟ-ааҟ иабанӡа еиқәҿаҳҭуеи. Уааи ҳашҟа, ацәгьара угәы иҭамзар.
– Ацәгьара иақәдыршәаз, ацәгьара игәы иҭазар ҟалоума. Схала соуп иҟоу, шәабџьарқәа шәларых. Хәлыбзиақәа!
– Бзиа убааит, – рҩыџьагьы еицҿакны аҭак наирҭеит.
Амза аԥҭақәа иаарылԥхаз днадырбалеит иаарыдгылаз ауаҩы. Уи доуын, аха игын. Иԥаҵа аужьын, игәы иқәԥсо аҟынӡа. Иблақәа гәаӷла иҭәын. Деилаҳәан кәымзцәа маҭәала. Икын аҭырқә шәақь. Иааикәршан џьаԥҳаныла деибыҭан. Аҟама имӷаз раӡнын азы амза ашәахәеи иареи еицхыраан, икәалыкәаџьон. Ақәа дацәызхьчашаз аупа кьаҿк ижәҩа иқәыршәын. Ԥыҭраамҭак зҿы дааиз ус дгылан дрыхәаԥшуан, нас ибжьы гәаҩала ҿааиҭит.
– Сара с-Учанбоуп, Мысҭафа сыхьӡуп.
– Сара с-Аџьрыцбоуп, Мадлеи сыхьӡуп, сҩыза Ҩардануп, Мсоусҭ ҳәа иԥхьоит. Ҳахьынтәаауаз иаабақәаз ҳгәы иамыхәеит. Иқьаԥҭахаз аҩнаҭақәа рацәоуп. Аха еилымшәаз ақыҭақәагьы ыҟоуп. Иудыруазеи ӡынӡаск Аԥсны ҳанымӡаар…
– Иудыруазеи ҳәа ауп саргьы адәы сшықәу. Сара соуп ихдырҵәаҵәҟьаз. Аурысқәа сани саби ршьит. Саҳәшьа Ҭырқәтәылаҟа дӡаны дыргеит. Аурыс ишьапы ахьықәгылаз адгьыл ашьац ҩоит. Саргьы уажәшьҭа уи адгьылахь гьажьышьа сымаӡам. Адгьылахь саныгьыжьуа адгьыл еиҩжәаны санарҭо оуп. Аха ус аламалагь сыԥсыргьы сҭахӡам. Ааи, ааи, сымԥсыроуп сшьа кәапеила иҭыстаанӡа. Ус сыҟаӡам, ԥыҭҩыкгьы сыԥсы иасҭахьеит. – Мысҭафа ацәажәара дааҟәҵны наҟ хара алашьцара дналаԥшит. Акыр аамҭа агаҿахь дыԥшуан. Нас изыӡҩруаз рахь даахьаԥшны иажәа инациҵеит. – Анцәа сара сызшаз, саԥхьаҟа абри еиԥш аамҭа цәгьа сышҭагылоз идыуазшәа, ауаатәҩыса ирымамыз акы слахьынҵа иаԥишьит. Ҽынла еиԥшҵәҟьа избоит уахынлагьы. Сыгәра шәымгар ҟалоит, убас ауаҩы дҟалом ҳәа. Сабацәа абри атәыла иақәыӡхьоу ирымаҿуп, убас шакәу. Шәара абра шәанааи, ишәкыз абџьар зеиԥшраз, ишәшәыз амаҭәа иаԥшшәыз, хаҭала шәара шәшыҷкәнцәаз еилфаҷа избон.
– Иааигәаны акәу, хараны акәу ишыубо? – дҵааит Мадлеи, иаҳаз агәра изымго.
– Сыбла ахьынӡанаԥшуа, – Мадлеи изҵаара хырҩа намҭакәа даацәажәеит Мысҭафа. – Абар, Бзыԥ аӡы амшын иахьалало аҟәара ҟәашӡа
сықәԥшуеит. Амшын цәқәырԥақәа еибаха-еибафара иаҿуп, иҭынчым, игәаҭеиуеит. Абар, аҟәара инацәыхаран иахьыӡхгылоу еиқәаҵәаӡа ӷбакы. Уи ҽынла иҟаӡамызт, уаха аҵх аҽалакны иаазар акәхап. Аҭырқәа ибираҟ аха-гылоуп. Зыԥсадгьыл иқәырцо шьоукы ирзыԥшуп, ҳәарада. Уахь аԥшра дааҟәҵны, иадара хьамҭак ихәда иқәжьызшәа, акыр аамҭа ихы иқәыжь дгылан. Аԥсҭазаара аидара хьамҭа даҵанаҵеит. Шықәсқәак раԥхьа дласкәантраӡа иабацәа рыдгьыл дзықәгылаз, уажә иара адгьыл ааҳәны иара иқәҳазшәа акәын дшыҟаз. Еиҭа амшын агәахьы илаԥш наиршәын дааӷазыӷазит. Џьарак дзымгыло даашаҵәышаҵәит. Дызшьаҳауаз ҳәагәыжьқәак рыла дҿаҳәазшәа ихы ибон уажәы. Нас еиҳа иҽаарҭынчны ацәажәара дналагеит. – Акрааҵуеит абас сгәы аартны сзацәажәаша срықәмшәеижьҭеи. Анцәа шәақәимыршәааит азаҵәра, аҭынхадара. Сара сагьзаҵәуп, сагьҭынхадоуп. Иацы сҭәы-сыԥха сыҟан. Иахьа сыблыуп, сыццышәуп. Аиашаҵәҟьа шәҭахызар, сара сыԥсхьеит, дадраа. Макьаназы сшьапқәа еихызго агәаӷ исымоу оуп. Убри агәаӷ сгәаҿы ианыцәа, сызжуа дсымамкәа абга аасыцрыхо бнак сылажьзаауеит. Иа, Анцәа, сыбжьы ҩеиҵыхны суацәажәоит. Агәаӷ мыцәартә еиҭа амч алшара сыҭ. Макьаназ сааныжь, иаҳамбо аецәа аҵаҟа.
– Ҳара ҳазлаухәараны иҟоузеи?— дҵааит Мадлеи.
– Сара уажәшьҭа аӡәгьы дсыхәараны сыҟаӡам – ибжьы тышак иҭыҩуазшәа иаагеит Мысҭафа. – Сара схы сахәароуп. Анцәа исиҭаз амч схы иасырхәароуп. Сыжәлар ахызшьааз рҿаԥхьа саангылараны сыҟаӡам. Ауаатәыҩса мышкы зны ирбахра иҟоуп, аурысқәа Кавказ амитә шазыруыз. Ԥыҭраамҭак ашьҭахь иаԥхьа игылаз арԥарцәа абас нареиҳәеит. – Шәаатәа, уажәшьҭа инашәасҳәап сара абас срыцҳара зыхҟьаз. Аҩны сыҟамзаара ихы иархәаны, Ҵарба Ҳақыбеи, аамсҭа, абџьар зкыз аурысқәа иман аҩны днеизаап. «Уажәыгь абра шәыҟоума, шәықәҵроуп, абри адгьыл аурыс иаҳҭеит, аурыс ида абра даҽаӡә дынхар ҟалаӡом» – ҳәа. Саб абрахьнтәи џьаргьы сцом аниҳәа, сангьы иаргьы инаргәыдҵан иршьит. Ҳаҩны-ҳгәара нықәырццышәааит. Саҳәшьа дрыман ицеит. Ацәалашәара соуит ҳаҩны ҽеик шыҟамлаз ала. Адырҩаҽны сааизар, сызлаԥшыз усгьы ишәасҳәеит. Деилыскааит аурысқәа ираԥхьгылан ҳашҭаҿ ацәгьара ҟазҵаз. Сани саби анышә иашәҭ ҳәа агәылацәа инараҳәан, сдәықәлеит Аҵарба дахьынхоз иҩны ашҟа. Ҳақыбеи иани иаби иаҳәшьеи насыԥцаны абнахь иганы исҵәахит. Рыҷкәын ажәагьы инысҵеит, саҳәшьа дааигар, иара итәқәа шисҭо ала ҳәа. Ҩмш рышьҭахь
сгьыжьны аԥсҭа санҩеи, Ҳақыбеи иаб Дауҭ дсазҵааит.
– Ҳзыхурҟьоузеи, Рашьыҭ бзиа иԥа Мысҭафа?
– Дыҟаӡам уара Рашьыҭ бзиа ҳәа зыхьӡ уҳәаз. Уи дишьит уԥа Ҳақыбеи. Иҩны, игәара нықәиццышәааит. – Ихаанкылара ицәыуадаҩын Мысҭафа.
Убасҟан абна зегьы рыҵәаабжь ныҵгеит ани аԥҳаи. Ирзааигәаӡоу аӡәы дыԥсны раԥхьа дышьҭазшәа аҳәҳәара иаҿын.
– Дабаҟоу уан, уан жәымҭаеиқәаҵәа, уан? – лыҳәҳәара лыбжьы налыҩит Ҳақыбеи иан Минушьа.
– Сан лхаҵа дивоуп, быҷкәын ихымҭала…
– Уаҳәшьа дабаҟоу? – аҵәыуара иаҟәыҵны еиқәшәы игылаз рыԥҳа Сусана дҵааит?
– Саҳәшьа убра дишьызҭгьы ларгьы саргьы иаҳзеиӷьын, шәынтә, – иҳәеит Мысҭафа ихы шьҭымхӡакәа. Нас Сусана лахь дынхьаԥшын иажәа инациҵеит. – Ирҳәоит Ҭырқәтәылаҟа диҭиит ҳәа, сыгәнаҳа зықәшәаша.
Убасҟан игәыҭшьаагаха Минушьа лмыткәмабжь аккара иныҵыҩит.
Уа, амыждараз исыхшаз Ҳақыбеи Аҵарба,
Уани уаби анышә ишԥоуҭеи, Ҳақыбеи Аҵарба.
Уаҳәшьа заҵә илыԥсыхәоузеи, Ҳақыбеи Аҵарба.
Иахьа рнахыс зыхьӡ рымҳәаша, Ҳақыбеи Аҵарба.
Ушҳамны адәы ушықәыз шԥасзымдыри,
Уа, уара ажәымҭацәгьа, уаргьы саргьы ҳзыҟоузеи,
Уа, Мысҭафа ҳаҩны илаҳгәыдҵан ҳзыумшьзеи?..
Уи лыӷызыӷзбжьы гәыҭшьаагаха аккара иҵыҩуан. Иқәарԥссоз ақәа ацәықәбарқәа аҵлақәа рыбӷьқәа ирхьыкәкәаны икаҭәон. илаӷырӡышаха. Уажәраанӡа иҭынчӡа иҟаз аккара, амыткәма еиԥш иҵәааҵәаауа аԥша абжьы ныҵҩит.
Амаҭ шысхылҵуаз здыруазҭгьы сҽысымшьуаз, Ушҳамха адәы ушықәыз уан ишԥалзымдыруаз… Ааиԥҟьара амаӡамкәа, амшын ангәамҵуа ацәқәырԥақәа реишьҭагылашьа иаҩызаха, аԥшатлакә амыткәма аман аккара иҵан.
– Ҳзааугазеи, Мысҭафа, абрахь. Уа ҳаушьындаз, инаҳгәыдҵан. Иҳахшаз амаҭ ишыҟаиҵаз еиԥш, – иҳәеит Мысҭафа, Дауҭ иахь.
– Сара шәысшьырц акәӡам абрахь шәзаазгаз, – ихы шьҭыхны Дауҭ диҿамԥшӡакәа даацәажәеит, Мысҭафа. – Шәыҷкәын саҳәшьа дахьишьҭыз дыԥшааны дааигаанӡа шәара абра шәыҟазаауеит. Анцәа саҭоумҵан, иҟасҵаз азы, аха уаҳа ԥсыхәа сымамызт.
– Дизымԥшаар? – дҵааит Сусана.
– Дизымԥшаар, усҟан анцәа ишсаҭәеишьо ала сныҟәап… Еиҭа шәасҳәахуеит, сара шәысшьуам. Шәиазгоит аҿаҩа қыҭахь, исҭаху ҭаацәарак ахь. Уа амлеи ахьҭеи шәадыргом, машәыр шәмыхьырцаз ишәхылаԥшышагь шәыдсыргылоит. – иҳәан, уи ақыҭахь изгашаз рнапы инанҵаны, дылбааит Бзыԥҭаҟа.
– Нас дузыԥшаама зыԥсы шҭаз зан амыткәма ззылҳәаз аамысҭа Ҳақыбеи, – имаршә куа дҵааит Мадлеи.
– Азныказ иҽыԥхьеикит, алаԥынҵа икылҟьаз иара. Аха, иани иаби иаҳәшьеи шызгаз аниаҳа, аурысқәа иман дааит сара сахьыҟаз анизысцҳа. Уа хәы ҳаракыран. Сара сахьгылаз аҟынтәи избарҭан сышҟа ихалоз. Уа мҩа заҵәык акәын иамаз. Ибжьы иргеит иара ҵаҟантәи.
– Еи, Мысҭафа, умч сықәхарым. Иумбаӡои шаҟаҩ ар сыцу. Уаҳҿагыло уалагар, уахьыҟоу аҳаракыра амца аҳаркуеит. Уи аҵкьыс, улбаа абрахь, аԥсҭазаара уҭахызар. Сани, саби, саҳәшьеи уыргьыжьыр, уԥсы еиқәырханы Ҭырқәтәылаҟа ацара азин усҭоит.
– Уара утәқәа рыԥсы ҭоуп, аха иабаҟоу сара стәқәа?
– Доусы ихәҭоу дақәшәоит, ус иаԥиҵеит Анцәа, – ҵаҟантәи ибжьы аагеит, ашҳам зҿыҵакәкәоз,
Ҳақыбеи. – Уара нхаҩык уани уаби уаҳәшьеи ирыдукылоума сара стәқәа. Ирласны абрахь улбаа, атәитәых.
– Убасҟан исзымчҳаит, схаҭа сишьызҭгьы џьанаҭ сцон, ас сахьылаирҟәыз аасҭа. Иара дысшьыр, саҳәшьа наӡаӡа дысцәыӡуан. Иааигәа игылаз урыск ихы ҩеихысцҟьааит. Нас рызегьы аҵлақәа рҽрывакны, сара сахь ахысра иалагеит. Сара урҭ аҭак рысымҭеит, исҭахымызт исшьырц, аха ҭаха сырымҭеит. Даҽа урыскгьы дласышьҭит. Нас даҽа ҩыџьаҟагьы имшьыкәа исхәит. Схы баша ишкамшәоз анырба, ахлаӷьара рҽаҭан иҩит. Урҭ дрышьҭалеит Ҳақыбеигьы. Убасҟан сыбжьы сыргеит, уаангыл акәымзар, уани уаби уаҳәшьеи сшьуеит ҳәа. Ахы иқәшәазшәа даагылеит иаргьы. Саргьы сыҩны сылбааит ҵаҟа. Ҵлак сыҽнадкылан, уабџьар шьҭаҵаны абрахь уааскьа ҳәа ҿысҭит. Исҳәаз ҟаиҵеит иаразнак. Дааскьаны даагылеит. Аӡлагара ахәыла иаҵакнаҳау ацламҳәа, аҟьаԥҟьаԥ ианарҵысуа еиԥш, ицлымҳәа аҵысра иалагеит.
– Сзыумшьуазеи? – иҳәеит иара, аарла.
– Сгәы иахәаҵәҟьан усшьуан, уара ала, аха саҳәшьа дургьыжьаанӡа исычҳар акәхеит. Мап анакәха, сани саби ахьдәықәуҵаз идәықәысҵар акәхоит уара утәқәагьы. Уара анышә уҵаларгьы уԥшааны усшьуеит. Дабоугеи саҳәшьа?
– Ҭырқәтәыла дыҟоуп, – иҳәеит Ҳақыбеи, Мысҭафа дшимшьуаз аниба иԥсы ааҭаланы.
– Амҩа уқәла Ҭырқәтәылаҟа. Мызкы ахыи-аҵыхәеи ала саҳәшьа абра даныҟамла, усҟан сажәа сшахымԥо удыруазааит, ҳәа наиаҳәан снеиԥырҵит. Уи аахыс ҩ-мз инареиҳаны иҵуеит, арахь иара дынкылаӡ дцеит. Аиаша шәасҳәап, амца сыцралан абылра саҿуп. Схы ахьызгара сыздырам. Иаапкыз ақәыџьма еиԥш оуп адәы сшықәу.
Уа, Аԥсынтәыла, иззыншәыжьуада аԥсуаа,
Ашьхақәа ахьгылаз аҳәҳәара иаҿӡан.
Уа, ҳамч мхеит, ҳадгьыл ҳақәырцеит,
Игәаҟуаз аԥсуаа агаҿахь ицауан.
Уа, ацәқәырԥа, гәнаҳа ҳамазар иаҳхыухырц,
Уҵаҟа ҳаԥсы ҭынчхааит, ҳгала.
Инеиуан аԥсуаа рыԥсадгьыл ианыӡаарц,
Инеиуан р-Ԥсадгьыл иацәзырӡуаз мҩала.
Иара аԥсабара ахаҭагьы, абас агәаҟ бжьы ахыҩуан уаха. Аамҭеи ауаатәыҩсеи еиӷацәаны иҟазҵаз, аҭагылазаашьа еиҳа-еиҳа аҽарцәгьон. Мысҭафа дҩагылан Бзыбҭа ахықәахь днаскьеит. Акыр аамҭа иара злаауаз ахь дыԥшуа дгылан.
– Баша имгеит абри аӡиас абжьы, – ибжьы наиргеит Мадлеии Мсоусҭи рышҟа Мысҭафа. – Уаҵәтәи ашара ҽеимхоушәа санаҳәоит сгәы. Сахьынаԥшуа, Бзыԥҭа иахагылоу ашьхақәа,
ԥшшәы хьамҭак рнызбаалоит. Исаҳауеит аӷәиҵибжьқәа. Исаҳауеит ахысыбжьқәа, аҽы кьыркьыр бжьқәа, аԥсра иаҿу. Сгәы абылуеит аҩнқәа ахьыбылуа ирхылҵуа амцаԥшь. Ахҵәара иаҿуп жәларык. Бзыԥҭа иавалан иаауеит 8ҭа еиқәаҵәак, ауаатәыҩса агәылаҳәан. Иҟоума адунеиаҿ даҽа милаҭк, ҳара ҳзықәшәаз аҩыза иақәшәахьоу? – абарҭ ажәақәа аниҳәоз, згәы кыдӡаахьоу, заԥхьаҟа ԥеиԥш змамкәа адәы иқәхаз диҩызан Мысҭафа. Уи иибоз аасҭа ицәалашәара еиҳан. Ицәалашәара ианаҳәоз ала акәын иԥсы злаҭазгьы. Аха уи ацәалашәара иԥсгьы ҭнахуан…
– Бзыԥҭа иавалан иаауа ҳәа узҿу иаанагозеи, Мысҭафа? – ас дҵааит Мсоусҭ.
Уи иоуз азҵаара аҭак аҟаҵара ацымхәрас амшын агаҿахьы днаԥшит, Мысҭафа. Акыр аамҭа уахь дыԥшуа дгылан. Насоуп Мсоусҭ изҵаара аҭак аныҟаиҵа.
– Иа, Анцәа сиҳәоит уи амшын ихгылоу аӷба еиқәаҵәа агаҿахь ааиха аиуаанӡа иӡааҟәырыларц. Уи аӷба Бзыԥ иавалан иаауа ирзыԥшуп. Нас аҩада дҩаԥшны дыҳәҳәома уҳәо ибжьы наиргеит. – Шәабацо шәара агәаҟқәа, шәабацо?..Ашьхақәа иргәылсны, аԥсҭа иҭаршәны иаауеит амшын ахь рхы рханы. Ааит, шәара агәаҟқәа. Иаҳԥеиԥшыз шәаргьы саргьы агәаҟқәа…
Уи нахыс уаҳа ибжьы имыргеит иара. Азныказ
аҵх лашьцара дналалан дцан, аха даагьыжьны иҭыԥаҿ днатәеит, ихы игәы инықәжьны. Иаразнак ацәа ихәда аахнаҵәеит, абри адунеиаҿ иԥсы ҭамызшәа. Алашьцара иалатәан Мадлеии Мсоусҭи. Аҽқәа ракәзар иахьгылаз ашақә иасуамызт, ршьапқәагьы адгьыл ианырҟьомызт, Мысҭафа дҿыхар ҳәа ишәозшәа. Иара дыштәаз дыцәан. Адгьыл днықәиан ацәараҵәҟьа Анцәа азин иимҭеит. Иԥсадгьылаҿ имаҟа ыртлан аԥсшьара иара изын ишәарҭахо ианалага инаркны дыштәаз дыцәон, ишәақь агәҭа кны дышныҵҟьара.
Ашьхақәа рахь ацәылашара иалагеит. Аԥсабара алашьцареи алашареи еимаркуа аибарххара иаҿын. Аха макьаназ алашьцара ахыҵырц аҭахымызт амшын агаҿа. Аԥҳәызба, ашкәакәа зшәу, амаҟа еиқәаҵәа анлымӷоу еиԥш, амшын агаҿа иаваршәны еиқәараӡа аԥсҭҳәақәа реиԥшьра неиуан. Ашара аиааира агеит уажәшьҭа. Ашәах адгьыл ишнықәбо еиԥш, алашьцарагь аҳауа иналаӡ ицеит. Убасҟан Мадлеи илаԥш иныҵашәеит Бзыԥҭа аӡ нырцә аҩада инахаран ишаауаз ҵҩа змамыз ауаа.
– Ари иаанагоузеи, Мсоусҭ! – Мсоусҭ уахь дынхьарԥшуа ҿааиҭит Мадлеи.
– Иабацо абарҭ рҽеидкылан? – иибаз џьеишьеит Мсоусҭ.
Ацәа далҵит иаразнак Мысҭафа. Уи ашырҳәа
аӡы ахықәахь иҿынеихеит, аха имч зқәымхоз ԥынгылак иоузшәа, аҳәынҵәа иакыз арахә еиԥш дахьгылаз аӷызра далагеит.
– Сара ишәасымҳәази иаауеит ҳәа. – Нас иахьынтәи ааигах здыруада, асыԥса анлеиуа абжьы шго еиԥш, дыҳәҳәеит ишилшоз. – Шәабацо шәыдгьыл кажьны шәара агәаҟқәа. Шәабацо, шәабацо, шәабацо… – Арахә зыхәда ԥырҟо аԥсы цаанӡа ишыӷызуа еиԥш аӷызра далагеит.
– Иабацо арҭ руардынқәа ҵаҳәаны, Мысҭафа? – дҵааит Мадлеи.
– Абни аӷба еиқәаҵәа амшын иӡыхгылоу ашҟа. – Ицоит, аха раанкылара ҟамлаӡои?
– Бзыԥҭа уҽаԥыражьны иаанукылар аҳа, урҭ аанкылашьа рымам уажәшьҭа. – Нас ибжьы ҩышьҭхны деиҭаҳәҳәеит. – Шәабацо шәаргьы саргьы агәаҟқәа, шә-Ԥсадгьыл ааныжьны?!.
Аха Бзыԥҭа аӡы ықәҳа ишцо иаҩызаха, руардынқәа рҿыжуа, аҳәса рмыткәма ҳәо, ахацәа ргәы икыдсыло ицон…
– Иагьа ус акәзаргьы, ҳара ҳзыҳәан иламысым, урҭ ргәаҟра ҳхы алаҳмырхәыр. Раанкылара напы аҳмыркыр, – иҳәан, Мсоусҭ иҽы днадгылан, амгәырхақәа рырххара дналагеит.
– Анцәа иахьгьы иҵасым урҭ ҳархьымӡакәа иоуҳажьыр, – Мадлеигьы иҽы ашҟа иҿынеихеит.
– Шәца, шәрацәажәа ишәзыӡҩруазар, – уажәы
еиҳа иҽаарҭынчны даацәажәеит Мысҭафа. – Убых тәылаҟа ҳцоит ҳәа шәаламган. Урҭ ықәӡаахьеит, иццышәыртәхьеит, абри снапсыргәҵа иаҩызахахьеит. Шәгьыжьы Абжьыуаа рахь. Уа ирашәҳәа ҳара акаамеҭ шаҳзыҟалаз. Сара сцоит аурысқәа рышьра, шәымш аабзиахааит, – иҳәан абнара иҽнеиҭеит.
Мадлеии Мсоусҭи рыҽқәа инарықәтәан еиҳа иахьыманшәалаз аҭыԥ ааԥшааны, Бзыԥ аӡы инырын, ҽырххыла рҿынархеит.
Ацә дуқәа зҵаҳәаз ауардынқәа, дара рхатәы мыткәма рҳәозшәа, игәыҭшьаагаха аҿыжра иаҿын. Аҩнымаҭәақәа ирықәжьыз ахыхьан, зшьпы инанамгоз ахәыҷқәеи аҭаҳмадцәеи ауардынқәа ирықәтәан. Аҳәса рмыткәма иацҵәуоз ахәыҷқәа, рылаӷырӡ рҿыҵкьасо, ирыхьызи, иахьырго рзымдыруа, рыԥсы ҿкаауа акәын ишыҟаз. Урҭ макьаназ ирзеилкаауамызт раԥхьаҟа рыԥсҭазаараҿы амҩа еиқәаҵәа ишангылаз. Иара Анцәа ихаҭагьы, шәымир ҟалом, аха шәыԥсҭазаара ҷышәхааит ҳәа рзиҳәазшәа, дара рыԥсадгьылаҿ иҭынхадахан, даҽа Ԥсадгьылк ахь иахьҭынхадахашаз амҩа иқәын.
Мақьазҭоу ақыҭа, Аԥсны ақыҭақәа акы еиԥшымызт. Акы, Аԥсны иахагылоу ашьхақәа ирзааигәан. Даҽакала иуҳәозар, аҩыҵра иҵакны, иҩаҳаракны иаман. Уахь, шамахамзар, анеирагь
мариамызт. Мҩа заҵәык уахь инагаз, илакьылакьуан. Амҩа еихырҵәон арҩашқәа, аԥш зымҵәаз алуқәа реиԥш еибаха-еибафо, ишәах ԥсараха илеиуан. Харантәи уаныԥшлакь, аԥсаатәқәа аԥсаҵлақәа рыцәқәақәарҿ зыҭра ҟазҵаз еиԥшны акәын ишубоз Мақьазҭоу. Аха уа ухалар анапсаргәыҵа ианушәа еихҳәа-еиҵҳәа ауаа нхон. Мақьазҭоу ақыҭа чашәран, ауаагьы нхон рыԥсы рыланы. Рырахә, рышәахә рымҿаагарҭа – зегь рыла еиқәшәан. Ашьхагәара змамыз нхаҩык дыҟамызт. Рҭыԥҳацәа шамахамзар агаҿахь аӡәгьы иццомызт. Рарԥарцәа, ракәзар уахьынтәи ԥҳәыс дааргомызт, рызегьы Мақьазҭоу иалаӡон. Инхон инҵуан рыԥсы ишаҭахыз, рхы иақәиҭны.
– Шәаангыл абра, – ибжьы нарықәиргеит аԥхьа игылан инеиуаз. – Ҳадгьыл имыждахаз даҽазнык ҳаԥсы нықәаҳшьып.
Иҿыжуа инеиуаз ауардынқәеи, амыткәма зҳәоз аҳәсақәеи, згәы икыдсылоз аҭаҳмадцәеи, рызегьы еицәажәан иҟазшәа, иаразнак иаангылеит. Ажәҩан иалшәаз аеҵәа ижжаӡа ишлеиуа ианҿыцәаауа еиԥш, даргьы абри адгьылаҿ аамҭала иҟазшәа амшын ишнахәлабгара итәан. Иара адгьыл ахаҭагьы, шәышықәсала изықәӷьацоз, Анцәа ацәгьара рыбжьеиҳәазшәа, еиԥырымҵыр ада ԥсыхәа ҟамлеит, аурыс ихҟьаны. Убасҟан ицәырҵит агәаҟ ашәа, агәаӷ ацны.
Ҳара ҳашрыцҳаутәыз еиԥш, уаргьы урыцҳахааит, аурыс.
Ҳадгьылаҿ умӷьацааит, ухҵәааит, аурыс.
Умҿиааит, уӡааит, ухырҭәҳәалааит, аурыс.
Ҳара ҳадгьылаҿ уԥсыроуп, ухәаԥсароуп, аурыс.
Ушьапсыргәыҵа уҵыблаароуп, уццышәхароуп аурыс.
Ҳагәнаҳа узымгакәа ушәизааит, аурыс.
Агәаҟа ашәеи, алаӷырӡи амыткәмеи, ауаҩытәыҩса иԥсҭазаара иаснагь иацрымҵуаз, Мақьазҭоуаагьы ирзааит аӡхыҵра еиԥш, рышьҭахьҟа ахьаԥшха рмоукәа, иқәӡәӡәаа иаман ицеит.
Мадлеии Мсоусҭи, урҭ ианрыхьӡа иаразнак инҽыжәԥеит. Азныказ ишанханы иаанхеит, рыбла иабаз рызхамҵо. Ихҵәаны ицоз, хәыҷгьы-дугьы инеибеиԥшны ашәы ршәын. Аҳәса ршьапы хтын, еимаа аӡәгьы ишьамызт. Ашьа рыбжьахьхьы иҟан, ашьанҵа иахагылан иахьаауаз. Алаӷырӡ иабылхьаз рхырҿқәа цәышӡа акәын ишыҟаз. Рыблақәа аӡы зҭабаз аӡыхь еиԥш ԥсҭазаарак рхымызт. Мақьазҭоуаа рыҳәса ԥшӡақәа, ашьыжь амра ангыло еиԥш зхызҿы уаркалеиуаз, аарҩара иабылыз адгьыл еиԥш, рыхаара рҿабахьан. Рызегьы тәан рхы рыкәаҽ. Урҭ аӡәгьы ихы ҩышьҭыхны ишьҭахьҟа дхьаԥшуамызт. Ирҭахымызт ргәаҿы иԥсыз рышьхақәа инаргәыдыԥшылар. Аха уажәы рыламыси рыԥси ирыдҳәалан иааргоз р-Ԥсадгьыл аанрмыжьыр ада ԥсыхәа ҟамлеит. Иқәырцеит аурысқәа Аԥсны аԥсуаа.
Зегьы реиҳа игәҭҟьа-ԥсыҭҟьаха иҟаз ахәыҷқәа ракәын. Мақьазҭоу ақыҭа дара рзыҳәан иџьанаҭыз, абар уажәшьҭа хышықәса ҵуеит дара рзыҳәан иџьаҳанымхеижьҭеи. Аурысқәеи Мақьазҭоуааи аибашьра ианалага инаркны, урҭ рхырҿқәа аччаԥшь нықәба ицеит. Рыблақәа иаснагь агәырӷьареи аԥсҭазаареи зхыҳәҳәылоз ныҵабеит, ашәалҟьамра ажәҩан ацәаҟәа кыдзҵо шныҵабо еиԥш.
Еиҳараӡак зҭагылазаашьа цәгьаз ахацәа ракәын. Дара-дара рылахь ҩеиҵыхны изеиҿаԥшуамызт. Аҵла амахә асы хьамҭа ақәҳан ианхнажәо еиԥш, рыжәҩахырқәа кыдххаа акәын ишыҟаз. Мақьазҭоуаа рарԥарцәа ӷьеҩқәа ахҭҟьара иацназгоз, уажәы игылан ршьамхқәа рыҵаҟәало, аҵангәара иҭаркыз атҟәацәа иреиԥшха, рнапқәа ргәыдыԥсалан, хыхь ажәҩан ҵаҟа адгьыл, ак рылымшаӡо, мшын нырцәҟа рхы рханы игылан. Урҭ зегьы ҩныҵҟала ирҳәоз акакәын. «Ҳазҭамхазеи убасҟан ҳашьцәа анҭахоз.» – Уажәшьҭа изықәгәыӷуаз ҳәа акгьы ыҟамызт. Рқыҭа ааныжьны идәықәымлар ада ԥсыхәа аныҟамла, ранацәа, рабацәа, рыҳәса, рхәыҷқәа рмыхьчар ада ԥсыхәа
ҟамлеит. Рхы иоужьны, шәразҟы шәацца ҳәа амшын ирызхымҵеит.
Зҭагылазаашьа цәгьаз аҭаҳмадцәеи аҭакәажәцәеи ракәын. Аарҩара иҭанарбаз акәараҷҷа еиԥш, рцәеи-ржьи еикәыршан. Ҿи лаӷырӡи рзеиқәхуамызт. Аԥсны ҵәыуан ицарц рҭахымызт, аха иауамызт. Аԥсны ахьаа ацызхызгахьаз ауаа уажәы рычҳара убас икәадахеит, аҽаанкыларагьы рылмшо.
– Шәара шәызусҭцәада? – дҵааит злабашьа зҽанҵаны игылаз аҭаҳмада.
– Ҳабжьуатәқәоуп, – аҭак ныҟаиҵеит иразҵааз ишҟа дааскьан Мадлеи – Шәымҩа абахоу?
– Џьаҳанымҟа…
– Шәабантәиаауеи, шәызусҭцәада? – дҵааит Мсоусҭ.
Аҭаҳмада азҵаара иоуыз игәы иҩаҵаххит, аха аҭак иаразнак иҟаимҵеит. Иԥсы изеивымгоушәа аниба дахьгылаз днатәеит. Уажәы иҭагылазаашьа зеиԥшраз ала, иҽнеиҵыхны идгьыл днықәиан дыԥсыр иара изыҳәан иџьанаҭын.
– Сара с-Кьычбоуп, Басиаҭ сыхьӡуп, Кьыч Махьал-иԥа соуп. Ибыргәузеи Кьыч Махьал, Кьыч Лагәсҭан-иԥа. Уи и-Ԥсадгьылаҿ анышә дамоуп. Аха сара исыԥсыхәоузеи, алеи-аҳәеи сырфозар акәхап атәым дгьылаҿ.
– Нас уахь шәызцоузеи? Аарцәи-нырцәи
аԥшаҳәақәа рҿы аванҵәара иаҿуп рҳәоит аԥсуаа. Аӷбақәа дара зҭоу амшынаҿ ианӡаадырҟәрылогьы ыҟоуп. – Мадлеи аӷьаҵәы-ӷьаҵәра даҿын.
– Макьанагь иҟоуп аамҭа, шәышьҭахьҟа шәгьежьырц, – Мадлеи дааицхрааит Мсоусҭ. – Иагьа мыҟәмабара ҳҭагыларгьы, Аԥсынра ҳаҟазар еиҳа еӷьыуп, атәым дгьылаҿ аԥсҭазаара бзиа ҳамазар аасҭа. Хәыҷи дуи шәҵысны шәдәықәлартә ишәзыҟалазеи?
– Иаҳзыҟалаз уҳәама?, – ахы зықәшәаз агыгшәыг еиԥш дхәааит Басиаҭ. Убысҟан дызгашаз ахы иқәшәазшәа ҩныҵҟала деиӷрыблааит. Уи иԥсҭазаараҿ шаҟантә дбылхьааз, шаҟантә дыццышәхахьааз… Уажәы еиҳагьы деицәахеит. Аҵәыршқәа иӷрырҳәозшәа, мамзаргьы ҳәызбала икьатеиқәа еилырхуазшәа акәын иҭагылазаашьа шыҟаз. Нас ихы аарла иҩышьҭхны, иаԥхьа игылаз арԥарцәа днарҿаԥшны, ацәажәара дналагеит. – Иаҳзыҟалазеи уҳәама?
Иҟамзар ҟаларын адунеиаҿ даҽаџьара ҭыԥк, Мақьазҭоу иҭанхоз реиԥш аразҟы змаз. Зхы иақәиҭны ажәҩанаҿ иԥыруаз аԥсаатә иаҩызан. Адуи-амаҷи еимаркуамызт. Иаадрыхуаз еицырфон. Улахь уџьымшь ыҟоуп ҳәа еибырмҳәацызт. Пату еиқәҵаны еицәажәон. Ауаҩы дладырҟәуамызт. Пату еиқәҵарала акәын дара рыԥсы шҭаз. Ашьҭахь убарҭ зегьы еилеигеит атәым иааиз.
Мақьазҭоу ақыҭа иааҵагылеит бџьарла еиқәных аурыс ир. Ҳәара аҭахыума, урҭ уахь халашьа рымамызт азин рымамкәа. Мҩак ада даҽа мҩак амамызт, иара уи амҩагьы лакьылакьуан. Мақьазҭоуаа рҟынтәи хаҵа еибагак агәашә, дара агәашә ҳәа иахьашьҭаз аҭшәараҿ даагылар инаишьҭуамызт. Аха ус иҟамлеит аусқәа. Ақыҭа зегьы еизеит ныҳәарҭас иахьрымаз, ахра ашьапаҿы ишьҭаз иԥшьоу адәаҿы. Мақьазҭоуаа рбыкь еиқәырццакны абжьы ангалакь, ицәоума, итәоума, игылоума аус руама, зегьы уахь идәықәлон. Даргьы, рабџьар уҳәа, ихианы иҟан. Ҳаи рҳәар, рыжәҩахыр неидҵаны рҿынархон. Мақьазҭоуаа аибашьрақәа рацәаны ирықәшәахьан. Аџьамцәа, нас аҭырқәцәа халарц иақәыркхьан. Аха рыр зегьы адынҵәалоушәа анырба, ихьамҵыр ауамызт.
– Шәгәы иамыхәаша ажәабжь шәасҳәоит, сашьцәа, сыуаажәлар, – ибжьы неиҵыхны иажәа дналагеит Кьычба Махьал. – Мақьазҭоу иааҵагылеит аурыс ир. Ҵаҟа лбаа арҩашқәа ахьеилало иаанкылан ирымоуп ҳаҷкәынцәа. Аԥшыхәцәа изларҳәо ала, бџьарла еиқәшәоуп, хара излахысуа бжь-бзарбзанк рымоуп. Аха дара уа иаԥырмҵыр усҟан аусқәа уадаҩхоит. Убри аҟынтә, ацҳаражәҳәаҩцәа иаарышьҭыз абрахь иааианӡа сшәазҵаарц сҭахыуп, ҳамч ақәхоума
аурысқәа рыԥхьацара? – иажәа уа иаанкылан ижәлар днарылаԥшит Махьал ирҳәо еиликаарц.
Мақьазҭоуаа зықәшаҳаҭым аус азы, ацәажәара ацымхәрас аӡәгьы ҿиҭуамызт. Урҭ ҩныҵҟала акәын ишцәажәоз мап ҳәа. Рхырҿқәа ирныԥшуан ишақәшаҳаҭмыз.
– Шәеилыскааит, – иҳәеит ибжьы неиҵыхны Махьал. – Шәрыԥхьа ацҳаражәҳәаҩцәа, ирҳәо ҳаҳап.
Ажәлар ахьгылаз иаарыдгылеит Ӡеԥшь Марыхәи, зықәрахь инеихьаз аурыс ирмаҭәа зшәызи.
– Ҳашәзыӡруҩеит, – иҳәеит Махьал, уи аҟара имырхаацәакәа, иааиз рышҟа маҷк даахьаҳәшәа. – Абзиара шәымазааит сашьцәа мақьазҭоуаа, – адырганҵыхәа адгьылаҿ иантәоу аҵыхәа шаҟьо еиԥш, ихы кәымпыл ихагылаз кәаткәато ацәажәара дналагеит Ӡеԥшь Марыхә. – Иҵуазеи шәсымбеижьҭеи шәыгәхьаазгеит, аха абрахь ахалара акыр зхыҵуа сшьамхқәа иаурылшахуа.
– Уара уабацәа рнышәынҭрақәа амаӷ иамгарц ҳара иаҳрыцқьоит макьаназ, – жәа хжәала даацәажәеит Махьал. – Уара уцеит, уцаӡеит. Ицази иԥсызи аӡәгьы дрыхьҵәуаӡом. Аха абыржәы аурыс абџьар кны ҳабашьраз иааз узрыцу ҳауҳәар ҟамлари?
– Ишәасҳәоит ишәасҳәоит, – абри аҩыза
азҵаара шиоуаз идыруан азы заанаҵ иҽазыҟаҵан дыҟан Марыхә. – Иҟалаз убри ауп, Қьалашь Чачба данҭаха ашьҭахь, уи иҷкәын Сафарбеи Аԥсны Урыстәыла ианадиҵа инаркны, аурысқәа азин рымоуп иахьырҭахыу ишырҭахыу анеира. Аха уи аҩыза зыҟамлеит Аԥсынра.
– Изба изыҟамло? – изымчҳаит Марыхә ицәажәашьа Махьал.
– Избанзар, ухаҵкы Махьал, иахьнеилакгьы шәақь мцала ирҿагылоит.
– Шәақь мцала ирҿагылоит, даргьы шәақь мцала иааит азыҳәан, – аӷьеиҩ ааҭиргеит Махьал. – Уара Ӡеԥшь Марыхә Мамсыр-иԥа, иумбаӡои аурысқәа Аԥсны иазыруз. Улашәума, мамзаргьы удагәахама? Иумбаӡои ҳқыҭақәа шҭацәыз? Амшын агаҿа унавалар иубап ԥсыбаҩла ишыхҟьоу. Иааркьаҿны иҳаҳәа, ишәҭахыузеи ари аурыс ир маҭәа зшәуи уареи ҳара ҳҟны?
– Уи абри исыцу ишәеиҳәааит, – иҳәеит Марыхә аԥсышәала, нас ицыз урыс бызшәала изеиҭеигеит. Аурыс уажәраанӡа ашьаҟа иадырсыз еиԥш игылаз, қәацара иқәӡамкәа, ар драцәажәозшәа, уаҳа даҽакала ацәажәашьа иара издырамызт иажәақәа хыжәжәа-хыжәжәаны ҿаиҭит урыс бызшәала.
– Зегь раԥхьаӡа ҳара абра ҳзааз шәқыҭа ҳахьчарц ауп.
– Зҟынтә ишәыхьчода, Мақьазҭоу? – аурыс ииҳәаз дахлафаашәа даацәажәеит Махьал. – Ҳара шәышықәсала ҳхы ҳахьчон. Ҳабацәа бџьарла иҳақәлоз аӡәгьы дхармыжьлацызт, ҳаргьы дхаҳажьлараны ҳаҟаӡам.
– Ҳара шәҳахьчоит аҭырқәа иҟынтәи. Абрахьынтәи амшын агәы бзиан иубарҭоуп, Аҭырқәа иӷбақәа агаҿахь имааирц азыҳәан, ҳабзарбзанқәа абарҭ аҳаракырақәарҿ иҳаргылароуп. Аԥсны Урыстәыла иалалазар, аурысқәа ируалуп уи ахьчара.
– Аԥсуаа хырҵәаны оума ишышәхьчо? – урысбызшәала даацәажәеит Махьал.
– Иҳадгылаз аԥсуаа аӡәгьы иҭыԥ дахаҳамцеит, Анцәа иубоума. Иаҳҿагылаз роуп амшын ихылаз, – иҳәеит аурыс, Махьал урыс бызшәала дахьцәажәаз џьамшьаӡакәа. – Ҳара абра шәқыҭаҿ ҳхамлар ҟалаӡом. Шәара уи мап ацәышәкуа шәалагар, усҟан аибашьра ҟалар алшоит.
– Аибашьра шәалагаргьы, шәара абрахь шәызхалараны шәыҟаӡам, – иҳәан, Махьал ижәлар рахь даахьаҳәны ус иҳәеит. – Ажәлар, абри аурыс излеиҳәо ала, дара абрахь ихаларц рҭахыуп шәақәшаҳаҭыума?
Ажәлар зегьы еицҿакны мап ҳәа рыбжьы дыргеит.
– Сара схала абра акгьы сыӡбом, иуаҳаит
ажәлар рыбжьы. Мап ацәыркит шәара абрахь шәхалара.
Аурыс ихы иқәжь дгылан. Иҟалап иара уаҩык иаҳасаб ала аибашьра иҭахымзаргьы, аха ишьҭахьҟа иҟаз аимпериа ду иднаҵоз наимгӡар ҟаломызт. Кавказ ҿацәк аанмыжькәа рнапаҿы иааргар акәын.
– Урацәажәа ууаажәлар, Махьал, – ҿааиҭит реицәажәара лҵшәа ахьамоуз игәы иалсны Марыхә. – Сара суҳәоит, уеиҭарацәажәа…
– Угәы иалоума Марыхә иахьа аԥсуаа ҳазҭагылоу? – дҵааит Махьал, иадара хьамҭак ижәҩа иқәызшәа дахьгылаз.
– Уара угәы ишԥаанаго, Махьал, – иажәа аарҭынчны даацәажәеит Марыхә. – Сабацәа рнышәынҭрақәарз исуҭаз аҽыԥныҳәа еилыскааит. Сара абра сышиз, еилаҳаз сыҩны-сгәара ишахагылатәу сзеилымкаауа сауҟахыу, аха Аԥсынра зынӡаск аӡыблара иамгарц азыҳәан ҳшынеибакәу Ҭырқәтәылаҟа ҳахымҵырц азыҳәан, абарҭ исҭахым ауаа сыҽрԥысшьит, ԥсыхәа ахьынӡамоу еибашьрада, хҵәарада дареи ҳареи ҳаилибакаарц азыҳәан. Абри игылоу ауаҩы абыржәы дыҭынчушәа убоит, аха дандәықәлалакь аҳәа даҩызоуп, аангылашьа издырӡом. Абасала, Кавказ зегьы дара ирықәмшаҳаҭхаз хшьаауа иаауеит. Уажәы ҳара иааины иааҳадгылеит. Дара
ирҭаху ҳақәшаҳаҭхар, нас мышкызны ак шԥаҟамлари. Атәым дгьылахь ҳцоит нхара, аха ҳандырхару уа? Аԥсуара ҳзеиқәырхарыма аҭырқәа идгьылаҿ? Егьа агәаҟра ҳҭагыларгьы, ҳадгьылаҿ еиҳа ҳхы ҳахьчоит. Сара усазҵаауазар, сыҩныҵҟа шьаҟәаҟәала иҭәуп. Сыбла иабо сгәы еиҟәнажәоит. Ԥсҭазаара ҳәа сыман адәы сықәӡам. Арахь шәара, Аԥсны ԥсахны аурысқәа срыдгылазшәа жәбоит, – иҳәан, ицыз аурыси иареи хланҵы илҭалан ицеит…
Рхы иахәеит азныказ Мақьазҭоуаа. Аурысқәеи дареи еибашьит ҵаҟа аҭшәараҿ. Махьал инапхгарала раԥхьатәи ажәылараҿ ааҩык дара ртәқәа рыцәҭахазаргьы, ҩажәиԥшьҩык аурысқәа ршьит. Иҭҟәаны иргеит зежәҩык. Иара убас рнапахьы иааргеит абзарбзанқәа хԥеи ашәақьқәеи рацәаны. Убри нахыс аурысқәа уахь иқәымлаӡеит. Атҟәацәа иргазгьы шықәсык ашьҭахь ирышьҭит. Ргәы рҭынчны анхара-анҵра иаҿын. Аха иамуит, Мақьазҭоу рымгар рымуит аурысқәа. Хымз аибашьра иаҿын. Хара игылаз абзарбзанқәа рыла ихысны рқыҭа рбылуан. Мақьазҭоуаа рхада Кьычба Махьал иааигәа икаҳаз абзарбзан хы, иҩызцәеи иареи цҟьашәҟьа иагеит. Уи нахыс аибашьцәа рымч шымхоз рбан, ргәы каҳауа иалагеит. Нас ақыҭа ааизан еилацәажәеит, абасгьы азышьҭырхит. Арԥарцәа еибашьуаз рыҳәсақәеи
рыхшареи рыман Нхыҵҟа ачарқьезқәа рахь ицарц. Иаанхаз аурысқәа рыҽрырҭарц. Убас иагьыҟарҵеит дара.
– Ееҳ, сыҷкәынцәа, – игәы дынкыдсылеит Кьычба Басиаҭ. – Еицәоу умбакәа шырҳәо еиԥш, еицәоу ҳзыҟалеит, – уажәы иԥсы акит, дхәаҽуа далагеит, аҳауа изымхозшәа. Нас ихы инапаҿы иааган ацәажәара дналагеит. – Аурысқәа аибашьра иаҟәыҵит, аха еицәаз ҳзырыӡбеит. Ишәаҳҭоит рҳәеит хымз. Хымз рышьҭахь шәқыҭа ааныжьны шәықәҵроуп. Ишәҭахызар, Ҟәбинаҟа аурысқәа шәрыланха. Мап анакәха, мшын гәыла Ҭырқәтәылаҟа. Ҳәашьа амам хымз рыҩныҵҟала мақьазҭоуаа ирхыргаз. Иқәымҵыр ада ԥсыхәа шыҟамыз анеилыркаа, ақыҭа амыткәма бжьы ахыҩҩуа иалагеит. Ҩнаҭа цыԥхьаӡа аҳәсеи ахацәеи ирӡахит ашәы. Ахацәа рԥаҵақәа аурыжьит. Иԥсыз џьанаҭ ицеит ҳәа анышә иаҳҭеит. – Убысҟан, игәы ҭҟәацыртә даӷазыӷазит. Нас иԥхьарца иоупа илаҳәаз аагәылхны, ибжьы хьырвыр ала ашәа нациҳәеит, ахыц наҿшьуа.
Ҳаи, ҳаи Мақьазҭоуаа рыҷкәынцәа, шәнеибац сымҳәеи,
Ҳаи, ҳаи аурыс ҳәа иқьышә ҭаԥышәҵәа сымҳәеи,
Ҳаи, ҳаи аԥсы мыцқьа ҳадгьыл ишәмырҟьашьын сымҳәеи,
Ҳаи, ҳаи Мақьазҭоуаа рыҷкәынцәа сымҳәеи,
Ҳаи, ҳаи аԥсуаа нагақәа хьаҵра зқәым сымҳәеи,
Шәшьа икашәҭәаз ҳалагылан ҳақәҵит ҳара агәаҟқәа,
Уа, Аԥсны уеиҭымхан уззынҳажьуада агәаҟқәа…
Аԥхьарца ҵәааҵәаауан, Кьычба Басиаҭ ибжьы еиԥш. Икәша-мыкәша игылаз, уи иашәа гәаҟ ргәы ҭнашьаауан. Аамҭа изҭанаргылаз ирышәнаҵаз ашәы еиқәаҵәа ршәыхшьа иақәымшәо. Аха зыԥсы ҭоу иаԥхьаҟа дыԥшуеит. Дара ирыман агәыӷра, иахьа иахыҵзаргьы, мышкы зны рышьҭахьҟа ихынҳәып ҳәа.Убри азы Баасиҭ иуаажәлар ргәы ирӷәӷәарц, иԥхьарца аҿшьы наҿишьит.
Ҳаи, ҳаи, Мақьазҭоуаа, ус шәгәы кашәмыжьын,
Ҳцом ҳара ӡынӡаск, ҳ-Ԥсадгьыл ааныжьны,
Ҳашьхақәа, ҳаҭашәымҵан, аамҭала ҳашәԥырҵыр,
Ҳаиҭагьыжьуеит ҳара, ҳаибган амшын ҳаӡхыҵыр,
Ҳадгьыл чашәрақәа, аурыс ҳәа даныҵыр,
Ҳаи, ҳаи, Мақьазҭоу, иахьазы ҳаҭоумҵан,
Уҳахьчартә амч ҳмоуит, ҳадгьыл, ҳаҭоумҵан..
– Ҳақәҵра ааигәахо ианалага, аҭаҳмадцәа рабацәа анышә иахьамаз анеира иалагеит.Ҳәашьа сзаҭом убасҟан урҭ рхырҿқәа зеиԥшраз. Нас уахынла урҭ анышәынҭрақәарҿ ҳаангылон. Уаха шаанӡа ҳмыцәаӡакәа иаҳцәԥсхьаз ҳрацәажәон. – Иԥсы ихәда инакын, Мадлеии Мсоусҭи днарҿаԥшит Басиаҭ, саныԥслакь сшәырҽеи иҳәозшәа. Даргьы рхы рыкәаҽ игылан. Нас ихьаҭра иааҭигаз раӡныла ичаԥаз аҟама Мадлеи иахь инарханы ус иҳәеит. – Уара иусҭоит абри сабацәа рҟама. Амшын иӡхыӡлар аҵкьыс ԥсыуак инапаҿы иаанхааит.
Мадлеи Басиаҭ аҟама ааимхуа ус иҳәеит.
– Исҭоубоуп, схи сыԥси еиманаҵы, абри аҟама смаҟа ишадҳәалазаауа. Уа, Абжьыуаарҿ сахьнеиуа Аимара ақыҭаҿ ишыдсырбо. Ишрасҳәо абри аҟама аҭоурых.
Басиаҭ акыр аамҭа ихы иқәыжь дтәан. Иԥсыԥ лагаҩагара даҟәыҵзар акәхап, қәацарак иқәмызт. Мадлеи ус игәы иаанагеит Басиаҭ аԥсра азыҳәан иҽеизигазшәа. Аха иара ихы ҩышьҭхны даанаԥшы-ааԥшын иажәа инациҵеит.
– Хымз рыҩныҵҟала акаамеҭ азыҟалеит Мақьазҭоу. Иԥсыз рыԥсхәра руит, зҽызшьыз анышә дарҭеит. Аҽыбзиақәа змаз иршьит. Рырахә-рышәахә анырхит. Рыҩны-ргәара амца ҩацраҵаны ирблит. Ҭырқәтәылаҟа амҩа иқәлаз ҳҽааибаркны абыржә ҳахьыжәбо ҳааины ҳаҟоуп. Нас дааӷызы-ӷызны иҳәеит абарҭ ажәақәа.
Уа, Нарҭ Сасрыҟәа имч шәымазааит
Амҩа иқәлаз Мақьазҭоуаа.
Уа, Анцәа илыԥха шәымазааит,
Амҩа иқәлаз Мақьазҭоуаа.
Мадлеи Мсоусҭи иареи анеиқәшәаз аахыс ичҳауа иааигоз аҿажәкра, уажәы еиҳагьы даргәамҵуа далагеит. Убасҟан имаҟа иадҳәалаз ахмаҷыр аамхны ибжьы наиргеит.
– Марҭа, абранӡа бааишь.
Ахш цәа лхьыкәкәа, ашәы илаҳәаз, лықәра аҵкьыс лоура еиҳаны, араса быца еиԥш дҟатҟато, лыбла ҭбаақәа ашәаӡыӡара рхыҳәҳәыла, лабду дааидыххылеит Марҭа.
– Акыр уҭахызма, бабаду?
– Сҿажәкит, аӡы сзаага, – ахмаҷыр лышҟа инаирххеит.
Марҭа лабду ахмыҷыр ааимылхаанӡа Мадлеи иааимпыҵԥаан ус иҳәеит.
– Сара иаазгоит.
Аӡы анижә иԥсы ааивигеит Басиаҭ. Ԥыҭраамҭак Марҭа дахьгылаз ашҟа дыԥшуан. Нас арԥарцәа рахь даахьаҳәын ус иҳәеит. – Абри лыла оуп сыԥсы злаҭоу сара. Сыҷкәын заҵә аибашьраҿ иҭахаз иԥҳа лоуп. Абар хымз ҵуеит аҵәыуара даҿужьҭеи. Илҭахгәышьам лқыҭа ахьаанлыжьуа, аха уаҳа ԥсыхәа ҳамам ларгьы-саргьы. Сара сыԥсыр лара
лхы абалго. Убри аҵкьыс ҳажәлантәқәа ахьцо ҳцагәышьоит. Сара сыԥсыр лара уа илхылаԥшуа ыҟоуп. Убри ауп, уаҳа даҽа мҩа ҳаман ҳәа ҳаҟаӡам.
Аӡиас азааигәара анышә аныужлакь, аӡы ыҵхәраа ишаауа еиԥш, Марҭа лыбла ҭбаақәа алаӷырӡ ҩырхажжылеит. Ашьац ҿыц адгьыл иҩалшәаз, ԥшасра хәыҷык ишарҵысуа еиԥш, лоуразоуроу аҵысра далагеит. Лхаԥыц ԥшӡақәа ҟәашкакараӡа, лхы-лҿы иаҵлашоз, аҷҷа ҳәа аихакшара иаҿын, аҵаа дылагылоушәа. Акы лҳәарц лҭахын, аха лҿы аихыхра лцәыуадаҩын. Лыԥсы ҩеины иҵагылеит лыхәцәа. Лшьамхқәа дырзаанымкылоушәа анылба, насҭха ишьҭаз ахаҳә днықәтәеит, лхы лыкәаҽ, уажәы-уашьҭан дшеиҵақьра.
Убарҭқәа збоз Мадлеи изымчҳаит, игәы иҭеикызгьы неиҳәеит, дацәымшәа.
– Дымцароуп аԥҳәызба Ҭырқәтәылаҟа…
Аҭаҳмада иааигәаны ихадыдызшәа ихы ҩышьҭикәыцәааит. Иблақәа ҭырхаха ахара зду еиԥш днаиҵаԥшит Мадлеи.
– Уҿы изҳәаз хьыла иҭәындаз, арԥыс. Саргьы убри оуп исҭахгәышьоу, аха исзыӡырҩуада.
– Уаангыл уара, умцан Ҭырқәтәылаҟа. Дрыцҳауп умаҭа, – иҩыза Мадлеи ииҳәаз дадгылан даацәажәеит Мсоусҭ.
Убасҟан Марҭа лыԥсы ааивылган, дахьтәаз
дҩагылан, лабду ишҟа дааскьаны, аԥсҭазаараҿ акыр збахьоу реиԥш даацәажәеит.
– Уақәшаҳаҭха, абарҭ ауаа иҳадыргалаз, сабду. Иаҳзыԥшыда уа, Ҭырқәтәыла, ҳаҩны ыҟам, ҳгәара ыҟам. Сара срыцҳашьа. Ирыцҳашәшьа сықәлацәа, ишәымбо рызегь рхы рыкәаҽ иштәоу. Уара иуҳәо акраҵанакуеит.
– Избоит уҭагылазаашьа шыуадаҩыу, – имаршә куа даацәажәеит Мадлеи. – Зхы згәы ахдыршәаз ауаа рышьҭахьҟа рхьарԥшра уадаҩуп. Аха ачархьгьы ашьҭахьҟа игьыжьуеит. Аамҭа шәымоуп макьаназ, ишәзыҟалаз арыцҳара шәырҽеиртә еиԥш.
Мадлеи иажәақәа ахҿа еиԥш игәы иалаҟацон Басиаҭ, аха аӡхыҵра зҽазҭахьаз ауаҩы, дагар акәын акәымзар, инапы ҟьаны аԥаҩаҿ маҵәыкгьы иԥыхьашәомызт.
– Ҳарҭ уажәшьҭа ҳаанкылара уадаҩуп, сыԥшқа, – уаҳа изымҳәакәа ихы наикәаҽит.
Иҟоуп ажәҩан агәы аныцқьоугьы ианыдыдуа. Ауаа ргәынқьбжьы дыдраҵас Бзыԥҭа иавыҩуан. Аҳәса рмыткәмабжь ажәҩан ҵнаԥссон. Ҟәарҭда аӡаӡа илахаз акәҷарақәа реиԥш, ахәыҷқәа еибархьусууан. Убасҟан Бзыԥҭа аӡ нырцәнтәи игеит Рашьыҭ-иԥа Мысҭафа Учанба ибжьы.
– Шәабацо, шәаргьы саргьы агәаҟқәа, шәабацо?
– Бжьык слымҳа иҭасит, шәара акыр шәаҳама? – дҵааит Басиаҭ.
– Ааи, иҳаҳаит, – иҳәеит Мсоусҭ. – Аԥсны иаанхаз аԥсуаа зегьы ҳаҳәҳәалоит уахь шәымцан ҳәа..
– Иҳәҳәо ӡәыр даанхозар… Ҳара ҳцоит ҿааҳәыра ахьҳақәым. Шәымш аабзиахааит, – инапы ҩышьҭихит рнапқәа ааныикларц.
– Мап, ҳара ҳшәыцрыҵраны ҳаҟаӡам Аԥсны дгьылаҿ шәыҟанаҵ, – Мадлеи инапы Басиаҭ иимҭеит. – Ицозаалакгьы уара уаанхароуп, умаҭа лаҳаҭыр аҟынтә.
Бзыԥҭа аӡы џьара арахәыц шкәакәа еиԥш еиҵыхәхәа, нас даҽаџьара илакьылакьуа ишцоз еиԥш, Мақьазҭоуаагьы уи аԥшаҳәа иаваланы ицон. Рыԥсадгьыл аанырмыжьыр ада ԥсыхәа змамыз, нцәагь дызмамыз аԥсуаа…
– Шәабацо, шәаргьы саргьы агәаҟқәа? – игон Бзыԥ нырцәынтәи абжьы. Игон згәы ԥжәоз, зхала иаанхаз ауаҩы ибжьы.
Аҵх акыр инеихьан. Хыбрак ахәыҷқәа рхы ахьныҵыркышаз џьаргьы иҟамызт. Рызагьы амшын агаҿа аҟәара иқәԥсан. Инаскьаган иӡыхгылаз аӷба, дара згараны иҟаз, зны-зынла аҳәынҵәа иакыз арахә еиԥш иӷызуан. Лашарақәакгьы ҭааӡа агаҿа иаваршәыз аԥсҭҳәақәа ирыларбон. Ажәҩан агәы цқьан, ԥшакгьы асуамызт.
Аҟәара ӷәиҵибжьқәа игоз угәы ҭнашьаартә акәын ишыҟаз. Аҵх лашьца, аҟәарҭ амҵәыжәҩақәа акәҷарақәа ыҵакны иантәо еиԥш ирхатәан. Марҭа лабду иҽидҵан, иоупа лыҵаршәны дкыдиаалан. Уи лжьы-лцәа дысхьан. Ашьра иргоз леиԥш акәын дшыҟаз. Уажәшьҭа зегьы лзеиԥшын. Ашьац ақәа змоукәа иҵҩаауаз даҩызан.
Мадлеии Мсоусҭи роупақәа рыҵаршәны, ршәақьқәа рнапы ианҵаны итәан, зеиԥш ҟамло акгьы ыҟам ҳәа, агәаҽанызаара рыманы. Усҟантәи аамҭаз абрагьцәа зларацәаз ала, ӡынӡаск зыламыс ыӡхьаз, абарҭ реиԥш агәаҟқәа ианрықәлозгьы ыҟан.
Аӷба аахәаазаан абжьы аргеит, уахык иадамзаргьы шәыжәҩан шәаҵаԥхьа, нас шәхысҭәҳәаларц шәсыман сдәықәлоит аҳәозшәа. Ауаатәыҩса аҟәара иқәжьыз рыӷәиҵира гәыҭшьааган. Мсоусҭи Мадлеии абри аҩыза акаамеҭ иалаԥшуеит ҳәа ргәы иаанагомызт. Ргәы ацымхәрас, ахаҳә ҭакнаҳазшәа акәын ишыҟаз. Аԥш аԥчаҭлаҿ ианырҭәаҭәо еиԥш рцәа иҭаҟәыбаса акәын ишыҟаз. Аҟәара ахи аҵыхәеи азныказ убас иааҭынчрахеит, амҩа иқәыз рызынтәык ԥсны ишьҭазшәа. Уи еиҳагьы рцәа инҭанарӡыӡеит дара.
– Аҽқәа акәадырқәа рықәаҳхып, изыхҳарҟьоузеи, – иҳәеит Мсоусҭ дҩагылан.
– Уажәраанӡагьы ирықәаҳхыр акәын. Арҭ
агәаҟқәа уаҵәгьы амшын изхымлозар акәхап, – иҳәан, Мадлеи Мсоусҭ днаишьҭалеит.
Рҩыџьагьы ркәадырқәа рхы нықәҵаны рыԥсы ааиҭаркырц инықәион еиԥш, рывараҿ дааины даатәеит арԥыск.
– Хәлыбзиа, – ибжьы ныҵакны ҿааиҭит, иааиз арԥыс.
Мадлеии Мсоусҭи ашыр-сыр ҳәа иҩықәтәан арԥыс инеиҿаԥшит, аха алашьцара цқьа дырзалбаауамызт.
– Узусҭада? – дҵааит Мсоусҭ.
– С-Кәаӡбоуп, Шьаҳан сыхьӡуп, – инеиқәырццакны ихьӡи ижәлеи иҳәеит, Шьаҳан. Ҩажәа шықәса схыҵуеит. Сани-саби ԥсхьеит. Ирыбыргәузеи урҭ абри аҩыза ахлымӡаах мбакәа иахьыԥсыз. Сашьа заҵә аибашьраҿ дыршьит. Абас ала, сеиҭымха сықәхеит адәы. Уи азмырхакәа, еиҭа атәрахьы амҩа сықәырҵеит.
– Нас иуҭахыузеи? – дҵааит Мадлеи.
– Исҭахым Ҭырқәтәылаҟа ацара.
– Убналарц уҭахызар ҳуцхраап, мамзар ҳара уҳацаала, – Мадлеи ииҭахыз убри акәын.
– Схала сакәзар, иагьараан сыбналахьазаарын.
Аха ацраҳәа дсымоуп.
– Уи дарбану?
– Кьыч-ԥҳа Марҭа. Абни шәзацәажәоз аҭаҳмада иԥа иԥҳа.
– Лара илҳәо исаҳаз ала, Ҭырқәтәылаҟа ацара лҭахым.
– Убри оуп иҟалаз, – Мадлеи иажәа днаԥыххылеит Шьаҳан. – Илҭахӡам уахь ацара. Лареи сареи ажәа еимаадахьеит, ҳаԥхьа иааиуа ашықәсаз аҭаацәара ҳшалало ала, аха уанӡа ҳнармышьҭит акәымзар. Исыздырам уажәшьҭа иҟасҵараны иҟоу.
– Уи мариоуп, – Шьаҳан игәы ааирыӷәӷәеит Мсоусҭ.– Ҳара шәҳарманшәалоит.
– Ишышәҳәаҵәҟьо имариахом абри аус. Марҭа лабду лыда димаӡам. Убрахь амшын дыхҵаны иԥырҵра лцәуадаҩуп. Арахь иара дымцар иуам. Убри аҟынтә, лара лхала дсыздәықәҵауам, саргьы слыццар акәхоит. Шәсызиацәажәа, даангылааит иаргьы, иԥсы ҭанаҵы сара дныҟәзгоит.
– Угәы рҭынч, Шьаҳан, – иҳәеит Мсоусҭ. – Уара удгьыл уаԥырҵыртә иҟаҳҵом. Иамуӡар, лабдугьы ларгьы шәнеидкылан Абжьуаа рахь шәаагап. Аамҭа ас ицарым, шәхынҳәып мышкызны.
– Анцәа дышәзылаԥхалааит, шәыԥсҭазаара аҵыхәтәа аҟынӡа, – дгәырӷьаҵәа дааҟалеит Шьаҳан. – Баша ирҳәома, «имԥысша аџьма амахә азылаҟуеит» – ҳәа…
Мадлеии Мсоусҭи ашара иазыԥшны аҵх лашьцара иналатәеит. Џьара бжьык гомызт, захьынџьара ҭынчран. Бзыԥ аӡы акәзар, аԥсы ӡаны
ахаҳәқәа ирықәҵәраан инеиуан, аҵыхәтәантәи з-Ԥсадгьылаҿ ицәаз ауаа арҿыхар ҳәа ишәозшәа. Аӷба акәзар, абжьы амыргеижьҭеи акрааҵуан. Хараӡа, амшыни-ажәҩани ахьеивҵарсыу аҟынтәи рҿаархеит 8ҭа еиқәаҵәақәак. Уи ирласны излаауаз ала, ажәҩан агәы ашәеиқәаҵәа аҵачаԥара иаҿын, Мақьазҭоуаа агәаҟқәа ашәы рхьыссы Бзыԥҭа иавалан ианаауаз еиԥшха.
– Анцәа срыцҳашьа, сара схаан абри аҩыза аԥҭа еиқәаҵәа сымбац, – дахьтәаз дҩыҵҟьеит Мсоусҭ. – Амшын зегьы ҭыҵны ажәҩанахь ихалазшәа ауп ишыҟоу. Абри ҽеик иазҳәам, Мадлеи.
– Аҽеи абаҟоу, уара абзиа збаша, Мсоусҭ. Абарҭ ашәы еиқәаҵәа илаҳәоу агәаҟқәа, ашәеиқәара мҩа изынгылоу азмырхакәа, рыжәҩангьы шәеиқәаҵәала иҷышәит, ҳазшаз Анцәа. Уаҩы иимбац амшцәгьа ҟалараны иҟоуп. Амшын зегьы ҭҳәаны иаман ихалт абарҭ агәаҟқәа рыдгьылаҿ еиқәароу қәала икәабаны амҩа иқәнаҵарц.
Аԥшқа згәы рҭынчны агара игароу еиԥш акәын ишыцәаз ахҵәацәа. Макьаназ рыдгьыл иқәиан. Жәҩангьы дара иртәын, аԥҭа еиқәаҵәа аҵажьын акәымзар. Урҭ аԥҭа еиқәаҵәақәа алаҳәа иаҩызаха хәыҷы-хәыҷла ҵаҟа илеиуан. Аԥсуа ԥацхаҿ ахәблы алҩақ ишашәуа еиԥш акәхеит нырцә-аарцә ирхагылаз аҳаракырақәа шеиқәарахаз. Иаалырҟьан убас имацәысит, ихысит, геи шьхеи
ирмаҳацыз аҩыза ала. Хәыҷи дуи ираҳаҭӡа ицәаз, еибархьусууа, еибарҳәҳәо инеилалеит. Убасҟан аԥҭақәа ааимаҩрны ақәаршаҩы алеира иалагеит. Хыҵакырҭа змамыз ауаа иҟарҵара иақәмшәо иааилахеит. Ажәҩан алу еиԥш рхалагара иаҿын. Аԥҭа еиқәаҵәақәа еиҳа-еиҳа ажәҩан иазааигәахо, аҵаҟа иҟаз ауаа хәаҽны иашьырц аҭахызшәа аҽырханажьит.
– Ҳаи, ҳаи, ахацәа, ахәыҷқәа шәыхьча, амацәыси-адыди рыбжьара ибжьы наиргеит Мадлеи. – Гәыԥ-гәыԥла шәҽеизган шәнеидгыл. Аупақәа ахәыҷқәа ирхашәырԥа. – Дыҳәҳәо рыкәшара даҿын.
Дара ахҵәацәа ирзыҟалаз рхаҿы ианааи, ақәа аанызкыло ҳәа ирымаз ауапақәеи, аџьмацәақәеи, амшә цәақәеи ахәыҷқәа ирыкәдыршеит, агарақәа ирхадырԥеит. Аҭаҳмадцәеи аҭакәажәцәеи ауардынқәа ирыҵадыртәеит. Егьырҭ иаанхаз аԥсабара аҿаԥхьа мчы шрымамыз рбон аҟынтә, ирылшоз ҟарҵон. Шьоукы гәыԥ-гәыԥла рнапқәа еиқәыршаны игылеит.
– Аҳаҳаи, амарџьа, аԥсабара иаратәы ҟанаҵоит, шәгәы кашәмыжьын, шәыҽшәырӷәӷәа, – ҳәа ҿыҭуа дрыкәҵәашон Мсоусҭ.
Аԥша асра еиҳагьы аҽарӷәӷәеит. Амшын агәы ихыҵуаз аԥшатлакәи, Бзыԥҭа аԥсҭа иҭҟьози ҳәаҭыхла иахьеилалоз агәҭа рықәшәеит дара. Аха
ауаҩытәыҩса иԥсы ҭанаҵы, иԥсҭазаараз ақәԥара дшаҿу еиԥш, аԥсабара иамхәаҽырц ақәԥара иаҿын Мақьазҭоуаа.
– Шәсыцхраа, – лыҵәаабжь геит ԥҳәызбак.
Уи абжьы ахьгаз инаҭрысны ианнеи, адгьылаҿ иҽеиҵыхны, игәы ҩарханы дышьҭан Басиаҭ. Аӡы илажьыз ихы ҩышьҭкәыцәаан дҵааит Мадлеи.
– Иҟалазеи, Марҭа?
– Исыздырам, ацәажәара даҟәыҵит…
Мадлеи иоупа ааишәыхны инаиқәиршәит. Иоуразоуроу амца ихҟьо дцон Басиаҭ. Акы иҳәарц иҭахын, аха дызцәажәомызт. Иажәымҭа еиқәаҵәахахьаз аҵх лашә иагәылаҳәан иаман.
– Аӡы, – иҳәеит иаалырҟьан, аха ашоура злаимаз ала, аӡы иуржәыр ҟаломызт.
Ажәҩан лагон, ақәа алеира иаҳа-иаҳа иацнаҵон. Адгьыл аҟынтәи аҩар ашьҭыҵра иаҿын. Бзыԥҭа ахаҳәқәа шеиҿанажьуаз ала ихышхыҵәа ишдәықәлаз ҩашьомызт. Уи игәы амырҭынчит Мсоусҭ.
– Ари аӡы ахыҵшьа сгәаԥхом. Абра ҟьаҟьароуп, абрахь аҿаанахар, абарҭ агәаҟқәқәа ирзыҟалаз еицәоу рзыҟалоит.
– Убри оуп саргьы сзызхәыцуа, аха уажәшьҭа иҟаҳҵараны иҟоузеи, ҵысышьа ҳамам, ҳахьцо аабом. Анцәа дзықәшәииз ауаа, Анцәа ирзааиго аабап.
Аха ашара ааигәахахьазу, мамзаргьы акры агзу, адырра уадаҩын. Хыхь иҟаз ҵаҟа ицон, ҵаҟа иҟаз хыхь ицон.
– Аӡы, – иҳәеит еиҭа Басиаҭ.
– Аӡы ишәҭ, аӡы, – дааӷьаҵәы-ӷьаҵәит Марҭа. – Ашоура змоу аӡы ижәыр ҟалаӡом, Марҭа, – иҳәан, Мадлеи инапсыргәыҵа ажәҩан инаҵакны, ианҭәалаз ацәыкәбарқәа рыла, амца зхылҟьоз Басиаҭ иқьышә ааирбааӡеит.
Убасҟан аԥша иамыцҟьарц знапы еикәыршаны игылаз ахацәа рҟынтәи иаагеит гәаҟ ашәак.
Уа, раида, џьамыӷәа цәгьа зԥеиԥшыз аԥсуаа,
Ҳадгьыл кажьны ҳандәықәла, акыр ҳаԥсоума аԥсуаа,
Уа, ҳахьнеиуа ҳазҭахыда, џьамыӷәа
цәгьаа аԥсуаа, Уанӡагь ҳнеиуа здырхуада, митә ианиаз аԥсуаа,
Уа раида, раида агәаҟцәгьа, ихырҭәҳәалаз аԥсуаа,
Дгьылда, жәҩанда агәы иқәхаз аԥсуаа.
Ашара ааигәахо иалагеит. Иаха аахыс џьаҳаным иҭагылаз ауаа гәыӷрак иазыԥшын. Иара аԥсабара ацәгьеи абзиеи шеиҟароу еиԥш, аԥҭа еиқәаҵәақәа иахьца-иахьаа рымбаӡо ажәҩан инаҵаба ицеит. Амрагь, иаха ақәа иапҟаз
сабарыхәо аҳәозшәа, иццакны агылара иаҿын. Адгьыл ахылҩа-ԥсылҩа иахылҵыз, ақәаб дуқәа амца иахакнаҳаз анеилашуа еиԥш акәын ишҩеиуаз. Марҭа аупа илхарԥаз налхыхны еиҵыхны ҵаҟа инкалыршәит. Амра шәахәақәа илҿаԥхаз лыԥсы ааҭарҵеит. Иҭахьшәашәаз лыгәгьы ааҟәандахеит. Дшәон, илҭахымызт амшын агаҿахь дыԥшырц. Уа ихгылаз аӷба еиқәаҵәа, дара згараны иҟаз дахәаԥшырц. Лхы ҩышьҭылхит ажәҩанахь, лыԥсҭазаараҿ иаснагь дызҵаԥшуаз.
– Аӡы, – иҳәеиҭ Басиаҭ уажәраанӡа иблақәа ихҩаз аахтны. – Аӡқәа ҭабама Аԥсны, сзыхшәырҟьоузеи?
– Аӡы изаага, – лаԥхьа игылаз ахмаҷыр аашьҭкәыцәаан Шьаҳан инаиларкит Марҭа.
Маҷк ихы ҩышьҭхны аӡы идыржәит Басиаҭ. Аӡы анылбааида, икьатеиқәа амца зҭагьыжьуаз иаразнак иааиқәтәеит. Уажәшьҭа дахьыҟаз издырамызт. Игәы аисбжьгьы иаҳауамызт. Иаҳа-иаҳа ихдырра ицәыӡуан. Иԥсы изеивгомызт. Агәаҟра даҿын, аԥсра агәашә дылагылан.
– Абри амшын ихыло уаҩым уажәшьҭа, иҳәеит, – ибжьы ныҵакны Мсоусҭ.
– Ус еиҳагьы ииашазар ҟалап, – аарла ибжьы ааиргеит Басиаҭ. – Сара аброуп анышә сахьарҭо. Аха илыԥсыхәоузеи Марҭа, илхылаԥшуада.
– Марҭа илхылаԥшуа длымоуп.
Басиаҭ илымҳақәа ааҵархеит. Ҩныҵҟала иҽааизган, иблақәа ҩышьҭхны ихагылаз Мадлеи днеиҿаԥшны днаиазҵааит.
– Иуҳәаз иаанагоузеи? Илхылаԥшран иҟаз аԥсра саҿыуп. Дыҟоума ус Анцәа илыԥха зауша?
– Марҭеи Шьаҳани хынҳәуеит Мақьазҭоуҟа.
Анкьа ианиаамҭаз еиԥш, ҩныҵҟала дласкәантраӡа дааҟалеит Басиаҭ. Иҩныҵҟа ԥхарак нҭалеит, дызқәымгәыӷӡоз ахьиаҳаз. Изаанхаз имч ааибыҭан даацәажәеит.
– О, иаҳамбо аеҵәа аҵаҟа ирыҭ аԥсҭазаара ауаатәыҩса, Анцәа, дыҟоума нас сԥа иԥҳа Марҭа дызмырӡуа абри адгьылаҿ?
– Дыҟоуп. – Басиаҭ иаҳартә ибжьы ҩышьҭыхны иааиргеит Мадлеи – Иҟалап иара иаҳамбо аеҵәа акәзаргьы ауаатәыҩса еиқәырханы измоу. Ҳаргьы агәыӷра ҳазҭо.
Аӷба аҟәара иазааигәан ианаагыла, ахҵәацәа аҽеибыҭара иалагеит. Уажәшьҭа амыткәма рҳәомызт, рыгәгьы икыдсыломызт. Иахатәи ақәаршаҩы аԥҭақәа ишрымҵәаз еиԥш, даргьы рылаӷрӡқәа рлакҭа иҭабахьан. Ргәы зыхшәаз Ԥсадгьылк иаԥырҵуазшәа рышьҭахьҟагьы ихьаԥшуамызт. Ахҵәара анакәха, ахҵәара иаҿын.
Кьычба Басиаҭ ҽырҵасра иқәӡамкәа дышьҭан. Ҩныҵҟала иӷрыхоз ихьаа маҷк иааҭынчхеит. Ажәҩан даҵаԥшуан, аха ажәҩан ибомызт.
– Дгьылда ажәҩан зыуҭахыузеи, – даҟәндҟәындит иара.
– Акыр уҳәазма, бабаду?
– Дгьылда ажәҩан зыуҭахыузеи, сҳәеит…
– Уара удгьылгьы ыҟоуп, ужәҩангьы, – ибжьы неиҵыхны инаиргеит Мсоусҭ, ааигәа игылаз инараҳартә.
Аха Мақьазҭоуаа Мсоусҭ ииҳәаз раҳауамызт. Аӡәы иааникылар ҳәа ишәозшәа, рызегьы агаҿахь рҿынархеит, изхьымӡо акы иахьӡарц рҭахызшәа. Убасҟан игеит Бзыԥҭа нырцәынтәи абжьы, дара ирываҩны ицозшәа.
– Шәабацо шәаргьы саргьы агәаҟқәа, шәабацо шәабацо, шәабацо…
– Ицама?, – дҵааит Басиаҭ.
– Ицеит, бабаду, ицеит, – дааӷьаҵәыӷьаҵәит Марҭа.
Ԥыҭраамҭак ҿымҭ дышьҭан иара илацәа еиқәԥсаны. Иԥсы лагаҩагара уажәы-уашьҭан иаагылартә акәын ишыҟаз. Издыруадаз уи уажәы ҩныҵҟала иихәцуаз, аха адәахьала уахьихәаԥшуаз аԥсра иҽазирхион.
– Бымшәан сыԥшқа Марҭа, – иҳәеит Басиаҭ ибжьы аарла иааҭганы. – Сыԥсы ҭазаауеит амра ҭашәаанӡа. Уи нахыс мраҭашәара саццоит. Бара рнапы банысҵоит абжьыуаа рыҷкәнцәеи, Шьаҳани. Сыжәҩа бнаҵатәеи, – данаақәдыртәа, ибӷа днаҵатәеит Марҭа. Иаргьы иблақәа аахтны агаҿахь днаԥшит. – Умш аабзиахааит, аиаша уҳәозар
уԥсаҭа бзиахааит ҳәа самҳәаӡакәа ицаз сашьцәа уи аӷба еиқәаҵәа ишҭалоу збарц сҭахыуп. Иԥсы цон иаауан. Иаҳа-иаҳа имч кәадахон, аха ихы инапаҿы иааган, адунеи аԥырҵра шиҭахызгьы, амра аҭашәара аҟынӡа иԥсы анагара даҿын. Абриоуп изахьӡу ақәӡаара. Ижәбоума ишцо, рразҟы еиқәаҵәа иазааигәахарц. Шәара шәцара иаҵыхәтәантәихааит, аԥсуаа рыхҵәара. Уи нахыс уахь дымԥшит иара. Дыԥшӡаргьы акгьы ибомызт, иблақәа изхымтуа иалагахьан. Иԥсҭазаара амҩа дызнысыз нҵәашьак амам ҳәа игәы ишаанагоз, аҵыхәтәантәи аԥаҩ даахықәгылеит. Уажәшьҭа аԥан аԥшаара иара иус аламызт, Анцәа иакәын изусыз.
«Ауаҩы ԥаҩкаҿ дыҟазароуп. Убри аԥаҩаҿгьы дыԥсыроуп. Ҩ-ԥаҩкарҿ аԥсҭазаара ԥсҭазаарам».– ҳәа иҳәалон аимараа рныхаԥааҩ Ажьгьери Аџьрыцба. Аамҭа ӡыхәашь даман иандәықәла, и-Ԥсадгьыл аԥаҩаҿ аԥсра Анцәа иахьиаҭәеишьаз игәы абаауан Кьычба Басиаҭ.
– Уажәшьҭа саашәырҳәы ашьхарахь, – иблақәа шыхҩаз ибжьы ааиргеит Басиаҭ. Иблақәа анаахит, анкьа даныҷкәыназ еиԥш, Бзыԥ иахагылаз ашьхақәа ибла иаахгылеит. Урҭ ахрақәа џьара ицәцар ҳәа дшәозшәа, иаразнак иблақәа нархигеит. – Иа, Анцәа, ухьышьаргәыҵа сакәыхшоуп. – Иара итәала урҭ ашьхақәа рҟынӡа ибжьы
наҩуазшәа ибеит, аха аарла акәын ишиҳәоз. – Сышьхақәа, сышәзынхеит, сышьхақәа, – уажәы еиҳа иԥсыҽны ҿааиҭит иара. Аха алашара аҵкьыс ииааит алашьцара. Амрагьы дгьыли-жәҩани ахьеивҵарсыз инавашәеит. Иара макьаназ аԥсҭазаара ишьапы аҿаргылан, мраҭашәара аҽаҭара иҭахымызт, аха ишааигәахазгьы ибон. Убри аҟынтә иҭаххеит аҭаацагарашәа иҳәарц. Мақьазҭоуаа рҭаацагарашәа. Иагьцәыригеит иқәра иафахьаз ибжьҵаӷала.
Уари дада, дааргеит Мақьазҭоуаа рҭаца,
Ҳаит амарџьа, шәгәырӷьа, шәацкәаша, дадраа,
Мрашәа дкаԥхоит, мзашәа длашоит, Мақьазҭоуаа рҭаца,
Ҳаи, ҳаи аҳаҳаира, еинышәҟьа рҳәеит дадраа,
Уа, бахьыҩнало аҩнаҭа ырлаша, Мақьазҭоуаа рҭаца
Шьацәхатәрыла шәықәгьыжьаа, аҳаҳаира дадраа,
Бымшхааит, быҿиааит, Мақьазҭоуаа рҭаца.
Ишанханы игылан ихәаԥшуан арԥарцәа. Иԥсымҭаз агәаҟ ашәа мҳәакәа аҭаацагарашәа ахьиҳәаз. Еиҭа иԥсҭазаара ахьиргьыжьыз, дахьиз, дахьааӡаз аҭыԥ ашҟа аԥсра агәашә дшылагылазгьы, ҩныҵҟала лашарак игәы иахьҭаирԥхаз.
– Ари Мақьазҭоуа ҳҭаацагарашәоуп, дадраа, – иаалырҟьан ацәажәара дналагеит Басиаҭ. – Ҳара ҳҭаацагарашәа даҽа ҭаацагарашәак еиԥшӡам. Ашәа анцәырыргоз, ахапа зҳәоз, аҭаца илықәнагахаша иара ихатәы жәақәа алеиҵон.
Аҳаҳаира, Мақьазҭоуаа, аҭаца дымшуп, рҳәеит,
Аҳаҳаира, аԥсуаа, аҭаца дыҿиаҩуп, рҳәеит.
– Шаҟантә ахапа сҳәахьааз сара, абыржәы ижәбо. – Нас иблақәа ҭырхаха Марҭа дналҿаԥшын, иажәа инациҵеит. – Уажәшьҭа Мақьазҭоу аҭацагарашәа зҳәо аӡәгьы даанымхеит. – Иаалырҟьан иоуит агәаҳәара ишьапы дықәгыларц, аха уи иара имч ақәхомызт. «Сшәыргыл» – иҳәеит иара. Иаразнак ижәҩахыр инаҵагылан ишьапы днықәдыргылеит. «Соушәыжь» – адҵа ныҟаиҵеит. Данааурыжь адгьыл иҵасызшәа даагазҽазит, аха ихала иҽаанкылан убасгьы наиҳәеит. – Шәара ишәдыруазарц сҭахуп, ауаҩытәыҩса ишьапы адгьыл ианықәгылоу шаҟа дыӷәӷәоу. Нарҭаа дуқәа срывагылоушәа схы збоит абыржәы. Сара сыԥсҭазаара абра иаангылеит, дадраа. Убри зынӡак иаангылаанӡа, сиҳәоит Анцәа, зхьышьаргәыҵа сакәхшоу, Марҭеи Шьаҳани зықәлаз амҩаҿ ирманшәаларц. Амашәыр иацәыхьча, аԥсҭазаара ргәы аҳәо иҟаҵа.
Мақьазҭоу аҳәақәа ҭыӡаан, дара ашьагәыҭхо иҟаҵа. – Уаҳа мҳәакәа уа иҽааникылеит иара. Ибон ишьамхқәа дшырзаанымкылоз. Иахьынӡа ибарҭаз Аԥсынра днықәԥшит. Уаҳа иблақәа хымҩаӡакәа, ишьамхқәа наиҵаҟәалан, иԥсы злаз идгьылаҿы иҽааиҵихит.
Мадлеии Мсоусҭи, Марҭеи Шьаҳани ҳаракыракаҿ дыҩхагалан иоупа даалаҳәан анышәа днарҭеит. Иара убраҟа инҵәеит уи шәышықәса рыҩныҵҟалатәи игәаҟрақәа. Аамҭа иаратәы ҟанаҵоит, рыԥшьҩыкгьы ццакуан доусы рымҩақәа рышҟа.
– Угәы коумыжьын, Шьаҳан, – ибжьы наиргеит Мсоусҭ. – Шьоук цеит, аха даҽашьоук аанхеит. Аԥсны аԥсуа дагхан зыҟалом.
– Убри азоуп иара саргьы схы саиааины сзаангылаз. Аԥсны ҭамцәырц азыҳәан, – иҳәеит Шьаҳан, Мадлеии Мсоусҭи рыжәҩахыр ахьиоуыз игәы архаҵо. – Марҭа дсыман сцоит Мақьазҭоуҟа. Сабацәа рдоуҳа сыԥхьоит.
– Уи ҟалашьас иамоузеи, шәқыҭа аурысқәа иааныркылахьеит.
– Мақьазҭоу дууп. Иҟоуп убри еиԥш аҭыԥқәа аурыс ишьапы ахьымнаӡо.Уа ҳҽыԥхьаҳкып аамҭала.
– Аамҭала ианбанӡа? – Шьаҳан иаԥшьигаз азы игәы ҭынчмызт Мадлеи.
– Аурыс уа дыззангылараны иҟоузеи. Ииҭахыз ҳара ҳақәцара акәын. Аӡын Мақьазҭоу асы ӷәӷәаны илеиуеит. Урҭ уа ԥсҭазаара ҳәа роураны иҟаӡам…
– Ааи, аха шәара шәабацо? Шәхы абаԥхьашәкуеи? Ҽынла шәылҩаҵә рбап, уахынла, шәымцабз, – Мсоусҭгьы игәы ҭынчымызт.
– Иҟоуп убри еиԥш аҭыԥқәа, ҳалҩаҵәи ҳамцабзи ахьырымбо. Уи аҭыԥ иахьӡуп Аиныржьыҩ иҳаԥы. Хымз рыҩныҵҟала ҳқыҭа иқәынхоз ахҵәара рҽаназыҟарҵоз, сара анхара саҿын. Ҳара ҳтәқәа аӡәгьы имырбакәа, аҳаҭа дуқәа рыла ашыла наган икнасҳаит. Аҳаҭа аԥсыԥ ҭамло ахы анҿоуҳәа акы ахьран иҟаӡам. Иара убас ашәхақәа рҩаны аҳаҭақәа хәба рызна убра инарывакнасҳаит. Ацәқәа хԥа шьны, акәац ҵааны, ирҩаны уа иҟасҵаз ашәымкьаҭ инықәсҵеит. Ачуан, амҳабысҭақәа, аишәа, ачарӷә, архышьна, аӡы аагага абҟәылқәа, ажәак ала, аҩны иҳамаз ацәамаҭәеи, аиареи инадыркны уахь ииазгеит. Еиҳарак сызқәгәыӷуа, ацха ԥшны, насгьы ишцәалоу, жәабаҟа бҟәыл уа исызгылоуп. Абџьари аџьаԥҳани ракәзар, шаҟа уҭахыу. Ашьанҵа аихымца, ацәымса, амзаша зегь рыла, сеиқәшәоуп.
– Ааи, аха аӡы абауԥшаауеи? – дҵааит Мсоусҭ, иаҳауаз зегьы алакә еиԥш идкыло.
– Иара аҳаԥы аҵаҟа. Ҩажәа шьаҿа абахә уҽнадҵан улбаар, аӡыхь ҭоуп. Шәара шәҿы саҭамзааит, аха агарагь хагалан исҵәаххьеит…
– Иа, Анцәа сиҳәоит шәыԥсҭазаараҿ шәирманшәаларц. Мақьазҭоу шәара шәыла иҭҭәааит, – зықәрахь инеихьоу аӡәы еиԥш аныҳәара даҿын Мадлеи. Имаҟа иадҳәалаз аҟама аамхны Шьаҳан иахь инаирххеит. – Абри аҟама анышә иаҳҭаз ауаҩы исиҭеит иацы, усҭ.
– Абри аҟама уара уоуп изиҭаз. Ус анакәха, уара иныҟәугароуп.
– Абри аҟама Мақьазҭоуаа шәеиныр жьыҩ иҟаҵамҭоуп. Ус анакәха, уи аҭыԥахь игьыжьроуп.
Шьаҳан Мадлеи иикыз аҟама ааимхны ус иҳәеит.
– Сыԥсы ҭанаҵы сара исыцзаауеит абри аҟама.
– Шәықәла шәымҩа, – иҳәеит Мсоусҭ, урҭ рхала иахьцо иҭахӡамкәа. – Иаарласны ихәлоит, шәааццакыроуп.
– Иагьа ашәарҭа ҳҭагылазаргьы, ҳ-Ԥсадгьылаҿ ҳаҟоуп. Зыԥсадгьылаҿ иҟоу ауаҩы имч ӷәӷәоуп. Сыԥсы ҭанаҵы шәысхашҭраны сыҟам. Аамҭа абас ицарым. Ажәа шәысҭоит мышкы зны шәбара сышнеиуа. Шәыԥсҭазаараҿ лыԥхала шәныҟәо Анцәа шәҟаиҵааит, – ааиҳәан аӡәаӡәала иааигәыдрӷәӷәалеит Шьаҳан. Марҭа лаԥхьа дҩагылан Мақьазҭоҟа идәықәлеит.
Убасҟан игеит Бзыԥ нырцәынтәи Мысҭафа Учанба Рашьыҭ-иԥа ибжьы.
– Аҳаҳаи, аҳаҳаи, шәымҩа хирхааит зышьҭахьҟа
игьыжьыз. Иаашәырццакыр шәыхәшҭаара ҿыцәаанӡа шәахьӡоит.
Шьаҳани Марҭеи неиуан ршьаҿақәа ырццакуа. Урҭ уажәшьҭа рышьҭахьҟа ихьаԥшуамызт. Ирҭахымызт амшын агәы ахыԥшылара. Рхы-рыԥсы зегьы ахьыҟаз ашьхарахь акәын, Мақьазҭоу ақыҭа ашҟа. Еидыркылаз рыԥсҭазаара қәыԥш, амца зкыз р-Ԥсадгьыл иагәыларшәны инеиуан…
– Ԥсынҵры ԥшӡа шәақәиршәааит, ҳазшаз Анцәа, зхьышьаргәыҵа сакәыхшоу, – дааматанеит Мадлеи, Марҭеи Шьаҳани уаҳа имбо архәара ианнавала.
Мадлеии, Мсоусҭи аахьаҳәны амшын агәы инхыԥшылт. Иаргьы иаҳа-иаҳа ахәлара иациқәаҵәахон. Ацәқәырԥақәа ари абжьарак рхы шкыдырҟьоз еиԥш акәымкәа, имлашьуа агыгшәыг азхара анафалакь, ҭынч иштәоу еиԥш, Мақьазҭоуаа анахәлабга, ацәқәырԥақәа неиқәԥсеит. Даргьы уаҳа уи амшынахь имԥшыкәа рымҩахь идәықәлеит.
Ахымш рыҽны Мадлеи Мсоусҭи Мзымҭа аӡы инхықәгылеит. Аӡы хышхыҵәан илеиуан, аха ауардынқәа зықәсышаз ацҳа хын. Ацҳа дара злагылаз аганахь ала аӡәгьы дрымбеит. Аигәа-сигәагьы аӡәгьы дынхомызт. Арыӷьарахь ала, ашьхақәа рганахь, рылаԥш иныҵашәеит ана-ара алҩаҵәқәа шҩеиуаз. Уи ала иубон уа аԥсҭазаара
шыҟаз. Рыҽқәа ргәы рҽанҵаны иҭацәыз ацҳа инықәлеит. Иахьынаԥшуаз уи ацҳа нырцә аӡәгьы дырбомызт. Уажәада цҳа иқәмлацыз рыҽқәа аԥаршеира ианалага иааҽыжәҵны раӷәрақәа ирынкны рҿынархеит. Убасҟан нырцәтәи ахахьала ацҳа иаақәгылеит хҩык абџьар зкыз аурысқәа.
– Шәызусҭцәада? – урыс бызшәала ибжьы ааиргеит, раԥхьа игылан иааиуз афицар.
– Ҳара аурыс бызшәа ҳаздырӡом, – ибжьы наиргеит Мадлеи, ирықәкны ашәақьқәа зкыз аурысқәа рхы мҩаԥгашьа ааигәамԥхакәа.
– Таташь, ирзеиҭага уашьцәа сара исҳәо, – Таташь иахь ибжьы наиргеит афицар.
– Шәызусҭцәада ҳәа дҵааит, – иҳәеит Таташь, Мадлеии Мсоусҭи рыбла дхымԥшылакәа.
– Ҳара ҳаԥсуаауп, ҳ-Бжьуатәқәоуп, – иҳәеит, Мадлеи даниба нахыс игәамԥхаз Таташь ишҟа.
– Абрахь шәабацо? – Дҵааит афицар. – Ииҳәазеи, аурыс? – Дҵааит Мсоусҭ.
– Абрахь шәабацо иҳәеит.
– Иҳазиаҳә, аубыхқәа рҟынӡа ҳцоит ҳәа.
– Иҟаӡам аубыхқәа ҳәа сызраҳә, – иҳәеит афицар иаарымчны.
– Иабацеи иҟамкәа, аубыхқәа? – дҵааит Мадлеи.
– Урҭ цеит иахьырҭахыз, рыдгьыл аурысқәа иаҳтәыуп, – афицар агәамҵра даҿын.
Ихлахаҵ аагьежьит Мадлеи. Аурысқәа рцәымӷра имаз азмырхакәа, иаҳаз ихы ихнахит. Афицар ицәажәашьа аӡаӡ еиԥш игәы иаланаҵон. Ақәаб ду амца иахакнаҳау анеилашуа еиԥш аилашра даҿын. Иарма махәҿа иахшьыз ашәақь игәы ашҟа даахеит. Аха уажәы ҽырҵасышьа имамызт. Иаԥхьа еиқәных игылаз рнаҩсгьы, дахьынаԥшуаз ибон, ацҳа ахы акәша-мыкәша ажрақәа жны ирҭатәаз аруаа ршәақьқәа абрахь ирханы.
– Исзеилымкааит, – Мадлеи иажәа днақәӷәӷәеит. – Иаанагоузеи аурысқәа иҳтәыуп.1
– Абри адгьыл ҳара иаҳтәуп, избанзар, ҳара ҳаибашьны иаагеит, – нас Таташь иахь дахьаҳәны усгьы нациҵеит. – Исҳәо акы агмырхакәа исызраҳәа. Ицааит рышьҭахьҟа ишеибгоу, мамзар… – иҳәан, даагьыжьны дцеит.
Мадлеии Мсоусҭи еишәыра-еиҵараха ацҳа агәҭа иқәгылан. Ак аҵкьыс, ак еицәаны изыниаз ахҭысқәа, дара рзы иџьамыӷәа цәгьан иҟалеит. Кавказ шьагәыҭс иамаз аубыхқәа рышҟа асасцәа аннеиуаз, ирԥылан ирывагылан, аҟәҟәаҳәа ихысуа ртәылахь инарыԥхьон. Иара убас иагьынаскьаргон. Аха уажәы аубыхқәа рцымхәрас аурысқәа рԥылеит.
– Рацәа алахьынҵа цеит Кавказ, – иҳәеит Мсоусҭ.
Мсоусҭ ииҳәаз алаҿимҭит Мадлеи. Уажәы ихәда хҽны дызмаз аурысқәа рҟынтә иаҳаз ажәақәа ракәын. Абрахь раԥхьаҟа цашьа рымамкәа, рышьҭахьҟагьы ак еилымкааӡакәа ихынҳәыр иацәыԥхашьо, ируа-ирҳәо иақәмшәо иаанхеит.
– Ҳгьежьып, Мадлеи, – ҳәа ҿааиҭит Мадлеи ижәҩа днахьысшәа. Нас усгьы нациҵеит. – Иҟаӡам захь ҳцо аубыхқәа, аурыс ҳамҩа данангыла нахыс.
Гәырҩала иҭәыз иблақәа рыла Мсоусҭ днаихәаԥшит Мадлеи. Ихьанҭаӡа иқәжьыз ицәаижьы, аиҭагара ицәыуадаҩны, иҽы аҿы ианкны даахьаҳәны ацҳа днықәлеит.
– Арахә жьыхәҭала ишеиҿырхуа еиԥш, Кавказ аиҿыхра иаҿуп, аҳәақәа, – иқьышә днықәҟәындҟәындит Мадлеи.
Мзымҭа аԥшаҳәа илаваршәны, амшын агаҿа аҟынӡа, нырцә-аарцә бнараны илашьҭын. Џьарак-ҩыџьарак адәы шкәаӷьазақәа рҟны, ҭыӡҭыԥк улаԥш иҵашәомызт. Наҟ, хараӡа, амшын агаҿа аганахь, аубыхқәа рыдгьыл иазымариашан, ӷбақәак ӡыхгылан. Аҩада ашьхақәа ршьапы ашҟа, аԥсҭазаара шыҟаз убартә иҟан. Наҟ инахаран ҩнқәакгьы рбон, лҩаҵәқәакгьы ҩеиуан. Убасҟан Мадлеи игәалашәеит, рныхаԥааҩ Ажьгьери еиҳәаз. Мзымҭа аӡиас, абыржәы дара ахьгылоу иазымариашан, аҩада ашьхарахь иахьаду ишыҟоу
қыҭак Тышаду ҳәа. Уа дшынхо, анкьатәи иҩыза Гәананба Ҳаидар ҳәа аӡәы. Ус анакәха, уажәшьҭа уи дымԥшаакәа цашьа имамызт. Рыҽқәа иҩарҽыжәлан уахь рҿыҩархеит.
– Абри ақыҭа иахьӡузеи? – иаарԥылаз арԥыс диазҵааит Мадлеи.
– Тышаду ахьӡуп, – аҭак ҟаиҵеит арԥыс, иҽы аӷәра наҿакуа.
– Нас абри ақыҭаҿ дынхома Гәананба Ҳаидар ҳәа ауаҩ бырг?
– Ааи дынхоит, – иҳәеит арԥыс.
– Нас уи иҩны ҳурбар ҟамлари?
– Уи ҩны ааигәоуп ӡынӡа. Абар, абни аҳаракыраҿ алҩаҵә зхылҵуа аҩны ауп. Абри амҩала шәышиашоу агәашә шәнадгылоит.
– Аԥшәма уҟоума, аԥшәма? – Ибжьы наиргеит Мадлеи, агәашәаҿ ианнеи рыҽқәа рхы аанкыло. Аха уахьынтәи бжьы мгеит, ашҭагьы уаҩ дықәрымбааит.
– Абра аӡәгьы дыҟамзар ҟалап, – иҳәеит Мсоусҭ, аӡәгьы дахьцәырмҵыз ааџьшьаны.
– Абри еиԥш анхараҿ уаҩ дахымзар ҟалашьа амоума, уара абзиара збаша, – Мадлеи иҽы ишьхәа нарбаны агәашә дназааигәаханы ҿааиҭит. – Аԥшәма уҟоума?
– Аԥшәма дыҟамкәа, иауазеи – алҩақ зхылҵуаз аӷәеихаса аҟынтәи иаадәылҩит абжьы. – Аԥшәма
дыҟоуп, аха дзышәԥылом, абрахь шәыҩнал, абрахь.
Мадлеии Мсоусҭи рыҽқәа инарҽыжәԥан, агәашә аартны ашҭа ҭбаа инҭалеит. Аҽхарԥарҭа раӷәрақәа нархаршәны, аӷәеихаса аҩны ашҟа рҿынархеит.
– Абрахь шәыҩнал, абрахь, – еиҭа уи абжьы геит аҩныҵҟантәи.
Мадлеии Мсоусҭи ахышә аартны ишыниҩналаҵәҟьаз, еицҿакны рыбжьы надыргеит.
– Уа мшыбзиақәа.
– Бзиа жәбеит, бзиала шәаабеит, – иҳәан, дахьтәаз дҩеихеит шьардаӡа зықәрахь инеихьаз ауаҩы, зкаба зыхәда аҟынӡа иҵарбаҟа еибаркыз, зеимааи зеимси еихагылаз, заҳәызба змаҟа чаԥа иадҳәалаз. – Саҭашәымҵан, – ибжьы нарықәиргеит иаԥхьа игылаз, аха агага еиԥш иибоз. – Сыблақәа умак ирбом, абри абжьарак сшьамхқәагьы сышьҭырхуам. Шәыбжьала шәысзымдырит, шәызусҭцәада?
– Ҳара харантәи иаауа уаауп, – иҳәеит Мадлеи, ибжьы ҩышьҭхны, зыбла иамбо, илымҳагь иаҳауам ҳәа даацәшәаны. – Ҳабжьуатәқәоуп…
– Иа, Анцәа, исаҳауа закәызеи! – абырг илабашьа иҽанҵаны агылара иҽазикит, аха ишьамхқәа дышьҭырмхит. – Шәсыцхраан сшьапы сықәшәыргыл. – Дҵак еиԥш ибжьы наиргеит.
Мадлеии Мсоусҭи иаразнак ижәҩахыр инаҵагылан ишьапы днықәдыргылеит. Иаргьы знык ишьапы данықәгыла, ишыҟаиҵалац еиԥш, дгәашьан дадырсызшәа, иҽааириашеит. – Ааит, сшьамхқәа, шәыҽшәырӷәӷәа, сышәмырԥхашьан Абжьыуаа дуқәа рҿаԥхьа. Анцәа, уара зхьышьаргәыҵа сакәыхшоу, исаҳәишь, исҭаама нас абжьыуаа? Сшәыртәа сысасцәа, шәаргьы сааигәа шәаатәа…
Мадлеии Мсоусҭи ижәҩахыр ишаҵагылаз, пату иқәҵан иҭыԥаҿ днадыртәеит. Даргьы нырцә ахәшҭаарахь иааиасны иаагылеит.
– Шәаԥсуа ламыс шәагымзааит, аха шәтәароуп, шәара шәсасцәоуп.
Абырг иажәа ҩбамтәкәа ахшьапқәа инарықәтәеит.
– Саҭамзааит, зыҩны ҳааиз шәзыжәлада? – дҵааит Мсоусҭ.
– Ҳара ҳ-Гәананбақәоуп. Сара саб Рашьыҭ ихьӡын. Уи иаб Кьаҭхәа, Кьаҭхәа иаб Маҳмаҭқьари, Маҳмаҭқьари иаб, аду ҳәа ҳзышьҭаз, Аџыр ихьӡын. Шәсызжьом, уи нахыс исгәалашәом ҳабацәа рыхьӡқәа. Сара Ҳидар сыхьӡуп. Ишшәасҳәахьоу еиԥш, Гәанан Рашьыҭ сиԥоуп. Сабиԥазаҵәын, аха ҩыџьа ахацәарԥар Анцәа исаҭәеишьеит. Урҭгьы маншәалахеит, аҳәса ааргеит, ҩыџь-ҩыџьа ахацәарԥар рымоуп. Уажәыҵәҟьа иааиуеит, лбаа арха рашәара ицеит, шьыжьӡа. Саҭашәымҵан,
сара стәы самханагалацәеит. Ус оуп сшыҟоу сара, асас данысҭаалакь, ҳәара аҭахыума, сыззымдыруа – раԥхьа сара схы-сҵыхәа иасҳәоит, насоуп санҵаауа. Ишәыхьӡузеи, ишәыжәлоузеи, насгьы иарбан қыҭоу шәызланхо?
– Сара с-Ҩардануп, Мсоусҭ сыхьӡыуп, Наатәуп.
– Уара арԥыс? – Мадлеи иахь ихы наирхеит Ҳаидар.
– Мадлеи сыхьӡыуп, с-Аџьрыцбоуп, с-Аимаратәыуп…
– Ишԥа, Аимара уҳәама? – дыҳәҳәоума уҳәартәы ибжьы ҩаимпыҵҟьеит Ҳаидар. Илабашьа иҽыҩанҵаны агыларагьы иҽазикит. Ашәалҟьа мра еиԥш ихы-иҿы аалашеит. – Уара у-Еимаратәзар, Ажьгьери Аџьрыцба дыумдырыр ҟаларым?
– Дышԥасымдыруеи, уи ҳныхаԥааҩ иоуп.
– Иа, Анцәа, иԥсыҭоума Ажьгьери Аџьрыцба? – илабашьа ҩаиҵарсны ихала дгылеит иара.
– Иԥсы шԥаҭам, ацәашьы кны аимараа ҳаиныҳәоит.
– Сшәыртәа.
Еиҭа ижәҩа инаҵагылан, ашьшьыҳәа иҭыԥаҿ днадыртәеит. Даара ихараз акы игәалаиршәарц иҭахызшәа иблақәа џьара икыдхалан дыԥшуан. Амца шеиқәыз ааигәамԥхакәа, илабашьа аԥынҵала акәысҭӷақәа ааирцыхцыхит. Иигәалашәарц ииҭахыз еихышәшәа иахьизымааиз
акәхап, даагәамҵуама уҳәартәы даауалыуашеит, дахьтәаз. Аха хәыҷы-хәыҷла ихы инапахьы иааго, игәалашәази, игәаламшәази зымҩа иааныжьны, исас деиҭанаиазҵааит, аԥахьа иаҳаз агәра изымгазшәа.
– Нас, уара излоуҳәо ала, иԥсы ҭаоуп Ажьгьери? Анцәа иџьшьоуп, сыԥсаанӡа иԥсы ҭоуп ҳәа ахьсаҳаз Ажьгьери ахаҵа, Ажьгьери аџыр. – Иқьышәқәа аарҩара еиҟәнажәжәаз адгьыл еиԥш иҟаз, игәаҟынтәи иаауаз ԥхарак нықәлеит. Аҩны лашьца ацәашьы аныҩнаԥхалакь ишаалашо еиԥш, еиқәарахахьаз иӡамҩақәа аалашеит. Илымҳа нкыдҵан адәахьы дааӡырҩит, шьҭабжьык ганы имаҳазар ҳәа дацәшәоушәа. Аха еиҭа ихәыцрақәа Ажьгьери Аџьрыцба иахь аҽеизгара иалагеит. – Сара Ажьгьери ауаҩ џыр ҳәа сишьҭан. Схала аусакәхыз, ус иазҳәаз, уаа хәышәҩык ыҟан – Ԥыҭрак иҽаанкылан, иқәсны иԥо еиԥш иҽаархианы ацәажәара дналагеит. – Ажьгьери аџыр ҳәа ихьӡызҵаз Аԥсҳа Қьалашь Ачачба иоуп – Еиҭах ихәыцрақәа хараӡа инеиҵихзар акәхап, иԥсы ааиҭеикырц дааҭгылеит. – Қьалашь ихьчаҩцәа хәышәҩык ҳаҟан. – Иаалырҟьан ацәажәара дналагеит иара. – Хәышәҩык, хәнызқьҩык ириааиуаз. Иаҭахханы рҿынархаргьы, аҭырқәа иҳәынҭқарра аазырҳәуаз. Хәышәҩык аԥсуаа рҵеира, ҩажәа инаркны ҩажәихәба рҟынӡа
зхыҵуаз. Аԥсны ахи-аҵыхәеи иалыԥшыхаан иаагаз. Хәышәҩы, – ибжьы ҩышьҭхны ажәа хәышәҩык инаҵеишьит иара. Иқәра имч канаԥсеит, аха ибжьы даныҷкәназ еиԥш акәын ишихаз. – Абар урҭ зегьы срылаԥшуашәа избоит абыржәы, аӡә иаҵкьыс аӡә деиӷьны, адоумыжьхақәа. Иара итәала амца ацраҵаны дахьцәажәоз дааԥсазар акәхап, ихы ларҟәны даатәеит. Акыраамҭа ус дтәан, нас ихы ҩышьҭхны, цқьа иимбоз арԥарцәа рахь днаԥшны ацәажәара дналагеит. – Убри аахыс акыр шықәсқәа шцахьоугьы, аибашьра иахҟьаны сыблақәа цәаарак ада шырымбоугьы, саԥхьа дгылан сихәаԥшуазшәа збоит Ажьгьери Аџьрыцба. Адауаԥшь, ар рхы ҭызгоз, Нарҭ Сасрыҟәа дызбахьадаз, аха иӡбахә зларҳәо ала, шьардаӡа еиԥшыз. Уи иӡбахә шаҟа шәасҳәараны сыҟоузеи, уаха, уаҵәуха, уаҵәашьҭахь. Сара шәца сҳәаанӡа абри ашҭа шәҭыҵыр ҟалаӡом. Абжьыуантәи аԥсыуак уажәшьҭа ибжьы саҳауеит ҳәа сыҟаӡамызт. Сынашана исанаҳәоз ҵабыргызаарын, Аџьрыцба Ажьгьери иԥсы ҭоуп ҳәа. – Акыр аамҭа анашана ҳәа дзышьҭаз дагәылаԥшуа дтәан – Иареи сареи еибаҳҳәахьан, ҳаԥсаанӡа ҳаихаибамыршҭып ҳәан. Иаснагь сыԥсҭазаара дадҳәалан, иара уажәгьы дадҳәалоуп. Абрахь шәанхалоз шәылаԥш иҵамшәар ҟаларымызт ҳқыҭа иахагылоу ахра ду.
Уи ажәҩахырқәа ҟьаҟьаӡа, аӡара ҭӷәыцәаа, убас акәын дшыҟаз Ажьгьери иареи сареи ҳанеиԥырҵуаз. Ԥшрала, сахьала ԥҳәыск длыхшеит узҳәарымызт. Анцәа инапала деибиҭазшәа акәын дшыҟаз, абахәаԥшь даҩызаха.
Иажәа аанкылан хәыцрак иҽнеиҭеит. Акыр аамҭа илабашьа игәышԥы иҵаргылан ахәышҭаара дыҽҳәаԥшуан. Иааидшылаз акәсҭӷақәа анааиҿалаша, иаразнак ахәыцра даалнахын, ацәажәара дналагеит.
– Ԥхынгьы-ӡынгьы схәышҭаараҿы амца еиқәуп. Абри иснаҭо аԥхароуп саазго макьаназ. – Нас адәахьы илымҳа нкыдҵан дааӡыҩрны ус иҳәеит. – Абар, сыҷкәынцәеи сҭацацәеи ааит, – ибжьы неиҵыхны адәахьы инаиргеит. – Аҳаҳаи, сҭацацәа, сыҷкәынцәа, абжьыуаа рҟынтәи асасцәа ҳҭоуп, шәаҵамхан.
Мадлеии Мсоусҭи адәахьы индәылҵит.
– Уа, бзиала шәаабеит, – иҳәеит, иашьеи иҭацеи иԥҳәыси раԥхьа игылан асасцәа иаарыдгылаз Гәанан Иаснаҭ Ҳаидар-иԥа.
Урҭ аԥсшәа еибыҳәара иаҿнаҵы, Ҳаидар ибжьы геит аҩныҵҟантәи.
– Ҳасасцәа ишрыхәҭоу пату рықәшәҵароуп, уи сара сҳәара аҭахӡам.
Уи акәхеит, аҩны ашьҭахь еикәаӷӷа игылаз аԥсаса днарылаххны шьтәак ахәда аахиҵәеит
Еснаҭ еиҵбы Кәасҭа. Аҭацацәа ракәзар, еивагьыжьны ахәы дырхеит. Ргәылацәа аадыԥхьалан, ацх шьарда инаскьаган аишәа иахатәан, крыфо, еицәажәо, ҵәыцақәакгьы аанкыло. Ҳаидар ихәыцрақәа неиԥишьуан дахьтәаз. Имаҟа ихала иҿеиҳәо даныҟала инаркны, ахрақәа ирылыкәкәан илеиуа арҩашқәа, ӡиасхан акаршәра ишаныло еиԥш, ихыигахьаз ахҭысқәа зегьы еицрыхәхәа ишҟа рҿаархеит. Аԥсҭазаараҿ акыр збахьаз, уи аҿаԥхьа зцәа зхыҵхьаз, иқәра дуахь даннеи, даргьы уажәшьҭан ҳаугәалашәара уахьымӡар ҟалоит рҳәозшәа, иааины иааидгылеит. Иҿара акәзар, игәи-ишьамхыи иҵԥраауа ауп аԥсҭазаара дшаланагалаз. Аанкылашьа змамыз иҽы ахгьы даахомызт. Аха нас ауп ахҭыс ду зцыз амҩа дананыс. Иагьзиҳәозгьы абас. «Қәрас иҟоу зегьы бзиоуп, ас ԥсҭазаара ацзар» – ҳәа.
Мадлеии Мсоусҭи рхы ахчы ишныларҵацәҟьаз инҭаҳәахаа ицәеит. Кәасҭа, Ҳаидар иҷкәын аиҵбы, зҭыԥ иқәиҵахьаз асасцәа рыҽқәа, ириҭаз аҟашәа рфахьазар акәхарын, рышьҭабжь гомызт, даргьы шгылаз ицәахьазар акәхарын. Аԥсуараҿ ҽыла инеиз асас, иара иахаҭа еиԥш, иҽгьы иақәрҵон пату. Ашьыжьгьы асас дгылаанӡа, иахьҭакыз иааҭганы, иҳәҳәаны ирыцқьаны аԥырцәқәа еилыхны ҿыц иԥон. Нас рааигәара аӡиас леиуазар,
иганы аӡыжьаҿ идырхьуан, аԥш арҭон, асас игәы иаахәартә иҟарҵон.
Аԥсуа дышҽыжәу иҽы аҟамчы ахыуҟьар, уаӷеимышхаран. Иара уисыр еиҳа еиӷьын, иҽы уасыр аасҭа. Аҽы аҟамчы ахҟьара аҵыхәала Аԥсны амашәыр дуқәа ҟалахьан. Ашьҭахь Ҳаидар Мадлеии Мсоусҭи излареиҳәаз ала, иара дақәшәахьазаарын амашәыр ду. Уи шыҟалазгьы убас акәзаап, Ҳаидар жәаха шықәса анихыҵ инаркны ихьӡ рҳәо иалагазаап. Иаб Рашьыҭ иакәзар, даараӡа пату зқәыз уаҩын Тышаду. Иажәа ԥшӡан, ибз хәшәын, ихшыҩ ҵарын. Аԥсуаа ишырҳәо еиԥш, «акьатеи еиԥишьуан». Аиӷацәа дрыбжьацәажәар, уаҳа еиламкьакьо иҟаиҵон. Рашьыҭ Гәананба ауаа анеинирнаалоз иааигон валашьа змамыз аҿырԥштәқәа.
– Ауаҩытәыҩса иакәым, аҳаблаҿ еибабар зымуа ҩ-цәык, ашьыжь инаркны хәылбыҽханӡа урылацәаӷәар, ианоуужьлакь заҵа имеисра, рыхқәа неидыкшало ажәжәа ҳәа иҳәуа ақәаҵа иныҵалоит. Шәара, – ибжьы нарықәиргон аинаалараз зыҽзыркьаҳәуаз, – саҭашәымҵан ирымчны сахьшәацәажәо, аха рахәык аҵкьыс шәеиӷьымхар, усҟан шәқыҭаҿгьы пату шәықәым, шәызҭахыугьы шәхаҵгылом.
«Алацҳа ахаԥыц уҵамсыкәа ацҳара иаҟәҵуам» – ҳәа реиҳәалон иара. Аха уи еиԥш иҟаз ажәа
џьбара инаԥишьуан ргәы зырԥсаҳәашазгьы. «Шәара шәеиԥш иҟоу ар рхы ҭызгаша арԥарцәа шәеилибамкаакәа шәхы мҩаԥгара ԥхашьароуп» – ҳәа. Абасала зыхшыҩи зуаҩреи еицназгоз Рашьыҭ унеишь-уааишь ҳәа зарҳәоз уаҩын.
Рашьыҭ инхара-инҵыра зегьы ирыцкыз ауахьад анҵаны имаз ракәын. Уи иуахьад ирылихуаз аҽқәа абжьыуаа рҿгьы рыхьӡ-рыԥша гахьан. Инапы рыдкылан иааӡон, дрыхӡыӡаауа. Џьара царҭак иман, мамзаргьы еизарак ахь ианиԥхьоз акәымзар, иҽы уахьад дрылагылан уахгьы-ҽынгьы. Урҭ ныҟәзгашаз аҽыхьшьцәа бзиақәа шимазгьы, аҽҵарақәа лымкаала дырхылаԥшуан. Жәытә-натә аахыс дара рабацәа рҟынтәи излаиаҳахьаз ала, аџь ацәа ахыхны, ақәабаҿ ижәны, иаҵыҵуаз аӡы аныхьшәашәалакь, аҽҵарақәа идиржәуан, ршьамхы арџьбароит ҳәа. Убри акәын иагьзизырҳәоз, уи иҽыжәла здыруаз, «Рашьыҭ Гәананба иҽқәа ршьамхы афгьы ахьӡом» – ҳәа.
Ҳаидар даныҩеидас инаркны иаб имаҟа дадҿаҳәалан диман. Аиҳараӡак аҽқәа злеибжьоз иара ила акәын. Уи амархәацқәа убри аҟара дкарыжьхьан, амшә аҵла ахыцәқәа аҟынтәи ианыԥо ласхак, ласхак аҳәозаап, адгьылаҿ иахьлеиуа аласха еиԥш итатаӡа икаҳарц. Убас акәын Ҳаидаргьы адгьылаҿ длеиргьы, акгьы имыхьӡазшәа дшыҩагылоз.
Ҳаидар Гәананба иҽы, «алаԥш цәгьа илаԥш аҟәгоуп» рҳәон уи збоз зегьы. Еиҭаҳәашьа змамыз ала иԥшӡан. Алахь асақә еиԥш ишкәакәан. Убас иҟоу аҽқәа ишырзырҳәо еиԥш – иҷашьын. Аҵыхәа ауразоуроу ишкәакәан. Ашьапқәа ихьышын, убас ипан, уажәы-ушьҭан иаҵаԥыҵәҵәап уҳәаратәы. Алымҳақәа паны иауын. Ркьатрацәқәа аахышкәакәоушәа акәын ишыҟаз. Аӡара убас ипан, ԥсардла иаахыуҵәартә еиԥш. Абалышь кәадыр, Убых тәылантәи акәадыр ҟаҵаҩы Баалоу Иадгьац лымкаала ирҟаҵан иааигеит иаб Рашьыҭ, иҷкәын аҽқәа рахь ихы шкыдиҵоз аниба. Аҽԥырхеи, аҵахәҵади, аӷәреи, ашькылқәеи ахьӡы зқәырҭәаз раӡныла ичаԥан. Абалышь зныз акьахь, абаҩ шкәакәа иалхын. Ҳаидар иҽеиқәа аӷәра азмырхакәа анахәҭагьы аҿан. Уи ахы злацәгьаз ала, аӷәрала аанкылара цәгьахар, анахәҭа ихы иаирхәон. Ашьапы ичаԥон рқыҭаҿ иреиӷьыз ажьиҩы иҟны. Уи Ҳанашә ихьӡын, иқәрахьгьы днеихьан, аха ибзиан аиха еиҵихуан, ирманшәалангьы иӡрыжәуан. Шамахамзар, Ҳанашә иичаԥоз аҽы ашьапы, хаҳәишьанҵеи илазаргьы иаҵшәараны иҟамызт, иаҵхаанӡа.
Иаб Рашьыҭ еиԥш, дшыҷкәынӡазгьы, ачҳара ду змаз уаҩын Ҳаидар. «Рашьыҭ иԥынҵа даакылҟьеит» – ҳәа акәын ишизырҳәоз иара дыздыруаз. «Анцәа уисасыуп» рҳәон иара
дызԥылоз. «Дааианӡа умнеиааит, уаб хазына икәал уҭагылан уцоит, инаугӡааит убас хьымӡӷы уқәымкәа» – ҳәа изызҳәоз рацәаҩӡан. Аиашаз, иаргьы убасҵәҟьа акәын дшыҟаз. Изҳашьа, ихынкылашьа, ицәажәашьа, ҳаи, абри акы дсыуанда ҳәа изырҳәон. Аԥсуаарҿ ианакәзаалакгьы абиԥара патыу ақәын. Абиԥара бзиа акраҵанакуан ажәла азыҳәан. Убас инагаз ракәын Гәананба Рашьыҭ иабиԥара. Абиԥара бзиа дшатәыз ҩашьомызт иара, Ҳаидаргьы. Дара Гәананаа инемда-ааимдо ирҳәоз ажәабжь ала, Иардар ҳәа рашьак дыҟазаарын. Уаҩы ишимбац дыԥшӡазаарын. «Уи хаҭала дубар оуп акәымзар, ҿык-бзык иазеиҭаҳәом дзеиԥшроу» – ҳәа рҳәалон иара ихааныз.
Иҟалахьазаарын убри еиԥш хҭыск, асаӡқәа русқәа рзыҳәан Англиа ианца, Лондон ианналала, ауаа зегь аангылан дара ирыхәаԥшуазаарын. «Изусҭцәада, мшәан, жәҩанахьтә илбаама» – ҳәа акәын ишеизҵаауаз. Уи моу, лордк иԥҳәыс лыԥсы маҷхазаап, Иардар данылба. Асаӡқәа мызкы уа иҟанаҵ, маӡала дагьиеиҽырбазаап уи алорд иԥҳәыс. Англызцәа рҟынтә асаӡқәа зыҳәоз ацхыраара – абџьар, аԥрақәа злырхшаз аш уҳәа ирҭахқәаз зегьы роуртә ацхыраара, ҟалҵазаап. Насгьы, алорд хаҵак иаҳасаб ала, иԥсыҽра лхы иархәаны, ашотландцәа рҟынтәи абшьҭамҭала
ахьӡы иарганы иҟаз, аҳәачаԥа дымҵаа-дымԥшаа иаакныхны, асаӡқәа Аԥсныҟа ианаауаз, аӷба ианҭалоз аамҭазы, ихьыԥсараха иҟаҵаз аҽыуардын дааҭыҵны, Иардар инаилыркызаап. Уаҳа ажәак лзымҳәаӡакәа, лылыӷырӡқәа налҿашын, дааиҭаҟьан лҽыуардын днақәтәан дцазаап. Аха иара дхаҵамзи, даԥсыуамзи, иҟалаз иҩызцәа идимырбарц азы иҽиҟажазаап. Лара дахьцоз ашҟагь дымԥшызаап. Арахь игәы амца ҭагьыжьуазаарын, аха унапсыргәыҵа иҵахҩоу аҵыс наумпыҵԥраан иуцәцар иаҩызахеит абри ахҭыс. Абнаҿ аԥшӡа аакылҟьан нас ишныҵабо еиԥш, игәы ахәра нанҵаны дныҵабеит алорд иԥҳәыс, дызлаигәалашәашаз аҳәа ҭынха наиҭаны. Аха убарҭқәа зегь раҵкьысгьы, аус ӷәӷәа ахьизыҟалаз Санкт-Петербург дахьнеиз ауп. Уа зылаԥш дыҵашәаз аҳкәажә, дымшәа-дыԥхамшьа аурыс ҳәсақәа изларҟазшьаз ала, иаахтны деиҽырбеит. Ирҳәоит, ира иҟынтә лцәа лтәымкәа дҟалеит ҳәа. Уи нахыс уи аӡбахә аӡәгьы имҳәеит. Иаргьы иԥсы иман Аԥсныҟа дааит. Иара, Ҳаидаргьы Иардар еиԥш дуаҩы ԥшӡазаарын даныҷкәыназ, дахьнеилакгьы аҳәса хәыҷқәа имфа-имжә ихәаԥшуазаарын. Шаҟа блахкы ԥшӡала днаскьаргоз Анцәа иакәын издыруаз. Ҽнак Рашьыҭ иашьцәеи игәылацәеи даарыԥхьан ус реиҳәеит.
– Ҳаҭыр зқәу сгәылацәа, сашьцәа. Иҳаздырхиаз
ҳхәы ҳнахатәаанӡа, ажәак шәыдызгаларц сҭахуп. Ишыжәбо еиԥш, сыҷкәын аԥсуа ҵасла аԥҳәыс аагарахь акыр игуп макьаназ, аха Анцәа ду иахь ахара схы иадҵо, иара шәаргьы саҭашәымҵарц заанаҵ сшәыҳәоит, шықәсы ҩажәижәохә, мамзаргьы ҩынҩажәанӡа ҳәа ҳара ҳҵас ишаҳәо ала ҳәа сыԥшыр, схаҭагьы уи сахьымӡар ҟалоит. Убри аҟынтәи сара исеиԥшу нхаҩык, зхәы иаҭәҳәан изфо, Марышь-иԥа Мслы Барыцба иԥҳа заҵәы сыҷкәын дизысҳәарц сыӡбеит. Сара дызбахьеит лара, шәаргьы дыжәдыруазар акәхап, Анцәа дисасуп, уи жәаҳәара аҭахым. – Иааиԥхьаз зегьы хаҭа-хаҭала днарыхәаԥшын иажәа инациҵеит. – Шәара шәаҟара издыруада абри аус шырманшәалатәу. Макьаназ дыҷкәынцәоуп ҳәа дыҟәнымшьакәа, сареи ҳаламыси шәназхәцны, иахәҭоу ауаа алхны изышәышьҭ лаб. Анцәа имч ала, ҳаиқәшаҳаҭра ҟалозар, аҽҳәара ааԥҵәаны исылшо ала ачара зуеит.
Тышадуаа абри аҩыза уажәы ирбазма, жәытәнатә аахыс абзиа абзиа ахазҳауаз, адырҩаҽныҵәҟьа иақәнагахашаз ауаа барабарақәа налхны изырышьҭит Мслы Барыцба. Анцәа игәы иахәо ҟазҵо дагьирманшәалоит. Еиқәшәаз аҽны инаркны шықәсык ҳәа аҽҳәара арҭеит. Шықәсык аҩныҵҟа ала Гәындеи Ҳаидари еибабалон, қыҭак излатәыз ала, ацәгьареи
абзиарақәеи раан. Ауаа иахьырбоз инеидгылан имеицәажәозаргьы, рылаԥш хаа еихын. Аха ашьҭахь уи аҵыхәа ԥҵәеит акәымзар…
Тышадуаа еимҭыхра дук аҽазыҟаҵара иаҿын. Ашьыжьымҭан Ҳаидар иҽы иҳәҳәеит, ирыцқьеит, нас Мзымҭа илбааган икәабеит. Ирыхьны иҩхагалан аҽхырԥарҭаҿ иҿеиҳәеит. Уи гәазҭаз иаб Рашьыҭ, иҷкәын аимҭыхра ду ахь дышцоз шидыруазгьы, диазҵааит.
– Иахьа уабацо, Ҳаидар?
– Аимҭыхрахь…
– Угәуҽаныз…
– Избан, саб, жәларык ахьнеиуа саргьы снеир акәӡами?
Рашьыҭ иҷкәыни иареи реицәажәара иахьакәым ицәцар ҳәа дшәаны, иажәа ирбрит, иаха аахыс ицәалашәара дшаргәаҭеиуазгьы.
– Уҽы ахы цәгьоуп, уи дахьынхо ҟәаԥаҿаԥоуп ҳәа ауп исҳәарц исҭахыз.
Ҳаидар иаб ицәажәашьаала еиликааит, аҭарчеи мҩаԥгара иалалара шиҭахымыз. Ҳаидар аамысҭашәала дызлааӡаз ала, иаб игәы изырхьша ҟаҵашьа имамызт азы имаршә куа даацәажәеит.
– Иахьа аҭарчеи ныҟәызго срылалом, саб…
– Мап, мап, – иҷкәын игәы нирхар ҳәа дацәшәеит. – Уара ишыуҭаху. Иахәҭоуп ҳәа иуԥхьаӡозар, уалала. Уаӷәра мацарагь уақәымгәыӷын, анахәуҭагь аҿаҵа.
– Лаҳәа џьаргьы хьымӡӷ снамыргац, – иҳәеит Ҳаидар иаб, иркәараҵан ииҳәоз еилкааны. – Иахьагьы иснаргарым. Уи аҽы рацәа анабалакь, еиҳагьы аҽарманшәалоит. Ус ауп ишыҟоу иара.
Лаҳәа акәзар, адгьыл инықәԥраан ажәҩанахь ишцара акәын ишгылаз. Алымҳа кьатрацәқәа неивга-ааивго, шьҭабжьык иазыӡрҩуа, агәыҽанны. Аԥхьатәи ашьапы аамсҭашәала адгьыл инықәқшо, аԥшәма иахь уажәы-уажәы ихьаԥшуан.
Ҳаидар акәаскьа дыҩхалан иҽеилаҳәан длалбааит. Икәымжәы еиқәаҵәа, икаба цәаԥшь, еимаа, еимсы, ираӡны ҟама, икьарахә ишьҭахь иавҵаз уҳәарыу, ауаҩы еиқәшәа, ауаҩы еибага – ахьшьыцба даҩызан.
Рашьыҭ зыԥсҭазаараҿ аԥышәара ду змаз, аиҳараӡак аԥсабара иадҳәалаз ауаҩы, зцәанырреи зыхҭыси еиқәшәоз, игәы ҭынчымызт уажәы. Насгьы, иаха ԥхыӡ иҷкәын икьарахә импыҵҟьан икаҳазшәа ахьибаз даргәаҭеиуан. Рашьыҭ ианакәзаалакгьы иибоз аԥхыӡ еиҭеиҳәомызт. Уи аҳәара ҵасым ҳәа иԥхьаӡон. Иҷкәын лаԥшхаала днаихәаԥшны ҿааиҭит.
– Аҳаҳаи, Ҳаидар, иуаҭәам акы уҽалоумгалан. Жәытәнатә аахыс аԥсуа дзырԥшӡоз иахьихәҭам ихы ахьалаимгалоз акәын. Уи иаснагь иҭыԥ идыруан. «Ауаса иахьахәҭам иантәа абга ирфеит» – ҳәа ирҳәо баша иаурҳәахуа. Аԥсуа ихы
мҩаԥгашьа шыҟаз акәын иԥшӡарагь шыҟаз. Знапы мыӡәӡәакәа аишәа иахамтәоз амилаҭ, рхынкылашьа рыԥсҭазааран. Уара, Ҳаидар, убарҭқәа зегьы здыруа уаҩуп угәуҽаныз. – Абарҭ ажәақәа Ҳаидар игәынкылан имеижьҭеи акырҵуан, иахьа имаҳаргьы ауртә иҟан. Аха аб еиҭеиҳәеит, ус иҳәарц шиҭахымзгьы.
– Иа, Анцәа, ухьышьаргәыҵа сакәыхшоуп, – иҳәалон ҳәа рҳәалон Насоу Қәлыхә-иԥа Гәананба. – Аԥсуаа ахьынӡанаӡааӡо ажәҩахыр еидкылара рыгумырхан. Зыжәлар ззеилымкааз ауаа роуп иҭахо. Нарҭаа ԥсра зларықәмыз ала, иахьагьы иҟазаарын, рыжәҩахыр рзеибыҭазҭгьы. Нарҭаа рашьеиҵбы Сасрыҟәа иатәарымбоз игәра ганы даарывадыргылазҭгьы, аха дара ашьыцра ихнахын, дахьҭадырхашаз акәын изышьҭаз. Арбаӷь иақәтәан ирԥылаз аҭакәажә аџьныш рашьа дшыршшьаз разҳәаз еиҳа дырзааигәахеит, Сасрыҟәа ӷьеҩ иаасҭа.
Қәлыхә-иԥа Насоу Гәананба, Нарҭаа дара ирхаран рхы иазыруыз, Асаӡқәа дрылагылан баша иауиҳәахуаз. Уи акы дӡааԥшылон…
– Аиҵашьыцра – милаҭ қәхыгоуп, – ибжьы неиҵыхны инаиргон Насоу, тышадуаа реизарақәарҿ, ажәа анирҭоз. Уи ажәа имҭакәа изивсуамызт, избанзар, ажәа ԥшӡа иҿан. Ауаа рҿахәы зҳәоз уаҩын. Дара рқыҭаҿ аума, мамзаргьы
иара ишиҳәалоз «Саӡ тәыла ԥшӡаҿ» аума. Иара Убых тәыла аҟынӡагь аума, џьара ус дук аныҟалоз, рымч зқәымхоз акы анцәырҵлакь ауаа изырышьҭуан. Пату иқәҵан дадрыԥхьалон. Ҳәара аҭахума Насоу иахьабалакгьы дцомызт усеилыргара. Аӷьычра аҵыхәала аус анидыргалалакь, ихы ихнахуан иара. «Асаӡқәа рыбӷа ԥызҵәаз аӷьычра» иҳәалон. «Аӷьыч дуаҩӡам, дышәԥылар аԥсшәа иашәымҳәан. Агәашә дҭашәмыжьлан, шәыҩныҟа днеиуеит ҳәа далагар. Кәапеик аӡы ишәмыркын, дҿажәкуазаргьы», – ҳәа цәымӷрыла дрыхцәажәон аӷьычцәа. Аиҳараӡак иара еилиргоз, адгьыли, аԥҳәыси рҵыхәала ажәа еимазкуаз рус акәын. «Адгьыл пату ақәҵатәуп, уи ҳаԥсҭазаара ауп. Аԥҳәыс ишлыхәҭоу илзымныҟәаз, уи дхаҵаӡам, асаӡқәа рҿгьы ҭыԥ имамзароуп», – ҳәа иҳәалон иара. Аԥҳәыс ишакәым лгәы нзырхаз, дицәымшәа, дицәыԥхамшьа ицәа дҭицон. Аҭамзаара иирҳәон. Иамуӡакәа иҟалар ақыҭа аанимыжьыр адаԥсыхәа имамкәа дҭаиргылон. Насоу Гәананба зегь реиҳа дызқәӡбоз, аԥҳәызба дақәшаҳаҭымкәа дымҵарсны лгара, мамзаргьы джьаны хаҵа лыҭира. «Саӡтәыла иҟамлароуп аԥҳәызба илҭахымкәа лымҵарсра. Илықәнагам лақәыршәара, уи шьаусуп. Ашьа ус ҳалазгало, хаҭала ашьа ус дақәшәароуп», – ҳәа иааҭырҟьааны иреиҳәон ажәлар. Иара изыҳәан адгьыл
азҵаара азҵаарақәа зегьы иреиҳан. Адгьыл еимазкуаз рҿакәын амашәыр дуқәа ахьыҟалоз. Аԥсуаа лымкаала адгьыл иахыбаауан.Ҿаҵак адгьыл еимакны, рҽеишьа змам ахҭысқәа аныҟалалозгьы ыҟан. Аԥсуаа рзыҳәан ашьакаҭәара акрызҵазкуаз усын. «Ашьеи адгьыли акоуп, дадраа», иҳәалон иара, гәыԥҩык ааидтәалан адгьыл азҵаара ахьаацәырҵуаз. Адәныҟатәи аиӷацәа раҵкьыс еицәаны ианықәгылоз ыҟан аҩныҵҟатәи аӷацәа. «Аԥсыцәгьара ауаҩ аҽеи ахь дкылнагом, дадраа». Абас ала, иуаажәлар дрылабжьон Насоу Гәананба, зыхшыҩ зхаҿы иҟаз.
Иара Рашьыҭгьы, ацәыкәбар џьарак ишҭаҭәо еиԥш, иабацәа ркәал иҭаршәны иаауаз уаҩын. Абзиа ада ацәгьа ҟамҵара зшьа иаламыз, иара еиԥш иҷкәынгьы дыҟазарц иҭахын. Дагьыҟан Ҳаидар ус. Ааӡара алҵшәа мыӡит Рашьыҭ иҩнаҭаҿы.
Қьалашь Алоу иашҭа ажәлар қазықазуа иқәын. Аҽны амш бзиан, аха амра уи аҟара иԥхомызт. Аамҭа шьыбжьы агәы инхыҵуан. Аҭарчеи амҩаԥгараз аҽырхиара иаҿын. Аҽы ҭоуӷанқәа, асаӡқәа рарԥарцәа еиҿамсқәа зықәтәаз, аҽхарԥарҭақәарҿ акьыркьырра иалагахьан. Еизаз ажәлар неизҵа-ааизҵаауан, аҭарчеи зкәадыр иаҵадыршәуада ҳәа. Аҭарчеи зкәадыр иаҵадыршәран иҟаз Ҳасан Алоу, «алаапк
даҩызоуп» – ҳәа ззырҳәоз иакәын. Қәрала ҩажәижәабаҟа шықәса ихыҵуан, иааилан, имахәҿа ӷәӷәаны. Имч дақәгәыӷуан, ахамхаԥагьарагь иман. Дахьнеилакгьы иара итәы иаиргар акәын. Аӡәгьы иҭахымызт ихы илаигаларц. Насгьы алоуаа злаамысҭцәаз ала, уа иаанымҿаскәа, ҭауадаагь иаарывасыр цәгьа ирбомызт. Убри аҵыхәала аидысларақәагь ҟалахьан, аха ауаа ҟәышқәа ныбжьалан иааныркылон. Лоуаа рцәаҩа ҷыда иныԥшит Ҳасан Алоу. Уи иаб Бадыӷә сара соуп ҳәа адәы иқәыз, дахьнеилакгьы иара лымкаала пату зқәырҵар зҭахыз, иқәрымҵоушәа ибаргьы, уҟьанчҟьан ҟазҵоз, иҷкәынгьы иԥынҵа даакылҟьазшәа акәын ихы шымҩаԥигоз. Иахьатәи аимҭыхра ду аҿгьы, Алоу Қьалашь зкәадыр аҭарчеи аҵаиршәуаз иара иакәын. Аха уи заанаҵ аӡәгьы еимҳәацызт.
Аимҭыхра ду аамҭа ааиаанӡа жәамшҟа шагыз, Қьалашь имаҵауҩы дишьҭит Ҳасан ишҟа, дааирцаз. Дахьнеиз аби-аԥеи аҩны иҟан, дыззаазгьы нареиҳәеит, амаҵуаҩы.
Бадыӷә гызмал аҿхарззала иаразнак идырит, имаҵауҩы дзааишьҭыз, ишьамхы еиқәыршәны аҟәардә ҳарак аҿы дахьтәаз. Иара иаснагь аҟәардә ҳарак аҿакәын дахьтәалоз. Шаҟа ҳаракны дтәоз аҟара игәы иаанагон – иаргьы дҳаракызшәа. Уимоу, уахынла дахьышьҭалоз ҩ-хчык ихы
иаҵеиҵон. «Аҟәардә лаҟә иқәтәои, ахч ҟьаԥс зхы иаҵазҵои, анхацәа роуп» – ҳәа иҳәалон иара. Уажәы дзықәтәоу аҟәардә, ашҭаҿ араҵла ашәшьыраҿ иҵагылаз, ҳаӷеиҭа, даҽаӡә дшықәтәо ибар, амитә дақәиршәон. Убри аҟынтә уи здыруаз ақәтәара акәым ааигәагьы инеиуамызт.
– Қьалашь Алоу дааиааит ҳәа сзааицҳаит, – иҳәеит Ҳасан, иаб дахьтәаз днеины.
– Аҭарчеи аныҟәгара удиҵозар мап умкын, – иҳәеит Бадыӷә, иҷкәын иахь ихы шьҭымхӡакәа. – Ҳара ҳ-Саӡтәылан, уара уакәмкәа, уи аҭарчеи ныҟәзгараны иҟада! Насгьы аӡәыр духьӡараны иҟоума, уҽы ашьамхы злаџьбароу ала.
– Ажәа усҭоит, саб, аҭарчеи скәадыр иаҵадыршәуазар, аӡәгьы дшысхьымӡо ала…
Абас ала, аби аԥеи реибарҽхәарақәа ирыхҟьаны, амашәырқәа ҟалараны иахыԥахьан. Заб иԥынҵа икылшәаз Ҳасан, акырынтә аимҭыхрақәа рҿы икәадыр аҭарчеи аҵадыршәқәахьан. Иашоуп, уи иҽы, шамахамзар, ҽы захьӡомызт, аха ихьӡарц иалагозгьы – икьарахә ҭкәыцәаан шәысшьуеит сааигәа шәааир ҳәа дрықәҳәҳәон. Даргьы, ҭарчеик азыҳәан ихҵәар рҭахымызт аҟынтә, наҟ ицрыҵуан. Рқыҭаҿ еимҭыхрак аҽны, ишьҭаз дихьӡозшәа аниба, иҽы деихсны ишьит. Иаӷьны инеиуаз аҽы ахы анақәшәа иаразнак ашьамхқәа наҵаҟәалеит. Иақәтәаз арԥыс
дахҟьаны аԥхьаҟа дцеит. Ибылгьо инеиуаз аҽы акәадыр амаха игәы иҩыҵасын иԥсы ааихнахит. Уи арԥыс иуа-иҭынха азныказ рҽдырцәгьеит, аха Бадыӷә иҿаԥхьа акгьы рыламшошәа анырба рыҽааныркылеит. «Ҽыки нхаҩыки ҭахазар митә ҟалама», иҳәеит Бадыӷә. Иҷкәынгьы уи нахыс еиҳагьы иҭра дыҭҟьеит. Сара соуп ҳәа Саӡтәыла далан.
– Иарбанзаалакь иаауԥынгыло аказы ухьамҵын, сыҷкәын, – еснагь ииҳәалоз еиҭа иҳәахит Бадыӷә. – Иуҿагылоу ауаҩы дышьҭагәатәуп. Имуӡозар, ихәда иаӷрагылатәуп. Ииааиуа иоуп иаснагь ииашоу, исҳәаз уаҳама?
– Уи саҳаижьҭеи акрааҵуеит, саб, – иаб ииҳәоз иаснагь зҽақәзыршәоз Ҳасан игәахы еибакуа далагеит даазқәылаз. – Ииааиуа дышиашоу, уи иҟаиҵо дшақәиҭу еилыскаахьеит. – Иаб иҿаԥхьа еиҳа-еиҳа аҽырхаҵара даҿын. – Иаҵахо дзаҵахо наӡаӡа дацахаларц азоуп. Аиааира згаз ихы дақәиҭызароуп иаснагь, аиааира игаларц. Саргьы убас снеилоит, Анцәа иахьынӡасаҭәеишьо…
– Анцәа ҳәа аӡәгьы дыҟаӡам, Ҳасан, – уажәраанӡа сыҷкәын ҳәа ииҳәоз ацымхәрас, Ҳасан ҳәа ахьиҳәаз игәы иаахәан, дҩагылан дтәаамаауа, абри адунеи зегь шатәыс иара ирҭазшәа, арбаӷь еиԥш игәышԥы ркьакьан ашҭа днықәлеит. Уи издырамызт усҟан, иагьидырырц иҭахымызт,
иҷкәын инапала дышҭаирхоз. «Анцәа дыҟаӡам» – ҳәа ззиҳәоз ихы дшасуаз. Алоу Бадыӷә еиԥш иҟаз ауаа хԥарақәа, «сара сыда аӡәгьы дыҟамзааит абри адгьылаҿ» – ҳәа агәаанагара змази, уи агәаанагара еиԥш зхы мҩаԥызгози ирыхҟьаны, аԥсуа жәлар шаҟа амыҟәмабара иақәшәахьааз. Аԥсуаа рыԥсҭазаараҿ ираӷаз хԥа ыҟан. Адәныҟатәии, аҩныҵҟатәии аӷацәа инарҷыдан, абзамыҟәрагьы. «Абзамыҟәра аҵкьыс аҟәышра анзымиааилакь, аҟәышра бзамыҟәрахоит». – ҳәа реиҳәалон ҳәа рҳәоит иахьагьы тышадыуаа Иардар Гәананба.
… Аха абзамыҟәра, абзамыҟәра анавагылалакь, ахԥатәи абзамыҟәра урҭ ианрыцлалакь, аԥсаҵла ду ашьапы иавҵиааз аԥса ҟата хышьҭхра аиуа аҳа, аҟәышрагьы хышьҭхра азыҟаҵараны иҟаӡам. Убри иахҟьаны шәышықәсала Аԥсны, алымшәӡахәа злапаз аҵла еиԥш иҵкааны иаанхоит…
Ашьжьымҭан иҽыхәа иҵԥраауа, Алоу Қьалашь иашҭа дынҭалеит Ҳасан. Аиаша уҳәозар, Ҳасан иҽы иацназгоз даҽа ҽык аԥшаара уадаҩын Саӡтәыла. Ибзиан иазыҟаҵан. Ақьар ада ашьацгьы аҿарҵомызт. Ҩыџьа аҽыхьчацәа иара иазкын. Акраҿазҵози, изыҳәҳәози, изкәабози. Тышаду ақыҭа зегьы еицгәарҭахьан, уи иақәыз акәадыр аҩыза шамахамзар, аӡәгьы ишимамыз. Иаб Бадыӷә аԥсаса рацәа ахҭынҵаны, иааигеит Убыхтәылантә.
Абалышь аубых ҳәсақәа рнапала идырҵәыз ашьтәацәа иалхын. Иара Кавказ ахьынӡанаӡааӡоз зегьы раасҭа, аубыхқәа асахҭан бзиан идырҵәуан. Дамасктәи иааргоз асахҭанқәа иреицәаӡамызт. Ацәа арахә ишаахырхлакҵәҟьа, ахәа цаҳә-цаҳәуа иагәылаԥсан, мчыбжьык ишьҭарҵон. Нас уи ацәа аӡы хьшәашәаҿ илаган ирыӡәӡәон. Ахәгьы ақәҵуан цырак ақәмкәа. Ацәақәа ахьырӡәӡәоз азааигәара ақәаб дуқәа рыла агәараҳәа ишуаз аӡы иӡаарыжьлон. Аха ақәабаҿ уи аҟара иҭадырхомызт. Нас иахьиашарҭоу ҭыԥкаҿ ашьацраҿ еиҵыхны инышьҭарҵон. Уахыки-ҽнаки ианышьҭарҵалакь ашьҭахь, раса фырхьынҵәла иаасуа ирыпҟон. Еиҭа аӡы хьшәашәаҿ иӡәӡәаны, иара азыҳәа иҟаҵаз аӷәы еидсала еиҵыхны иқәырҵон. Атыҩша гәӡаны ихны иақәрыԥсон. Иара убра иақәыршьуан, заанаҵ ихианы ирымаз аџь рацәа, апарпыл алаҵан. Уи ашьҭахь иақәршьуан амзаша, ацәа еиднакыларц. Убас, акакала еиқәҵо, мызкы иахьыхьшәашәараз ишьҭарҵон, хыхь иадара хьамҭак ақәҵаны. Аҵыхәтәаны ачархь еиԥш еиҿаргылан идыргьыжьуаз ақдқәа ирыбжьго рырҵәра иалагон. Ибзиан ианҵәлакь, дара ирҭахыз аԥшшәы арҭон. Аиҳарак аиқәаҵәа, ма ацәаԥшь, мамзаргьы ашкәакәа. Убас ала ирҵәыз ацәа иалхын Ҳасан ибалышь. Егьырҭ зегьы акәадыр иақәнагахаша, аӷәра, аҵахәҵад, аҽԥырха, ашькыл
уҳәа рызегьы раӡны ҟәнала ичаԥан. Деилаҳәан иара иаснагь улаԥш ааидхалартә еиԥш. Иҟама амхасҭа инаркны аҵыхәа аҟынӡа ахьырӡы ақәырҭәан. Имаҟа иабду иаб ихаанахыс инеимдаааимдо иааргоз акакәын. Ахылԥарч ихеиҵомыт Ҳасан, урҭ ахылԥарчқәа рацәаны ишимазгьы. Ихцәы оужьын ихәда инықәԥсо. Ус еиҳа дарԥшӡон. Хаҭала дагьуаҩыԥшӡан, амчгьы иман. Убарҭқәа ракәын ихашәа хы измырбоз.
Ашҭа дахьынҭалаз дынҽыжәԥан, иаӷәра аҽхырԥарҭа инахаршәны, аҩны иаадәылҵыз Қьалашь иахь иаарццакны иҿынеихеит. Қьалашь дахьаадәылҵыз дааҭгылан илабашьа игәы иныҵакшәа ишҟа иааиуаз Ҳасан дизыԥшуан. Бадыӷәи Қьалашьи абиԥарак ишаҵанакуазгьы, Қьалашь Бадыӷә иаасҭа акырӡа даамысҭашәан. Саӡтәылагьы пату зқәыз уаҩын. Иажәа аҵакы аман. Аԥша иҿанагало зҳәоз уаҩымызт. Итәашьа, игылашьа, иҽыжәлашьа, зегь рыла деиқәшәа дыҟан даныҷкәыназ инаркны. Ауаҩы ацәгьара дақәшәаргьы иҭахымызт. Заалымдарыла ацәгьара иақәшәаз иус ааирҽеиаанӡа дацрыҵуамызт. Аха изамуит ауаа абзиара иақәиршәарц дышрышьҭаз, хаҭала ацәгьара даниеит. Мшыцәгьан шьҭахь, иҷкәын ныҟәарантәи дшаауаз, Мзымҭа дахьынҭалаз иҽгьы иаргьы агеит. Саӡтәыла зшьамхы инанагоз мызкы аӡы дахьагаз иларкны амшын
аҟынӡа акьатқәа ҭшьуа аԥшаара иаҿын аха дрымбеит. Аџьабаа збаз, иԥшаауаз ааизиган ус реиҳәеит Қьалашь.
– Сыҷкәын Анцәа дсиҭан, Анцәа дысцәигеит. Деиҭасоурц сыҟазҭгьы, мызкы аахыс шәахьеимдоз дыжәбарын. Аха иамуит. Дыццакцәеит, аӡы дацлабит. Уажәшьҭа иҵәыуара ҟасҵоит, шәаҟәыҵ аԥшаара.
Уи аахыс ицеит шықәсык. Дыԥсит Қьалашь иԥҳәысгьы, лыҷкәын иҭахара лызхымгакәа. Иаснагь зҽеиҵыхны иҟаз Қьалашь деилаҳаит, дҩеит дканӡеит, иаалырҟьан здацқәа ҩаз аџь ҵла еиԥш. Дыԥсаанӡа иагьақәикит, имал иҷкәын инаиқәҵан, аимҭыхра ду ҟаиҵарц.
– Уҩнал абрахь аҩныҟа, – иҳәеит Қьалашь, Ҳасан данааидгыла.
Қьалашь имаҵурҭа ҭбаа ду, ахьатә ӷәеихасала иҟаҵаз аҟны акәын шьҭаларҭас иахьимаз. Қьалашь дшәарыцаҩымызт, аха ашәарыцаҩцәа ҳамҭас изааргоз амшә цәақәеи, ашәарах цәақәеи рыла ихҟьан иара дахьышьҭалоз аганахь. Ацәардаӷәы, иара дзықәиаз, шәарах цәала ихҟьан. Ихчниҵоз ачгьы цыӷцәан излыхыз. Акы заҵәык икьакьаӡа иҟаз амарҭақ акәын.
– Ауаҩы ихы зны-зынла акьакьа иқәиҵалароуп, – иҳәалон Қьалашь. – Ахч тата мацара иқәу ахы, ишху ухашҭыргьы ҟалоит. Ахы шхыу зхашҭыз
ауаҩы иакәым инарҟаҵоит. Аиашьараҿ ахы зхагылам рацәаҩхар ажәла арԥхашьоит. Ажәлаҿ ихыдоу рхыԥхьаӡара шаҟа иазҳауа аҟара, амилаҭ ахьымӡӷ днаргоит. Зҳәатәы еиқәымшәаз амилаҭ роуп зықәӡаарагьы ааигәахо. Ҳара, асаӡқәа жәытәнатә аахыс зхы зхагылаз жәларын. Ҳхатәы ҳара иҳаӡбон. Анцәа ду имчала ҳтәылагьы ҳахьчон. Аха уажә ҳаазқәылаз исгәамԥхақәо збо салагеит. Ҳажәлар ирыцәтәымыз, ршьа иаламыз шьҭырхыргьы цәгьа ирбом. Ахамакәачра, дадраа хышьҭыхраӡам, гаӡароуп. Агаӡара шәҟәыблаауп асаӡқәа. Убри аҟынтә, шәызлыҵыз шәабацәа закәытә уаази, ирхыргахьази, р-Ԥсадгьыл шеиқәдырхази шәназыԥшны шәҵеира ырманшәалан амҩа инықәшәҵа. Амҩа ианым ауаҩы асакараҿ зыжәҩа ҭҟьаз дыҩызоуп. Убри аҟынтә, ҳара мҩас иҳамоу мҩа заҵәык оуп. Ҳаԥсадгьыл Аԥсны ашҟа ҳназго амҩа.
Абас ала, зыуаажәлар ргәы ҭго, абзиарахь ихьарԥшуа, амилаҭ реилымшәара дахӡыӡаауа иҟаз Алоу Қьалашь, асду анаулакь, аҵлақәа рымахәқәа ҟәыбаса ишаго еиԥш, иҷкәын иҭахара дҟәыбаса дагеит…
– Утәа, Ҳасан.
– Мап, сгылаз, уҿаԥхьа сышԥатәо!
Аиашаз, Ҳасан иакәым, акырӡа еиҳабугьы Қьалашь идтәаломызт. Аиҳабы иҿаԥхьа, аиҵбы
ибжьы рдыуны дцәажәо аԥсуара иатәымызт. Ԥҵәара зқәым абырфын рахәыц еиԥш, шәышықәсала раԥсуареи рыламыси иргәылган иааргоз, иацгьы, иахьагы, уаҵәгьы иахӡыӡаауан.
– Ауаатәыҩса еидызҳәало аламыс, ԥышәмҵәан, дадраа, сашьцәа асаӡқәа. Иԥҵәан еиԥыршьуа зегьы бжатоуп. Еиқәҳәалоу акәзар, уигьы мышкызны иԥытлоит. Убри аҟынтә, шәеиҷаҳала ҳаламыс аазго адоуҳа, – абарҭ ажәақәа Ҳасан инаиқәырԥшшәа иҳәеит Қьалашь, асаӡқәа зегьы инарызкны.
Доуҳала акәын иара иԥсы злаҭазгьы. Ихы шьҭыхны, ибӷа еиҵыхны данныҟәозгьы, идоуҳа акәын длазгаҩазгозгьы. Ихәшәыз ибз ала, доуҳала ауаа еиԥишьуан, дара ауаагьы, «Қьалашь акьатеи еиԥызшьуа» – ҳәа баша иауизырҳәахуаз. Ашацәа реиԥш, аизара дуқәа рҿы, икәымжәы, икаба, ихҭарԥа, еимаа, еимсы – шкәкәа маҭәала иҿеилеиҳәон. Ажәлар дызбозгьы уи ргәы шьҭнахуан. Анцәа иҟынтәи цҳаражәҳәара дылбаазшәа ауаа рацәажәара дналагон.
– Анцәа ҳазшаз исирдырит, шәара дшәыхӡыӡаауа дшышәхылаԥшуа. Шәхы хәыцк алымшәо, аԥсҭазаара бзиа шәымазарц шиҭаху. Адгьылаҿ иҟоу ауаа, – илымҳа ажәҩанахь инкыдҵашәа, иажәа инаҵиҵеит. – Анцәа ду дзыргәааз ихы ишьит ауп иаанаго. Анцәа
дхазымҵо, ихгьы агәра игом. Зхы агәра зымгаз ауаҩы иҟам диҩызоуп. – Абасала ижәлар Анцәа иахь ихьаирԥшуан Қьалашь Алоу.
– Уажәшьҭа сара сыԥсҭазаара башоуп, – ихы ҩышьҭхны Ҳасан днеиҿаԥшит Қьалашь. – Сыԥҳәыс лыҷкәын иҭахара лхы ақәылҵеит, амла лҽарганы. Схала сықәхеит – ишыубо агәы. Сахьынаԥшуа дызбоит нарцәыҟа сызгарц иааз аԥсцәаҳа, дцәырҟь-цәырасуа. Ус анакәха, уи сыҩны дыҩналаанӡа сыҷкәын еимҭыхра ҟасҵарц сҭахуп. – Илацәақәа неиқәԥсаны ихи иареи еизынхарц иҭахызшәа днатәеит. – Уара, Ҳасан сызуԥхьаз убри ауп, – иажәа дналагеит еиҭа. – Даара схәыцит, ԥханагьлакь сҳәеит, аха уара уҿы саангылеит. Акы, уарԥыс ӷьеиҩуп, иҩбахазгьы, уҽы, шамахамзар ҽык захьӡараны иҟам. Аиаша уасҳәап, аҭарчеи зҵасыршәуа аҽы иахьӡаны иаҵаԥыржәар сҭахым. – Ҳасан днеиҿаԥшит, ииҳәаз шидикылаз еиликаарац азыҳәан. Аха Ҳасан дгылан ҿымҭ-ԥсымшь, Қьалашь идигалаз аус игәы иаахәаны. Уи анагӡара дазхианы.
– Уара ишыуҭаху ҳашьа ду, – иҳәеит Ҳасан, иаԥхьаҟа маҷк даахырхәашәа. – Анцәа ду уара иаснагь зышҟа ҳурԥшуа имаҿуп, сҽы иахьӡо ҽы шыҟам саӡтәыла, – иаби иареи ишырцәаҩаз еиԥш дааҽхәеит Ҳасан.
Қьалашь Ҳасан икәадыр аҭарчеи шаҵаиршәуаз,
иаргьы ҽы ихьымӡакәа ашҭа дышҭалоз ала инеиқәшаҳаҭхан инеиԥырҵит. Ҳасан ихылԥа аҵыс ҭаҳәуа, дахьынӡанаԥшуаз адгьылақәа абнақәа зегьы иара итәызшәа ихы бо дышнеиуаз, Гәында Барыц-ԥҳа аӡаҿы дылбааны амаҭәақәа шылыӡәӡәоз ибеит. Убасҟан ауп ихы ианас, дагьанигәалашәа Ҳаидар Гәананба, Гәында дҳәаны дышизтәаз. Урҭ ианакәзаалакгьы еизыуаамызт. Ианааидыххылақәахьазгьы ыҟан, аха амашәыр ду ахь икылымсыцызт.
– Мышкызны аӡәыр ибз аҵыхәала аҭахара иқәшәозар, Бадыӷә-иԥа Ҳасан иқәшәоит, – иҳәеит Ҳаидар, Ҳасан днеиҿагылан. Иара дларҟәны дахьихцәажәаз аҵыхәала еизаракаҿ.
Ҳасан Алоу иаҳаз ажәа дараапкит. Икьарахә ахь инапы наҭрысит, аха Ҳаидар уи ишҟа дхьамԥшӡакәа изқәа еирхан дгылазшәа аниба, иааицәымӷхан иҽааникылар ада ԥсыхәа имоуит. Игәеиҭеит Ҳаидар ус аламала уназдыслоз шиакәмыз. «Уабанӡазцо, иусырбап сара, Ҳасан сакәзар» – ҳәа игәы ашьаҟәаҟәа иҭажьыз иаҳаиаҳа иазҳауан. Иҵегь иацнаҵеит Ҳаидар Гәында диҳәеит ҳәа аниаҳа. Иаргьы иҩызак ила ллымҳа иҭишьхьан дшигәаԥхоз. Аха лара ӡынӡаскгьы лхахьы иаалымгеит, убасгьы изылцҳаит. «Дызшаз дисасуп, иқәнагахаша диԥшааит, сара нхаҩ ҭыԥҳак исзиуазеи, уаҳа абри ауыс даламцәажәааит» – ҳәа.
Гәында изылыцҳаз ажәақәа еиҳагьы дараапкит Ҳасан. Илыхәҭамыз ажәалагь дналыхцәажәеит.
– Еицәоугьы сықәнагоит нхаҩ ҭыԥҳак схы ахьлыдыскылаз. Уи даҽакалагь сназхәыцып. Сара снапы дыҵымҵыкәа хаҵа дышцо сымбари.
Уажәы дахьибаз дманшәалахеит ҳәа иԥхьаӡеит азныказ. Данырҳәаз аахыс дибар иҭахын, аха длықәшәомызт. Жәытәнатә аахыс аԥсуаа ҵасны излааргоз ала, аҭаацәара, ауа, аҭынха ирдыруа, еиқәшаҳаҭрыла аԥҳәызба данырҳәалакь инаркны, еизароума, чароума, ԥсхәроума – џьаргьы днеиуамызт. Лыбжьы нҭганы хаҵак диацәажәомызт. Лҽыԥхьакны дыҟан дызтәу рахь амҩа дықәлаанӡа.
Ҳасан иҽы дынҽыжәҵын аҿы ианкны Гәында данылзааигәаха ауп дангәалҭа. Иаразнак аӡәӡәара дааҟәыҵын, амаҭәақәа агәблаа инанҵаны, аҩныҟа дцарац аԥаҩ дыҩхалеит.
– Мшыбзиа – иҳәан, лымҩа днаԥгылеит Ҳасан. – Сымҩа уаԥымгылан…
– Избан, насгьы исыхьзеи.?
– Иузынасыцҳахьеит иуыхьыз…
– Сара уи схахьы иаасымгаӡеит.
– Ухахьы акгьы ааугом азоуп, абас ухԥараӡа узыҟоу.
– Ишсыхәҭам ала бысмацәажәан, Гәында. Сара саԥсуоуп, с-саӡуп.
– Уи агәра сызгом сара.
– Ишԥа, уажәыгь агәра бзымгаӡаҵи сара сшаамысҭа нагоу!1.
– Убригь агәра сызгом.
– Бара беилагеит, аԥҳәызба!
– Ҳауа еилагоу, хыхь иқәтәоу Анцәа иоуп избарҭоу…
– Нас, бара бгәанала, Ҳаидар Гәананба иоума, еиҳа иламсыу, иаҳа иуаҩу, иагьсаӡу сара саасҭа? – Ааи, Ҳаидар Гәананба, дагьаԥсуоуп, дагьсаӡуп, дагьхаҵоуп, дагьаамысҭашәоуп уара уаасҭа.
– О, Анцәа, – ибжьы наимпыҵҟьеит Ҳасан – дабатәи аамысҭашәоу, анхаҩ нанамга!
– Убри анхаҩ нанамга ҳәа узҿу, уара ухы иаҭәоушьо аҩыза, иара ихы иаҭәеишьом. Иҳәаны итәоу аԥҳәызба уара уеиԥш длацәажәом.
Лацәажәара акәым, лааигәагьы днеиуам.
– Сгәы сыбмырхьын, Гәында, – еиҭа ибжьы ҩышьҭихит Ҳасан. – Бара ибдыруама сара сызусҭоу?
– Издыруеит азоуп абасгьы сызуацәажәо.
Ухамхаԥагьара уара уоуп иланырҟәуа.
– Сара ажәа бнысҵеит, уиала цәгьарас иҟасҵазеи?
– Ажәа иснуҵаз азы иҭабуп, уара аамысҭак сара сҟынӡа ухы ахьааугаз. Сара уи аҭак ҟасҵеит ԥсуаҵасла. Убри инахырҳәҳәан иуҳәазгьы саҳаит.
Алоуаа шәуаа бзиақәа сыман суҳәоит, сымҩа уаҳа уанымгыларц, усԥырхагамхарц…
Ҳасан дгылан деихашәы-еиҵашәы. Имаҟа ҿеиҳәо дааҟалеижьҭеи, иааӡара иацназгоз ахақәиҭра, иара иаснагь дызҵаҿырбоз, ашьҭахь имшымыхәлан изыҟалаз, уажәазы дахькылнагоз издырамызт. Ихы дахьазымиааиуаз иахҟьаны, ацҳа ҵәыры иқәгылоу диҩызан. Иара ԥынгылакаҿ нгылашьа ззымдыруаз, аԥынгылақәа зегьы сыриааироуп ҳәа зхы зшьоз, уажәы даанымгылар ада ԥсыхәа имоуит. Имч зқәымхоз аус даҿахеит иахьа. Иуахәаны иҵахазшәа изеиҭамгеит ишьапқәа. Ажәак лышьҭеиҳәарц иҭаххеит, аха иҿы изеихымхит. Убасҟан гәаӷла игәы ҭәит. Агәаӷ еиқәаҵәа…
Аџьар еизахьаз Қьалашь Алоу иашҭа ҭбаа ду иазкуамызт. Аҩны ашьҭахьҟа наҟ ақәаҵара иныҵагалан, аишәа дуқәа еиԥшьны, еизаз рхәы еиқәшәаны игылан. Ацәацқьа иалхыз ацәашьы шәпа дуқәа, агәырҩа иҟаз дара еилыркаазшәа, абылра иахьаҿыз, рылаӷырӡқәа рҿыҵкьаса аишәақәа ирықәҭәон. Илаҳа-лаҳауа ақәаҵа иҵачын урҭ ирхылҵуаз афҩы. Жәытәнатә аахыс излаԥыз ала, аԥсуаарҿ, мамзаргьы дара асаӡқәарҿ,
аԥсхәраҿы арыжәтә ржәуамызт. Уи арыжәтә зыԥсахуаз ҳәа иҟаз ацхаӡҩа акәын. Тышаду мацара ауакәыхыз, иар саӡтәыла зегьы шьхымзала ихҟьан. Рыҩнқәарҿы ашьхагәара ирымаз анаҩсгьы, ирацәан рыбнақәарҿгьы ашьха зҭаз аҵлақәа. Асаӡқәа рыҩныҵҟала ахныҟәгара бзиа ирымаз анаҩсгьы, дара ртәылаҿ ирымԥыхьамшәоз, аџьыка, ахы, ахәшә, ацәамаҭәа, атәым тәылақәа рҟынтәи излааргоз аиҳараӡак ацхала акәын. Аџь уалыр дуқәа, дара рнапала иҟарҵоз, саранџьла ирҭәны, ауардынқәа ирықәыргылан агаҿахь икылыргон. Уантәи иӷбақәа ирықәҵаны, Ҭырқәтәыла, Шьамтәыла, Англиа уҳәа ҭира иргон. Ацха анаҩысгьы, ирҭииша рыман саӡқәа. Аиҳараӡак англызцәа ажьҵаа аархәон. Асаӡқәа ажьҵаа лымкаала ихааны иҟарҵон. Ибзиан арҩашьа иақәшәон. Амца аҵадырсуан, хаа-хаа. Англыз аӷбақәа, Саӡтәыла амшын аҿықәан, мызла ианӡыхгылоз ыҟан. Ҳәара, аҭахума, асаӡқәа ачеиџьыка ду змаз уаан. Англызцәа рыҩныҟақәа инарыԥхьон, рчеиџьика рҿарҵон. Амшынуаа иргәаԥхаз ажьҵаа лондонаагь иргәаԥхо асенатор аҟны ишьҭырхит ақәҵара, Аԥсни Англиеи рыбжьара ибжьаҵазарц ахәааҳхәҭра азыҳәан. Абас акыр шықәса, англызцәеи аԥсуааи ирыбжьаз аӷба иаԥырхагахеит аҭырқәцәеи аурысқәеи, Аԥсны еимаркуа ианалага инаркны.
Асаӡқәа рхазы иҟарҵоз ацхаӡҩа ахьатә уалырқәа ирҭарҭәон. Аиҳараӡак ацхаӡҩа ҟазҵоз аҳәса ракәын. Урҭ уи цқьаны иркуан, иацклаԥшны иҟарҵон. Иахьатәи аимҭыхразы, мчыбжьык аахыс иҟәашу асаранџь еилыхны, иршны ацхаӡҩа ҟазҵоз, Саӡтәыла ачыс бзиан изкуаз ҳәа иршьоз Алоу-ԥҳа Ҟаимыҭхан лакәын. Цәгьароума, бзиароума, ачыс Ҟаимыҭхан лнапы ахымгакәа ҟалашьа амамызт. «Алоу-ԥҳа Ҟаимыҭхан илкуа ачыс уаҭәҳәан иумфар, Анцәа гәбӷан уиҭоит», – ҳәа рҳәон асаӡқәа, аишәа ианахатәоз.
– Аԥсуа чыс Анцәагьы ичысуп, – лажәа дналагон ачыс ҟазҵоз аҳәса рыгәҭа днатәаны Ҟаимыҭхан. – Аиҳарак иззысҳәо, шәара хаҵа имцац аҳәса хәыҷқәа шәзоуп. Анцәа ичысхәы напы цқьала ишәкыроуп. Сара иззысҳәо анапы ҟьашьра акәым. Ачыс бзиа укырц азыҳәан, ухы инаркны ушьапаҟынӡа уцқьазароуп. Зхы пату ақәзымҵо аԥҳәыс ачысахь дымнеироуп. Еидҳәалазароуп аԥсуа иламыси ачыси. Аламыс амилаҭ зегьы еицырхьчароуп. Ишәмаҳахьеи, ажәытә зны, ҳара ҳ-Тышаду ԥҳәыс иҽеимкәа зхы мҩаԥызгоз, ашьха ӡыхь лнапы ахьҭылшьыз иҭабеит ҳәа. Иара абри ачысгьы напы цқьала иҟоумҵар, иагьа ахаа ауҭаргьы иашахоит.
Алоу-ԥҳа Ҟаимыҭхан лажәа ҟәышқәа гәнызкылоз ракәын аҳәса ҟәышқәа ҳәа
изышьҭазгьы. Дара асаӡқәагь уи иалаҽхәон. «Ишәиуп амилаҭ аҳәса бзиақәа змам» – ҳәа рҳәалон даргьы инеимда-ааимдо. Асаӡ ԥҳәыс знапы мцқьа ашьха ӡыхь иӡаазшьылаз, иӡаазлшьылаз аӡыхь шҭабаз иахьа уажәраанӡагьы ирхашҭуамызт асаӡқәа, уи аахыс акыр шықәсқәа шцахьазгьы. Уи зырхамышҭуаз рхы аларыбжьарц азыҳәан акәын.
Икәымжәы, икаба, ихҭарԥа, ихы инаркны ишьапы аҟынӡа маҭәа еиқәаҵәала деилаҳәан Бадыӷә-иԥа Ҳасан Алоу. Хәыц еиқәаҵәа зламыз иҽыхәа уалыуашон иахьгылаз. Уи иадыруан уажәы-уашьҭан аҩра шақәшәоз. Ауаа рацәаны ианабалакь агәаҽаннаҵон. Икьыркьыруа аӷәра ахара иалагон. Убасҵәҟьа Ҳасангьы игәиҽаниҵеит, Ҳаидар иҽеиқәа цыҩцыҩ дақәтәан ашҭа данааҭала. Ҳаидар иҽы Лаҳәа адгьыл ажьы ахьыр ҳәа ишәозшәа, азшьапык нышьҭанакшеит шуҳәо, иҩышьҭкәыцәаан егьи нышьҭакшо, аҭыԥҳа ԥшӡа деихышәашәа даныкәашо еиԥш, џьарак иаузгылахуаз, икәаша-кәашон. Ҳаидар ашҭа данҭала иҽазқәаҿ омак даанымхакәа, дынҽыжәԥан, иҽы аӷәра ианкны даагылеит.
– Баша умааит иахьа абра, – игәы дынҭаӷазит деишәыра-еиҵараха Ҳасан. – Уааит, аха ушцо ауп аус злоу…
Ҳаидар ихахьгьы-игәахьгьы иҟамызт ажәлар
еизаз иара изыҳәан аӡәы гәынамӡарак имоуп ҳәа. Иара иҷкәынра ишаҵанакуаз ала, насгьы аамысҭашәала дызлааӡази, абзиара амҩаԥгара акәын иаснагь ихы иҭаз. Аха уажәазы илахь еиқәын. Иахьа зеимҭыхраҿ дааизи иареи еиҩызцәан. Пату еиқәырҵон, патулагьы дныҟәар иҭахын, аха «уара ишыуҭаху уԥсҭазаара мҩаԥысуам аҽаӡәы ихҟьаны» – ҳәа, асаӡқәа реиҳабцәа ус еилыргараҿ рхы неилакны ишырҳәалоз еиԥшҵәҟьа иҟалеит Рашьыҭ-иԥа Ҳаидар Гәананба иусқәа. Уи ишҟа днеит Ҳасан Алоу.
– Уара аԥсхәра уарҳәан азы уаазар акәхап?
– Уи шԥа? – иааџьеишьеит Ҳаидар. – Аԥсхәра рамҳәаӡакәа инеиуама шәара шәахь?!.
Хаала излеидымҵшаз ажәақәа рыла ахы адыркит аҩыџьагь. Урҭ реицәажәара ашәарҭа ду шаҵаз аӡәгьы изгәамҭеит. Ҩыџьа аҩызцәа қыҭак иатәу ус еидгылан еицәажәоит ҳәа агәаанагара роуит, рыкәша-мыкәша игылаз.
– Аԥсхәра уаҳәазар абна бысҭак ахьыруа унеи, ӡык-мҿык рзааугап, – Ҳасан игәы иҭеикит, иара иаҵкьыс еиҵбыз Ҳаидар дыршәаны аҭарчеи имҩаԥыргараны иҟаз аҿы дҽыжәымларц азыҳәан. Уи иҽы ҽык ахьӡоит ҳәа дшыҟамызгьы, Ҳаидар даниба, ҩныҵҟала игәы еиҭаԥеит.
– Сара усзеилкаауам, – иҳәеит Ҳаидар, иахьынӡаалшоз ихы инапаҿы иааго. – Иҟалазеи абас уажәақәа ырмчны усацәажәаратә. Иузызузеи цәгьарас, иҳәа иаахтны узыниазеи митәыс?
– Сара сакәым, аха уара уоуп амитә ианиараны иҟоу…
Ҳаидар, амахә зшьапы ықәҟьоу еиԥш, днеилыууаа дцеит. Икьарахә имаҟа иахьавҵаз ашҟа инапы наҭрысит, аха еиҭа даҽазнык ҳәа иҽааникылеит. Иҭахымхеит аӡыблара далаларц.
– Ишсоуҳәара Ҳасан, иарбан абри сара сзыниараны ҳәа иушьо?
– Уара уаԥхьаҟа узыниараны иҟоу, ухы иавубап, уламыс иамазааит.
– Угәы иаанамгаӡои иахурҟьацәеит ҳәа, Ҳасан? – амца зҵоу ақәаб хәыҷы-хәыҷ ишшуа еиԥш ашра далагеит Ҳаидар. – Иаанагоузеи иуҳәо? Сзыниараны иҟоузеи аԥхьаҟа? Иарбан ламысу узлацәажәо?
– Уара, аламыс умазҭгьы, сара исҭахыз аԥҳәызба, ауаа бжьаҵаны, лгәы-лҿы амырҳәакәа дуҳәеит.
– Абар, изакәызеи ҳәа сыҟан уара узыршуаз! – Сышра акәым, сыҭҟәацыргьы ҟалоит.
– Уҭҟәац уҭахызар, ухгьы аҭӡамц ианҟьа. Сара мчыла аӡәгьы дсымыҳәаӡеит. Зны ҳаиқәшаҳаҭхеит, ашьҭахь ауп саб ауаа анишьҭ.
– Еиҭа анашьҭра уқәшәоит ажәа илуҭаз мап
шацәукуа ала, – иаҳа-иаҳа ашҳам иҿыҵра иаҿын Ҳасан. Иаргьы макьаназ аԥсҭазаара ду уаҩҵас иаламгылацыз, иарбан мчроу абас ала ихы мҩаԥигартә дҟазҵаз? «Ақәыџьма иагьа иуааӡаргьы аблақәа абнаҟа иԥшуеит» – ҳәа шырҳәо еиԥш, Ҳасан иаб ишҟа дцеит цәаҩалеи уаҩымрылеи.
– Сара инасышьҭуеи, инасмышьҭуеи уара суазымҵааит, – игәы иаҳа-иаҳа аибакра иаҿын Ҳаидар. Аҩны ашҭа дҭыҵны данцоз иаб «угәуҽаныз» – ҳәа еиҳәаз ааигәалашәеит уажәы. Нас еиҭа иҽаанкыло, иахьынӡаалшо реицәажәара хиҽырц иҽыназикит. – Ҳасан, абра ҳахьгылоу иаҭыԥым абас ацәажәара. Ҳҽаанаҳкылап. Ауаагьы рлымҳа кыдрҵо иалагахьеит ҳара ҳашҟа. Зыԥсхәы руа иареи сареи ҳаиҩызцәа бзиақәан. Иареи уареи шәеишьцәоуп, шәеижәлантәуп. Ҳаиԥырҵып уажәы, убри иԥсы аҳаҭыр азы. Мап анакәха сара сыхиоуп. Абыржәыҵәҟьа сҽыжәлоит, снеиуеит уара иахьыуҳәо аҭыԥаҿ.
Ҳаидар иажәақәа Ҳасан игәы аӡаӡ еиԥш иаланаҵон, аха иҽааникылеит.Ибон иаԥхьа игылаз аламала ихьаҵуаз шиакәмыз.
– Сара иахьысҭахыу аҭыԥахь уажәшьҭан ахь иахаагап, – Ҳаидар дымҟаҟаӡакәа дшылбааидара дгылан Ҳасан. – Уажәы абра аус сымоуп. Аҭарчеи скәадыр иаҵадыршәуеит. Заанаҵ иуасҳәоит, сҽыжәлоит ҳәа уаламган. Мап анакәха, иудыруазааит уԥсҭазаара ушалысхуа…
Ҳаидар еиликааит иҟаз закәыз. Гәында Барыц-ԥҳа лаасҭагьы, аҭарчеи аҵаԥжәара дшацәшәоз Ҳасан.
– Сҽыжәлоит сагьуазҵаауам, – иҳәан дҩаԥан иҽы дҩақәтәан аҭарчеи зҽазыҟазҵоз рышҟа иҿынеихеит Ҳаидар.
– Ухы иавба иухьраны иҟоу, – Ҳаидар инаишьҭеиҳәеит Ҳасан.
Аншьан ахькҿаз акәасқьа аҟынтәи аҭарчеи иман даадәылҵит Қьалашь.Уи ихиҿы еиқәаран, инапқәа ирынҵаны иикыз аҭарчеи шеиқәараз еиԥш. Ажәлар еилагылаз наскьа-ааскьан амҩа ирҭеит. Ашҭа агәҭаны даннеи дааҭгылан, хацәеи-ҳәсеи днарылаԥшны, анкьа ианиаамҭаз еиԥш, ибжьы ҩҭганы даацәажәеит.
– Дадраа, сашьцәа, сыуа, сҭынха. Агәаҟра санақәшәаз сызҵәыуаз, шәааит иахьа сеиҭашәҵәыуарц. Сыҷкәын аҵыхәтәантәи игәалашәара шәхы алашәырхәырц. Абри нахыс абзерақәарз шәныҟәалааит. Сара сыԥсҭазаара зегьы сыҷкәын дызгаз аӡыхәашь иаман ицеит. Агаҿахь ицо аӡиас ашьҭахьҟа иурхынҳәыр аҳа, сара сыҷкәынгьы рхынҳәышьа имам. Ишыжәдыруа еиԥш, иԥсыбаҩгьы смоуит. Абри ауп изыхьӡугьы, аҵәҩаншьапы аҵхра. Аха абла ахьҭоу алаӷырӡ аауеит. Зыԥсы ҭоу аԥхьаҟа дыԥшуеит. Макьаназ сыԥсы ҭоуп, аха уигь харахарым, саныԥслакь,
сыҩнашә ыҵарҟаца иамкырц азыҳәан, сыҷкәын иҭахаз ицымхәрас дықәсыргылоит, сыҩны-сгәара инапы ианысҵоит, сыԥсыргьы анышә саиҭап, – иажәа уа иаанкыланы, инапқәа ирныз аҭарчеи акраамҭа дахәаԥшуа дгылан. Изыӡрҩуаз иҷкәын ихаҭарнакс иқәиргылода ҳәа иԥшын. Қьалашь иҷкәын ибла даахгылеит. Деихатыруа, аиҳабы иаԥхьа имиасуаз, дламыс мацараха. Иара Қьалашь идырреи иуаҩреи, ажәлар рҿы инагареи, имидап ҳәа дзықәгәыӷуаз, ашәы дызхәаԥшуаз дналаӡ дцеит. Ихы ҩышьҭхны днаҵаԥшит ажәҩан. Аизара дуқәа раан, ажәҩан дҩаҵаԥшуан Анцәа диԥшаауазшәа, блала деимдо. Нас ажәлар днарылаԥшны хрыжь-хрыжь ацәажәара дналагон, Анцәа иакәын иазҳәоз ииҳәоз ажәақәа. Анцәеи иареи аибадырра рыман гәаныла. Аха иҷкәын дҭахеижьҭеи урҭ агәреибамгара рыбжьалан еиҟәнаҭхеит. Қьалашь игәаҵаҿ инхеит гәыӷрак, иԥҵәаз иԥсҭазаара аиԥшьра азыҳәан. Иахьа изааз ауаа днарылаԥшны ибжьы наиргеит. – Бадыӷә-иԥа Алоу Ҳасан, уааскьа сара сахь.
Ҳасан Алоу иҽы аҿы ианкны, ажәлар игылаз даарылсны, Қьалашь изымариашан даагылеит, еиҳәаран иҟаз шидыруазгьы игәы хыҭхыҭуа.
– Сыҷкәын Мамсыр изнымҵыз инацҵан инуҵааит. Амашәыр уацәыхьчазааит, ауаҩра уазааигәахааит. Анцәа дхоуҵар, ҳәарада,
дуцхраауеит. Ууаажәлар пату рықәуҵар иуықәырҵап, лыԥхагьы наурҭап. Асаӡқәа рҵеира уаԥсахааит. Уԥсадгьыл Аԥсны ахьӡгьы-ахьымӡӷгьы уламыс иацзааит. Ажәлар бзиа, иахьа сашҭа иқәгылоу, сыжәбоит, исҳәогьы шәаҳауеит. Иахьарнахыс сыҩны, сгәара, сыдгьылқәеи, сқәаҵареи, сырахәи, суахьади исҭоит сыҷкәын ицымхәрас иҟасҵо Алоу Ҳасан. Абри аҭарчеигьы икәадыр иаҵасыршәуеит, – иҳәан, аҭарчеи Ҳасан инаииркит.
Алоу Қьалашь ииҳәаз згәы иахәаз рацәаҩхеит. Аиҳараӡак Тышаду иатәымыз ауаа. Иназхәаԥшыз арԥысгьы дыргәаԥхеит. Аха дыздыруаз, иҟазшьа закәыз, ихымҩаԥгашьа збахьаз, аиҳараӡак Тышадуаа иргәамԥхеит. Даараӡа иаарцәымыӷхеит, аҭарчеи икәадыр иахьаҵадыршәыз…
Акәадыр аҭарчеи анаҵадыршә, иҽы дҩақәтәан, аҽцәа ҽыжәлан иахьгылаз рышҟа иҿынеихеит Ҳасан. Аҭарчеи иалахәыз азар аҳәара иалагахьан. Аҽқәа ракәзар, аӷәрақәа ирыхо иԥашашон ишныҵҟьара. Ҳасан иблақәа днарцәыҵаԥшны Ҳаидар ишҟа днаԥшит. Уи дгылан ашьшьыҳәа, иҽы акәзар, аӷәра иахомызт, иагьыԥаршеиуамызт, аныҵҟьарагьы аҽазнакуамызт. Зны-зынла ахы ҩышьҭнакәыцәаауан, инаԥшы-ааԥшуан, иаақәырқәыруан. Ҳаидар иакәзар, иҽырҭынчшәа дгылан, аха ҩныҵҟала деилашуан. Даргәаҭеиуан датәамбакәа
Ҳасан дахьцәажәаз. Еиҳагьы игәы иаланаҵон, Гәында лыхьӡ ахьиҳәаз. Иԥсҭазаара ҿагыларада иаауаз, аԥықәслара аиуит иахьа, аха уаҳа даҽа мҩак ыҟамызт. Убасҟан дҩаԥан иҽы дҩақәтәеит.
– Уҽыжәлеит, аха уԥсразы уҽыжәлеит, – игәы дынҭыӷазит Ҳасан. – Иахьа акәхоит Гәында лразҟы анаҳаӡбо уаргьы-саргьы.
Аҽцәа азар ҳәо еилагылан иаартыз агәашә инҭыҵны рҿынархеит. Адгьылаҿ итәоу аԥсаатә анҩышьҭԥраауа еиԥш, Ҳасан иҽы ҩарылууаан, Мзымҭа аӡиас шыҟаз ахлаӷьара дылҭахәаша дцеит. Уи инаишьҭалеит рызегьы. Ҳаидар иҽы ишьхәа анаирба, иҩарылҟьан Ҳасан дызлацаз амҩа дынхылеит Ҳасан дкәараҵо аккара дыҵалан днеиуан. Ишьҭаз аҽцәа ракәзар, макьаназ иааигәарагьы иҟамызт. Уи аккара днылҟьан Мзымҭа аԥшаҳәа инаваиршәит. Убасҟан ауп иангәеиҭа Ҳаидар изааигәахара дшаҿыз. Иара Ҳаидаргьы макьана азыҳәан иҽы аӷәра аҿеикуан, ахы иоуижьуамызт, Ҳасан иҵегьы днаскьар иҭахын. Ҳасан ишьҭахь иавҵаз кьарахә иаԥхьаҟа ишиеигаз ибеит Ҳаидар. Иаргьы икьарахә иаразнак иаԥхьаҟа ииеигеит. Аҩыџьагы рыԥсҭазаара ашәарҭа инҭагылеит. Макьаназы дара шьҭкәыцәаан иназгоз рҽы џьбарақәа ракәын.
– Усыхьӡа агәы умазар, уара ала аԥынҵа
икылҟьаз, – игәы дҭаҳәҳәеит Ҳасан, иаҳа-иаҳа изааигәахоз Ҳаидар иахь днаԥшны.
– Уабџьар уанаха ухы ухысыцҟьаауеит, суеигӡараны сыҟаӡам, – иҟалаша идыруазшәа заанаҵ иҽазыҟаҵара далагахьан Ҳаидар.
Мзымҭа аԥшаҳәа дызныз, иҽааҟәҭхан, аҳаракырахь иҿыҩеихеит Ҳасан. Аԥынҵа хәахәа ҳәа изышьҭаз ахәы дҩаҿыкәшан, Қьалашь инхарҭахь сҿыҩасхоит ҳәа игәы ишҭаз, данаахьаԥш, ааигәаӡа дааихьан Ҳаидар.
– Уаламкьысын аҭарчеи, – ихы-иҿы еиқәараха дыҳәҳәеит Ҳасан.
– Аҭарчеи уҵаԥызжәарц ауп сагьзухьӡаз…
– Уи уахьысгӡом сара, – Ҳасан иҳәҳәабжь иналыҩит ихысыбжь.
Ҳаидар изкыз ахы иҽы ахы иҭашәеит. Лаҳәа ааӷызын, ахы иқәгылан икәмпылуа аҿынанахеит. Ҳаидаргьы адгьылаҿ длеиаанӡа дхысит. Уи акәхеит, Ҳасангьы иҽы днахыууааит. Ҳаидар али-/ԥсыи рыла иҽы ибла нахигеит, аха уи ашьапқәа рыххо аҽеиҵыхра иаҿын. Ҳасан ихагьыжьуаз иҽы дыԥан дҩақәтәан, ишьхәа нарбаны, Убых тәылаҟа ихы наирхеит Ҳаидар Гәананба…
– Шәара излашәҳәо ала раԥхьа ихысыз Ҳасан иоуп, – ишьамхқәа дрызнымкыло ҿааиҭит Қьалашь. – Ус анакәха, Алоуаа зегьы ҳирԥхашьеит Ҳасан. Иахьа иишьырц ииҭахыз, Рашьыҭ-иԥа
Ҳаидар Гәананба иакәымызт. Сара сыҷкәын иоуп иишьыз. Ааи, ааи, дадраа. Сыҷкәын дишьит, саргьы ахьымӡӷ сиргеит. – Нас ихьамҭахаз ихы ҩышьҭхны, иааиԥхьаз ажәлар днарылаԥшит. Даргьы гылан рхы рыкәаҽ, ирҳәара-ирура иақәымшәо, ауаҩ нага, иаснагь дара рзыҳәан абзиа ҟазҵоз, деилаҟәыбаса раԥхьа дахьгылаз ргәы дрыцҳанашьон. Аха иҟалаз рҽеитәын, иагьирҽеит, иԥсҭазаараҿ зегьы ширҽеиуаз еиԥш. – Абра шәыҟоуп Алоуаа ҳаибаркыра зегьы. – Иажәа дналагеит иара. – Сара схы здыруа сааҟалеижьҭеи, шәара шәзыҳәан абзиара акәын исҭахыз. Шәшьапы нкыдҟьар уа сгылан, шәхы шәыхьыр ахәшә сашьҭан. Иҭабуп ҳәа шәасҳәоит иахьа уажәраанӡагьы пату сықәҵан шәаԥхьа сыргылан сахьаажәгоз. Иахьагьы исҭахуп сара исҳәо шәазыӡҩрц. – Иажәа ааникылеит ԥыҭраамҭак, дызҵаз аиадара иқәӷәӷәаӡан дамырцәажәоушәа. Амра шыԥхозгьы, икәша-мыкәша алашьцара иалагахьан. Иҷкәын ицымхәрас иҩны-игәара знапы ианиҵаз Ҳасангьы аԥсыха иимҭеит. Иҟалаз ацәгьара еиҭа ацәгьара ахылымҵырц азыҳәан, аҵыхәтәаны Қьалашь иҟәышра ихы иаирхәеит абыржәгьы. – Ауаҩшьра иҟалаз шыҟалаз ала уи арԥыс акгьы ихарам, – иажәа инациҵеит Қьалашь. – Аԥхьа дхысит ҳара ҳтәы, дихьӡоушәа аниба. Аҽы рыцҳа ахы иҭашәаз
иаанакылеит акәымзар, Ҳасан дшықәу еиԥш дықәлон Ҳаидаргьы. Сара сшәазҵаауеит, иззы? Аҭарчеи зымҩаԥырго иахьӡаз иаҵаԥижәарц ауп. Нас жәытәнатә аахыс ҳабацәа имҩаԥыргоз, аҭарчеи назгоз ирыхьӡоз зегьы ршьуазма. Убри аҟынтә, Рашьыҭ-иԥа Ҳаидар, ҳара ҳганахь ала ихы хәыцкгьы алымшәароуп. Сара уажәшьҭа хара изымнеиуа соуп. Сыԥсыр сызҵәуаша сҳәахьагьы нашәыгӡоит, – иҳәан, ихы-игәы ақәмаҷха, ишьамхқәа иҵаҟәало аҩныҟа иҿынеихеит.
Уи ашьҭахь иҵит шықәсык. Зыԥсы мцацыз Қьалашь ихала аҩны дахын. Иҩны-игәара ирахә ирхылаԥшуаз хәҩык, амаҵ зуаз, аӡәы ида егьырҭ рхы иақәиҭитәит. Уажәшьҭа иҿҳәара шааигәахаз ибон. Аԥсҭазаараҿ аԥышәа ду змаз ауаҩы, имбо дауҟахыз, хьӡыԥшала адәы дшықәыз, иажәымҭа шыцәгьахаз. Уахык аҵх лашьца дагәылаҳәан, дызмыцәо ииарҭа дуарӷьеиуа дшылаз, илацәа анааҭаа, ԥхыӡ ибеит, иҷкәын ашә аартны дааҩналазшәа.
– Аа, сыҷкәын, уан лхы лсеит, аӡы уагеит рымҳәази?
– Саган, аха самҵит, ушычмазаҩыз ансаҳа, – ибжьы аагеит алашьцара иҽалакны Қьалашь иҷкәын Мамсыр.
– Нас Мзымҭа ас узамҵызҭгьы, шықәсык аахыс узымаазеи, сышгәаҟуаз умбаӡози?
– Аӡы иагаз иаҟара игәаҟуада, саб.
– Сыԥсы ҭоуп, аха саргьы аӡы сагеит, Мамсыр. – Шаҟа иуадаҩу удыруама, аӡ иагаз изыҳәан аҩныҟа агьыжьра. Мзымҭа ашьҭахьҟа ишымгьыжьуа еиԥш, саргьы гьажьышьа сымаӡам уажәшьҭа. Аанкылашьа змам аӡы иаҩызоуп сара сыԥсҭазаара. Сықәуп сахьзымнаӡо амҩа, амҩа нҵәашьа змам.
– Убжьы саҳауеит, аха ухаҭа узбом. Ма ацәашьы ауркындаз, алашьцара ҳалахеит уаргьы-саргьы.
– Аӡы зхьысыз алашара изаркуам, саб.
– Нас исыԥсыхәоузеи шьҭа сара. Ҵеида, лашарада адәы сықәзаарыма?
– Анцәа иаҳзааиго зегь бзиоуп ҳәа умҳәалози. Уара ушьҭоуп адгьыл хьшәашәаҿ. Уаҳа аԥхарагь убараны уҟаӡам.
– Ус анакәха, уааины сышьҭых, Мамсыр…
– Уи сылшаӡом, саб, смахәҿақәа канӡахьеит. Сара уажәшьҭа сызлауцхраауа ҳәа акымзарак ыҟаӡам. Уаргьы саргьы аӡы ҳабжьоуп…
Қьалашь ацәа дзалҵуамызт, дгәаҟуан. Иҷкәын ибжьы алашьцара иалалан иаҳаиаҳа инаскьон.
Имч неизыркәкәаны дыҳәҳәеит ишилшоз. – Уабацо, сыҷкәын, уабацо?
– Мзымҭа ацҳа хҵатәуп, саб.
– Мзымҭ ацҳа хҵатәуп уҳәама?
– Ааи, Мзымҭа ацҳа хызҭгьы сара аӡы сагаӡомызт.
– Нас ихызҵода уи аӡду, ацҳа?. – Уара саб, уара…
«Уарааа» ҳәа инеиҵыхны абжьы игаз даанарԥшит Қьалашь. Ибла ҭырхаха аҵх лашьцара дналаԥшит. Иааикәршаны ашәы еиқәаҵәа дылаҳәан дышьҭарҵазшәа еиқәараӡа иҟан. Аԥхыӡ иибаз шлабҿабамыз анеиликаа, ихы днахашәиааит. Аԥхӡы илҵыз идыхьшәашәалан, аҵаа ҭоубыҭ дҭоушәа акәын дшышьҭаз. Ахәшҭаарахьы днаԥшит, аха амца ыцәахьан. Адәахьы ҭынчран. Ҩышықәса раахыс ԥхыӡ иимбацыз иҷкәын, иԥсымҭа дахьахҭыгәлаз баша иҟамлаӡеит.
– Уи акы даргәаҭеиуеит азоуп дзааз, – ихы дацәажәон Қьалашь. – Уааит, аха сымгакәа узцазеи, сыҷкәын? Схала сзаанужьзеи абри анышә хьшәашәаҿ? – Игәы иҭыхоз, ихы зқәикраз акгьы изыԥшаауамызт. Аӡыхь цқьа анапы ҟьашь анҭыршьлакь ишҭабо еиԥш, ихшыҩ ду аҭабара иаҿын. Гәаныла иҳәон еиԥш, иагьабеиҭахыз ахшыҩ уажәшьҭа. Ихьтәы аамҭа аӡхыҵра еиԥш иниасны ицеит. Ихала иаанхара џьамыӷәа цәганы ишизыҟалаз аҵкьыс, еицәахеит уахатәи аҵх. Изеизыкәкәоит зегьы. Иԥсҭазаара аҵыхәтәантәи амшқәа рҽеиқәҳәалара иалагеит. Абырфын шаха еилашәар, аилыхшьа амоуп, аха аԥсҭазаара анеилашәалакь еилыхшьа аиуам. Иԥсҭазаара
еилашәеит Қьалашь Алоу. Амра лаҟәны, дгьыли-жәҩани ахьеивҵарсу ианазааигәахалакь, ацыԥхьқәа шыԥсыҽхо иаҩызахеит, иԥсы лазгаҩазгоз ишьа-ида. Урҭ рыԥсыҽра иахҟьаны, игәгьы ахьшәашәара иаҿын. Агәы ауп зегь злаӡо, зегь еилызкаауа. Аха уажәы инапқәа дырҩахеит аԥсра аҿаԥхьа.
Ажәытә асаӡқәа ауаҩ бзиа анышә данарҭоз, рыбжьы ныҵакӡан, еилаӷызшәа иагьцәажәарамкәа, иагьшәамкәа, абас рҳәон.
Уа, рарира гәышьа, ари мыткәмоуп иҳамҳәар ауам,
Анцәа уҳаиҭан, Анцәа уигеит, ҳамч абра ихауам.
Уажәа хаақәеи, ухшыҩ ҟәыши, абра иааныжьны уцеит.
Ушьҭахь иаанхаз ҳаузыразуп, уцәа-ужьы уман уцеит.
Убри ашьҭахь, аиҳабцәа аҳаҭгәын иаакәшан иаагылан, напыла анышә ҭаԥсара иалагон. Асаӡқәа анышәнҭра баҳала иржуан, аха напыла анышә ҭарыԥсон. Убас еиҳа иԥсаԥоуп ҳәа иршьон.
Қьалашь ахәышҭаара шыцәаз аниба, илӡаан ацара иаҿыз имч ааизганы дыҳәҳәеит.
– Амца еиқәышәҵа, уара, амца…
Амаҵуҩы аиарҭа дҩылҟьеит. Аҵыхәтәантәи амшқәа рзы уи иҽеилыхны даушьҭалахуаз, дшаманшәалаз ала иаха иҿаиҳәаз аԥырӷқәа шапшапуа ахәа иаалеиган, иааидкылан амзаша нарықәҵан даннаҭәҳәа, амца еишьылӡа иҩархылҟьеит. Қьалашь ибла иаахыҷҷалаз алашара игәы аарԥхеит. Иқәҭәаз аԥхӡы хьшәа-шәагьы илабара иналагеит. Зыԥсы ҭоу, иԥсы ҭанаҵы, ак шиҭахыу здыруа, Анцәа ду имч ала, Қьалашь дахьиаз дҩагылан амца игәышԥы наҭан дныҽҳәатәеит. Амаҵуҩы еилҟьа иоупа ижәҩа инҭаирԥеит. Убасҟан еиҳагьы дыԥхеит Қьалашь. Ихәышҭаара шаҟа дарԥхоз аҟара имчгьы ҭалон. Аурҭ адгьылаҿ ишьҭанаҵаз, ашьац амра шәахәа анақәԥхалакь, акакала рҽшеиҵырхуа еиԥш, имахашьаха рҽеиҵыхра иалагеит. Нас, имаҵуҩы ихы наиқәкны ус иҳәеит.
– Ишаашаз аҽы аакәадырны уыҩҽыжәла, ақыҭа унарылалан, хар змам ҳәа сара исшьо, урҭ зусҭцәоу уаргьы иудыруеит, уаҵәы шьыбжьон абра иаартә исзыҟаҵа. Духоумыршҭын Гәанан Рашьыҭ.
Ашьыбжьышьҭахь Қьалашь иашҭаҿ еизеит дзыԥхьаз ауаа, аӡә дагымкәа. Урҭ дрылан Гәананба Рашьыҭгьы.
– Ҳаҭыр зқәу Тышадуаа, – иажәа дналагеит Қьалашь. – Шәеиҭа сыргәамҵит, аха иахьеи нас даҽазныки роуп аџьабаа анышәсырбо. Иахьа
сыҷкәын изҵаараз, нас сара анышә санашәҭо, – имч иҵегь иааизигеит Қьалашь. Иреиҳәашаз усгьы заанаҵ ихәцны иман, убри аҟынтә аамҭа мгакәа иажәа инаԥишьит. – Иацауха сыҷкәын ԥхыӡ дызбеит. Алашьцара цқьа дсзалкаауамызт, аха ибжьы еилыкка исаҳахуан. Данцоз ус ибжьы насықәиргеит. «Мзымҭа ацҳа хҵатәуп акәымзар, ҳауаажәлар зегьы уи иӡаанҵәалоит» – ҳәа. Уи баша имҳәеит дадраа. Мзымҭа ауардын зқәысша ацҳа хызҭгьы, сыҷкәын аӡы дагауамызт. Аха Анцәа убас лахьынҵас ииҭеит, сара дыстәымызт, дагьсцәигеит. Убри аҟынтә, абас ала исыӡбеит, сашьцәа, сыуаажәлар, шәхыҵкы. Сыҩны, сгәара, сырахә, смазара ҭины иаҭныҵуа ала ацҳа хышәҵа. Убри аиҿкаара унапы ианысҵоит Гәананба Рашьыҭ. Аусуцәа урхылаԥшны ирықәнаго рыҭ. Аԥсцәа ргәаатәым, ирҳәо нагӡатәуп. Ҳара абзацәа иаҳамбо дара ианырбо ыҟоуп…
Уи ашьҭахь иҵит шықәсыки бжаки. Қьалашь аиарҭа иҽеиҭеит. Дҩыҵагәгәаргьы мрак дыцәтәалон, иԥсы ҭан макьана азыҳәан. Есымчыбжьа Мзымҭа ацҳа ахҵара иахьаҿыз аҟынтәи ажәабжь изааигон, уи напхгара азҭоз Гәананба Рашьыҭ.
– Шәысмеигӡан Рашьыҭ, ацҳа иаҭаху азыҳәан. Ацҳа хышәҵаанӡа сымԥсыр, ауардын снақәҵан сганы исшәырба. Нырцәыҟа сыҷкәыни сареи ҳаԥсы
еиқәшәараны иҟазар, иасҳәап дзыҳәаз шынасыгӡаз.
Игәы каҳан абри адунеи дықәзар шиҭахымызгьы, зхала зҽызшьуаз пату изиқәмызт Қьалашь. Зхала зҽызшьуаз иҵәыуарагь инеиуамызт аԥсуаа. Инеизгьы диҵәуомызт. «Аԥсуаа усгьы ҳашьра иаҿуп, арахь ҳаргьы ҳхала ҳҽаҳшьуеит» – ҳәа иҳәалон Қьалашь Алоу, аӡәы иҽишьит ҳәа иаҳар. Уажәы дзызхәыцуаз Мзымҭа аӡиас акәын. Бзиа иибоз аӡиас, иҷкәынра зегьы зыдҳәалаз, аха ашьҭахь иԥсҭазаара зегьы зманы ицаз. Иблақәа хара ирбомызт, аха илымҳақәа ҵарын. Иҩны аҟынтәи Мзымҭа аӡиас аҟынӡа зқьы шьаҿа шыбжьазгьы, аӡы аԥша анаҵалалакь, абжьы абранӡа иааҩуан. Мзымҭа абжьы аниаҳалакь амшцәгьа иатәуп иҳәалон иара. Адырҩаҽны ма адырхаҽны ақәа кыдҵәан алеира иалагон. Абасала, мшыцәгьан аԥхьа Мзымҭа ашьҭабжь шиаҳауазгьы, мамзаргьы жәлар реизараҿ аусқәа ӡбаны иашҭа данҭалоз акәзу, шьха нхыҵҟа ныҟәара дцаны даныхнҳәуаз акәызу, – иаамҭақәа зегьы агәырӷьареи ацәгьареи еиԥшьуа даауан, аԥсра аԥаҩ дынхықәгылаанӡа.
Мзымҭа ацҳа хҵаны иалгеит. Ажәлар нырцә-аарцә ацҳа ахқәа рҿы еизаны иаагылеит. Ацҳа иаақәыргалеит ауардын, ашаха анԥалан, агәабан татақәа анҵаны, жәҩангәашәԥхьаратә дылбаазшәа маҭәа шкәакәала деилаҳәаны Қьалашь Алоу дзынтәалаз. Уи ахчқәа иваҵаны ауардын дантәалан. Жәлар ирзеиӷьу ажәабжьк аниаҳалакь деихаччо дшыҟалоз еиԥш акәын иахьагьы дшыҟаз. Ацҳаҿ наҟ-ааҟ игылаз ауаа рызегьы еихырхәон. Иаргьы иԥсыҽхахьаз инапқәа ҩшьҭихуан.
– Абри ауп исылшаз, дадраа. Уажәшьҭарнахыс Мзымҭа аӡәгьы дагаӡом, – иблақәа ҩышьҭхны ажәҩан дҩаҵаԥшын, уахьынтәи ак иаҳарц иҭахызшәа дааӡырҩит. Уи иаҳарц ииҭахызгы Анцәа ибжьы акәын. Иара Анцәа иҵеиҳәоз ала акәын ажәларгьы дышрацәажәоз. Иҵегь иажәа инациҵарц иҭаххеит, аха иҿы аихыхра илымшо даанхеит. Ицәалашәара инардырит, иԥсҭазаара иаԥырҵра шааигәахаз. Иара иаснагь дызиааиуаз, иҳаракны иикыз, ихы уажәшьҭа имч ақәымхо аҟынӡа днанагеит.
– Ауардын саншәыриаал, – аарла ибжьы ааиргеит Қьалашь. – Ирласны адгьылахь снажәга. Ҳабацәа сыԥхьоушәа саҳауеит.
Амра ашәахәақәа шиашоу адгьыл агәы иқәԥхауан. Ауардын алыра асапын зҵшьым еиԥш, адунеи дугьы аҿҿа ахго алыра иахагьыжьуан, Қьалашь дзықәҵаны инаргоз ауардын иаҩызаха. Иаргьы ихшыҩи игәынхәҵысҭеи еиԥшьны дзызхәцуаз акакәын, абри адунеиаҿ иҟазаара аҭахыу-иаҭахыму ҳәа. Ауаҩытәыҩса иԥсҭазаара
еиқәызҳәало аԥсра ааины ианааидгылалакь, дызнысыз имҩа днаныԥшылоит, гәаныла. Иагьеихишьалоит хаҭала икапан заҟараз, уи инақәырццакны иуаҩрагьы. Иара уаҩрала иаснагь икапан дун. Аԥсуара злеиқәдырхо уаҩрала ауп ҳәа злеишьоз ала, ауаҩра зегьы раԥхьа иргылон.
«Ауаҩра ахьыҟоу Аԥсадгьылгьы ҟалоит, аԥсуарагьы ҟалоит, аԥсадгьыли аԥсуареи анеиқәхалакь, аԥсуагь деиқәырхахоит» – ҳәа иҳәалон иара ажәлар реизара дуқәарҿ.
Қьалашь аԥсҭазаараҿ аԥышәа ду змаз, адунеи дшақәламхоз здыруаз, иҽазыҟаиҵон аԥсра азааигәахара. Абар, уи аԥсрагьы изааигәаӡан ианааидгыла, иаргьы иҽазыҟаҵан дызлаҟаз ала, иҽаазириашеит. Амшын цәқәырԥа иху аӷба, аԥрақәа аԥша ҭачны аԥхьаҟа ишаго еиԥш, иаргьы аԥсра ашҟа дагон нырха дук амамкәа. Нырха дук амамызт, избанзар, иара Қьалашь Алоу нарха змамыз амҩа данысхьан. Имҩа дызнысыз аԥхьаҟа инаԥшьны ибон.
Амра аҭашәара иаҿын. Ажәҩангьы иаҳа-иаҳа аҽыларҟәуа, иԥсы шҭоу аҭоубыҭ дҭарҵоушәа иааихагылеит. Ажәҩан шаҟа изааигәахоз аҟара, иаргьы дазааигәахон, ажәҩан, иара иаснагь ихы шьҭыхны дызҵаԥшуаз, Анцәа имҩа дызқәыз здикылоз, «дгьыли-жәҩани ирымаҿуп» – ҳәа дыззықәуаз, уаҳа дзаҵамԥшуа дахьаԥырҵуаз, игәы
аҵанӡа џьара ихьшәашәаӡа инҭалеит. Уи ус изыҟалаз аԥсра дацәшәаны ауакәхыу, иахьыгәхьааигоз акәын. Ихы идыруа дааҟалеижьҭеи имҩаԥигоз иҵас дахьаԥырҵуаз. Ашацкыра даҵагылан ажәҩан дамҵаматанеиуан есымша.
– Иа, Анцәа, зхьышьаргәыҵа сакәхшоу. Уара жәҩан хьыҵәцара зыҩну изгәароу, улыԥха угәыԥха ҳаҭ, сара абри адгьыл цқьа ашацкыраз сыцқьаӡа сшықәгылоу еиԥш, уаргьы улаԥш цқьа ауаатәыҩса иҳагумырхан. Уара ужәҩан ашҵа шаҟа ицқьоу аҟара, адгьылгьы ахаҿы цқьахоит. Ауаатәыҩсагь рразҟы маншәалахоит. Иа, Анцәа…
Уи иасышьажь, ашацкыра даҵагылан ажәҩан иаҵаныҳәара ааигәалашәеит уажәы. Ибон даҽа шьыжьык дышзаҵамгылоз. Иааигәаӡаны иааиҿагылаз аԥсра аҳәаақәа аркьаҿра иаҿын. Уажәшьҭа ишиҭахыз адгьыл дзықәгыломызт, аха дызҵаԥшуаз ажәҩани иареи еицәажәар иҭаххеит. Қьалашь иаснагь усӡбарак ахь амҩа даннықәлоз, еиӷьыу ала иӡбарц азы жәазҵаарак ықәыргылан зҵаарак аналихуаз еиԥш, уажәгьы ихы дазҵаауа далагеит, абри адунеи ааныжьны, даҽа дунеикахь дахьцо, ажәҩан аҟынтәи иаснагь бжьык игәы ишықәҩҩуаз еиԥш, уажәгьы игәы инықәҩит ажәҩан абжьы.
«Акыр уҳәарц уҭахыума сара сахь?» – ажәҩан аҟынтәи игеит ажәҩан абжьы.
– Уара, уҟынтә исҭахыу ҵыхәаԥҵәара амаӡам, ажәҩан, – адгьыл аҟынтәи ибжьы наиргеит Қьалашь Алоу.
«Сара сӡыҩруеит, иаснагь сшыузыӡҩруа еиԥш», – ажәҩан абжьы хаа игәы инықәҩҩит Қьалашь.
Уара, уҳаракыра ала акәын сара сыԥсы злаҭаз, ажәҩан, – ажәҩан иблақәа ааихмырсыӷьӡакәа даҵаԥшуа иқьышәқәа ааҵасит Қьалашь. – Уара шаҟа уҳаракыз аҟара саргьы сҳаракхон, ажәҩан. – ЕиҭаибжьынаиргеитиараитәалаҚьалашь.– Уара уҵа шаҟа ицқьахоз аҟара, саргьы сыцқьахон, ажәҩан. Уара ушҵа шаҟа аԥхара аҵалоз аҟара, саргьы сгәы аԥхара ҭалон, ажәҩан. Уара исуҭоз аԥхара акәын сыуаажәларгьы ирысҭоз, ажәҩан…
«Уи аҟара сыумырҽхәацәан» – ажәҩан абжьы ҟәымшәышәӡа иааиаҳаит Қьалашь. – «Уара ишуҳәоҵәҟьагьы сыҟам, зны-зынлагь сыҵа хьшәашәалоит. Сара сҟынтәи асыҭҳәеи акырцхи леилоит. Сара исыхҟьаны агәаҟрақәагь шәанҭагылоу ыҟоуп». Уара иаҳзыууа зегьы бзиоуп, ажәҩан. Уара иаҳзаауго ԥсҭазаароуп. – Ауаҩытәыҩса амра шырҭаху еиԥш, аҷыхьгьы рҭахыуп. Уара уҵаҟа еиқәаҵәала ианҵҟьоугьы салаԥшны узбоит сара. Сара сзыҳәан абыржәы ушызбо еиԥш укеикеиуа уцқьоуп. Абри адгьыл ду аҿгьы шьацк смырҟьацит сара. Дгьыли-жәҩани ишәыхәҭаз ныҟәган сцоит уажәшьҭа. Ашацәа
исырҭаз ақәра ааины иаасыдгылеит.– Гәынхәҵысҭала ажәҩан ахь дааӡыҩрит иара, аха уахьынтәи аҭак анимаҳа, еиҭа ибжьы наиргеит. – Исҳәаз умаҳаӡеи, ажәҩан?
« Исаҳаит, иуҳәаз зегьы саҳаит, аха сгәы иалоу ыҟоуп даараӡа».
– Угәы иалоузеи сара сҟынтә?
– Уахьсыцәцо…
– Уара иухарагәышьоузеи, сара убас лахьынҵас Анцәа исиҭазар…
«Сара исҭахын наӡаӡа уҟазарац уара».
– Наӡаӡа иҟоу адгьыли ажәҩани роуп. Ауаатәыҩса аҩнахуеит, рхаҭарнакцәа ықәргыло. Ус анакәха , ҳара ауаатәыҩса наӡаӡа ҳаҟоуп.
«Анцәа дызхылаԥшуа шәара ауаатәҩса, – ажәҩан абжьы геит инахаран. «Сеигәырӷьоит саргьы шәара наӡаӡа шәахьыҟоу».
– Сара саамышьҭахь узеигәырӷьаша наӡаӡа уақәшәалааит, уара, наӡаӡа иҟоу ажәҩан. Сара сузыразуп. – Ажәҩан абжьы шынаскьаз еиԥш, иаргьы ибжьы иаҳаиаҳа ихәлашәара иалагеит. – Абзиараз наӡаӡа, ажәҩан ду, иаснагь схы шьҭыхны сызҵаԥшуаз. Абзиараз…– Қьалашь ицәажәара ацымхәрас иқьышәқәа ракәын иҵысуаз, аҵыхәтәаны абзиараз аниҳәоз. Убри алагьы ажәҩан ду уаҳа даҵамԥшуа иԥсы ааихыҵит.
Ухраҭ бзиахааит. Уҷкәыни уареи нарцәы
шәыԥсы еиқәшәааит. Уҷкәын ицҳа ушықәыз уԥсҭазаара уалҵит. Уи џьанаҭҟа узго ацҳа ауп, Қьалашь Алоу, – иҳәан Қьалашь иблақәа аахиҩеит Гәананба Рашьыҭ.
Саӡтәыла зегьы еизаны, рхы-ргәы далхны, иԥҳәыс лывараҿ дыржит Қьалашь Алоу. Уи нахыс уи агәарԥаҿ ԥсаатә бжьымзар уаҳа бжьы ҭымҩит. Иавсуаз аангылан, еималахьаз ашҭахь инаԥшны ус рҳәон. «Қьалашь иҷкәын Мзымҭа данагоз ацҳа хызҭгьы, абри аҩнаҭа қьаԥҭажәхомызт». – ҳәа.
Ауха даузыцәахуаз Ҳаидар Гәананба. Ихы иҭагьыжьуа иҭаз Аџьрыцба Ажьгьери иакәын. Иҟаларын аамҭа рацәа злацахьаз ала, уи аҟара ирлас-ырласны дигәаламшәалозҭгьы, иацы иҭааз, абжьыуаа рыҷкәынцәа Мадлеии Мсоусҭии ракәымзар. Аамҭа иара атәы ҟанаҵон. Шәышықәса инархысхьаз Ҳаидар ишьапқәа ракәмызҭгьы макьаназ дыӷәӷәан. Аҵх ашарахь ианынеиха, ауп илацәа анааҭаа. Убысҟан ԥхыӡ дибеит Ажьгьери. Дҟәашӡа, аныхаԥааҩ, иныха дадгылан аныҳәара даҿыхын. Иара Ҳаидаргьы иҩыза акыр шықәса иимбацыз, Анцәа дахьимҵаныҳәоз диԥырхагахар иҭахымкәа, иаразнак ажәлар рыжәпара иҽналакны даагылахит.
– Иа, Анцәа, зхьышьаргәыҵа сакәыхшоу, – ибжьы наиргахит Ажьгьери. – Сҩыза бзиа, сҩыза ӷьеиҩ Гәананба Ҳаидар, ишьҭамҭа ырҭбаа. Иԥсы ҭагәышьамзар, саргьы уи аҟара хара инеиуа сакәым, уа, нырцәы ҳаԥсы еиқәыршәа.
– Уа, иуҳәо закәузеи, Ажьгьери, абра сахьыҟоу умбаӡои, уара абзиара ианиаша, – ҳәа Ҳаидар дыҳәҳәахзаап. Убасҟан аҩыџьагь ахьгылаз иҷкәынцәахахын, ианраамҭаз Аҟәа абааҿы, аурысқәа ирҿагылан ианеибашьуаз еиԥш иаагәыдибаҳәҳәалеит. Уи нахыс уаҳа еибырҳәаз ҳәа акгьы игәаламшәо ацәа далҵзаап. Иҩыза бзиа ԥхыӡ дахьибаз игәы иаахәеит, аха ас ирласны ацәа дахьалҵыз игәы ааинархьит. Ашхырцәаӷь аҭра унапы ҭыушьыр, иҭыппы ишужәло еиԥш, ижәлара иаҿын игәалашәарақәа. Егьырҭ ихәыцрақәа наҟ иныԥхьацан , уажәы ихаҿы иааиз Ҳасан Алоу данишьыз ашьҭахь ихҭысыз акәын.
Ишшара ианааша игылеит Мадлеии Мсоусҭи. Урҭ раԥхьа игылахьаз Ҳаидар иҷкәынцәеи иҭацацәеи рысасцәа рхәы дырхиахьан.
– Уа, шьыжьбзиақәа, – рҳәеит еихык-еиҵыкны, Ҳаидар дахьтәаз ианааҩнала асасцәа.
Ҳаидар ишьапхьаа ааихашҭны, илабашьа ҩаиҵарсны дҩагылеит.
– Шәара ижәдыруама сара саныҷкәыназ еиԥш сгыларатә амч сызҭаз, – иҳәеит Ҳаидар, икаҷхьаз
ихы-иҿы ааихалашан, ддыртәарцаз инеихьыс-еиԥысыз исасцәа днарԥыҩлан. – Ажьгьери ду имч ауп сара иахьанӡа саазго. Уи ихаҵара, уи игәеисра ауп. Сара срықәшәахьеит ахацәа ӷьеиҩқәа рацәаҩны. – Дааҭгылеит урҭ зегьы аӡәаӡәала рхырҿқәа игәалаиршәозшәа. Уи зназы дцеит хараӡа, нас хәыҷыхәыҷла дааскьо, ахра иаҿоу ашәарыцаҩ, илабашьа аԥынҵа ашьанҵа арҷҷо ԥхьаҟа данцо еиԥш, иҿаԥхьа Ажьгьери данаангыла, ацәажәара дналагеит. – Ажьгьери иҩыза ахаҵа синымиеит. Уи ахацәа рхацәа захьӡыз иакәын. Аԥсҳа Қьалашь Ачачба ихьчаҩцәа хәышәҩык раԥхьа дгылан. Қьалашь иҷкәын Асланбеи диарӷьажәҩан. – Иаразнак ицәажәара ааҿахиҵәан, ҿымҭ-ԥсымшь даагылеит, илабашьа иҽанҵаны, џьара аӡә иаара дазыԥшызшәа. Нас исасцәа ихы нарықәкны ҿааиҭит. – Ауаҩытәыҩса ишьҭиххьоу аиадара џьарак еиқәҵазҭгьы, ишаанагахара иҟоу храк иаҟарахон. – Ашьшьыҳәа илабашьа иҽанҵаны днатәан еиҭа иажәа инаԥишьит. – Саныҷкәыназ инаркны сыԥсҭазаара скыдҟьо саман ицон. Иҟаларын уи аӡхыҵра сзалымҵыргьы Ажьгьери Аџьрыцба иакәмызҭгьы. Аӡы иаго инапы иҟьар имԥыхьашәо амахә ԥсеиқәрхаган ишизыҟало еиԥш, дыԥсеиқәырхагахеит сара сзы Ажьгьери. Сыԥсҭазаараҿ наӡаӡа схы-сгәаҿы иаанхаз ауаҩы. Аӡқәа зегьы ршьапы аҳаракырахь ишыҵыҵуа еиԥш,
иаргьы саргьы ҳаиқәшәара шыҟалаз убас ауп, – иҳәан, ԥыҭрак днкахәыцын, инеиҵыхыз иажәабжь исасцәа рзеиҭаҳәара дналагеит Ҳаидар. – Уажәнатә ишәасҳәоит, иахьеи-уаҵәи шәшысмышьҭуа ала. Абарҭ ахымш рыҩныҵҟа акәым, хымз ҳаидтәалазаргьы – ишәасҳәаша сымоуп. – Инарҵаулаӡан даахәыцит иара. Амца ҿыцәаазшәа ибазар акәхап, илабашьа аԥынҵала дныҽҳәасит. Нас ихы ҩышьҭхны ибжьы адәахьы инараҳартә ҿааиҭит. – Амца шәырӷәӷәа, амарџьа, амца. – Уахгьы-ҽынгьы иҿымцәаауаз ихәшҭаара, агәгәаҳәа амца еиқәын. Уи еишьылӡа иахылҵуаз амцабзқәа иналибааит Гәында лхылҿы, нас уи иахҟьаз ахҭысыи. – Ихы сиршьит уи аубаџьыр, ауаҩ ԥагьа, ауаҩ хжәа, ԥсыуа ҵасла ааӡара згыз. – Иажәа дналагеит Ҳаидар. – Абра аангылашьас исымааз, сцеит Убыхтәылаҟа, издыруаз Барчан Ахлоу ҳәа аӡәы иҟны. Убри аҽны аӡы аԥсы ҭан, асырӡ алеира иаҿын. Сара сзықәшәаз еиԥш акы уақәымшәакәа, аӡы аҭалара уадаҩын. Сҽы абаҟахыз, Ҳасан ишьхьан, иара сиеихсны данкаҳа, иҽы сҩаԥан сҩақәтәан иаразнак аӡы сынҭалеит. – Нас дааиԥхьхәыцаан исасцәа днарҿаԥшит, иреиҳәоз ажәабжь шрыдыркыло еиликаарц иҭахызшәа – Ажәеи ажәеи еихысҳәаалоит, аха исыҵеишьыз сҽы Лаҳәа аҩыза уи ашьҭахь џьаргьы исԥыхьамшәеит. Аԥсҳа Қьалашьбеи Ачачба иҟноума, мамзаргьы
Асланбеи ҳивагылан аурысқәа ҩажәа шықәса ҳанрабашьуаз аума, абри аҟара ҽы шысыԥсаххьазгь џьаргьы сақәымшәацызт убри аҩыза. Ҳасан иаадәықәиҵаз ахы иара иақәымшәакәа сара исықәшәазҭгьы џьанаҭ сцон. – Иҽы Лаҳәа аӡбахә аниҳәоз иблақәа гәҿыӷьрак рхылон. Ихиҿы иԥсахуан, иқьышәқәа аҵысра иалагон. Аҳауагьы изхомызт. Ишьапқәа хтны аԥырӷы дылагылоушәа, иҵыблаауа иалагон. Аԥхӡы хьшәашәа иқәнаҭәон. Нас уи аԥсахуан ижәлоз ашоура. – Изышәцәызӡарызеи, сысасцәа дахьқәа, – ихы ҩышьҭхны днарҿаԥшит Мадлеии Мсоусҭи, ихьанҭахахьаз илацәақәа днырцәыҵаԥшны. – «Аҽы ауаҩы ишьа алоуп» – ҳәа баша ирымҳәаӡеит. Убри аахыс акыр шықәсқәа шцахьоугьы, схы-сгәы иҭыҵуам убри сҽы мыжда Лаҳәа. – Нас иҽы азҵаара уаҳа иҽамҭакәа, иреиҳәараны иҟаз ажәабжь ахь диасит. – Мзымҭа сшынҭалазҵәҟьа сынӡаакәкәалеит, аха иаразнак саман иҩалҵәрааит, Ҳасан иҽы, сақәтәарцгьы сҭахымызт, аха уаҳа ԥсыхәа смоуит, ишшәасҳәахьоу еиԥш. Аӡы аӷьышьа злаҟаз ала, сышиашаз нырцә аԥанахь саузцахуаз, саман акыр иласкьеит, аха уеизгьы-уеизгьы хара самгакәа сыӡхыҵит. Иаразнак сышьхәа нарбаны абна сҽасҭеит. Сагьынаскьеит шьарда. Аубыхқәа рыдгьыл ибзиан издыруан, аха ауыха абна сахьылаԥхьаз ианакәзаалакгьы
смааицызт. Сыкәша-мыкәша захьынџьара иџьран. Икаҳар ҳәа ишәозшәа, рымахә дуқәа рҽеилшьны, ҳара абра ҳашьагәыҭуп рҳәошәа игылан. Сҽы сааигәа инҿаҳәаны, сҽынеиҵыхны адгьыл ԥха снықәеит. Аҵх акыр инеихьан. Иҭынчӡа ишгылаз, аҽы аашәаӡыӡан, ашақә асра иалагеит. Саргьы иаразнак скьарахә смаҟа иаавҵԥаан сҩагылеит. Аӷәра иашьҭуамызт акәымзар, ахы ахьынахо абна иласны ицаргьы ҟалон. Иаразнак сааиҵамхаӡакәа анахәҭа саамҵасны искит. Сара сҽы рыцҳа акәзар акы иамусын. Уи ацәаҩа аҟазшьа ишазнеитәу здыруан. Аха абри уажә аакьыскьа сзықәтәаз, алеишәа, ишаанкылатәу уҳәа иалыздыраагәышьоз. Изыулакгьы ахәда снапы акәршан, аџь ашьапы иадгәалан иааныскылеит. Ахы шьҭыхны иахьыԥшуаз ала еилыскааит, изыцәшәаз шгыгшәыгыз. – Деиҭанкахәыцит иара. Иҟаларын ибла ихгылазҭгьы уи абна лашьца дахьылаз аҭыԥ. Аха уи аҟара аамҭа мгакәа деиҭаналагеит ацәажәара. – Убри ауха инаркны, иахьа уажәраанӡагьы сгәы ҭынчны сҟамлац сара. Сшыҷкәынӡаз ауаҩы игәрамгара исоуыз сагьзалымҵит. Схы аҵкьысгьы с-Ԥсадгьыл ахьаа насыӷрыхо, аԥсҭҳәа еиқәаҵәа ианаламацәысуа, ианаладыдуа еиԥш, аамҭақәа исхызгаз зегьы саламацәысуа ауп сшаауа. Аха, убри сыԥсҭазаара абжеиҳарак змаздаз, акырынтә сҭахараны
сеиқәзырхоз Аџьрыцба Ажьгьери итәы нашәасҳәашт. Ус аламала еиҭоуҳәо ажәабжьым, аамҭагьы аҭахуп. Убри аамҭа аанҵәаанӡа шәаргьы абра шәыҟазароуп, шәышьҭахьҟа иагьа шәыццакуазаргьы. – Урҭ мыццакыртә еиԥш дахьрацәажәоз игәы иахәон иара. Аӡ иаго, аԥаҩ иалаҳәҳәо адацқәа данырхьанҳалалакь, уи аҵыхәтәантәи игәыӷрақәа шракәу еиԥш, иаргьы иԥсҭазаара аԥаҩ ихықәгылан иҟаз, дахьынҳалан дкәалкәало. Ахыц иакын иԥсы. Раԥхьа дызшаз ашацәа, аԥсы ихазҵаз, уи нахыс уԥсҭазаараҿ Анцәа дыухылаԥшааит ҳәа адунеи дықәызҵаз, «уажәшьҭа иаамҭоуп абри адунеи уахьынӡақәыз, уԥсы ахьымԥсуа даҽа дунеик ахь уаагоит» ҳәа изааз. Аԥсуараҿ, ауаҩы цқьа, ауаҩ бзиа, нырцәыҟа имҩа данықәырҵо аҽны, ихцәажәоз иажәа абас далагон. «Уԥсы сакәыхшоуп, иҳәон иара. Абри адунеиаҿ ԥсыцқьала, напы цқьала, шьапымшла ухы мҩаԥугон. Уздыруа уӡбахә заҳахьоу иузыразым ҳәа аӡәгьы дыҟамызт. Џьанаҭ тәарҭас Анцәа иуиҭааит» ҳәа. Ҳаидар ихәблы иқәтәаз, ашацәа, дызгарцаз, иааз, убас акәын агәаанагара шрымазгьы. Уеизгьы-уеизгьы дара мааргьы иара ихала дқәаџуа џьанаҭ дцартә амҩа ылиххьан, абри адунеиаҿ. Насгьы шәышықәса раԥхьа аԥсы ихазҵаз ааины ахәблы ишықәтәазгьы идыруан. Аха иара уи игәы рҭынчны даԥылон, аурысқәа иаҳәа ҭыхны данырҿагылаз, игәы рҭынчны иаԥхьаҟа шьаҿак шыҟаиҵоз еиԥш. «Уаҳәа аԥынҵа уаӷа игәышԥы иазааигәахарц уҭахызар, умахәҿа неиҵыхны ԥхьаҟа шьаҿак ҟаҵа» ҳәа иҳәалон Ҳаидар Гәананба. Убри аҩыза аԥҟара дықәмныҟәозҭгьы, иԥсҭазаараҿ шаҟа аҳәа иҿаркхьаз, шәыԥсык ихазаргьы, ԥсык изаанхомызт Ҳаидар. «Ауаҩы Анцәа изишаз аԥҟара еилеимгароуп. Зыԥҟара еилазымгаз ауаҩы, шамахамзар машәыр, ихьраны дыҟаӡам» – ҳәа иҳәалон ауаҩ ҟәыш, Ҳаидар иаб Рашьыҭ.
Аамҭа иаратәы ҟанаҵоит. Амшын аҟәара иқәнажьыз ақды уа аанхашьа амаӡам. Еиҭа ацәқәырԥа анҩышьҭыҵлакь, иаман даҽаџьара иганы иқәнажьуеит. Убас ауп аԥсҭазаарагь ауаҩы ишизнауа. Агара еиԥш дарҟәараҟәанҽоит. Аԥаҩ дҿықәнажьлоит, нас деиҭа аашьҭнахуеит…
– Ашацәа рхәыҵаччабжь ааигәаӡаны исаҳауеит, – ацәажәара дналагеит Ҳаидар. – Абра ҳхаҟынҵәҟьа ахәыблы иқәтәоуп. Урҭ ааины абра иқәтәоижьҭеи акыр ҵуеит. Саргьы уажәшьҭа уи аҟара исыргәамҵыр сҭахӡам. Иабанӡа сырԥшуеи, исыцәгәааргьы ҟалоит. Дара рами, мшәан, зны аԥсы схазҵаз. – Даахлафаауама уҳәартә иқьышә ааԥшӡахеит, нас иажәа еиҭа дналагеит. – Уи ауха соузыцәахуаз, ишаашаз иаразнак амҩа сықәлеит, Барчан Ахлоу иахь. Уи дынхон Убыхтәыла, мраҭашәарахьтәи аганахь ала. Уанӡагьы шьарда
набжьан. Дахьынхоз снеихьан сара. Сҩызцәа срыцны Убыхтәыла ныҟәара ҳаныҟаз иара иҟны ҳамҩахыҵит. Даара бзиа иҟаз уаҩын. Пату зқәыз аӡә иакәын. Уаҩ оук, ихы-иҿы ааԥшӡаны, иԥынҵа агәы ылган. Иблақәа ахьшь аблақәа реиԥш еилаарцыруа. Раԥхьа данызба сылаԥш зықәшәаз ижәҩахырқәа роуп. Урҭ абахә иалаԥҟоушәа иҟьаҟьаӡа акәын ишыҟаз. Иӡара ҭӷәыцәаа илашьҭын, арҩаш зҭакьасоу аҩхаа еиԥш. Қәралагьы ҩынҩажәижәохә дреиҳамызт. Исхашҭран сыҟаӡам ибжьы ансықәирга, «афырхаҵа уара» – ҳәа, ԥсышәала иааҭырҟьаны иҳәеит иара. Уи шыҟалазгьы убас ауп. Аубыхқәеи ҳареи ҽырхәмаршьала ҳаиԥшым. Урҭ аҽы ахы иоужьны аушәақә идырҩуеит. Насгьы ҳара ҳаиԥш, знык амҩа нарбаны, иркәарны, ирҽарԥан, нас ашҭа ахыи аҵыхәеи иныбжьагылан, ирхәмарны, аҟамчы ахьмырскәа, аҵыхәа амырҟьакәа, иқәырчаразаан, ахәда мырҵәикәа, аргьыжьра уи аҟара иаманшәалам дара. Аиҳараӡак аҽы ахы ахьдырхо, аандоума, гәашәума инагәыдырҵоит. Иԥан изахымԥакәа, мамзаргьы гәышԥыла иазымцҟьар, уи аҟара ихьымӡӷым дара рзы. Ҳара аԥсуаа ҳҿы, уҽы ахы ахьурхо узымдыркәа, хаха идәықәзҵаз, уи еиԥш иҟоу ауаҩы аҽы дақәтәаӡам, дахшьуп ауп иаанаго. – Ицәажәара аанкылан дынкахәыцит Ҳаидар. Ибла иаахгылеит Лаҳәа. – Лаҳәа
снақәтәан аҽқәа ахьдырхәмаруаз снеит саргьы, – иажәа дналагеит Ҳаидар. – Санынҽыжәла инаркны, аҭыԥҳа ԥшӡа аџьаррҿы даннеилакь, лыԥшӡара ԥшӡара наԥшьуа, лхы шьҭыхны ишылку еиԥш, Лаҳәагьы ауааи, аҽқәеи рыжәпара анаба, ахәда ҭҳәаны, ашьапы каламқәа неилаԥсо, аҽырԥара иалагеит. Убри аҽны изласымбац ала аҽыҟанаҵеит иара. Ашҭа иқәгылаз зегьы сара сахь акәын иахьыԥшуаз. Аубыхқәа аҽы бзиақәа рымбацқәа иауыҟахыз, аха рызегь сҽы рылаԥш надхалеит. Иара мыждагь ҽырба-ҽырбо, икәашакәашо, знык амҩа насырбеит. Нас исырхәмарит. Алар иқәгылоушәа ишьҭаианы, хынтә наҟ-ааҟ ицаны иааит. Аҵыхәагь амҟьеит, ахгьы шьҭнамкәцәааит. Аубыхқәа ҳара аԥсуаа ҳаиԥш акәӡам раанда шхыркаауа, ргәашәгьы шҿарҵо. Урҭ уаҩ дызхымԥшыртә иҳараркуеит. Сара уи ашҭа санынҭала нахысгьы игәасҭахьан. Анцәа иакәхап схы иҭазыршәаз уи агәашә ахыԥара. Ҩынтә сцаны, ахынтә раан, Лаҳәа ахы саамыхаӡакәа агәашәахь идәықәсҵеит. Иа, Анцәа, зхьышьаргәыҵа сакәыхшоу, изакәытә шьамхыузеи иарҵасыз Лаҳәа. Сара сыԥсҭазаараҿ знык аҳаракырахь сԥыруашәа анызба убасҟан ауп. Иашан сагьԥырыҵәҟьеит. Ԥсаатәк сақәтәоушәа иакьымсӡакәа агәашә инахыууааит, Лаҳәа мыжда. Амшә аҵла ахыцәқәа аҟынтәи ианыԥо, «ласха-ласха» – ҳәа аҳәоит,
иахьынкаԥо аласхеиԥш иласхарц азыҳәан. Убри еиԥш агәашә инахыууаан иахьынкаԥазгьы ашьац мырҟьацӡакәа ишьҭыуаа аҿынанахеит. Ауаа ашҭа иқәгылаз еицҿакны иахьыҳәҳәаз рышьҭабжь саҳауан. Ҽхәаԥхьыӡ сыҭо рнапы еинырҟьон, ашҭа санынҭала.
– Афырхаҵа, уара, – сҽахәда дааҵаххит Барчан Ахлоу, ҳазҭаз аԥшәма. Избара акәым, иагьсмаҳацызт абри аҩыза. Уара уҽы иаҳамбо амҵәыжәҩақәа амоуп, мамзаргьы абри адгьылаҿ иаҳзымдыруа мчык алоуп…
Убри ашьҭахь ицеит шықәсык, Ҳаидар Гәананба Барчан Ахлоу деиҭаиднагалеит.
– Амҩа сахьықәыз исхәыцуаз акы акәын, сидикыларушь Барчан Ахлоу ҳәа, – иажәа дналагеит Ҳаидар. – Иагьа умҳәан, сыҷкәынамзи, исызҭадаз уи аҟара аԥышәа. Насгьы шьац мырҟьацӡакәа ааӡара зауыз ауаҩы, иабасҭахыз ацәгьара абла аҭаԥшра. Уҷкәынра еиқәымшәарц ианалаго, уажәрагьы ҭагәҭасуеит. Аха Анцәа иџьшьарала, сара с-Ԥсадгьыл аҿаԥхьа исуалу насыгӡеит. Аурыс сиҿагылан сеибашьит, аҭырқәагь снаидсылеит. Сибраҟагьы схырҵеит. Аха «аџьма имԥсыша амаҵә азылаҟәуеит» – ҳәа, абри схәышҭаараҿгьы саанагеит сыԥсы сыманы. Убарҭқәа зегьы, уажәшьҭан. Цас иҟасҵоушәа, сажәа ажәа нахҳәалара шәгәы ԥнаҵәазар ҳәа сшәоит, аха
зегьы неиԥынкылаауа исымҳәар, инагӡахома сажәабжь. – Дааиԥхьхәыцаан, илабашьа игәышԥы иҵаргылан дахьтәаз, дааҳәацымацын иҽаарманшәалан ацәажәара дналагеит. – Аубыхқәа ауаҩшьразы ирыднагало ахара идзар дрыдыркылаӡом. Уи иазҵаауеит, дҭырҵаауеит. Сыԥсы еиқәсырхоит ҳәа амц иҳәар, дыргьыжьны иишьыз иҭынхацәа дрырҭоит. Уи здыруан сара, насгьы амц зысҳәагәышьоз. Иҟалаз шыҟалаз аахтны исҳәар акәын.
Ианааилахәлоз Ҳаидар днадгылеит Барчан Ахлоу игәашә, шықәсык аԥхьа дызхыԥаз. Агәашә аҩныҵҟала иаркын, адәахьала аартышьа амамызт. Убри аҟынтә ибжьы наиргеит:
– Аԥшәма уҟоума, аԥшәма?
Раԥхьа ишуа зҿаазхаз алақәа хаҵабжьык нарықәцәҟьеит. Иаразнак ашра иааҟәыҵит алақәагьы. Урҭ ус ала ибжьазар акәхарын. Ҳаидар, алақәа ирықәцәҟьаз, агәашәахь ааиха имҭакәа, еиҭа ибжьы наиргеит.
– Заанаҵ аҭамзаара шьҭасҵоит, аԥшәма уҟазар…
– Аԥшәма дыҟамкәа, иауазеи, – уахьынтәи игеит Барчан Ахлоу ибжьы, аубыхи аԥсшәеи неилаҵаны. Рашьыҭ иԥа Ҳаидар идырит, «афырхаҵа уара» – ҳәа иазҳәаз аԥшәма Ахлоу ибжьы шакәыз. Иаразнак дынҽыжәԥан даагылеит, агәашә
анбаатуеи ҳәа дыхианы. Алеи-ԥси ала агәашәгьы ҟьаҟьаӡа иаатит.
– Сара ссаӡуп, Саӡтәылантәи саауеит.
– Бзиала уаабеит, уахьынтәиаалакгьы, – иҳәеит Ахлоу, уажәы аԥсышәала ицқьаны, – Узгылоузеи, ашҭа уҭал.
– Сара ауаҩы дышьны саауеит…
– Ишԥа, ауаҩы дышьны? – иаҳаз ааџьшьаны, дахьгылаз аҭыԥаҿ дадырсызшәа даанхеит Ахлоу. – Нас иуҭахыузеи сара сҟынтә?
– Аҽыԥхьакра.
– Аҽыԥхьакра? Еиҭа иааџьшьаны, арԥыс макьаназ алашьцара иамҵәахыцыз ишҟа шьаҿак ааҟаицан, диазҵааит. – Уара иудыруама, ауаҩшьразы ҳара аубыхқәа ҵасс иҳамоу, аҽыԥхьакраз данаауа?
– Издыруеит азоуп хықәкыла уара уҿы сагьзааз. Ушәшьыра сыҵоукып, сеилыукаап ҳәа.
– Сара уанеилыскаауа, сышәшьыра уаныҵаскуа, ауаҩшьраҿы акгьы ухарамзароуп…
– Акы схаразҭгьы ушҟа сааӡомызт. Сара издыруеит Аубыхқәа шәҵас.
– Дызхыушьаазеи?
Ҳаидар еиҭеиҳәеит ахҭыс шыҟалаз. Иажәа усгьы нациҵеит.
– Иуасҳәаз иашамкәа мцык уҵазгалозар, усҟан аубых ҷкәынцәа сԥах снарыҭан Саӡтәылаҟа сушьҭырц улшоит.
– Угәра шызгогьы, уԥысшәоит, – уажәы еиҳа иҽаарҭынчны даацәажәеит Ахлоу. – Уаҵәыҵәҟьа Саӡтәылаҟа, шәара шәқыҭахь дсышьҭуеит, уанааи уаӷәра умызхыз саҳәшьаԥа Марқәан Наҩеи. Уи ажәабжь сзааигап, иҟалаз шыҟалаз еилкааны.
– Иԥшааит аҭарчеи иалаз ауаа. Урҭ иарҳәап аиаша. Днеиааит иара Қьалашь Алоу зыҷкәын еимҭыхра ҟазҵоз иҟынгьы. Дразҵааит иааиԥыло. Сара сишьыр еиҳа еиӷьын, сҽы ишьыр аасҭа…
Ахлоу еиликааит, иааиз арԥыс ицәажәашьала, акгьы шихарамыз. Аха, иагьа ус иҟазаргьы, аиашаҵәҟьа еиликаар акәын. Абри азҵаара ихала иӡбар ҟаломызт, дызлатәаз ауаа дызрывсуамызт. Игәы иҭаикит ишаашалакь, иаҳәшьаԥа Марқәан Наҩеи амҩа дықәиҵарц.
Наҩеи шықәсыла ҩажәихәба дреиҳамызт. Доумызт, аха дагькьаҿымызт. Илан, дыӷәӷәан. Дара абыхқәа изларҳәоз ала, Убыхтәыла ахьынӡанаӡааӡоз ақәԥараҿ дԥелуанын. Иқәра зықәраз аӡәгьы илымшеит ижәҩахыр адгьыл арбара. Уиумоу, Исҭамбулгьы дыргахьазаарын. Ижәҩа дықәирҟацеит аҭырқәцәа гәадыурас ирымаз ақәԥаҩ ду, Баирам Баирам-оӷәли ҳәа изышьҭаз. Аха зегь раҵкьыс иҽыззикуаз, игьиқәманшәалахоз – аҽықәтәареи ашәарыцареи ракәын. Данҽыжәыу аҽы даласоуп ҳәа изырҳәон. Иҽқәа ак аҵкьыс ак еиӷьын. Иагьа имҩа харазаргьы, ааԥсара
рықәмызт. Инаҵирҟьаргьы, ахы даамыхар, иаангылараны иҟамызт. Аиҳараӡак аҽқәа рыԥшшәтәы дацклаԥшуан. Иалихуазгьы аҽызқәа ракәын. Урҭ уахгьы-ҽынгьы иҭаргылан акрырҿеиҵон. Шамахамзар, ашьац аҿы ирҳәуамызт, ашьац аӡа рымгәа еиҵнахуеит ҳәа. Убарҭ зегьы дрыцклаԥшны, иҳәҳәа-иӡәӡәа иҭаргылан иман. Иара убас акәын ашәарыцарагь дацклаԥшны ашьха дышныҟәоз. Ахраҿ дахьнеиуаз, шамахамзар, даҽаӡә ишьапы изаҿаргыломызт. Ахра иазнеира адагьы, икашәомызт ихымҭагьы.
Ахлоу иаҳәшьа еиҵбы, ахшароура данахыԥсаа, иԥҳәысгьы иаргьы аԥшқа дрыман аҩныҟа дааргеит. Дара усгьы ахшара дрымамызт. Ахәыҷ иаб Марқәан Базлоу шықәсык аԥхьа ахраҿ дҭахахьан. Ахлоу иаҳәшьаԥа диааӡеит ауаҩреи, ахаҵареи аламыси игымкәа.
Ҳаидар, иара излаиҟазшьаз ала, иажәа неиқәҳәало-ааиқәҳәало, дагәыланахалан ацәажәара даҿын. Амш бзиан, ажәҩан агәы цқьан. Тышаду ақыҭа иалаԥхоз амра шәахәақәа ҳажәбо рҳәозшәа, ашьхеи ԥсабареи ирыхьӡаны, итәӷәырԥсо, амжәа иақәу ажьымжәақәа реиԥш, амахәқәа ирхьнҳалан. Абжьыуаа, рҟынтәи Саӡтәыланӡа иаанӡа ахлымӡаахқәа ишрылаԥшызгьы, Аџьрыцба Мадлеии Ҩардан Мсоусҭи ргәалаҟара бзиан, рыԥсгьы ршьеит. Уи анаҩсгьы, иагьыманшәалахеит иахьымҩахыҵыз аԥшәма иҟны. Аныхаԥааҩ Ажьгьери идҵагьы наӡеит. Акызаҵәык изыргәаҭеиуаз, шаҟа ирласны рышьҭахьҟа амҩа иқәлоз акәын, аха ашьацҳәа иакыз ииҩызахеит. Ауаҩ бырг исас дкылареи иажәеи изахыԥомызт. Ажьгьери игәхьаагара дара ирхигар иҭахын.
– Абыржәы шәара сахьшәыдтәалоу, – иажәа дналагеит Ҳаидар, – Ажьгьери сидтәалоушәа збоит. Знымзар-зынгьы ухахьы уџьамшь ыҟоуп ҳәа еибаҳамҳәацызт. Хҭак еицҭаҳаршәуан. Иаснагь ҳажәҩахыр еидын. Иагьа мыҟәмабара ҳҭашәаргьы, хықәкыс иҳамаз акакәын, ҳаԥсадгьыл аҿаԥхьа ҳаԥхамшьарц, ҳара-ҳара ҳаибахьчарц. – Еиҭа илабашьа аԥынҵа ахәшҭаара шыҟоу аҿынаирхеит. Уи аҟара дыҽҳәамсцәакәа иахәыҵишьшьаан еиҭа иажәа дналагеит. – Ажьгьери ду иӡбахә макьаназ акырқәа шәасҳәараны сыҟоуп. Уажәазы аубыхқәа рахь сышцаз инацсҵап. – Иаарласны дааиԥхьхәыцаан, иаарласынгьы иажәа дналагеит. – Барчан Ахлоу игәашә санҭала нахыс, алеи-ԥси рыбжьара абарҭ ишәасҳәаз ажәақәа анеибаҳҳәа ашьҭахь, адәы ҳақәхацәазшәа ибазар акәхап, ус иҳәеит.
– Уааи абрахь, аҩныҟа, бзиала уаабеит.
– Саргьы сыԥсы ааивызгеит, бзиала уаабеит аниҳәа. Иԥшәма ԥҳәыс лакәзар, аҩны ашә аалыртхьан. Сахьыҩналаз, аҩны аҭӡамцқәа лашон.
Ана-ара ацәа цәашьқәа кыдын. Урҭ ирхылҵуаз алашареи афҩы хааи иахьагьы сыбла ихгылоуп, сԥынҵа иҭасуеит. Ҳшыныҩналаҵәҟьаз, лымкаала даасҿаԥшны, дҵааит.
– Уара сабаудыруаз, лымкаала сара сҟны уаартә еиԥш?
– Сара сааихьан шәара шәҿы, – сҳәеит иаразнак сҩагылан, еиҳабык иҿаԥхьа сахьтәазгьы схы гәыбӷан наҭо.
– Умгылан, утәа, уажәшьҭа ҳаиҟароушәа ҳаицәажәар акәхеит, – иҳәан, еиҭа лымкаала даасҿаԥшит, иҵегь сҭиҵаарц иҭахызшәа. Нас иажәа инациҵеит. – Даба, исгәаларшәеи уара сара сҟны уаныҟаз?
– Уи шықәсык аԥхьа ауп, – сҳәеит сара иаарласны, усҟан иҟасҵаз игәаласыршәар акы исыхәап ҳәа. – Сара соуп усҟан абри агәашә исзаауртыз иахыԥаз…
– Афырхаҵа ҳәа засҳәаз уоума уара?!. – Дахьтәаз дҩыҵҟьеит Ахлоу. – Цәалашәаракгьы симҭеит, Анцәа ҳазшаз, сикәыхшоуп. Дабазбахьоу ҳәа схы сазҵаауан. Утәа, утәа, ушԥагылоу, утәа. – Аԥшәма ԥҳәыс лахь ихы нарханы ҿааиҭит, – ҳхәы рхиа, амҩа иԥнашәаз арԥыс дааԥсаны дыҟоуп.
– Аҵх акыр инеиаанӡа ҳтәан иаргьы саргьы. Аишәа фатәыла ишҭәызгьы, сгәы акгьы агомызт. Крыфашьас исымааз, иагьа умҳәан, ауаҩы
дышьны… Насгьы, саб хьаас дсыман. Сара исыхҟьаны машәыр изыруыр ҟалон, хара имхәыцуа шьоукы.
– Ишаашаз Саӡтәылаҟа ддәықәсҵоит Наҩеи, – иҳәеит Ахлоу, аишәа ахаҿы дахьтәаз. – Иагьа угәра згаргьы, Анцәа иҿаԥхьеи, сыуаажәлар аубыхқәа рҿаԥхьеи сыцқьазароуп. Жәытәнатә аахыс ҳарҭ, аубыхқәа убас ҵасс иҳамоуп, ҳзымжьаз абаа дҭоушәа дҳахьчоит.
– Убри здыруан азоуп хықәкыла ушҟа сзааз, – ишиасҳәахьазгьы, еиҭа иасҳәеит сара. Сыԥсгьы ааивызгеит. Иара уи гәеиҭеит. Изызгәамҭозгьы иоума, ашьҭахь ауп ианеилыскаа, «ахәыц еиҟәзыршәоз» – ҳәа ишишьҭаз, аубыхқәа зегьы.
Барчан Ахлоуи иареи раԥхьа ианеиқәшәаз аахыс ицахьаз ашықәсқәа зларацәаз ала, ихашҭхьаз игәалаиршәарц иҭаххазар акәхап, ацәажәара дааҟәыҵны, ашәахь ихы нарханы адәахьы аԥшра далагеит. Уи иблақәа хара ишырымбозгьы, илаԥш ахьнӡанаӡоз иибоз анаҩысгьы иимбоз дашьҭан. Нас, агәалашәарақәа ишҟа иааскьаго, ацәажәара дналагеит. – Убри аҟара сааԥса-/скараха сшыҟазгьы, ауыха сызмыцәеит. Ашамҭаз сылацәа анааҭаа, ԥхыӡла саб Рашьыҭ даасхагылахит. «Иҟауҵазеи, сыҷкәын сышԥаушьи» – иҳәахит. Сара ажәа заҵәык оуп иасҳәаз – акгьы схарам – ҳәа. «Ишухарам
здыруеит, аха думшьыр акәын, иагьа дҽеимзаргьы, дуаҩымзи,» – иҳәеит иара. Ацәа саналҵ, амра акәаскьа иҩнаԥхахьан. Иаразнак сҽааилаҳәан адәахьы сындәылҵит. Марқәан Наҩеи иҽы кәадырны, ашҭа агәҭа дықәгылан. Саргьы снеит иара иахь. Ахлоугьы амаҵурҭа даадәылҵны дааҳадгылеит. – Уинахыс еибырҳәаз ихашҭызшәа, дынкахәыцит Ҳаидар. Аха анкахәыцра уи аҟара дадымхалакәа ацәажәара дналагеит.
– Ухиоума Наҩеи?– иҳәеит Ахлоу дшҳаадгылаҵәҟьаз.
– Сыхиоуп, – аҭак ныҟаиҵеит Наҩеигьы, иаснагь мҩа хара данықәлоз ишиҳәалоз еиԥш.
Наҩеи ныҟәара дцалон. Шамахамзар, Бзыԥи Абжьыуааи рҟны дахьымнеицыз қыҭак ыҟамызт. Дал, Ҵабал – итәарҭан, игыларҭан. Шьха нхыҵ ачарқьазқәа рҟынгьы аҩызцәа бзиақәа иман. Жәытәнатә аахыс убыхқәа шьҭамҭала иааргоз аӷәӷәара, ахаҵара, агәымшәара рызегь илан иара…
– Амҩа ақәлара уҽазурхиазар, – дҵак аҳасаб ала ацәажәара даҿын Ахлоу, – уцоит ушиашоу Саӡтәылаҟа. Аԥсуа асас диҭаар, узаазеи ҳәа диазҵаауам. Ус аӡәы дуазҵааргьы, сныҟәаҩуп, Бзыԥнтәи саауеит ҳәа нараҳәа. Раԥхьаӡа зыҷкәын дҭахаз Лоуаарҿ унеи. Аҵыхәтәаны иаб иахь уныдгыл. Азныказ узусҭоу иамҳәакәа уиазҵаа ауаҩшьра шыҟалаз. Ауаа иуарҳәои, иаб ииҳәои
еидкыл. Аҷкәын акгьы шихарам анеилукаа, иаҳәа иаахтны, Ҳаидар дышшәарҭам. Дзыхьчо аҩнаҭаҿы дшыҟоу. Амала иарбан ҩнаҭоу, насгьы зҿы дыҟоу иоумҳәан. Уца, мҩабзиа уқәлааит, мчыбжьык ахы-аҵыхәала сузыԥшуп.
Наҩеи, ахьышәҭҳәа иҽы дҩақәтәан, агәашә дынҭҟьаны дцеит. Ҳаидар деиҵаӷәӷәа дгылан, игәы иҭаз, ииҭахыҵәҟьаз имҩа иқәлаз ауаҩы иаҳәаха иоуаанӡа дахьцаз. Ихы аиқәырхара дашьҭоушәа иахьыҟалаз, гәыбӷан ихы еиҭон. Изҳәаны итәаз Гәында Барыц-ԥҳа, иаӷацәа дырзааныжьны дахьааз амца ицранаҵон. Аха игәы нызкылоз, ижәлар рҵасқәа ракәын. Жәытәнатә аахыс, Анцәа ду имчала, ус ахы мҩаԥгара иақәиҭымызт. Насгьы асаӡқәа рызегьы неидгылан, дәыԥшӡак аҿы инеины ҭоуба рухьан, ауаҩы ихарамкәа, ахара дақәшәан, ацәгьара изырҟаҵаз иара шиакәхо ахара иақәдыршәо ҳәа…
– Наҩеи дгьыжьаанӡа угәы рҭынчны уҟаз абра, сара сҿы, – иҳәан, агәашә аиркырц иҿынеихеит Ахлоу.
Ҩымш рыла Наҩеи днеит Саӡтәыла. Уахык-/ҩаха дахьыԥхьаз дара Алоуаа рыҩнаҭақәа рҟынгьы, ажәеи-ажәеи шеихырҳәалоз, иҟоузеи шәқыҭаҿ цәгьарас-бзиарас ҳәа днаразҵаауа еиликааит, Рашьыҭ-иԥа Ҳаидар Гәананба акгьы ихараӡамкәа амашәыр дшақәшәаз. Ааӡара бзиа
шимаз, иаб ишьҭамҭагьы Саӡтәыла унеишь-уааишь ҳәа шрарҳәоз. Иара Ҳаидаргьы, урҭ ркәал дышҭагылаз, дахьаацәыругалакгьы «ҳаи абри, Анцәа дисасуп» – ҳәа шизырҳәоз. Насгьы, аԥҳәыс дҳәаны дышизтәаз, аха акгьы дшахьымӡаз. Ауаҩра ҳәа акгьы зламыз ауаҩы иҵыхәала, Ҳасан Алоу дшыԥсхьазгьы, тышадуаа шиқәӡбаз…
Игәы ирҭынчит Марқәан Наҩеи. Ианшьа Барчан Ахлоу ажәабжь бзиа ахьизнеигоз игәы шьҭнахуан. Иара дзааӡаз ианшьа Ахлоу, забацәа рҵас еиԥмырҟьаӡакәа иаазгоз уаҩын. Барчанаа рыламыс еиԥш, рчеиџьыкагь дуын. «Аламыси ачеиџьыкеи еиҟәыҭхашьа рымам, урҭ еицызароуп» – ҳәа иҳәалон ҳәа рҳәалон Барчанаа рабдук, Мазлоу, зыхьӡыз. Рабдуцәа рабду, Барчан Мазлоу ачеиџьыка иахҟьаны амашәыр ҟазҵахьаз, инаиркны иахьа уажәраанӡа аишәа инахатәаны рхәы рнапы анадыркуаз убас, рҳәон: «Уа, Анцәа, улыԥха ҳаҭ, Барчан Мазлоу ачеиџьыка ду змаз, ихараӡамкәа ашьа ицәкаҭәаз, ҳара иҳҟәыблазааит» – ҳәа. Нас, акрыфо ишнеиуаз, усгьы нацырҵон. «Харада ауаҩы ахара дақәзыршәо, хара Анцәа игимырхааит» – ҳәа.
Барчан Мазлоу ачеиџьыка иахҟьаны, ашьакаҭәара шыҟаиҵазгьы убас ауп. Иара имаҟа ҿеиҳәо даныҟала инаркны, иабацәа иныҟәыргоз аҵасқәа илаҽит, адамра инҭеигааланӡагьы
еилеимгеит. Иҩны иааины ачиеџьыка ымфакәа ицаз диқәшаҳаҭымызт. Ихааныз ирхааныз, урҭгьы ирхааныз, излеиҭарҳәоз ала, иара уаҩы ԥшӡак иакәзаарын. Ицәаԥшшәы иақәнагоз акәымжәыхәа ишәиҵозаарын. Хҭырԥа шкәакәазаарын иҟәаҟәа икыдиршәылоз. Ашәаԥыџьаԥ ашәыб анақәҳауа еиԥш, дҟәашӡа данышла, аныҟәара бзиа ишибозгьы, даҟәыҵны аҩны даангылеит. Иашҭа агәҭа иқәгылаз ахьаца ашәшьыраҿ дантәалоз, ажәҩанахьтә ԥаимбарк даазшәа акәын дшыҟаз. Дахьынхоз иазааигәаны, Убыхтәыла ладеи ҩадеи еимаздоз амҩа ииасуан. Абри ахьаца аҵаҟа аҟынтәи ибарҭан, урҭ ашьха дуқәа ршьапқәа зҵәахуаз, ахәы хыргьыжьаа ҳәа изышьҭаз аҳаракыра. Уи ахыргьыжьаара убас иԥшӡан, аҟаза инапы иҵихызшәа. Ана-ара иаҿагылаз аҵлақәа, рызегьы иалыԥшыхааз шәаԥыџьаԥқәан. Иара Анцәа ихаҭа, уааи, шәаԥыџьаԥи зшаз инапала еиҭеиҳазшәа, хәба-фба шьапы аџьқәа џьара еилагылан. Даҽа жәаба-жәохә ахьацақәа даҽаџьара иаҿагылан. Ахәхыргьыжь аԥҳәызба ҟаза иқәылҵазшәа иԥшӡан. Урҭ аҵлақәа инарҿагьыжь-аарҿагьыжьуа, зны хәдаҟала ирчхнысуа, нас ҵаҟала ирыҵасуа, ашаха ахы кны ианыуҟьалакь, аҵыхәа шылакьылакьуа еиԥш, илакьы-лакьуа илбаауаз амҩа, зны ҵаҟа иумбо илҭалон, нас аԥсыӡ аӡы ишҩалҵәыраауа еиԥш
иҩхаҵәрылан, ишиашоу иҩны ахәданӡа иааиуан. Уи аҩны ахәда инықәсны, еиҳа иларҟәны ишьҭаз адәы агәҭа ааҩшаны, нас иахьибарҭамыз ахлаӷьара илҭахәаша ицон. Амра ангылоз акәзааит, мамзаргьы шьыбжьон агәазы, ахьаца аҵаҟа ашәшьыра кашьшьы акәын ишыҟаз. «Абра Анцәа иҭыԥын, аха сықәра анааи исаҭәеишьеит абра стәаларц азыҳәан» – ҳәа ихәалон Мазлоу. Нас убасгьы нациҵон. «Анцәа дажәӡом. Уи иаснагь иуаҩбжараҿ дыҟоуп. Убри азоуп ихшыҩгьы зыцқьоу. Ихшыҩ цқьоуп азоуп ауаа рахьгьы дзылымбаауа. «Ауаа ушьцылацәар иахьухәҭам акахьы укылргоит» – ҳәа. Иагьа ус акәзаргьы, чеиџьыкала зыԥсҭазаара мҩаԥысыз, ишҭаҿгьы баша дтәаӡамызт. Аҩны аҩныҵҟа иҟаз ачеиџьыка азымхазшәа ибазар акәхап, адәахьгьы идәылигеит. «Амҩасҩы, харантәи амҩа иқәу, игәы кыдбоит, дҿажәкуеит» – ҳәа иҳәалон иара. Убри азакәхап ашьыжь инаркны уаха ахәлара иааимнахаанӡа, ачхәар ажьҵаа ӡны ианыԥсалан, аирыӡ азна аҩы адыргылан, ахмаҷыр ахаршәны, дыԥшны дызтәазгьы. Иара даныҷкәыназ ихаз абжьы, ишизырҳәоз еиԥш, «бжьшьхак ирхыҩҩуаз», ашьҭахь иқәра ааицыԥхьаӡа иаҳа-иаҳа ихәлабоз, хара изгомызт азы, ишьанҵа шәақь ахьаца ашьапаҿы икыдыргылан иман. Мҩасҩык ибжьы имаҳакәа иниаҟьан зҿыназхаз диххысаауан.
Амҩасҩы дхьаԥшыр ишҟа диԥхьон. Хмаҷырк азна аҩы иржәны, жьҵаак днарцҳан, дныҳәа-ныԥхьан амҩа дықәиҵон.
Ҽнак, имҩасуаз ҽцәақәак ибжьы рықәиргеит, аха ианырмаҳа дрыххысаан, ишҟа иргьыжьит. Урҭ ашҭа ишынҭалаҵәҟьаз, иааҽыжәҵны, еиҳа иреиҵбыз раӷәрақәа наиркны, ишҟа рҿаархеит. Иара Мазлоугьы илабашьа иҽыҩанҵан дҩагылан, убас нареиҳәеит:
– Сыбжьы сыргеит, аха ишәмаҳаит. Шәгәы иалымсын, сахьшәыххысааз. Счеиџьыка шәнамыцҳакәа шәсышьҭуам. Сара убас ҵасс исымоуп. Бзиала шәаабеит!
Аԥшәма иҵас ргәаԥхеит амҩасыҩцәа. Ршьапы ишықәгылаз иааныркылеит ахмаҷыр ала аҩы неимда-ааимдо.Ажьҵааи ачхәари инарыцҳаит.Нас иоупа икаршәыз акәшамыкәша инартәаны ажәытә ажәабжьк нареиҳәеит.
– Амҩасҩы иххысаара, ҳара, Аубыхқәа ҳтәала ииашам, – ҭынч-ҭынч ацәажәара дналагеит Барчан Мазлоу. – Аха узыххысаауа дзеиԥшроу ауп аус злоу. Анкьа сыбжьы хара инеиҩуан. Ауаҩы иқәра, ихаҭа дшаго еиԥш, ибжьгьы агоит. Счеиџьыка шәамырҟьашьыкәа шәсзымышьҭит. Сыбжьы сыргеит, аха ианшәмаҳа сшәыххысааит, еиҭа аҭамзаара шьҭасҵоит. – Иаԥхьа игылаз аишәа еицарса иқәгылаз ачхәари, уи иҭаԥсаз ажьҵааи
днарыхәаԥшит. Убасҟан иара ҩныҵҟала игәы ааҭгәырӷьааит, иаснагь иуаҩра зырԥшӡауаз ачеиџьыка дахьазааигәаз. Аҵла адацқәа рыла ишгыло еиԥш, дгылан иаргьы, иаубыхреи, ичеиџьыкеи, иламыси рымч ала. Ихы идыруа адгьыл даақәгылеижьҭеи, ира итәада атәым дашьҭамлацызт. Ари ибзиаӡан идыруан, иара итәы шаҟа дарԥшӡоз аҟара, атәым дшазмырԥшӡоз. Убри аҟынтә идгьыл иҩалшәоз ашьац инаркны, ишьхақәа раҳаракыра аҟынӡа, амаалықьцәа зхьыкәкәоз, иуаҩреи, иԥсҭазаареи и-Ԥсадгьыл аԥшӡара иазикуан. – Убри аҟынтә, – иажәа дналагеит иара. – Сыбла ҭаа шьыжьы инаркны хәылбыҽханӡа сыззыԥшу асас имҩасуа иоуп. Уи Анцәа дисасуп, Анцәа дысзааигоит. Аха сихымхысаакәа наиқәҿаҭны ашҭа иҭалаз асас сара сзы акыр даԥсоуп. Инеиҳангьы пату иқәҵатәуп. Ишихәҭоугьы иацәажәатәуп. – Иажәақәа лымкаала днарыцклаԥшырц иҽааникылеит Мазлоу. Уи ацәажәара данааҟәыҵлакь, илакыҵақәа ҟәмшәышәӡа иҟалон. Ахрақәа ирыбжьатәоу аӡыжь иаҵәа еиԥшхон, иблақәа. Убарҭ ибла иаҵәа ҭыԥхаақәа рыла исасцәа днарыхәаԥшны, иажәа дналагеит. – Уаӷеимышхара, иахьа сашҭа аӡә дҭамлакәа иаанхар. Уи аҩыза шамаха иҟалом, аха ус аныҟала, уаха шаанӡа смыцәаӡакәа иаасыршоит. Убри акәхап изыхҟьазгьы уажәы
ишәзеиҭасҳәараны иҟоу ажәабжьгьы. Зчеиџьыка знапы иқәыргылан иԥшыз агәашәаҿ амашәыр зимпыҵҟьазгьы. – Иҽаанкылан уи ажәабжь дназхәыцыит, данқәыԥшыз иаҳаз, насгьы иҟалаз иашоуп ҳәа ззиԥхьаӡоз. – Сара абри ажәабжь саҳаит сабду иҟынтә. Ажәытә зны ҳара ҳажәла иатәыз аӡәы, иқәрахь даннеи, абри сара сеиԥш ачеџьыка иман агәашә азааигәара ашәшьыра дыҵатәазаарын. Ииасны ицоз ибжьы нарықәиргон, имҩахганы акы инаирцҳауан, хмаҷырла аҩы надиржәуан. Усҟан ашәақь абаҟахыз, иаанымгылакәа ицоз ихыци ихҿеи ала дрыххысаауазаарын. Ирҳәоит, уи ихҿа ҳауа ианалалалакь, дыдрак аҟара абжьы гон ҳәа. Уи заҳазгьы дхьамԥшыр ҟаломызт. Нас дымҩахыҵыр акәхон. Анцәа ду илыԥха иман дшаауаз, аҵыхәтәаны деилеигарц иақәикит. Уи шыҟа-лаҵәҟьазгьы убас акәзаап. Ҽнак ашәшьыраҿ афатәқәа иваргылан дыштәаз, ус, шамахамзар ацәа иҽеиҭомызт, аха ихы ахьнықәиҵаз, ԥхыӡла ибеит, зықәрахь инеихьаз ауаҩы, дааихагылан ус еиҳәахит. «Уара абзиара ауаа рзы иҟасҵоит ҳәа ушашьҭоу, ацәгьарагь уақәшәараны уҟоуп. Усҟан уара ухала ухы узҿыхраны уҟаӡам, сара иуасҳәо ҟоумҵар» – ҳәа иҳәазаап иара. «Уаалаган аҵәатәы шьаҟа иҩахьоу абра уахьтәоу увараҿ иарс. Убри ацәгьара аныҟоуҵо ашьҭахь иара шәҭыр, усҟан Анцәеи
ауааи рҿаԥхьа хара удлан ҳәа изыҟалом, иҟауҵаз иашан аҟоуҵеит ҳәа уп иаанаго. Аха аҵәатәы шьаҟа мышәҭыр, усҟан агәнаҳа уара иузаанхоит». – «Иҟасҵараны иҟоузеи цәгьарас» – ҳәа аҳәаха иоуаанӡа уи ауаҩ дныҵаба дцеит. Данааԥш иаразнак аҵәатәы ҵәҩан аанда иахьаларсыз иаалхны дахьтәалоз ивараҿ иаирсит. – Мазлоу иажәа еиҳа иркьаҿны ишиҳәара ҳәа дназхәыцны ацәажәара дналагеит. – Ҽнак амра шыҩагылаҵәҟьаз акацеира иалагазаап. Шьыбжьышьҭахьынӡагь мҩасҩык дмиасит, игәашә шыҟаз. Иаргьы даараӡа дгәамҵзаап. Ус днаԥшызар, изларҳәаз ала, хара ибозаарын, амҩа ианыршәлан ҽырххыла аӡәы иҿааихазаап. Ибжьы ҩынтә-хынтә инаиргеит, уаангыл ҳәа. «Уаха сымам» – ҳәа аҭак иаҳазаап амҩасҩы иҟынтә. Убасҟан ԥхыӡ иибаз игәалашәеит. Инеихыкны ахҿа дәықәиҵеит, дыдраҵас абжьы го. Аха уи ауаҩ даанымгылеит. Убасҟан ажәҩан ахь ибжьы ҩаиргеит. «Саҭоумҵан, зхьышьаргәыҵа сакәхшоу, Анцәа» – ҳәа. Нас ауп ахҿа ирбаны иандәықәиҵа. Амҩасҩгьы иҽы днахаҩрны днкаҳаит. Аҵәатәы шьаҟа ашҟа даахьаԥшзар ибыбышӡа ишәҭхьан. Ашьҭах излеиликааз ала, уи ауаҩ, ҽырххыла ицоз ҩ-гәнаҳак дрыҵазаарын. Актәи агәнаҳа, уи ачеиџьыка ахьидимкылаз. Аҩбатәи-ԥҳәызбак маӡала хаҵа дцозаарын, ацәгьа иҳәарцаз акәзаарын дзырццакуаз, – иҳәан иажәа даалгеит Мазлоу.
Аха убри аҩыза ахҭыс иара Мазлоугьы дақәшәараны дыҟазаарын. Мышәхәыц ихәцуаз, ахшыҩ ду змаз, иара иҳәалозаарын, аӡы ахьышьҭрахь ишыгьежьуа еиԥш, ауаатәҩса ирхыргьахьоу ахҭысқәа ниасит шырҳәо, иааҳәны даҿа шьоукы ирхыргар акәхоит ҳәа. Ажәытәӡатәи ажәабжь иаҳахьаз аҩыза иаргьы изыҟалазаап. Иашоуп, уи аҵәатәы ҵәҩан аимырсит, иаирсыргьы ашәҭ ҿало здырхуадаз, аха данынаԥш ҽырххыла даауан аӡәы. Иаразнак ишәақь аакыдхны даагылеит. Аҽыуаҩ агәашә иазымариашан данааи, ибжьы наиргеит Мазлоу, «Уҽы ахы уаах, ашҭа уааҭалан счеиџьыка агьама ба» – ҳәа. Аха аҽыуаҩ имаҳазшәа даанымгылаӡакәа дцон. Убасҟан диххысааит, аха деиҭаанымгылеит. Нас ирбаны данхыс иҽы дахҟьаны длеит. Ашьҭахь ауаа анеигәныҩ, дзусҭаз, дзырццакуаз анеилыркаа, «џьаҳаным дцааит» рҳәазаап. Имаҟа ҿеиҳәо дааҟалеижьҭеи, цәгьарамзар бзиа имуцзаарын. Уажәгьы дзхыццакуаз, цәгьарак ҟаиҵарцаз амҩа дықәзаарын. Мазлоугьы убри ала игәы ирҭынчит. Данынаԥш илаԥш иныҵашәеит рыҩны ашьҭахь игылаз атама быбышӡа ишышәҭыз. «Акы ахьырҳәо акы ҟоуп» – ааигәахәит иара…
Убас еиԥшцәҟьа диашан Гәананба Ҳаидаргьы, ауаҩшьра иҟаиҵаз аҿаԥхьа. Уи ииашара ахьеиликааз игәы иахәан дыҟан Марқәан Наҩеи.
Иныҟәара башамхеит. Ишьҭахьҟа инеигашаз ажәабжь бзиагьы еиликааит. Нас имҩа ирхеит Ҳаидар иаб ишҟа.
Аҽны амш шоуран, аха амра шьыбжьы агәы илхыҵны ианылҭала, иаҳа-иаҳа ашоура хҽуа иалагеит. Ашьхақәа рҟынтәи зҿаазхаз аԥша хьшәашәа, амшын анҭынчу ацәқәырԥа ссақәа еиқәыџьоуҳараха агәы ианхыԥсалоу еиԥш, аҳауа ҟәандара еихыршәшәо ахьшәашәара рыбжьалан иаауан. Абарҭ амшқәа рзы ашоура иҟалаз иахҟьаны, зҽеикәазырҳәыз абыӷьқәа, аԥшқа зҭаҷкәым раҵәан изку, инацәкьара хәыҷқәа анеиҵихуа еиԥш, абыӷьқәагьы рҽеиҵыхра иалагеит. Амра ашыра зҽацәыхьчо, абна зҽаҭан илаз арахәқәагьы аацәырҵит адәқәа рахь. Аԥсаатәқәа ракәзар, кәли-ҷли ҳәа рашәаҳәабжь аҵлақәа иаарылаҩит. Аҳәарақәа ашәшьырақәа рҽыҵакны, рҵыхәа пақәа рыла амҵ рыҟәцо, ицәысжьысуаз, уажәы ашҭақәа рҿы ашьац тата рхаԥыцқәа рыларԥаны, аҳәра иаҿын. Ақыҭаҿ, жәытәнатә аахыс еиԥш, аԥсҭазаара цон. Аха уи аԥсҭазаара зегьы еиԥшны ирымамызт акәмзар. Аамҭа бзиала иаснагь цашьа шыҟам еиԥш, аамҭа цәгьалагь иаснагь цашьа зыҟалом. Ацәгеи абзиеи еиҿагылоу рыгәҭа ашыра дыбжьагылан Гәананба Рашьыҭ. Иҷкәын амашәыр дақәшәеижьҭеи, чаӷьак иҿахьы иаамгаӡакәа, аҩны ддәылмҵкәа, дгәырҩон.
Иԥҳәыс лакәзар, убри аҽны инаркны аиарҭа дахьнылаиаз уаҳагьы лшьапы дзықәмгылеит. Иаҳа-иаҳа лымч каԥсо, лхала аӡы лзымжәуа аҟынӡа днеины дыҟан. Зны-зынлагьы инеиҵыхны амыткәма лҳәон. Абас ала дыгәжәажәо иҩны дшыҩназ, хәылбыҽхан Марқәан Наҩеи агәашә днадгылан, ибжьы наиргеит:
– Аԥшәма, уҟазар уаадәылҵыр сҭахын.
– Ааи, сыҟоуп, аха сыҟамзар еиҳа еиӷьын, – иҳәан даадәылҵит Рашьыҭ.
Наҩеи дынҽыжәԥан, иҽы аҿы ианкны, агәашә аартны, ашҭа дынҭалеит. Иаӷәра аҽхырԥараҭа инахаршәны, абарҵа иааҵыҵыз Рашьыҭ днаидгылан ҿааиҭит:
– Хәлыбзиа.
– Бзиа убааит, бзиала уаабеит, – ҿааиҭит Рашьыҭгьы, деиҵаӷәӷәа. – Дад, уцәажәашьала уара уоубыхыуп.
– Ааи, соубыхыуп, Убыхтәылантәи саауеит.
– Ҳлеип аҩныҟа, абра адәаҿы ҳазгылоузеи, – цәалашәарак иоуит Рашьыҭ. – Уаазгазеи сара сҟны, цәгьароума, бзиароума?
Наҩеи аҵыхәтәантәи ажәақәа имаҳазшәа еиҩижьит. Рашьыҭ днаишьҭалан дныҩналеит аҩны. Нас Рашьыҭ ихы наиқәкны ҿааиҭит:
– Сара издыруеит уара узықәшәаз зегьы. Ҳара ҳада ҳцәажәара заҳауа аҩны ӡәыр дыҟоума?
– Мап, – иҳәеит Рашьыҭ, нас ихашҭыз акеиԥш иааигәалашәан, усгьы нациҵеит. – Сыԥшәма лхы дамыхәо дышьҭоуп, агәаҟра иаҳзыҟалаз аҵыхәала.
– Абар, ҩымш ҵуеит абри шәқыҭаҿ сыҟоуижьҭеи, – Марқәан Наҩеи иажәақәа раӡаны, дрыцклаԥшны ацәажәара дналагеит. – Сара шәқыҭаҿ аӡәырҩы сызларазҵааз ала еилыскааит уҷкәын Ҳаидар Гәананба ахара шидым.
Наҩеи Рашьыҭи рыбжьара аҭынчра иааҟалаз, жәашықәсала аамҭа цазшәа рбеит аҩыџьагьы. Рашьыҭ иаҳаз ажәа аҟынтәи ииҳәо дақәмшәо даанхеит. Аиҳараӡак ауаҩы дзацәажәоз игәҭакы, ииҭахыу издырамызт. Ачҳара ихы инаҭан, исас ииҳәарызеишь ҳәа днеизыԥшит. Аха Наҩеи дзызхәыцуаз здырхуадаз, ԥсуа ҵасла акгьы ззеилымкаауа уаҩуп ҳәа изимҳәарц азы, ҿааиҭит Рашьыҭ.
– Ишԥаихарам ауаҩы дишьызар!
– Ауаҩы дызхыушьаауа уп аус злоу, – Рашьыҭ ииҳәаз дааԥыҩлеит Наҩеи.– Сара сааит Саӡтәыла, уҷкәын ахара иду-идму еилыскаарц.
– Ҵаара ԥхашьарам, сысас, уара узашьҭоузеи абри аус? Насгьы, иуҭахузеи еилыукаарц?
– Сара аиаша аилкаара сыдуп.
– Аиаша еилыукаарц удызҵада?– игәы ҩаиҵасын дахьтәаз дҩагыларц иҭаххеит, аха
ишьамхқәа дырзышьҭымхит. – Саҭоумҵан, арԥыс абас сахьуазҵаауа, аха сеилкаа, сҭагылазаашьа цәгьоуп…
– Уҷкәын иус еилызкаарц зҭаху, аубыхқәа патыу зқәырҵо Барчан Ахлоу иоуп.
– Ааи, Барчан Ахлоу, Саӡтәыла еицырдыруа, иҟалаз ахҭыс иара иҟынӡа иназгада?
– Уҷкәын Ҳаидар…
– Уажә дабаҟоу иара?
– Ахлоу иҩны. Насгьы Анцәа ду сеиқәиршәеит, ажәабжь бзиа саншьа изызгарц. Иахьарнахыс уҷкәын дыхьчоуп, ихгьы хәыц алшәараны иҟаӡам. Саргьы сзаҵәын, аиашьагьы дсоуит…
Аӡлагара ӡыхкыра ԥраҳәала ианааныркылалакь алуқәа шылеиқәаҳауа еиԥш, длеиқәаҳаит Рашьыҭ. Иаргьы ибон иҷкәын хара дук шидмыз, аха ус ихы мҩаԥигон, ԥсуа ҵасла, уаҳа ԥсыхәа ыҟамызт. Алоуаа рганахь ала, аӡхыҵра кәапеик аӡы ацуҭәалар еиԥш, ацәгьара иацхраауазгьы ҟалақәеит. Рыҷкәын иҭахаз ихара аарымгеит рхахьы. Алоу Қьалашь иажәақәа здызымкылаз, ргәы иаанагоз акәын изышьҭаз. Ауаа ҟәышқәа ахьмаҷхаз игәы иалан Алоу.
– Дадраа, сашьцәа Алоуаа, – игәышԥы цәзырҳәхьаз илабашьа наиҵаргәан, иажәа дналагон Алоу. – Аԥсҭазаара иснарбоу аума, мамзаргьы ауаатәыҩса рҽахьырԥсахыз оума, ауаа
ҟәышқәа ҳцәыхарахо иалагеит. Ауаа ҟәышқәа зцәыӡуа амилаҭ, здацқәа зыҵҩааз аҵла иаҩызахоит. Ҳашнеи-шнеиуа ҳара алоуаа ҳхагахар ҳаздҿарҳәало ҳмоуа ҳҟалоит. Убри аҟынтә, сашьцәа, сыуаажәлар аҟәышра пату ақәшәҵала… – ҳәа иҳәалон, дыԥсаанӡа, Қьалашь Алоу.
– Сынхацәеит, абри амчабжь ала сгьежьырц сыдиҵеит саншьа Ахлоу – иҳәеит Наҩеи, агылара иҽазкуа. – Ишудыруа еиԥш, сымҩа хароуп.
– Иагьа умҩа харазаргьы, иагьа уццакуазаргьы, абзиа ҟаҵара уаналага инаугӡароуп. – Иажәа уа иаанкылан дынкахәыцит Рашьыҭ. – Сыҷкәын ауаҩы дахьишьыз аҵкьыс еицәоу сзыҟалеит, дад. – Ииҳәо иалҵрызеишь ҳәа игәы ҭыԥсаауа Наҩеи днеиҿаԥшит. – Аԥҳәыс дҳәаны дизтәоуп. Сара соуп изхароу, убригь. Дшыҷкәыноу аӡә дааигар деиҵасааӡап сымҳәази. Барыц Мслы иԥҳа Гәында хазына, уажәшьҭа аладагь дыҟамкәа, аҩадагь дыҟамкәа дықәҳархеит. Лабгьы мап икуазар акәхап, уажәшьҭа. Изыура исҳәара сақәымшәо адәы сықәхеит…
– Ианбақәшәыршәеи аҽҳәара?
– Ҽаҩраҭагалан, раԥхьатәи амчабжьазы.
– Уигьы омак бжьам, абри азҵаара ус ишымариамызгьы, – Наҩеи игәы ааирҭынчит. – Уҷкәыни уҭацеи рус сара исыӡбоит.
– Уи шԥа?
– Лаб иҩны сцоит. Сажәа ахы ахьцо еилыркаауашәа збар, иаахтны срацәажәоит, иарбанзаалакь гәыҩбарак рмоурц азыҳәан.
– Сгәы иаанагом урзеилкаарым ҳәа, – игәы дынҭагәырӷьааит Рашьыҭ. – Урҭ уаа нагақәоуп, абиԥаралагьы, шьҭамҭалагьы.
– Сгәы иаанагоит даргьы саргьы ҳаилибакааны ҳаицәажәап ҳәа, – Рашьыҭ игәы ирҭынчыр иҭахын Наҩеи.
Амра шәахәақәа згәыдыԥхалаз акәаскьа абарҵа дгәаҭеиуа дыҵан Рашьыҭ. Зынгьы иԥҳәыс дахьышьҭаз ашҟа дныҩналан, ибжьы наиргон. «Бымшәан сҳәеит бара аԥҳәыс, ишыдыдуа қәа ауам». Иԥҳәыс лыӷазыӷазбжьгьы угәы ҭнашьаартә иааҩуан. Нас еиҭа Рашьыҭ ибжьы гахуан. «Сара ибасҳәеит уи иԥсы ҭоуп ҳәа. Дшәарҭам дахьыҟоу». «Иуазҳәада?» убри заҵәык ажәаны иаҳаит Наҩеи дахьгылаз. «Уи дызбаз исеиҳәеит. Иаҳцәыԥсхьоу ирымаҿуп, бшысымжьо». Нас еиҭа абарҵахь дындәылҵит. Ашҭа днықәлеит, ахи-аҵыхәеи ишәозшәа.
– Иа, Анцәа, саҭоумҵан, – инапқәа ажәҩанахь иҩышьҭхны, хәыц еиқәаҵәа злам ауаса шкәакәа иаԥхьа иргылан ииашьара иныҳәоушәа, дааматанеит. – Иубоит, иуаҳауеит сзықәшәаз. Суҳәоит, сыҷкәын дырманшәал, аб изыҳәан ас ахьысҳәо ԥхашьарамзар.
«Ԥхашьараӡам», – Анцәа ибжьы акәушәа, ибжьы аагеит Наҩеи. «Уара уҷкәын Анцәагьы ауаагьы деиқәҳархароуп».
Гәананба Рашьыҭ иаҳа-иаҳа дазааигәахон, иара ицәтәымыз, ицәыхарахаз, аха иаалырҟьан иашҭа иааҭаххыз ԥсҭазаарак. Уи, аубых Наҩеи Марқәан иԥсҭазаара акәын.
– Сҭаца лызҵаара узыӡбар, ауаса шкәакәа хәыц еиқәаҵәа злам кәырбанс исықәсҵоит, – иҳәеит Рашьыҭ.
– Анцәа иоуп ҳара ҳазтәу. Сгәы иаанагоит уи сирманшәалап ҳәа. Сара уажәшьҭа сышиашоу дара рахь сцоит. Иҟоу аиаша расҳәап. Акахьы ҳашԥакылеибамгари, – Рашьыҭ игәы изырҭынчуазар ҳәа даҿын Наҩеи.
– Угәра рымгар ишԥаҟаҳҵо?
– Ԥсыхәа змам акгьы ыҟам. Хаала ҳҳәап, иамур, ауаа нагақәа адаагалап. Иамуӡар, дымҵарсны даагап, лара лгәы убас аҭахызар.
Амра шьарда иҩаскьахьан, Наҩеи Мсалы Барыцба иашҭа данҭала.Иибахьаз асаӡқәа рашҭақәа иреиԥшмызт абри ашҭа. Ауарҳал иаҵәа ашҭа иқәыршәызшәа акәын ашьац иаҵәҟаҟараӡа ишыҟаз. Ашҭа агәҭа иқәгылан, ӡынгьы-ԥхынгьы зыбӷьы камԥсоз ашымҳа ду. Ашьапаҿы наҟ-ааҟ еиҿаԥшуа атәарҭақәа ҟаҵан. Агәашә армарахьтә аганахь ала, аԥсуаа зегьы рҟны ишыҟарҵо еиԥш,
аҽхарԥарҭа гылан. Наҩеи агәашә дшынҭалаҵәҟьаз азныказ иҽы ахы даахан дааҭгылеит. Иаразнак ашҭа-агәара блала иааимидеит. Аҽхарԥарҭа ашҟа днеины дааҽыжәҵны, иаӷәра нахаршәны, ашымҳа ашьапахьы иҿынеихеит. Аҩны ашьҭахь иаавҵит, амшә асахьа змаз, иара амшәгьы иаҟараз ла хәдышк. Иара ишҟа ишааиуазгьы, иара днеины аҟәардәаҿ днатәеит. Алагьы иааигәараҵәҟьа имнеикәа иаангылан ашра иаҿын, агыгшәыг аиқәара иланацалазшәа.
– Наҟ уца, мшәан, наҟ уца.
– Мшыбзиақәа, – иҳәеит Наҩеи, аԥҳәызба данааидгыла.
– Бзиа убеит, бзиала уаабеит, – лҳәеит ларгьы, лгәылҽнҵаны.
Ҳаидар ауаҩы дишьижьҭеи, аҩны аӡәгьы даныҟам, шамахамзар, адәахьы ддәылҵуамызт. Ҿи-лаӷырӡи еиқәылхуамызт. Лан, лаб, лыуа, лҭынха зегьы лыдеизалан илыдтәалан. Лгәы дырӷәӷәон, аха лара иҟалҵара, илура дақәымшәо дыҟан. Илбон уажәшьҭа аҭаацагарашәа ҳәо Гәананаа рашҭа дышзымҭалоз. Аха лара лыгәгьы лыԥсгьы Гәананаа рашҭаҿ акәын иахьыҟаз. Ҭаца касыла иҵыбрҟа лыхцәы ҿаҳәаны, ашацкыра дацгылан ашҭа ԥссаны, аҩны еилырганы, иаалыхәҭоу зегьы ҟаҵаны Гәананаа дшыргәаԥхаша акәын дзызхәцуаз. Убас дхәыцыртә еиԥш
ааӡара лыман лара. «Барыцаа рҭыԥҳацәа зыҩны иҩнанагалаз абысҭа рфеит» – ҳәа рҳәон Саӡтәыла.
Шәышықәсала иааргоз ақьабз бзиақәа зыбзоураз аҭаацәа реиқәшәара акәын. «Уи ҭаацәала деиқәшәоуп» – ззырҳәоз, разҟы змаз уаҩын. Игәашәгьы ҭбаан, иҩнгьы ашә аатын. Еиқәын имца еснагь. Ихьыруа чуан уа иахакнаҳан. Ибӷа ӷәӷәан, аҿа иман. Уа бзиала уаабеит ҳәа имаҿа рџаџан асас диԥылон. Убарҭқәа зегь изырҟаҵоз, ашьа бзиа иалҵыз, ааӡара шьахә зауаз аԥсуа ԥҳәызба лакәын. Аԥсуа ԥҳәызба дырҳәарц шьханхыҵынтәи иаауан, мшын нырцәаагьы леиҽырбон. Аха аԥсаатә аԥацәа хнахырц акәтаӷьқәа ахьхнаҵо иаԥырҵны хара ишымцо еиԥш, аԥсуаа рҭыԥҳацәа, шамахамзар, иаԥсуам ирҭомызт, харагьы ирышьҭуамызт. Уи иаанагоз, ирҭахымызт ршьа аҟьашьра, насгьы рҽыԥсаҟьара. Шәышықәсала аԥшатлакә ирыласуаз иззамыцҟьазгьы, рҽеидыџьгәалан, рнапы еикәыршаны иахьаауаз акәын.
Ауаатәыҩса ҩныҵҟала шаҟа рҽеидыркыло аҟара, реибаркыра ӷәӷәахоит. Рыԥсҭазаарагьы даҽакала иахәаԥшуа иалагоит. «Зхатә ус ззымӡбаз, даҽаӡәы иуыс ӡбашьас имоузеи», – ҳәа рҳәалоит аԥсуаа. Насгьы, «ухатәы ӡбаны ӡбара уцала», – ҳәа ззырҳәогьы, уара уманшәалазар, даҽаӡәгьы
дурманшәалоит оуп иаанаго. Асаӡқәарҿ убысҵәҟьа иманшәалаз, зхатәы ӡбаны ӡбара ицоз, згәы цқьаз, знапы цқьаз, зхы цқьаз жәлан Барыцаа. Иашоуп, рыжәла хыԥхьаӡарала имаҷын, аха «ахьгьы хәыҷыуп, аха шәкы ицоит» – ҳәа ззырҳәоз ракәын. Шьҭрала дара аамысҭцәан, аха анхаҩрахьы рхы кыдырҵон. «Ҳара ҳанхаҩцәоуп» – рҳәалон дара. «Нхаҩ ихә ӷба иҭам» – ҳәагьы нацырҵон. Мсалы Барыцба иакәзар, Тышаду ақыҭаҿ акәым, иара Саӡтәыла инагаз уаҩын. Ицқьоу хәыцран иаснагь ихы-игәы иҭаз. «Жәабжь бзиак наҳаҳәан ҳгәы аарҿыхеишь» – ҳәа наиарҳәалон Тышадуаа, џьара ианааидтәалалакь. Иара, Мслагьы, имаҟа ҿаиҳәо дааҟалеижьҭеи, дманшәалан даауан. Шамахамзар, иуадаҩыз уск дақәымшәацызт. Ицәыԥсхьаз иани-иаби налаҵан, рықәрахь инеины акәын рыԥсҭазаара ишалҵуаз. Аҭаацәара бзиагьы аԥиҵеит. Игәы иалан ԥҳак лыда уаҳа хшара дахьимамыз. Аха, асаӡқәа ишырҳәало еиԥш, «Анцәа дыумыргәаан, иуаҭәаишьаз ҟәныумшьан» – ҳәа игәы дырӷәӷәон. Иҟәныушьоз лакәызма Гәындагьы. Знык ауаа рахь данынкылшәа инаркны, иаразнак лыхьӡ-лыԥша цеит. Лгылашьа, лтәашьа, лцәажәашьа – абнаҳәыҳә даҩызан. Ашьац ахыцәқәа дықәгылоушәа акәын илныҟәашьазгьы.
Наҩеи игәеиҭеит лара дышшәаз. Иааиз ауаҩы,
илзымдыруаз илымбацыз, насгьы аԥсшәа хәанчаны изҳәоз, гәырамгарҭас дахьихәаԥшуаз.
– Сара ишәарҭоу уаҩым, – иҳәеит Наҩеи, иаԥхьа игылаз аԥҳәызба, еинаала ԥшӡа лышҟа шьаҿақәак ааҟаҵан. – Иҟада аҩны, бара быда?
– Аӡәгьы, – лҳәеит Гәында, уажәы еиҳа лҽаарҭынчны, абри ауаҩ ихымҩаԥгашьала дышшәарҭамыз гәаҭаны. – Сан лашьцәа рҟынӡа дцеит, уаха даауеит. Саб дынҭыҵит, дааиуеит иаарласны.
– Сара баб иаара сазыԥшуеит.
– Уааи аҩныҟа, абра адәы уқәгылоума убранӡа. – Аԥҳәызба лхала аҩны данахыу уахь аҩналара ҳара ҳтәала иҵасым.
– Саҭамзааит, ҳара ҳәа узҿыда?
– Сара саубыхыуп, Убыхтәылантәи саауеит. – Саргьы убас сгәы иаанагеит. Аҩныҟа уааироуп. Ҳара ҳҵас ала иԥхашьароуп асас ашҭа дықәыргылан иацәажәара. – Насгьы даахлафшәа инацылҵеит. – Убых дуӡӡак адәаҿы уштәоу аӡә дааҳхҭыгәлар, аҵәы ҳахарҵап.
Наҩеи игәеиҭеит лхылҿы шыччозгьы лылахь шеиқәыз. Иаргьы иҭахын иаарласны иаацәыригарц дыззааз. Убри аҟынтә деилылмкаар ҳәа дышшәозгьы аус напы аиркит.
– Сара избоит былахь шеиқәу. Иагьыздыруеит бзықәшәаз аусгьы.
– Сара сзықәшәаз Саӡтәыла зегьы ирдыруеит, аха Убыхтәыла иназгазеи абри аус? – иааиз асас ииҳәаз ааџьшьаны даацәажәеит Гәында.
– Сара ажәабжь бзиа бзаазгеит. Бареи Анцәеи шәымч еицхыраар акахьы ҳкылсуеит.
Даауалыуашеит Гәында. Илҳәо лҿамшәо даанхеит. Дзыцәшәоз рацәан. Иашоуп, Ҳасан Алоу дҭахеит, аха дызшьыз дизҳәаны дахьтәаз азыҳәан, Ҳаидар игәаӷ лара илхыргар ҟалон. Уажәазы лхы зқәылкра ҳәа акгьы лыздырамызт. Илыҵахжәаз ацҳа лқәыԥшра аҷышә нахьнашьит. Еиҳагьы дашьуан лани лаби рҿымҭра. Абри ахҭыс ааҟалеижьҭеи аҩны хәыԥхак рылармгалацызт. Дара ракәым, уала ҭынхалагьы рхы рықәжь итәан. Зны заҵәык лаб ихы налықәкны ус иҳәеит. «Бгәы кабмыжьын, сыԥҳа, асҵәҟьа аамҭа царым. Анцәа иоуп знапы ҳану. Анцәа иузааиго уанаалароуп, уаҳа ԥсыхәа ыҟам». Лаб ииҳәаз еиҳагьы дашьит лара. Аҵхқәа дмыцәаӡакәа илхылгон. Дыгәжәажәон. Анцәа диҳәон – цхыраарак лыиҭарц азыҳәан.
– Иҟалоит бара сыгәра бымгар, – аус ахь диасит Наҩеи. – Аха сара ажәабжь бзиа бзаазгеит. – Иҽаанкылан аԥҳәызба илҳәаришь ҳәа дналҿаԥшит. Аха лара дгылан, ашьабысҭа акы ианацәшәо аҩра аҽаназнархио деиԥшха, исаҳарызеишь ҳәа лгәы ҭыҵны ицо. Иара уи игәы
иахәеит, дагьрыцҳаишьеит, лыблақәа лаӷырӡыла иҭҭәаазшәа аниба. – Бара бҳәаны бзызтәаз Гәананба Ҳаидар ауаҩы данишь ашьҭахь, днеит Убыхтәыла, ҳара ҳашҭаҿ.
– Уи шԥа?! – аалҿыҵҟьеит Гәында, лшьапы ацҳа ҵәыры инықәҟьазшәа, дааилыууа.
– Анцәа саҭаиҵарым уи дахьыҟоу ақыҭа ахьӡ ахьбасымҳәо, бареи сареи ҳаилибакаанӡа.
– Нас уи иԥсы ҭоуп ҳәа соуҳәарц аума иуҭаху? – Ааи, уи иԥсы ҭоуп, аӷьараҳәагь дыҟоуп…
Дыдран шьҭахь, аԥҭақәа иркылышәшәа ашәалҟьа шәахәа адгьылахь ишлеиуа еиԥш, лыблақәа ирхыз алаӷырӡқәа инарылҟьаз лаԥшы шәахәак, лаԥхьаҟа лыԥсҭазаара аарлашеит. Анцәа инаирҳәы-ааирҳәуа, аамҭа дныбжьагылеит, аиқәаҵәеи ашкәакәеи деимаркуа. Убасҟан илбеит лара лара шлакәыз. Аиқәаҵәеи ашкәакәеи абжьамԥсразы ақәԥара шаҭахыз. Аԥсыҽра акгьы ишылмыхәоз. Нас дҵааит 4
– Ауаҩы дишьызар аӷьара ҳәа дызлаҟалазеи?
– Убриоуп саргьы Саӡтәылантә сааны сзыҟоугьы, – иҳәеит Наҩеи, уажәшьҭа иус дазааигәахо даналага, игәы аарҭынчны. – Аубыхқәа ҳҵас ала, ауаҩы дысшьит ҳәа ҳара ҳҿы инеиз, дызхишьааз аилкаара ҳашьҭалоит. Иишьыз ихаразар, ашьра ҟазҵаз дҳадаҳкылоит. Ихы хәыцк алшәар ҟалаӡом. Ихәҭамкәа дишьызар, ҳтәыла далаҳцоит. Ма ацәгьара ззиуыз драҳҭоит.
Гәында ашәара шоура налыжәлеит еиҭа. Иахьатәи амш аҳауа шыбзиазгьы, амра каххаа ишыԥхозгьы, лыԥсы лзеиҩгомызт. Лгәы ҭыҵны ишцозгьы, игәыӷьны диазҵааит.
– Нас, иԥеиԥшузеи ауаҩы дышьны шәара шәҿы инеиз, Гәананба Ҳаидар? – дзызҳәаны дтәаз ихьӡ аҳәара азин шлымамызгьы, иналыхаз амч илнамырҳәар амуит.
– Анцәа Ҳаидар дирманшәалеит…
Ашьац дзықәгылаз лыҵҩаартә еиԥш, лхы инаркны лшьапаҟынӡа амца налыжәлеит. Гәында лыԥсҭазаараҿ абри аҩыза мцашоурак лыжәланы иҟамлацызт. Иашоуп, иҵегь данеиҵаз ланшьцәа рҟынтәи лан длыцны ишаауаз, амш цәгьа рыхьӡеит. Убри еиԥш амшцәгьа лан лхаангьы илымбацызт. Аамҭалагьы ҽаҩра ҭагалара инахысхьан. Уи аҽны амра шыԥхозгьы, алаҳәа амҵәыжәҩақәа реиԥш, аԥҭа еиқәаҵәақәа нархаҳан, амацәыс ҵыры-ҵыруа, аккара иныҵалан, иааигәаӡаны ирхадыдуа иналагеит. Аԥҳал хышәҭызшәа аҿыланахеит ақәа. Гәында лан, дышҿазгьы, аԥышәа змаз ԥҳәысын. Ааигәа-сигәа уаҩ дынхомызт аҟынтә, адәы агәҭа иқәгылаз ахьаца инаҵагылеит. Жәытәнатә аахыс аԥсабара иазааигәаз ауаа, излагәарҭахьаз ала, ахьаца амацәыс асуамызт. Анцәа иан д-Хьациа-ԥҳан ҳәа рҳәалон. Уи лдыруан Гәында лангьы. Абри еиԥш
амшцәгьа анырхырга ашьҭахь, хымш ааҵуаны Гәында ашоура налыжәлеит. Ԥсуа ҵасла иаардыруаз ахәшәқәа ҟарҵеит, аха акгьы лмыхәеит. Иаҳа-иаҳа лҭагылазаашьа цәгьахо иалагеит. Насоуп аԥшҩ иахь данца Мсалы. Аԥшҩы излеиҳәаз ала, аӡӷаб ахьҭа илылалаз аҵкьысгьы, алаԥш лкит. Убри аҟынтә, хәыц еиқәаҵәа злам ауаса уман, Гәында ауардын днанҵаны, хынтә уи адәы шәакәша, нас уи ахьаца ашьапаҿы шәааины ауаса шәшьы ҳәа. Зны ахаҭа арбо, нас агәаҵәа ҳәа. Аԥшҩы еиҳәаз наигӡеит Мсалы Барыцба. Ицәқәа еснагь еиқәыршәаны имаз, ауардын инаҵаҳәан, ацәарҭа нанҵаны, Гәында днариалан, хәыц еиқәаҵәа злам ауаса иуасақәа иаарылхны, иашьцәа, убас игәылацәа иман адәаҿы дцеит. Убри аҽны аамҭала ахьшәашәарахь ишнеихьазгьы, ухы кылнаҵәартә амра кацеиуан. Мсалы ицызи иареи шнеиҵәҟьаз аныҳәара иалагеит. Урҭ абри аҩыза аныҳәара уажәада ирымбацкәа иауыҟахыз, рабацәа рҟынтәи иааргоз усын. Иныҳәо адәы ианакәшоз, зны ицәажәоушәа, нас иашәаны рыбжьы еиқәыршәаны ирҳәон. «Уа, Анцәа ду ҳазшаз, иҳақәиҭу, иулшо рацәоуп» – ҳәа. Нас Мсалы ибжьы нарылҩуан. «Дсаҭәашьа ужәҩан аҵаҟа ашоура иҭашәаз» – ҳәа.
– Амин, – рҳәон ицыз зегьы, неилаӷызны.
– Иа, Анцәа, зхьышьаргәыҵа сакәыхшо, – еиҭа
ибжьы наиргон Мсалы. – Уаалзылаԥхан, сыӡӷаб лхьышьҭрахь дыргьыжь. Еиҭа суҳәоит, улыԥха-угәыԥха лыҭа.
– Амин, – игон абжьқәа.
Зҽеиҵыхны ауардын ианиалаз Гәында, уажәраанӡа илызхымтуаз лыблақәа аахтны ажәҩан дҩаҵаԥшит. Амра ашәахәақәа лыбла агәы инхибаҳәалеит, ианба хылтуеи ҳәа илзыԥшызшәа. Лымч икаԥсахьаз, мчык ҩаҵасын, лҽаариашан ауардын днантәалеит.
– Анцәа уара уда гәыӷырҭа ҳамам. Уара уоуп зегь зымчу, – аӷыу ааилдыргеит, Гәында ауардын дшҩантәалаз анырба, илышьҭалан инеиуаз…
Ааԥын ашәаԥыџьаԥ абӷьы ҟато, агаҿа аҟынтәи ашьхарахь ишҩеиуа еиԥш, ицәышӡа иҟаз лӡамҩақәа аҭыԥхаара иалагеит Гәында. Иҭабахьаз аӡыхь анеиҵырхлакь, аҵан аӡы адгьыл иалхәраан ишҩеиуа еиԥш, ашьа зықәбахьаз лқьышәқәагь ааҟаԥшьхеит. Арыӷьарахь дгьежьит Гәында. Уи усҟан, аха уажәы дахьгылоу…
– Ааи, – иҳәеит Наҩеи, Гәында лхылҿы амца шоура ықәлан дшыбылуаз аниба. – Анцәа дирманшәалеит Ҳаидар. Сара шәара шәахь сныҟәара, баргьы Ҳаидаргьы шәзыҳәан мҩамшны иҟалеит. Елыскааит ауаҩшьра иҟалаз иара ишихарам. Шәара шәҟны еиԥш, ҳара ҳҟынгьы ирҳәоит абри ажәаԥҟа. «Ацәгьара зуа, ацәгьара
дақәшәоит» – ҳәа. Наҩеи иажәа уа иаанкылан, илеиҳәаран иҟаз ахь диасаанӡа, иблақәа днырцәыҵаԥшны Гәында дналыхәаԥшит, илеиҳәаз шлыдылкылаз еиликаарц. Лара илура-илҳәара дақәымшәо дгылан. «Анаџьалбеит скаҳауама» лҳәеит гәаныла, лара. Лхы лнапаҿы иаалгарц лҭаххеит, аха илызхәыцуамызт. Убарҭқәа зегьы гәеиҭон Наҩеи.
– Сара абрахь амҩа сықәзҵаз Убыхтәыла, зуаҩреи зыламыси зҟәышреи рзы пату ду зқәу саншьа Барчан Ахлоу, ажәабжь изназго инаԥшьны, иара иӡбоит, Ҳаидар изыҳәан аус бзиа… – Уажәы еиҳа иҽаарҭынчны иажәа инациҵеит Наҩеи. – Ҳаидар ихцәы хәыцк налымшәо дҳахьчоит. Убри аҟынтә иара дыҟазаауеит Убыхтәыла. – Нас лара дналҿаԥшны, аусахь диасит. – Иҟалап бара сыгәра бымгаргьы, аха иҟоу аиаша оуп ибасҳәо. Сара издыруеит бҳәаны быштәоу. Ҳаидар уи саҳәаха иоуаанӡа абрахь сдәықәлеит, аха иани иаби сырҭан. Иаб иҷкәын иаасҭа, бара боуп гәырҩас имоу. Сара уа снеира рыԥсы ҭанаҵеит…
Аӡын, уахынла иаалырҟьан асы анаулакь, ашьжьымҭан ашәыб рхьышьшьы ашәаԥыџьаԥ шгыло еиԥш, лшоура налылабан, деиқәшәит иаразнак Гәында. Лӡамҩақәа, уажәраанӡа амца шоура иҭнаблаауаз, аҵаа иаҵашәыз адгьыл еиԥш еиқәыхьшәашәа акәын ишыҟаз. Аха убарҭқәа дыриааины, лхы лнапаҿы аагара даҿын.
– Сара еилыскааит уара узааз. – дышқәыԥшӡазгьы аԥсҭазаара шьарда изнырхьаз аӡә леиԥш даацәажәеит лара. Насгьы аԥсуа ҵасла уи аҟара ишыманшәаламзгьы, иаахтны илҳәар акәын лгәы иҭаз. – Ажәа исҭаз хьаҳәа-ԥаҳәа ақәымзароуп. Ҳазланхо ҳқыҭа Тышаду зегьы ирдыруа, аԥсуара ишаҵанакуа ала, ажәа ахьысҳәаз сыҟоуп, хьаҵра сықәны сыҟаӡам. Амала сани-саби сыда аӡәгьы дрымам, абри ахҭыс ааҟалеижьҭеи рхы кны итәоуп. Макьаназ ирҳәара-ирура иақәымшәо ауп ишыҟоу. Исыздырам абарҭ амшқәа рыҩныҵҟа исыдыргалараны иҟоу. Убри аҟынтә, уанаах, саб уиацәажәа. Абар иаргьы даауеит. Сара шәхәы аасырхиап, – лҳәан, икыдҿаҳәалоу ашьабысҭа аноурыжьлакь, инкаԥа-чаԥан ишныҵҟьо еиԥш, ашҭа аҩҵәара дадымхалакәа, аԥацха дныҩ-напҟеит.
Наҩеи лаԥшыла Гәында днаскьаган, агәашә иааҭалаз Мсалы ишҟа дынхьаԥшит. Қәрала зыуаҩбжара иахысхьаз Мсалы, ааигәа акәым, харантәгьы иубарҭан, уи ԥшралеи сахьалеи дшеиқәшәаз. Аукы, пакы, деиқәаны, ԥша ԥсыҽк аасыр зҽеидыԥсалан изызҳауа аԥсаҵла ҟата ахыцәқәа, нхыыр-аахытыруа еиԥш, дынхытыр-аахытыруа акәын дшаауаз. «Абри иҩыза ауаҩы, абри леиԥш аԥҳа ԥшӡа дихылымҵыр ҟалозма» – ҳәа игәы иаанагеит Наҩеи дахьгылаз. Мсалы дааскьацыԥхьаӡа, ауаҩытәҩса ҩныҵҟалагьы
дәныҟалагьы дызлабеиоу ауаҩра ааскьеигон. Уи ихиҿы хааӡа акәын ишыҟаз, иԥсҭазаара хааӡа ишымҩаԥигоз еиԥш. Иаснагь асас дызгымыз, ачеиџьыка змоу аҩнаҭаҿы, ашҭа иааҭало иҿаԥхьа, аԥшәма ихы мҩаԥгашьа еицырдыруа усын асаӡқәа рҟны. «Асас бжьнасыԥк ицуп, данцо акоуп ииго, егьырҭ афба аԥшәма изынижьуеит» – ҳәа аԥсуаарҿ ирҳәоз иацныҟәон абри ақыҭагьы. «Асас гәык ала дыздызмкылаз аԥшәма, бжь-насыԥк рахьынтә насыԥкгьы изынхом» – ҳәа рҳәалон Саӡтәыла. Убри аԥҟара зҽақәыршәан иҟаз иакәын Мсалагьы. «Счеиџьыка агьама мбакәа сыҩны иавсыз сыгәнаҳа иқәшәааит» иҳәалон иара.
– Бзиала уаабеит, бзиала уаабеит, – зныкаҿ даанымгылакәа, ҩнтәгьы иҳәеит Мсалы, иара дыҟамкәа иашҭа асас дахьҭалаз аахьымӡӷшьаны.
– Бзиа убааит, Мсалы Барыцба, – аԥшәма ихьӡи-ижәлеи уаанӡа еиликаахьаз неидкылан иҳәар, дыззнеиз аусаз еиҳа дарманшәалап ҳәа неигәахәны, иаԥхьаҟа шьаҿақәак ныҟаиҵеит Наҩеи.
– Ҩынтәгьы-хынтәгьы бзиала уаабеит, – Наҩеи инапы рыӷәӷәаны иааникылеит Мсалы. – Излазбо ала, сысас уоубыхыуп?
– Ааи, соубыхыуп. Убыхтәыла еицырдыруа Барчан Ахлоу иаҳәшьаԥа соуп. Иара сагьыиааӡеит. Исыжәлоуп Марқәан. Исыхьӡуп Наҩеи.
– Исаҳахьеит Барчан Ахлоу ихьӡ. Аҩныҟа ҳлашьҭы.
– Аҩныҟа ҳлеиаанӡа саауацәажәар саҭахуп Мсалы, – иҳәан, аҵла ашьапаҿы атәарҭа ахьыҟаз ашҟа иҿынеихеит, дмыццакӡакәа. Нас даахьаҳәын иажәа инациҵеит. – Сара сааит уара уҿы, хықәкыла. Абар уажәшьҭа ԥшьымш ҵуеит шәқыҭаҿ сыҟоуижьҭеи.
Наҩеи Мсалы еиҳәеит ианшьа дыззаишьҭыз. Иара дааиаанӡа иԥҳа дышлацәажәахьаз. Нас Мсалы иахь даахьаҳәны иажәа инациҵеит.
– Ҳара ҳҵас ала иԥшӡам, шәара, лани лаби шәыҟаӡамкәа, иҳәаны итәоу шәыԥҳа сахьлацәажәаз. Сара уи ахҭыс иҟаз ласҳәеит. Акгьы лыдсымҵеит иҟаҵатәу ҳәа. Шәара шәеиқәышаҳаҭханы ишәыӡбо усхоит. Сара сыламыс ишаҵанакуа сныҟәеит.
– Уи збоит, – иҳәеит Мсалы. – Уламыси, ууаҩреи ухьӡ-уԥшеи еснагь еицызааит. Сара, сыуа, сҭынха иҳахәҭамыз ҳақәшәеит. Сыӡӷаб мҩабжара дынхеит. Иҟаҳҵара-иааура ҳақәымшәо ҳанхеит. Изыуцәызӡарызеи, Гәананба Рашьыҭ еиԥш, ҳаргьы аӷа дҳауит. – Ацәажәара ицәыуадаҩын Мсалы.
– Алоуаа сара избаз, сзацәажәаз, Ҳаидар гәыбӷан ирҭом. Рыҷкәын ихароугьы рдыруеит. Аха ус ӷак дизцәырҵыргьы дрымԥыхьашәаран иҟаӡам. Ҳаидар ииашара сара иашьас сҟанаҵеит…
– Анцәа иоуп уажәшьҭа знапы ҳану, – ажәҩанахь инапқәа ҩышьҭихит Мсалы. – Ҳара ҳажәлаҿ аԥҳәызба дзыхшаз дырмазҵаакәа хаҵа дцараны дыҟаӡам. Ус ҟазҵазгьы агәнаҳа ду дақәшәар ҟалоит. Убри аҩыза дақәшәеит, ажәытәӡа ҳара ҳажәла иахылҵыз ԥҳәызбак. Уи дзыхшаз лани, лаби, Анцәеи ахьлыргәааз иахҟьаны амашәыр ду ҟалеит.
Барыц Ҳалыл ҳәа уаҩ нагак, ԥҳа заҵәык диман. Уи ихаԥыц дкылакны диааӡеит. Шәарах быҩлашала дирчон. Дҭыԥҳапхан, арԥарцәа леиҽарбо ианалага, ишҟа даалыԥхьан ус леиҳәеит:
– Сыԥҳа, Анцәеи ауааи рҿаԥхьа исуалу аҟаҵара саҿуп. Аԥхьаҟагьы исымоу исыхӡу бара боуп изтәу. – Араса быца еиԥш дҟатҟато дыҵәрышкәаӡа иаԥхьа игылаз иԥҳа дналҿаԥшит. – Аҵеи дсымам, ачара ззызуша. Сыуа, сҭынха, сыжәла, злаасыдызгало бара заҵәык боуп. Жәлары бырбо-браҳауа хаҵа банысмышьҭ, уи нахыс сашҭа ҭацәит оуп иаанаго. Убри бхы назышьҭны, бани сареи ҳарманшәал. Ҳара ҳбырԥшӡар, баргьы Анцәа бирԥшӡап. Ани аби рҳақ зшәаз бара бакәхап. Анцәа иахь бнапы набырхар, иаргьы бара бышҟа инапы аҿааирхап. Нас инапы ажәҩанахь иҩышьҭхны, уи ала Анцәа дизааигәахарц иҭахызшәа дааматанеит. – Иа, сара сшамкәа сызшаз, Анцәа ду, уара, дырманшәал сыԥҳа, лареи ҳареи ишаҳҭаху…
Анцәа иҿаԥхьа иматанеиуаз Барыцба Ҳалыл, аҩысҭаа иҭәа рхны амца ацреиҵоит ҳәа, иџьабаақәа зегьы абашахара иаҿызаарын. Лаб иажәақәа лаҳарц ацымхәрас лара дзызхәцуаз ӡынӡаск даҽакызаарын. Иахьлылала здырхуада, лда иҭаз ашьа, асыԥса иаҵыҵуа аӡы еиԥш ихьшәашәан. Абзиа лазҳәо рахь лхы кыдлҵарц лҭахӡамызт. «Абга иагьа иуааӡаргьы, аблақәа абнаҟа иԥшуеит» – ҳәа ззырҳәоз лакәхеит. Лхгьы-лыгәгьы лыблақәагь абнахь иԥшуан, Барыц-ԥҳа Салима. Нас лхы иааҭашәаз ҟалҵеит. Саӡтәыла еицырдыруаз арԥыск, дҳәаны дызызтәаз, ичара ауха, уаанӡа ажәа зылҭахьаз арԥыск дыбналан диццеит. Убри нахыс Ҳалыл иԥҳәыси иареи рашҭа иҭымҵзаап. Ашәы рышәҵаны, рхы рыкәаҽ, рхәшҭаара иҽҳәатәан.
– Ауаа рҿы сызцәырмҵуа сҟалҵеит сыԥҳа, – ҳәа реиҳәон, аӡәык-ҩыџьак идышшыларц иааиуаз. – Амаҳагьа еиԥш сқыҭа салахеит. Анцәа угәра згом уажәшьҭа. Абзиа ҟазҵоз, пату узиқәмҵеит. Абас ала игәы дкыдсыло иашҭа дҭан Ҳалыл.
Ҳалыл Барыцба иуаҩреи иҟәышреи иалаҽхәоз, раԥхьа дгыламкәа џьара имнеиуаз, иԥҳа лҵыхәала ишьапы данықәҟьа, рызегь наҟ рҿы надырҳәит. Убри нахыс, баша уаҩык иакәызшәа ихәаԥшуа иалагеит. Қәра дук шимамызгьы дҟәашӡа дышлеит. Салима лан даныԥсы даармышьҭит.
«Зҭаацәа зшьыз» – ҳәа ахьӡ налхырҵеит. Лхы иҭалан дызгаз уи ашьха уаҩ, зқыҭаҿ пату змамыз, иԥшра ада уаҳа акгьы далабзан дыҟамызт. Салима лхала аулакәхыз, аҳәса иааигахьаз. Рхы дҭалан, ижьаны, нас дара-дара неинҟьаны, иара днарыбжьыҵны дцон. Иҳәсақәа рҟынтә Салима дыфҩыкын. Лара уи анеилылкаа нахыс еиҳагьы лгәы лымҟьеит. Данааига ашьҭахь хымз анааҵ, ҩымш-хымш ныбжьаҵо, аҩныҟа дмаауа далагеит. Данааиуазгьы аҭыӡшәа лылихуан. Зны иҟама дахаларын, зныхгьы иаҳәызба. Убри нахыс Салима лыԥсҭазаара цәгьахо иалагеит.Анцәа дышлықәшәииз лабҿаба илбон. Лхаҵа аҩныҟа аара даҟәыҵит. Лхала аҩны даахалеит. Еиҳа-еиҳа лгәы еилаԥсо далагеит. Нас оуп ацәгьа оурахь лхы анлырха.
Ҵхыбжьонк Салима илаҳаит лхаҵа ишьапышьҭабжь, ларгьы иаразнак лгәылҽанылҵеит. Ашә шьапыла дасны дааҩналеит Салима лхаҵа, ишьапы дзықәмгыло арыжәтә ыжәны дыҟан.У бысҟантәи аамҭаз асаӡқәа ртәыла еиԥш, Аԥсны ахьынӡанаӡааӡоз арыжәтә рҽадырцаломызт. Сасык иаҳаҭыр азы ҵәыцак ааныркыларгьы иахдырҟьомызт. Пату еиқәҵаны имҩаԥыргон. Аҩы иашьны икаҳабӷало ирбаз, насгьы еиқәырццакны уи иалагаз, амаҳагьа еиԥш ихәаԥшуан. Салима лхаҵагь аҩыжәра ахьахҭеикыз гәыхшәарҭас дҟарҵеит иуа, иҭынха.
Мақьҭеи ашә шьапыла дасны дшааҩналаҵәҟьаз абгыӡ еиԥш дхәааит:
– Сҽы ашьапышьҭабжь анбаҳа, бзысԥымлазеи агәашәаҿ?
Ихьамҭаӡа лхахәда иқәжьыз лхы ҩшьҭхны, иара диҿамԥшкәа ҿаалҭит иааԥсахьаз лыбжьала.
– Уи аамҭа цеит уажәшьҭа…
– Ишԥа? – деиҭаҳәҳәеит Мақьҭеи, ишьапы хтны ахәшҭаара аԥырӷы дылаԥалазшәа, атрым-трым дышьҭыԥо.
Салима лзыҳәан зегьы акакәын. Аԥҭа хылахьан лыжәҩан. Убасҟан инаиалҳәеит дызхымԥашаз аус.
– Уареи сареи акгьы ҳзеилам уажәшьҭа…
– Уи уажәраанӡа ибдырыр акәын.
– Уара уиашоуп, издырыр акәын, Анцәа иҿаԥхьа агха ҟасҵеит. Сани саби рыхәда ԥысҟеит, снапала. Сангьы дахыԥсааит. Сара уажәшьҭа акыр саԥсоума, схала адунеи сықәхеит, слахьынҵа сеижьаны.
– Бца баб иахь, уи макьана иԥсы ҭоуп…
– Уара иудыруеит саб иҩныҟа сшынаимышьҭуа.
– Нас заб ииҭахым сара бзысҭахыузеи?
– Уара иуҭаху ҳәа иҟада абри адунеиаҿ?
– Ҿыц исгәаԥхаз аԥҳәыс, уи дызгоит абри амчабжь ала.
Салима ларӷьа напала агәабан иаҵаз аиха
аарыӷәӷәаны иаалкит.Мақьҭеи амца исыз дарԥсасины ахырҟәысра даҿын, уажәы-уашьҭан дшыҽҳәаҳара.
– Анцәа уицәымшәаӡои? – аиха ахьаҵаз иааҵхны ирманшәалан иаалывалҵеит.
– Анцәагь дыҟам, уаҩгьы дыҟам, – аарла иҿы еилго даацәажәеит Мақьҭеи. – Иҟоу аԥҳәыс лоуп, иҿыцу аԥҳәыс, кьыс змам. Уи дсыԥшааит, иманшәалан. Бара, сҽы рыцқьан, ахәы аҭан иҭакы. Уаҳа бзыԥсоу ҳәа иҟои. Ашьыжьымҭан абра бсымбан акәмзар, сеиха цҳафыр ала бхы агәҭа еиҟәызжәоит.
– Сцоит сца, – уажәы еиҳа лгәы аалырҭынчит. – Уаҵәы ашьжьымҭанӡагь сыԥшӡом, уахаҵәҟьагьы сцоит.
– Уа биашоуп, уажәраанӡа бцазҭгьы, уажәы абра дышьқьыруа дыҩнагылазаарын, бзиа избаз аԥҳәызба, – нас дналықәхәааит, – Бца, быццакы, абыржәыҵәҟьа бдәылҵ.
Аԥсаатә зымҵәыжәҩақәа еиҵыхны ажәҩан иалоу, ахы анақәшәалакь азныказ аҩада иҩышьҭууаауеит, аха нас икәкәаӡа ҵаҟа ишылҭало еиԥш, лыԥсҭазаара ҵаҟа илҭалеит Салима. Убасҟан дныҩнаҵәааит.
– Сыгәнаҳа узымгааит, ууаҩыз џьшьа, зыгәра згаз.
Амцабз зҿалашан иаацырцырыз аиха аҿы, ихы
агәҭаҵәҟьа ааҩнашеит. Убри акәхеит, Мақьҭеигьы ажәак изымҳәакәа ахәышҭаара дныҽҳәаҳаит. Лыԥсы ааиҩылгеит Салима. Убасҟан илыӡбеит аҩнгьы лбылырц. Ахәышҭаара дныҽҳәасын, кәысҭӷак аашьҭхны аҩны дындәылҟьан, аисыр иналалыршьшьит. Аҩны ахьыбылуаз алашара акырӡа днаскьанагеит. Лара дцон, ашьхарахь лхы рханы…
Уи иахааныз инадыркны, иахьа уажәраанӡагы ирҳәоит, ахрақәа рахь лыбжьы галон ҳәа. Ауаа рҟынтәи иаҳауаз амҩа дықәнаҵеит лаб хәашабгагьы. Уахь данцоз аӡәгьы имбазаап. Ашьҭахь, ихааныз ирҳәон, изарҳәаз ишеиҭарҳәоз ала, ашьхақәа рахь дцаны, ахрақәа дзырҿалаз агәаҟра азы акәхеит. Уи нахыс уи иԥсҭазаара шыҟалаз аӡәгьы издырамызт. Избанзар, уи агәаҟ уахьынтәи дымгьажьит. Убасҟан ашьха шәарыцара иаҿыз изларҳәоз ала, мышқәак иԥҳаи иареи рыбжьқәа раҳауазаарын.
– Саб, сара акгьы схарам, – лыбжьы гозаарын, ахрақәа ирҿыҩны.
– Еилыскааит акгьы шыбхарам, сыԥҳа, баангыл уа, бара бҟны снеиаанӡа, – иара деихон уахь, аха лара уа дыҟамызт. Ҭацәыран, хра кнаҳан илашьҭын. Иаакәыршан аԥҭа еиқәаҵәақәа хыжьлан. Убасҟан игахуан лыбжьы, ишьҭахьҟа, ахрақәа ршьапы аҵлашәыра ашҟа.
– Саб, суцәшәоит, аангылашьа сымаӡам…
Алашьцара еиԥш ихатәаз аԥҭа еиқәара далаҳәҳәон иаргьы.
– Бысцәымшәан, сыԥҳа!
Аԥша ахыкәалаа еиԥш ишәышәуан, ахра иахьаҿаз. Агыгшәыг еиԥш иууаз аԥшатлакә, иагәылҩҩуа иԥҳа лыҵәаабжь иаҳауан. Игон еихсыӷьра зқәымыз агәаҟра иахылҵуаз агәырҩашьҭыбжь. Ҵаҟа лбаа, ма хыхь игон, еибаԥшаауаз, аха еиқәшәашьа змамыз аби аԥҳаи рыбжьы.
– Саб!
– Сыԥҳа!
– Акгьы схарам, сеилышәкаа…
– Беилыскаауеит, сыԥҳа…
– Сымч зқәымхаз ауп иҟасҵаз убасҟан…
– Убригь еилыскаауеит, Салима…
– Сымч зқәымхаз ауп иҟасҵаз, аҵыхәтәангьы…
– Уа биашоуп, Салима…
– Уааигәа снеир сҭахуп, аха сшәоит…
– Бымшәан сыԥҳа. Баала аҩныҟа, ақьаԥҭа$ҳахылап.
– О, мап. Ахьымӡӷ зсыргаз аҩнаҭахьы схынҳәраны сыҟаӡам уажәшьҭа, – уи нахыс лыбжьы аԥша иаццеит, наҟ хараӡа.
Убри нахыс иара Ҳалыл ихаҭагьы аӡәгьы димбеит. Дыбжьаӡит наӡаӡа. Убри нахыс Барыцаа рҭыԥҳацәа Анцәа иахь аҭоуба шьҭарҵеит, рани
раби ирмазҵаакәа хаҵа ишымцо ҳәа. Убри аахыс ашәышықәсқәа шцахьоугьы, Барыцаа ахьааидтәало ражәа иалаҵан ирҳәоит. «Зҭаацәа ирзымхәыцкәа, зхы иааҭашәо ҟазҵо аҭыԥҳа, Салима Анцәа дшахьирхәз еиԥш, дахьирхәааит» – ҳәа. Убри азоуп Мсалы иԥҳа Гәында лҳәара, насгьы аҿҳәара аԥҵәара иуа-иҭынха задигалазгьы.
– Иуҳәаз саҳаит, аубых, сашьа Марқәан Наҩеи, – иԥсы ааивиган Наҩеи ишҟа ҿааиҭит Мсалы. – Еилаҳкаап сыԥҳа илоуҳәаз иахылҳәаауа.
– Ашәара зхыз лыблақәа ишызбоз аԥсҭазаара нархылеит, – иҳәеит Наҩеи, дыззааиз аус аҵыхәтәахьы акылгара дахыццакуа. – Иасҳәарызеи Ҳаидар Гәананба, сахьнеиуа?
– Анцәа ибоит, сыԥҳа лымҩа сақәныҳәахьеит. Агәананбақәа ирысҭаз ажәа мап ацәыскраны сыҟаӡам. Аха схаҿы исзаагом, ишԥаҟало урҭ раԥхьаҟатәи рыԥсҭазаара?
– Убарҭқәа зегьы ирманшәалоит саншьа Барчан Ахлоу, – иҳәеит, Мсалы иҟынтәи иаҳаз игәы аардуны Наҩеи. Анцәа ду адгьылаҿ дзықәгәыӷуа уаҩуп Ахлоу. Аиаша иашьҭоу ауаҩы иашала дизныҟәоит. Аиашоуп, иара иҿы амч змоу. Уара умаҳәгьы диашоуп. Зны-зынла аиашаз ашьа анкаҭәоугьы ыҟоуп. Ус анакәха, сырманшәал. Саншьа иҿы Ҳаидар Гәананба изыҳәан аиаша шназго еиԥш, изҳәан итәоу лзыҳәангьы иназгароуп аиаша.
– Уи азы лара ҳлазҵаап, – иҳәеит Мсалы, иԥҳа ажәа илҭихьаз мап шацәылмкуаз агәра ганы.
Убасҟан Гәында амаҵурҭа даадәылҵны лаби Наҩеии ахьгылаз ашҟа лҿаалхеит. Лгәы ҭыҵны ицон, лшьамхқәа дырзаанкыломызт. Рааигәаҵәҟьа дмааикәа, насҭха лҽаанкылан, ҿыц адгьыл иҩалшәаз ашьац еиԥш лыбжьы ԥшқала ҿаалҭит:
– Шәхәы хиоуп, шәааи аҩныҟа.
Гәында уажәы еиҳа длашон. Зқьыла амра иахылҵуаз ашәахәақәа, адгьылаҿ икаԥхоз акы дацылбаазшәа акәын дшыҟаз. Лара дызбоз ауаҩы, ибла иагьа иааԥсазаргьы, аԥсы амшьар ҟаломызт. Убри азакәхап лаб Мсалыгьы аусура аҟынтәи дкараха агәашә данааҭалоз, ибжь зиргозгьы.
– Сыԥсыршьага, баасԥылишь ахырҵәыршла быманы.
Лара, Гәындагьы, аҽыҩ аҵҟьарҭаҿ ианнарго, аӷәра иахо аҽырхианы ишгыло еиԥш, лаб ибжьы шаалаҳаҵәҟьаз, ачаҟәала ахарҵәыршла лыман днеиԥыххылон. Иаргьы иԥҳа данааиҿалашалакь, аԥша неихасны иааихнакәцәаазшәа, иааԥсара неихҟьаны, ажәҩан агәы иаҵәа дҩаҵаԥшны, ачаҟәа ҩышьҭхны ус иҳәон.
– Иа, Анцәа, суҳәоит, ишкәакәахааит абри ачаҟәа иҭоу ахырҵәыршла еиԥш, быԥсҭазаареи, быԥсынҵри.
Гәында лаб иажәақәа амҵәыжәҩа лнаҭон.
Дназыԥшуан инахараз, аха лышҟа хәыҷы-хәыҷла иааиуаз ԥсҭазаара шкәакәак, иасышьхалбаан, Мсалы ирахә анылбааицоз, ирхаԥраауа ирыцаауаз аԥсаатә шкәакәа, рдәынак иаҟараз. Уи аԥсаатә закәыз шанашәа акәын ишыҟаз. Мсалы ирахә ашьха ианкаицоз, ацәҳәыра аҟынӡа ирхаԥыруа ирхан. Нас шьхаҳәын, ирахәгьы иаргьы уа иҟанаҵ, иахьца-иахьаа рымбо иныҵабон. Ирахә еизганы дышьхыҵырц иҿанылеихоз, амҵәыжәҩа шкәакәақәа агәыҵа иҵакшо, иҷырҷыруа, ирахәи иареи ирхаԥыруа. иаарыцрымшәакәа иҩны дааиаанӡа ицны, аҩнашҭаҿ игылоу ашымҳа иналатәон. Гәында уи аԥсаатә шкәакәа лылаԥш ахын. Шьыжьла ажәҩан иналапҟа ицон, аха ианаауаз лбомызт. Уи анаалакь, ларгьы днаҵаххны ус лҳәон.
– Уҟоума, сыԥсаатәшкәакәа, сыԥсҭазаара ашкәакәара аԥызшьуа?
Иара усҟан иааҳәацымацуан. «Сыҟоуп, сагьшышкәакәоу саанхоит» – ҳәа аҳәозшәа. Гәында лзыҳәан уи аԥсаатә шкәакәа ԥсҭазааран. Лара аԥхьаҟа лыԥсҭазаара шыҟалашаз еиԥшьуа данхәыцуаз, лгәыӷрақәа зегьы здылҳәалоз, шьхацан лаб ирахә ашьха ирыццоз, шьхалбаан ирыцылбаауаз, аҵыс шкәакәа акәын. Гәында лымкаала игәалҭеит, данырҳәа аҽны уи аԥсаатә шкәакәа иҟанаҵоз. Абжьы неиҵыхӡан иҷырҷыруа,
аҩны-агәара иахыԥраауан. Нас адгьылаҿ инышьҭасшәа, ҵәҩынҵәыҟа ицаны амахә инықәтәон. Гәында лҭаацәа, лыуа-лҭынха лынасыԥ ишақәгәырӷьоз еиԥш акәын, аԥсаатә шкәакәагьы шгәырӷьоз. «Абри ԥсаатә шаноуп, Анцәа иҟынтә иааз акоуп», – ҳәа рҳәон, аӡбахә заҳахьаз, избахьаз. Аха уи аԥсаатә иахьцаз-иахьааз аӡәгьы имбеит, Гәананба Ҳаидар ауаҩы данишь инаркны. Аԥсаатә абжьаӡра, илыхьыз аҵкьыс еицәаны илзыҟалеит Гәында. Шьыжьы инаркны ахәлара иаалымнахаанӡа, лыбла ҭраа ажәҩан даҵаԥшуан. Ашымҳа ашьапаҿы дгылан дматанеиуан.
– Анцәа уда гәыӷырҭа сымам, Анцәа…
– Бара ибырхиаз ахәы мап ацәаҳкуам, аха, – иҳәеит, иԥҳа шәхәы хиоуп анылҳәа дахлафаашәа Мсалы. – Ҳасас уи даҳзалакӡом. Шьтәак аашьны, сгәылацәагь ааидызгалап уаха.
– Иҭабуп, – иҳәеит Наҩеигьы, даахлафаашәа. – иаҭахым ашьтәа ашьра. Гәында илырхиаз ахәы еиҳа исызгьамахоит.
– Уара аҩнаҭа иаҳфо иалаҳкӡо уаҩым. Усас дуны уаҳҭоуп. Сабацәа рҵас еилазгар, урҭ ахьыҟоу џьанаҭ снарышьҭуам. – Аамҭа игарц иҭахызшәа, ҭынч-ҭынч иажәақәа ныхҵа-аахҵо ацәажәара даҿын Мсалы. Насгьы ибон, иара усгьы акәын ишахәҭаз, Наҩеи дыззаааз аҭыԥ иқәымҵакәа, ачаӷьа напы шаимыркуаз.
– Шәареи ҳареи ҳҵасала иԥхашьарагәышьоуп, аб дахьгылоу аԥҳа лхаҵацара алацәажәара. Аха уажәы аҭагылазаашьа злаҟоу ала, уаҳа ԥсыхәа ыҟам. Абра уареи сареи ҳада аӡәы ибжьагалара аҭахым. Сызлаццакуа ала, лан даанӡа ҳәагьы сызыԥшуа сыҟаӡам. Ажәабжь изназгароуп, саазышьҭыз ауаҩы. Уӡӷаб лхаҵацара иамаз аҿҳәара ҳаркьаҿроуп. Аамҭа уаҳа ачҳауам. Уажәы еибаҳҳәароуп лгаразы ҳанаауа аамҭа.
Мсалы иԥҳа лышҟа днаԥшит. Лара дгылан лҽеиқәԥса, лхылҿы аҭынчра ықәын, лыблақәагьы аԥсҭазаара рхыҳәҳәыла. «Соужь, саб, исԥеиԥшу слахьынҵахьы» – ҳәа рҳәозшәа. Убасҟан Мсалы еиликааит Гәында лажәа дшахымԥоз. Уи игәы ааҭнаган, Наҩеи иахь даахьаҳәны, иаргьы дызхымԥашаз ажәа неиҳәеит.
– Ауаҩы иԥсҭазаараҿ зегьы дрықәгәыӷуазароуп. Анцәа изааиго зегьы иҽазыҟаҵан даԥылозароуп. Абыржәоуп аҽырӷәӷәара анаҭаху, сыԥҳа. Зтәылаҿ иҟам, ауадаҩрақәа ирҭашәаз ауаҩы иҩызара былшозар, сара еиҭа Анцәа сиҳәоит, бманшәалахарц азыҳәан.
Наҩеии Мсали азыԥшын Гәында лажәа. Лара лакәзар, амза аҭәымҭа ианасакьаҳәамҭо, ашьхақәа иҩарывҵны ажәҩан агәахьы ишхало еиԥш, лхышьҭыхра далагеит. Ажәҩан агәыцқьа лыбла ихыҷҷалаз илнарбеит, наҟ хараӡа, аха иара
амра шәахәа адгьылахь ишаауа еиԥш, иласны иаауаз аԥсаатә шкәакәа. Убасҟан лыбжьы ԥшқа ҵарыхәҵәаӡа дҵәааит Гәында.
– Саб, ихынҳәит аԥсаатә, шкәакәа ҳашҟа, Ус анакәха, арыӷьарахь ҳаиҭагьыжьуеит…
Ашьабысҭа хәыҷы зшьамхқәа иҩышьҭырхыз, адгьылаҿ иныҟәо иахьыҟалаз еигәырӷьан ишҩышьҭыԥо еиԥш, Гәында дҩышьҭыԥан, лышьҭахьҟа днеиҭаԥан, дыҩит. Иҟалап лара дыԥхашьазар, мамзаргьы дгәрӷацәазар, аха дцон дышьҭхысаа, мҵәыжәҩада дԥыруашәа. Дцон лыԥсҭазаара ахьлыԥхьаз ашҟа. Лаԥхьаҟа имшын цәқәырԥан, имра шәахәан илзыҟалаз ашҟа…
Ҳаидар иԥсы ааиҭеикит, инеиҵыхны ажәабжь ҳәара дызҿыз аҟынтә. Мадлеии, Мсоусҭи уи изыӡрҩуаз, аамҭа рыцәцар ҳәа ишәозшәа, инеиҿаԥшы-ааиҿаԥшын, Мсоусҭ еиҳа дзлеиҳабыз ала, Ҳаидар днаиазҵааит.
– Уи нахыс иҟалаз ҳауҳәозар акәхап?
– Ишәасҳәоит, ишәасҳәа, – иажәабжь исасцәа ргәы мҿыӷькәа иахьазыӡыҩруаз игәы иаахәан инациҵеит. – Сыԥшәмеи сареи ҳахҭыс акәым, Ажьгьери Аџьрыцбеи сареи ҳахҭысгьы шәасҳәоит.
Иахьа усгьы шәысышьҭуам. Уаҵәтәи амш Анцәа ишҳаҭәеишьо ала ҳныҟәап. – Нас ибжьы ҩеиҵыхны адәахьы инаиргеит. – Сыҷкәынцәа, сҭацацәа, ҳасасцәа амла иҳцәамкааит.
– Акәац ажәра иаҿуп, абысҭа ууп, – иҳәеит ашә дшааҩналаҵәҟьаз, Ҳаидар иԥа Еснаҭ. – Акәтқәа ӡуп, ҳгәлацәа ааит. Уажәшьҭа анапыӡәӡәара ҳалагоит.
Еснаҭ, Ҳаидар-иԥа аиҳаб иакәын. Уи уаҩылеи, ҟазшьалеи деиқәшәан. Иаб иаасҭа дкьаҿын, аха дахьынӡаҟаз деиҿкаан. Ақыҭаҿгьы ихьӡ ацымхәрас, «еиқәшәоу ауаҩы» – ҳәа акәын ишишьҭаз. Аҽыбзиақәа дрышьҭан, иааихәон, иҭиуан. Иара дзықәтәаз аҽы Саӡтәыла иреиӷьзар акәын. Ҽаахәара Убыхтәыла дахьцаз оуп, ԥҳәызба ссирк дахьибаз. Рҩыџьагь еигәаԥхеибашьеит, аха лаагара ус аламала имариамхеит. Уи шыҟалазгьы убас оуп Аубыхқәа ртәылаҿ, ҭагаланшьҭахь аҽырҩра ду ҟарҵон. Иныҳәон, аҿа-маҿа иҭаргалаз, абзиарақәаз ирфарц азыҳәан. Хәыҷи-дуи, изылшоз, зшьапы инанагоз, уи аизараҿ инеиуан. Ажәлар анеизалакь ашьҭахь, аубыхқәа иреиҳабыз дрыдныҳәалон, иаадрыхыз ачарақәарҿ ирфаларц азыҳәан. Ажәи аҿеи еиқәырҭәарц. Аҭаацагарашәа Убыхтәыла иахыҩларц. Нас, досу зызкыз, ирықәманшәалахоз амҩаԥгара иалагон. Шьоукы
аушәақә иқәҵан аҽқәа дырҩуан. Бӷарҵахьы еиқәԥон, аҿар. Ахаҳә дырԥон, аҵәыргыла иахыԥон. Арԥарцәеи аҭыԥҳацәеи, ашәшьыра дуқәа рыҵаҟаҿ еикәша еицыкәашон. Зны ныҳәа дукаҿ днеит Гәананба Еснаҭ, ихала. Ҳәара аҭахыума, абри аҟара ажәлар ахьеизаз, насгьы дара убыхқәа рнаҩсгьы иааԥхьаз асасцәа уҳәа, Ҳаидар-иԥа Еснаҭ, шамаха аӡәгьы илаԥш дыҵамшәеит. Иибоз игәы иахәауа, иҽы дааҽыжәҵны, насҭха дгылан, ашҭаҿ имҩаԥысуа дахәаԥшуан. Урҭ дрыламлакәа иҽаанкылан дшыҟаз, уахь дымнеир ҟамлеит. Иҽеиқәа ццышә, азныказ уахьынагәыдыԥшылоз ублаҿ имааиуашәа ишыҟазгьы, аҽқәа рааигәара ианнеилакь, аҽышьҭнахуан, аҟара ацлон. Ашақә иасуа, икьыркьыруа. аӷәра ахара иалагон. Аӡхыҵра ааныукылар аҳа, знык ишны иандәықәла, аанкылашьа амамызт. Убри аҟынтә, аӷәра анаҩысгьы анахәҭа аҿан. Убри анахәҭала акәын, аанкылашьа анамоулакь, излааникылозгьы Еснаҭ. Акәадыр иақәыз егьырҭ аԥсуа кәадырқәа ишреиԥшызгьы, ихьамҭан. Акьахь злеибыҭаз, Мысратәи иабду иааигаз аслан абаҩ ала акәын. Ҳәара аҭахума, усҟан аԥсуаа аслан ахаҭа рымбацызт, аха пату ақәын, аиҳараӡак акәадыр амахеи, аҟама амҳасҭеи рзыҳәан. Аслан аԥсы шҭаз избаз Рашьыҭ, изаҟараз, рааигәа-сигәа игылаз аҵлақәа инарыдкылан, ианныҟәоз адгьыл ҭарҽуа
ишцоз, ақьырсҭа жәаҩык ирзышьҭымхуа аԥынҵа хәхәа ду накәыршан ишагауаз иҳәон Тышадыуаа уи харҵа-ихарымҵа, дара Шьамтәыла ицаны иаурбахуаз, игәра рга-ирымга рыхқәа дырҵысуан, ишиқәшаҳаҭу ала. Еиҳагьы иџьаршьеит иааигаз аслан абыҩ иалхны акьахь аныҟаиҵа. Дамаск иааихәаз ацәа иалхны абалышь аниӡах. Дара, асаӡқәагьы асахҭан бзиан ишдырҵәуазгьы, Дамасктәи ацәа ааидыџьгәалан улымҳа иҭауҵартә акәын ишыҟаз.
Рашьыҭ Гәананба Шьамтәылаҟа ицара ус башамаша иҟамлаӡеит. Рашьыҭ иаб иашьа иԥак, усҟан ауаҩ ӷьычрақәа иҟаз иахҟьаны, жәеиза шықәса зхыҵуаз ҷкәынак дыӡит. Дызӷьычыз дишьҭит раԥхьа Ҭырқәтәыла. Акыр шықәсқәа рышьҭахь, иара Шәлиман ҳәа хьӡыс изырҭаз, ашьҭахь иара излеиҭеиҳәаз ала, жәаа шықәса анихыҵ, зҿы дыҟаз аҭырқәа диимҭеит хәдула, Шьамтәылантәи иҭааз ҭуџьар дук. Уи уа дахьнеигаз ар дрылеиҵеит. Ихьӡгьы бзиан иааирԥшит, Шьамтәыла акәым, Рабтәыла зегьы ихьӡ-иԥша геит. Акыр шықәса ар рмаҵаураҿы дыҟан. Аинрал ичын аҟынӡагь дхалеит. Нас дцеит тәанчара, нхарҭасгьы ақалақь Дамаск алихит. Зыхьӡи зыжәлеи рыԥсаххьаз Шәлиман, ашьҭахь Абу-Бакар Али ихамышҭит, иагьа аамҭацәгьа дырҭысзаргьы, иагьа ихы ихадыршҭызаргьы, дшаԥсуаз. Иаснагь
игәы иҭиҳәаауан, «сара Гәананба Хьрыԥс Аԥснытәи, Тышаду ақыҭа, Мзымҭа аӡиас ахықәаҿ инхоз» – ҳәа. Ашьҭахь Шьамтәылантә Кавказҟа иаауа шьоук рыла иааицҳаит, ижәла Гәананаа рышьҭамҭа аӡәыр дынханы дыҟазар, дыԥсаанӡа дахьыҟоу Дамаск изаар, ианцо быжьгәыжьк ирзышьҭымхуа амал шриҭо ҳәа. Гәананаа абри аҩыза адырра анроу, иалырхит иаҳа иӷәӷәаз, иҟәышыз, ачҳарагь змаз рыҷкәынцәа хәҩык. Урҭ дрылан Рашьыҭгьы. Ирзымдыруаз амҩа, ирымбацыз атәылахь ацара ус имараимызт. Убри аҟынтә аҽы ӷәӷәақәа алырхит. Даҽа хә-ҽык нарываркит. Урҭ инарықәырҵеит, усҟантәи аамҭаз аԥсуа мҩа харак данықәлоз ишьҭихуаз амҩаныфа. Меигӡарахда ацха мгьал, ачаҩыр, аҳаҭақәа рыла. Ашәырҩа, аҵаа бзиа аҭан, ацха, ажьҵаа. Уа ицан иаахьаз изларарҳәаз ала, ҵла ахьықәгылаӡам аԥслымӡ сакарақәа ирхысыр акәын. Џьарамзар џьаргьы урҭ асакарақәарҿ аӡы ыҵыҵуамызт аҟынтә, аҳаҭа дуқәа рыла аӡы шьҭырхыр акәын, дареи рыҽқәеи рзыҳәан. Иара убас мегӡарахда ишьҭырхит, ахи, ахәшәи, ашәақьқәеи, ҩба-ҩба акьарахәқәеи. Мызки ҩажәихԥа мши амҩа уадаҩ ишықәызгьы, Дамаск инеит, Гәананаа рыҷкәынцәа, Рашьыҭ дназлаз. Ҿык-бзык иазымҳәаша ажәабжьи, ҵҩа змам амали рыманы, ԥшьымз рышьҭахь игьежьит, Гәананаа рыҷкәынцәа. Урҭ
амҩан изыниази, изынԥази, ма уа ирбази ираҳази, ашьха ӡыхь кәапеила иагьа иҭыутаргьы, нҵәашьа шақәым еиԥш акәын, урҭ арԥарцәа ражәабжьгьы нҵәашьа шақәмыз. Аха, иибаз, иаҳаз акгьы изеԥшымхеит Рашьыҭ, уа дзықәшәаз аҩыза. Иҟалазгьы убриауп. Ҽнак изҭааз Дамасктәи рашьа иаҳҭынра дныҵаҵын ақалақь далалан дышнеиуаз, Рашьыҭ, ацәа ԥшшәхкыс иҟоу зегьы ахьырҭиуаз дәқьанк ашә днылагылеит. Иаразнак илаԥш шаҟьо даанхеит. Саӡтәыла асахҭан дырҵәуан, аха абри аҩызаҵәҟьа имбацызт. Иара дшанханы урҭ асахҭанқәа дышрыхәаԥшуаз, адәқьан ашьҭахьтәи ашә ала дааҩналеит ԥҳәызба еиқәа ссирк, лӡара еихатыруа, лыхцәы еиқәаҵәаны, лыблақәа еиқәаны, лыџьымшь жәпақәа, зҭәымҭахь имнеиц амзеиԥш иҭарффаны. Амра ца даблызшәа лхылҿы азааиқәаран, лқьышәқәа аӡаӡа зқәыҳәҳәу ашьац еиԥш иаацәаакны, уи ахыхь ахәша рықәылшьызшәа ицырцыруа, узгылоузеи, уааи, урыцҳа лҳәозшәа. Аӡыжь аҵаа зыхшәылаз ҽырҵысра ақәу аҳа, Рашьыҭгьы дшанханы дналыхәаԥшит. Ларгьы дзышьҭаз, аха дызқәымгәыӷӡоз аалҿагылазшәа, илзаанымкылаз лыбжьы налымпыҵҟьеит, «машьшьалаҳ» – ҳәа. Гәаракаҿ еицырааӡаз, аха нас еихнагаз, еибамбацыз реиԥш рыблақәа неилаҵәеит. Лара длымбацызт иара иҩыза ауаҩы ԥшӡа. Еиҳараӡак лыблақәа зыдхалаз
ишәыз иаԥсуа маҭәа акәын. Рашьыҭ иакәзар асаӡ ҭыԥҳацәа ибла ихгылаз аӡәы длеиԥшымызт, лара. Бызшәала ишзеилибым-каауазгьы, ҩныҵҟала еилибакааит. Рыблақәа еизааигәахо, рыԥсы неилаҵәеит.
– Рашьыҭ, – иҳәеит иара, игәы инапы надкылан.
– Гәулизар, – лҳәеит ларгьы лгәыԥҳәы ҟәамшәышәқәа лцәамаҭәа иалыԥхоз, лнапы нарықәҵаны.
Рашьыҭ, Дамаск дыҟанаҵ иасышьыжь днеиуан Гәулизар лыдәқьанаҿ. Ажәҩан иаҵаԥшуа аҵх акырӡа инаскьаргон, ақалақь иналган дәҳәыԥшк аҿы итәаны. Лара лтәала дизышәаҳәон, дҵәыры-/ҵәыруа иаԥхьа дкәашон. Нас ихәда лҽынахшьны, лылаӷырӡқәа икәа иҭалыԥсон. Иара инапы ӷәӷәақәа рыла дааигәыдыҳәҳәалан, ашьац иаҵәа днылеиҵон. Иара ииҭахыз аказы мап ицәылымкит лара. Адгьыл аҟынтәи ахәыҷ ишәара лнапы шьҭыхны илырбон, аҵеи дсыхшар уара ухьӡ ихьӡысҵоит ҳәа аанаго. Аамҭа кьаҿла рыԥсҭазаара еидҳәалан, аха нас еиԥырымҵыр амуит…
Рашьыҭ акыр шықәса дихашҭуамызт Гәулизар. «Аа, Гәулизар, бара бабаҟоу, саргьы сабаҟоу» ҳәа иҳәалон.
Аубыхқәа ҽыла аҵәыргыла ахыԥара иаҿын, аха жәаԥынгылак иҟаз, акгьы камыршәӡакәа иахыԥаз ҳәа аӡәгьы дҟамлеит. Убарҭқәа збоз Еснаҭ днеит
убрахь. Иҽы аҽқәа ианырзааигәаха, аӡыжьаҿ иӡасоушәа ахәда ҭҳәаны аԥашашара иалагеит. Еснаҭ аԥынгылақәа рышҟа иҽы агәҽанҵаны иноуижьит. Али-аԥси рыбжьара аԥынгылақәа рыжәабагьы кьыск рмоуӡакәа днархыԥеит. Убасҟан ауп еикәша адәы иқәгылаз зегьы данеицгәарҭа. Иҽы дааҽыжәҵны данааҭгыла оуп дангәеиҭа, иара иаҵкьыс еиҵбыз ԥҳәызбак иааигәа дааины дышихәаԥшуаз. Уи акәхеит, урҭ еилибакааит. Мызқәак рышьҭахь, лара маӡала лҭаацәа ирамҳәаӡакәа, Еснаҭ диццеит…
Асасцәеи аԥшәмацәеи мыццакрада рхәы иахатәан. Ирԥырхагамхартә ҵәыцақәакгьы ааныркылон. Аха урҭ иааныркылахьаз аҵәцақәа ирхаданы Ҳаидар иааникылеит ҵәыцак.
– Дадраа, сысасцәа дуқәа, Абжьыуаа рыҷкәынцәа. Лымкаала дысныҳәарц сҭахуп, сҩыза, сарӷьажәҩа, Аџьрыцба Ажьгьери, – уа иҽаанкылан иҵегь ихәыцрақәа днарыхеит аԥхьаҟа. – Амилаҭ милаҭхаӡом, еиқәзырхо, изырԥшӡо аҵеи данрымам. Ҳара, аԥсуаа жәлар ҳахьынӡанаӡааӡо, – ажәлар реизараҿ дцәажәоушәа ибжьы ҩҭигеит иара, – Анцәа иҳаҭәашьан иҳаиҭаз адгьылаҿ Ажьгьери иҩыза синымиац сара. Иуаажәлар рзы дгәазырҳаган, аӷацәа рзы дгәыҭҟьаган. Мзымҭа ахы ахьыҵаҵуа, ирҩашхан абахә аҟынтәи иахьыԥо иааныукылар аҳа, аанкылашьа имамызт, аӷа
иҿаԥхьа. Ламысла дҭәын, арыцҳашьара илан. Доуҳала адәы иқәыз уаҩын. Ԥсуаран уахгьыҽынгьы игәы иҭаз. Шаҟантә Аԥсны ахақәиҭраз аԥсра абла дҭаԥшхьааз. Иаргьы саргьы шаҟантә ҳаибахьчахьааз аԥсра аҿаԥхьа. – Нас иаҵәца маҷк иҩышьҭыхшәа, иҳәарц ииҭахыз акы игәалаиршәарц иҭахызшәа, ихәыцрақәа реиԥшьра даҿын. – Аԥсҳа Қьалашь Ачачба лымкаала бзиа дибон иара. – Уажәы еиҳа ибжьы длахашәа, ацәажәара дналагеит Ҳаидар. – Ихьчаҩцәа хәышәҩык хылаԥшыс дрыман. Иара иоуп саргьы уахь сназгаз. Аха уи уажәшьҭантәи ажәабжьуп. Уажәы дысныҳәоит акыр шықәсқәа раахыс исымбац, зыԥсы ҭоуп ҳәангьы сыҟамыз Ажьгьери. Аԥсны ахьчараз ҳамч мхакәа иареи сареи ҳаиԥырҵижьҭеи, ҳаиқәымшәац. Аха шәара шәаараала ҳаимажәдеит иахьа. Исызиашәҳә аҩны, шәаннеилакь, уаргьы-саргьы еилаҳҭәаз ҳшьа, ҳаԥсы ҭанаҵы ишыҟоу иаанхароуп ҳәа. – Иаҵәца хыжәны инықәыргылан, усгьы неиҳәеит. – Шәара шәнеидтәалан шәычча-шәыхәмар, Ҳара ҳаицәажәара ашьыбжьышьҭахь инацаҳҵап, – иҳәан ашәахь иҿынеихеит, адәахьы ддәылҵырц. Нас ддәылҵаанӡа дахьаҳәын, усгьы нациҵеит. – Ажьгьери сареи ҳажәабжь нҵәара ақәӡам, дадраа, Аԥсны аҭоурых нцәара ақәу аҳа. Ех, сыҷкәынцәа, убарҭ зегьы ақьаад исзанҵозҭгьы, усҟан егьаҩы
еилыркаарын Аԥсны иахҭнагахьаҵәҟьоу. Сара абри зшәасҳәо, шәаргьы шьоукы ирзеиҭашәҳәаларц ауп. Убас еиҭаҳәарыла ҳҭоурых ҳнахароуп, шьарда, мышкы зны ҳхатә ҩырак ҳауаанӡа. – Иажәа уа иааҿахиҵәеит, амҩа дшаныз дызмышьҭышаз баагәарак днадгылазшәа. Ааи, уи баагәаран Ҳаидар еиԥш ауаа ҟәышқәа рзыҳәан. Ибаагәаран, избанзар, шәышықәсала иааргоз аҭоурых змырӡуаз, еимырдоз ажәа акәын…
Аԥсуаа жәытәнатә аахыс жәытә ажәабжьқәа реиҭаҳәара азыҳәан агәырҵҟәыл змаз милаҭын. Убри ала иудыруеит Нарҭаа ирызкыу ажәабжьқәа, Абрыскьыл уҳәа Аԥсназы акыр иаԥсоу аҳәамҭақәа, имырӡкәа инеимда-ааимдо изааргоз. «Ажәабжь зҳәо изыӡрҩуагьы имазароуп» – ҳәа иҳәалон Ҳаидар иаб Рашьыҭ. Убасгьы нациҵон. «Ажәабжьҳәаҩы, ажәабжь аҳәашьа дақәшәозароуп. Изаҳауа даҽаџьара еиҭасҳәандаз ҳәа агәаҳәара иуҭозароуп. Иара убри азоуп аԥсуаарҿ изырҳәо иҿаԥыц ӷәӷәоуп, ибз хаауп, иԥшӡаны ацәажәашьа дақәшәоит» – ҳәа. Баша ирҳәозма аԥсуаа рзыҳәан, «ҵарада ахшыҩ рымоуп» – ҳәа.
Ҳаидар ацәардаӷәы дахьнықәиаз иаразнак дыцәеит. Абар, иара ҩажәа шықәса ҵуан, ацәардаӷәи иареи еиԥырҵуамызт. «Аҳ ииарҭаҿ сышьҭоуҵаргьы абри еиԥш исызҭынчрам» – ҳәа иҳәалон иара. Ацәардаӷәы акәзар, еибыҭан
уааилаҳартә. Амшә цәақәа татаӡа иҵан. Ақәасаб цәа иалхз амарҭақ ихчнын. Ажәытә агара игараз ахәыҷы игәабан иҵаз, ашыц абӷьы рҩаны иҭарҵон. Уи хәшәуп, дааӡоит, ицәа арҭынчуеит ҳәа ирыԥхьаӡон. Убри азоуп Ҳаидаргьы имарҭақ, ихы иаҵаз, ашыц абӷьы ҭарҵарц зрыдиҵаз.
Ҳаидар дахьышьҭалоз аҭӡамцаҿ икнаҳан ауапақәа ҩба. Акы, даныҷкәыназ аахыс ишәыз, ӡимцеи ирылеигаз, аибашьрақәа раан, ицәышхахьаз, ихахьаз, зхәы каԥсахьаз. Уи иақәкнаҳаз ахылԥарчи ахҭырԥеи, убарҭгьы аупа аҟара агәаҟра рхыргахьан. Уи иавакнаҳан аԥсуа шәақь, зыҵхаара ҭыӡаахьаз, имыцхәны иахьхысхьаз аҟынтә. Убарҭқәа рааигәара аҭӡамц иадыкнаҳалан аҳәеи аҟамеи Аҟама ахыи-аҵыхәеи аҩеижьра зхылахьаз, аслан бҩышла ичаԥан. Амаҟа акыр зхыҵуаз маҟан. Иара Ҳаидар ихаҭагьы игәалашәомызт уи ахьиднагалаз. Аҩбатәи ауапа ҿыцын. Ианилшоз, аизарақәа рахь данцалоз ишәиҵалоз акәын.
– Абраоуп сара сыԥсҭазаара ахьыҟоу, – иҳәалон, аҭӡамц икыдыкнаҳало имаҭәақәа дрыхәаԥшуа, Ҳаидар. – Ааи, ааи, аброуп иахьыҟоу сашьа Аџьрыцба Ажьгьерии сареи ҳаԥсҭазаара. Аха зегь реиҳа абарҭ санрыхәаԥшуа Аԥсны ауп избо. Гәаҟра згымгац, Анцәа ирманшәалаша Аԥсны…
Иҟалон убри еиԥш аамҭақәак, Ҳаидар аӡәгьы
ибара иҭахымкәа, ихы даназаанхалоз. Убасҟан, дӷазы-ӷазуа иаацәыригон, гәаҟ ашәак. Усҟан игәы иаанагон ибжьы хара имцозшәа, аха ицон хара. Иашҭа инҭыҩны Саӡтәыла иналыҩуан. Уа иаанымгылакәа, Аԥсны зегьы инықәҩуан. Избанзар, Аԥсны ахьаа захьынџьара ихьаан…
Уа, каҵәара цыԥхьаӡа зыбжьы ахыҩуаз, Ажьгьери ахаҵа,
Уа, каршәра цыԥхьаӡа иқәмацәысуаз, Ажьгьери ахаҵа.
Уа, Аԥсҳа Қьалашь Ачачба иарӷьажәҩаз, Ажьгьери ахаҵа,
Ҳаи, ҳаи, аурысқәа Аҟәа абаа иҭазыргьажьыз, Ажьгьери ахаҵа.
Убри нахыс аҳаԥшьа дҭалан иҽиҵәахызшәа, мамзаргьы атыша дызхықәгылаз леимаҵәан аҵа дылҭахәаша дагазшәа, уаҳа ибжьы мго, иҩныҵҟа ааҭынчхон. Иара ихала ддәылмҵыкәа уахь аӡәгьы дыҩналомызт.
Ацәа далҵит ианаамҭаз, Ҳаидар. Асасцәеи аԥшәмацәеи зхәы иахатәаз рыбжьы гомызт. Урҭ рҽқәа рыман Мзымҭа аӡиас ахь илбааны иҟан. Илабашьа наиҵарсуа адәахьы дындәылҵит, Ҳаидар. Ԥыҭраамҭак ашҭа длаҩеиуа дықәын. Акы дашьҭаӡамкәа, акы дашьҭазшәа деимдон.
Иаԥхьаҟа шьаҿак ҟаиҵацыԥхьаӡа маншәаларак дашьҭан. Иаснагь игәаҵаҿ иҭиҳәаауан акы. «Ишыдыдуа ақәа ауам» – ҳәа. Имаҟа ҿеиҳәо дааҟалеижьҭеи, уаҵәтәи амшахь акәын дахьыԥшуаз, иара. Абжьыуаа рҟынтәи асасцәа иҭааз дахьрықәгәырӷьаз акәу, мамзаргьы ҩныҵҟала уаҵәтәи амш дахьазхәыцуаз акәу, иҩны днахыԥшны ашьхарахь дшыԥшуаз, иимбоз, аха ибарц ииҭахыз, гәаныла ихы-игәы иҭаз, ажәҩан ааимҟьазшәа еилаарцыруа ашьхақәа днаргәыдыԥшылеит. Убасҟан дшыҟалаз иара иоуп издыруа. Ашьха иагәдыԥхалоз амра ашәахәа игәы инҭалашеит. Хара изымбоз иблақәа шаатыз еиԥш, иаатит игәгьы. Игәы шгәырӷьоз еиԥш, иагьҭыԥсаауан. Изаатыз ишьхақәа, ахьӡы зхьыршаз, жәҩнгәашәԥхьара нагӡара шамамыз. Амацәыс еимҟьара аԥҭақәа еиыҩрссо ишцо еиԥш, ихшыҩ ҵары ашьхақәеи иареи рыбжьара иныбжьамацәысит. Убасҟан ибеит даҽакгьы. Урҭ ахра дуқәа роура иазҳазшәа. Амра шәахәақәа рыкәҵәишан, аҟиар еиԥш ирыхан ажәҩанахь иргозшәа. Убасҟан иҽеиҵихит, иаргьы. Иҽеиҵихит избан акәзар, ихы идыруа дааҟалеижьҭеи, ашьхақәа рыжәҩахыр акәын ижәҩахыр заҟараитәуаз…
Ашьыбжьышьҭахь исасцәеи иареи инеидтәалан ацәажәара иалагеит.
– Уажәшьҭа сыԥсыр џьанаҭ сцоит, сашьа иԥсы
шҭоу ахьсашәҳәаз азы, – иҳәан, игәы хьаас иҵала здырхуада, илабашьа, аԥынҵа ала акәысҭӷақәа рырцыхцыхра далагеит, Ҳидар.
– Нас ишԥаҟалеи уи нахыс ахҭысқәа, Марқәан Наҩеи ажәабжь иман Убыхтәыла даннеи? – дҵааит Мсоусҭ.
Ҳаидар уи азҵаара дазыԥшызшәа, ихы-иҿы аалашеит.
– Убри аҽны инаркны иалагеит сызқәымгәыӷуаз, аха уаҳа ԥсыхәа ахьысмоуз, аҩбатәи сыԥсҭазаара. – Дахьтәаз иҭыԥ шаҟа изыманшәалоу гәаиҭарц иҭахызшәа дааҳәацымацын, нас џьарак иҽаанкылан, иажәа анагӡара дналагеит. – Акада даҽак ыҟоуп ҳәа сыҟамызт, сыԥсҭазаараҿ. Ахра иаҿоу ашәарах еиԥш схы сақәиҭны акәын сшыҟаз. Аха мҩак еиԥш амҩақәа рацәазаарын, ауаҩ иԥсҭазаараҿы. Зегь реиҳа исцәыуадаҩыз, Марқәан Наҩеи ауаҩы дызхысшьааз еиликаарц абрахь данаа, уи амчыбжь шаҟа гәырҩа схызгаз уа. Зҿы снеиз Барчан Ахлоу лымкаала дсыцклаԥшуан, схымҩаԥгашьа еиликаарц. Сыԥшын, ашьра зқәу ауаҩы даныршьуа аамҭа дшазыԥшыу еиԥш. Уи амчабжь сара исзаԥсахеит ԥсҭазаарак. Џьарак сызтәомызт, сызгыломызт. Аиҳараӡак уахынла соузыцәахуаз. Уаха шаанӡа ажәҩан саҵаԥшуа, аеҵәақәа сыԥхьаӡон. Ауаатәыҩса рыԥсҭазаара еиԥшуп урҭ аеҵәақәа. Зны ишапшапуа ушрыхәаԥшуа иныҿҵәауеит. Уи нахыс уаҳа иубараны уҟаӡам. – Ихы ҩышьҭхны ахәыблы дҩаҵаԥшит Ҳаидар. Уи ахәыблы Дамаск бзиа иибаз аԥҳәызба лҟны иааихәаз асахҭан, абалышьқәа злихуаз, аҵкьыс еиқәаҵәан. Шәышықәса зхыҵуаз ахәыблы, ақьырсҭақәеи, ахаҳәҵәаҳәқәеи, иақәыз аисыр ҵаҟалеи, аҟаза ду ишәызшәа еиқәаҵәан. – Сажәа еихысҳәалоит, аха, – деиҭаналагеит ацәажәара, Ҳаидар. – сара сыԥсҭазаараҿ ҩ-фҩык роуп исаҳауа. Ҳадгьыли абри алҩақыи рыфҩы. Абри ацәеи-жьи исықәу ҳадгьыл иатәушәа збоит. Абри алҩақ афҩы зхым ачаӷьа, сара сзы ичаӷьаӡам. Алҩақ сԥынҵа имҭаскәа сагьзыцәом. Еиҭа алҩақ афҩы налбааидеит Ҳаидар. Уи алагьы иԥсы ааивиган ацәажәара дналагеит. «Сара избоит ариабжьарак мыцхәы ушыгәаҭеиуа», – ҳәа сеиҳәеит, шьыбжьышьҭахьк игәашәаҿ ҳгылан амҩаду ахь ҳаныԥшуаз.
– Мгәаҭеишьас исымоузеи, исхароу макьана еилкаам, – сҳәеит саргьы, аԥшәма иҵаашьа оумак иаасгәамԥхакәа. – Наҩеи иаара ахыԥеит.
– Мап, уи иаара макьана иахыԥаӡам, – ацәажәара дналагеит Ахлоу. – Саҳәшьаԥа Марқәан Наҩеи Асаӡтәыла акәым, шьха нхыҵ аҟабардақәа рҟынӡа днаӡахьеит. Аурысқәеи ҳареи ҳаидысларақәа иҽалаирхәхьеит. Зынгьы, аҭырқәцәа рхы бааԥсны иаадырԥшуа ианалага, шәақь
шьҭыхла дырҿагылахьеит. Шәарыцара дахьцаз ахрагь даҿахахьеит. Уахыки ҽнаки гәырӡганла дҿаҳәаны дыкнаҳан.Ус аламала мҩакаҿ акы иацәшәо иакәӡам иара. – Нас Ҳадар иахь даахьаҳәны ус иҳәеит. – Иаамҭа ахыԥам, аха иахьа, ма уаҵәы даароуп. Иудыруазеи иҟало, иагьа умҳәан аамҭа мыждак ҳҭагылоуп.
«Аамҭа мыждак ҳҭагылоуп» – ҳәа Ахлоу ииҳәаз Ҳаидар ихахьы изаамгеит, азныказ. Аамҭа мыжда иара иакәын иззыҟалан иҟаз. Убри аҟынтә, Ахлоу игәы ҟаиҵарц оума, мамзаргьы мчыла иҟәигоз ичҳара хыжжма, ус иҳәеит 4
– Сишьҭалоит Наҩеи, сҽы акәадыр ақәҵара азин суҭозар?
– Уара амҩа уқәлартә уҟазар умдыруеи, – Ахлоу иаарџьбарашәа Ҳаидар даахьижәеит. Нас дагьынаԥшит раԥхьа ишьҭаз адәы аҵыхәахь. – Иара иоуп, – дыҳәҳәеит Ахлоу.
– Иара дарбану? – Ахлоу ибжьы дацҵҟьашәа даҵааит Ҳаидар.
– Саҳәшьаԥа , Марқәан Наҩеи…
Ҳаидар ишьамхқәа аҵысра иалагеит, Наҩеи абнара даалҟьан адәы аҵыхәа данаақәгыла. Аҟарма аҵла амахәқәа ишрыкәшо еиԥш, еихьысеиԥысуа ижәлаз ихәыцрақәа ихәцәа ҵыркаауан. Издырамызт уи ажәабжьс иааигараны иҟаз. Наҩеи иаҳа-иаҳа дааигәахацыԥхьаӡа, ишьҭахьҟа акы ихан
дагозшәа ибон. Ашьрахь инаргаз, ашәақь ҭҟьара дшазыԥшу даҩызан уажәы Ҳаидар Гәананба.
Ахлоу иаԥхьаҟа шьаҿақәак ныҟаиҵеит, Наҩеи имҩа иркьаҿырц иҭахызшәа.
– Уахьцо уаалеит, – ибжьы неиҵихит Ахлоу. – Исзааугазеи ажәабжьс, бзиароу цәгьароу?
– Бзиароуп, саншьа, – иҳәан, иҽы дынҽыжәԥеит. Ҳаидар ишьамхқәа наиҵаҟәалан дкаҳарц ак ааигымхеит, «бзеиароуп» – ҳәа ажәа аниаҳа. Ихлахаҵ аагьыжьит, аӡыхәашь дӡыхгылазшәа. Аха иаразнак ихы инапаҿы иааигеит.
– Ухынҳәыцыԥхьаӡа иаснагь абзиарақәа ааугалааит, саҳәшьаԥа, – Наҩеи диеигәрӷьон, ихиҿы ихалашо, Ахлоу. – Исзеиҭаҳә иубаз-иуаҳаз… Аҩны ианааҩнала, Наҩеи ианшьа изеиҭеиҳәеит иибаз, иаҳаз акы ацымҵакәа, ак агмырхакәа. Ԥсы цқьала иааӡаз Наҩеи, дахьцалакгьы шьапымшла амҩа дықәлон, мышьҭабзиала дгьыжьуан. «Наҩеи дыбзиамхар ҟалоума» – ҳәа рҳәалон уи дзааӡаз, Ахлоу дыздыруаз.
– Баша умаазап сыгәра ганы, – иҳәеит Ахлоу, ихы Ҳаидар инаиқәкны. – Иахьарнахыс уара ухьчара ҳхы иадаҳҵоит. – Абарҭ ажәақәа аниҳәа, Ахлоу иԥсы ааивигеит. Ашәыб хьамҭа зқәыжьыу амахәқәа аԥша асны асы анрықәнаҳәалакь амахәқәа рҽшеиҵырхуа еиԥш, иҽеиҵыхра далагеит Ахлоу. Иагьа умҳәан, иара изыҳәан ихьамҭан,
игәра ганы иааз ауаҩы, насгьы иҷкәынӡаз, ихәҭамыз ала изныҟәара. – Саҳәшьаԥа Наҩеии уареи еишьцәак реиԥш шәааивагыл. Аамҭа зегьы ахәшәтәуеит. – Нас Наҩеи дҵак еиԥш инаидиҵеит. – Ушааԥсо збоит, аха ақыҭа уналагьыжьны ахацәа еизга. Изаҳәатәу усгьы уара иудыруеит. Уаанӡа Ҳаидари сареи шьтәак ахәда аахаҳҵәап. Ҳиқәныҳәап ҿыц иҳаднагалаз ҳашьа. Ҳазлатәоугьы инараҳҳәап иҟалаз ахҭыс.
– Иҟоуп иуасымҳәац даҽакгьы.
– Бзиароума исоуҳәараны иҟоу?
– Бзиароуп, бзиара. Ҳаидар аргама аԥҳәыс дҳәаны дизтәоуп.
– Нас дабаҟоу уажә лара?
– Лаб иҩны дыҟоуп.
– Уара дубама хаҭала?
– Ааи, дызбеит, сагьлацәажәеит.
– Нас илҳәазеи?
– Ажәа илҭаз аҿы дыҟоуп…
– Лара лыда уаҳа иубада?
– Лаб, Барыц Мсалы. Барыцаа рыжәла инагоу жәлоуп Саӡтәыла.
– Ус анакәха, абра ҩ-уск ҟаланы иҟоуп. Акы, зхы зыхьчарцаз ҳгәра ганы иааз Ҳаидар Гәананба иҭынчу аԥсҭазаара иҭара. Ҩбагьы, уи изҳәоу аԥҳәызба ишҟа лаагара. Уара угәы ишԥаанагоу, Наҩеи, – Ахлоу ус еилыргатәык акәзааит,
мамзаргьы мҩа харак данықәлоз акәзааит, иаҳәшьаԥа диазҵаауан «угәы ишԥаанаго» – ҳәа. Усҟан Наҩеи дмыццакӡакәа, иажәа днаԥшны, аҭак ҟаиҵон. Уажәгьы дааԥышәрччан, ианшьа изҵаара аҭак ныҟаиҵеит.
– Анцәа имч ала, аубыхқәа ҳҵас еиламгаӡакәа ҳаауеит иахьа уажәраанӡа. Уара иаауҳәо ҳацныҟәоит ҳаргьы.
Ус анакәха, уааццакы, ҳгәылацәа абрахь уаасызрыԥхьа, – иҳәан, дахьтәаз дҩагылеит, амахә иқәԥырааз аԥсаатә еиԥш дааццакны.
Иааԥсахьаз амра, уажәшьҭа саргьы исыхәҭоуп схы нықәсҵарц аҳәозшәа, аџыр рҭәаҩы, аӷа зырҭәҳәаны аԥырӷы иҽҳәихыз аихарш еиԥш, иуаркалеиуа амшын аӡаалара иаҿын. Мраҭашәара хәҵыҟаԥшьаан. Барчан Ахлоу игәылацәа иааиз ирыздырамызт дызрыԥхьаз. Аха аԥшәма иҿаԥшылара злаҟаз ала, ишәарҭоу, ма иуадаҩу ус ыҟамызт азыҳәан даргьы ргәы рҭынчны, ашҭа агәҭа иқәгылаз араду ашьапаҿы игылаз арымӡқәа рахь рҿынархон. Ашьтәа жәны ианҭырга, аҭыԥҳацәа ахәы андырхиа, Ахлоу игәылацәа аишәахь, инеиԥхьеит. Рхәы рнапы адыркаанӡа, Ахлоу, аишәа ахаҿы итәаз, дҩагылан ус иҳәеит:
– Сгәылацәа сашьцәа, – аишәа иахатәаз аӡәаӡәала лаԥшыла иааимидеит. Даргьы
иреиҳәаран иҟаз инықәырԥшшәа ишырдыруазгьы, ҿыцк раҳарц рҭахызша иҿаԥшуан. Убас акәын ишыҟаз аубыхқәа рҵасқәа. Ашьхара злеибарку, ахра дуқәа рыла шакәу еиԥш, даргьы шәышықәсала иаазгоз, рыламыси, аиҳаби-аиҵби пату еиқәҵарала реихаҵгылара акәын. Ԥан змам ӡиаск шыҟам еиԥш, рхымҩаԥгашьа акәын, рыԥсҭазаара ԥанс иамазгьы. Иагьԥан бзиан уи. «Амилаҭ еидара, еидарам» – ҳәа иҳәалон Барчан Ахлоу. Рыԥсадгьыл аиқәрхаразы иагьа игәаҟхьазаргьы, уи аидара дара рзы иадарамызт. Убри азакәхап изаԥырҵаз абри аҩыза ашәагьы.
Уа, сиуа мақәа, Аԥсадгьыл азы аидара еидарам,
Уа, сиуа мақәа, ашьха укыдыума, уахьцо ладароума,
Ужәлар рзы узҵо аидара еидарам.
Уа, сиуа мақәа, уи иаҵам суаҩуп ҳәа ҳәашьас имоузеи.
Уԥхӡи ушьеи зықәҭәам, Аԥсадгьыл иазыууазеи.
Зыԥсадгьыл аидара иаҵам адунеи дзықәузеи.
Уа, сиуа мақәа, Убыхтәылаз аиадара хьамҭоуп зҳәода.
Аубыхқәа раҵкьыс, Аубыхтәыла зызгәырҩада.
Ҳаит, ахацәа, шәнеивагыл, уа, сиуа мақәа…
Ахақәиҭра марианы иузҭода, уа, сиуа мақәа…
Барчан Ахлоу иажәа дназлагаз, ииҳәаша деиҭа назхәыцит. «Ухәыцны уцәажәарц азыҳәан, заанаҵ ухәыцроуп» – ҳәа ауаа ҟәышқәа ишырҳәо еиԥш, ахраӡага икылихуаз иажәақәа, ачачхалеи ианыу аӡыхь еиԥш аҿынаирхеит.
– Шәара шәаасыԥхьеит жәытәнатә аахыс пату ақәҵан иаагоу уск азы, – иажәа аанкылан Ҳаидар дахьгылаз ашҟа днаԥшит. Иара, Ҳаидар иакәзар, аарҩара иарҩежьхахьаз аҳаскьын, ақәаршаҩы анақәҭәалакь аԥсы шеивнаго еиԥш, иԥсы еивганы дгылан. – Абра итәоугьы, итәамгьы шәхаҵкы сцеит, – иажәа дналагеит Ахлоу. – Издыруа шәыҟоуп, аха иззымдыруагьы ишәасҳәар сҭахыуп. Абри игылоу арԥыс. – Ҳаидар иахь инхьаирҵшит игәылацәа Ахлоу. – Даԥсуоуп, Асаӡқәа дреиуоуп. Мзымҭа нырцә Тышаду ақыҭа датәуп. Жәалала д-Гәананбоуп, Ҳаидар ихьӡуп. Иаб Рашьыҭ Саӡтәыла унеишь-уааишь ҳәа зарҳәо рыгәҭа дгылоуп. Абри арԥыс иакәзар, шәара шәыбла дабоит, шәыбла абзиа абааит, макьаназ иҟамлац ашәыр даҩызоуп, аха сара изласаҳаз ала, рқыҭаҿ аҵеи бзиа ҳәа ишьҭоуп. Уажәы дақәшәеит амашәыр ду. Ауаҩы дишьит, аха иара акгьы ихарам. Уи аиаша аилкааразы уахь исышьҭыз саҳәшьаԥа Наҩеи иахьа оуп данааз. Ажәабжьгьы ииашан исзааигеит. Изыхҟьазгьы абри ауп. – Ахлоу игәылацәа ирзеиҭеиҳәеит иҟалаз ишыҟалаз, нас иажәа
инациҵеит. – Ҳара, аубыхқәа ҳҵас ала, сшәыхьча ҳәа ҳашҭа иҭалаз, ахара идымзар ишҳахәҭоу ҳизныҟәуароуп. Убри аҟынтә, саҳәшьаԥа снапала исааӡаз Наҩеи иареи иахьарнахыс еишьцәоуп. Убри анаҩсгьы, шәгәы иаахәарагьы нашәасҳәоит. Ҳаидар ԥҳәыс дҳәаны дизтәоуп, аха ачара аура дахьымӡеит. Лара лажәа ажәоуп, мшын нырцә акәзаргьы диццоит. Ус анакәха, уи аԥҳәызба даазгоит абрахь. Ачара рзызуеит, ауаа надгалан…
Ҳаидар Мадлеии Мсоусҭи днарҿаԥшит, ажәабжь, иреиҳәоз ишазыӡыҩруаз еиликаарц иҭахызшәа. Ҳәара аҭахума, даргьы рхы кыдҵан изыӡрҩуан, дызлагаз ажәабжь ахькылсуа еилыркаарц.
– Уи аахыс сыԥсҭазаараҿ исмаҳаит сгәы иахәашаз ажәа, убри ауха исаҳаз аҩыза, – ихыиҿы ааихалашан, иажәа дналагеит Ҳаидар. – Усҟан сара сшыҟалаз атәы аҳәара сцәыуадаҩуп. Сара схы акәмызт хьаас исымаз, исызҳәан итәаз Абарыц-ԥҳа лакәын. Ԥсаҭа бзиа лара. – Ахышә дындәылаԥшны наҟ адәахьы днаԥшит Ҳаидар. Иареи-лареи еицымҩаԥыргаз амҩа днаныԥшылан, ҵа змаӡам лаԥш, ахьымнаӡо хара дагаӡеит. Аха ахшыҩ шынаскьо еиԥш, иагьааскьоит. Дызхьымӡаз акы дашьҭаҵызшәа, ихәыцрақәа ииҳәоз ажәабжь ахь иааскьеигеит. – Жәытәнатә аахыс еицырдыруа усуп, аԥҳәыс лаԥхьа ахаҵа дыԥсырц шахәҭоу. Аха
лара дцагәышьеит, саԥхьа, ҳахшара еиҵааӡа, ҳнырха ҳнырҵы. Аҵҳа ҵәыры амаакыра дысзаҩызан, лара ԥсаҭа шкәакәа. Анцәагьы-ауаагьы рҿаԥхьа сылзыразуп. – Еиҭа иҽаанкылан ахәышҭаара дыҽҳәаԥшуа, ихы иқәжь дтәан. – Зны аԥхьаҟа саԥыҩлан, даҽазныхгьы ашьҭахьҟа схьаҵуа, сцәажәара шуадаҩугьы збоит, аха саҭашәымҵан. Ауаҩы игәалашәара шаҟа иҵаулоузеи, дадраа. Ҳабацәа урҭ рабацәа рҟынтә иажәабжьны исаҳахьеит, аџьамцәа, арабцәа, уҳәа ҳақәлан Аԥсны иазырухьаз. Аха сара сыбла иабаз оуп акаамеҭ. Аурысқәа иаҳзыруз. Аурысқәа Аԥсны ҳақәцара ауп хықәкыс ирымоу. Ҳара ҳхала ҳаума, Кавказ иқәынхо зегьы. Аубых нагақәа, з-Ԥсадгьыл фырхаҵарыла иқәыз, ақәӡаара иаҿуп. Хәыҷы-хәыҷла ҳаргьы иааҳадгылоит. Аԥсадгьыл азҵаара даараӡа иуадаҩыу зҵаароуп. Ҳаӷеимышхара, аӡәы ихала уи имыӡбароуп. Убри ауп ирыхьыз аубыхқәа. Аԥхьагыла ииҳәо мацарала, жәларык рызҵаара уӡбар ҟалом. – Еиҭа ахышә ахь днаԥшит, аха адәахьы убас ала илашьцан, убла аҵәыршы ҭакызар умбо. Нас исасцәа рахь даахьҳәны иажәа дналагеит. – Аԥсны иаздыруам убри еиԥш аамҭак, Аԥсҳацәеи аԥсуааи рҳәатәы еиқәымшәо. Еех, сыҷкәынцәа, сысасцәа дуқәа. Шәара шәеиԥш иҟаз арԥарцәа еиҿамсқәа ракәын Аԥсҳа Қьалашь дзыхьчоз. Убарҭ ҳрылан Ажьгьери сареи. О,
дадраа, ашәышықәсқәа рахьынтә знык оуп, жәҩангәашәԥхьара аҟынтәи, Анцәа ауаа данырзааишьҭуа Аԥсҳа Қьалашь иҩыза. Аха уи итәы аҳәара салагаанӡа, сажәабжь неиԥкаауа сҿынасхап. – Ԥыҭраамҭак ахәыцра иҽнаҭан днатәеит Ҳаидар. Адәахьы иҭынчран. Мзымҭа абжьгьы уи аҟара игомызт, аԥша аҵамзар акәхарын. Уахынлатәи ԥсаатәқәак инахара-аахаран рышьҭабжьқәа гон. Ҳаидар ихы ҩышьҭхны ахышәахь днаԥшит, аха акгьы ибарҭамызт. Нас ицәымӷыз алашьцара дналахәыцуа даатәеит.
Амца еихсыӷьыр ҟалозма Ҳаидар Рашьыҭ-иԥа Гәананба иҩнаҭа. Ахьаца мҿы иахылҵуаз амцабз, рыбзқәа еишьылӡа, аҽыҩ ҷкәынцәа анеивасуа еиԥш, еивасны ахәблахьы рҽыҳараркуан. Рыҵаҟа иаанрыжьуаз аԥырӷқәа, ахәышҭаараҿы игәзырҳагаха, амза аҭәымҭаз ажәҩан агәаҿы ишапшапуа еиԥш, ихәыҵа шапшапуан даргьы. Адунеи амра амбар ишыхьшәашәахо иаҩызан, аԥсуа нхаҩы ихәшҭаара ԥырӷыла иԥхамзар. «Аԥхара ахьыҟам, аԥсҭазаарагь ыҟам» – ҳәа иҳәалон иара, Ҳаидаргьы. Аԥсуаа ажәытәӡа амацәыс иацырҟьаны амца ашьапы ркызҭгьы, уи амацәыс амчра иамаз наҵаҵан, рхәышҭаара агәы шаҳәшаҳәуа иаауан, иагьа сыҭҳәеи, наатәи шырзасхьазгьы. Аԥсуа ихәышҭаара илаԥсаз аԥырӷқәа, шаҟа иҟәазыз аҟара игәгьы ҭыԥхаауан. Иаснагь
изаҳаракыра дуз идунеигьы арыԥхон. Убри азоуп Гәананба Ҳаидар иабиԥара ахәышҭаара изахӡыӡаауазгьы.
– Ех, дадраа, ауаҩы и-Ԥсадгьыл ишьапы ықәгыламкәа, атәымџьара иагьа ԥсҭазаара бзиа имазаргьы, акгьы иаԥсам. Аубыхқәеи ҳареи ешьарала ҳшеизааигәоугьы, Саӡтәыла сшьапы ахьалызгаз, урҭ амшқәа сара сзыҳәан еиқәара мшын. Аха иҟасҵараны иҟааз, сзықәшәаз схы ансраалар акәын. Анцәа злыԥха ииҭаша Марқәан Наҩеи, иашьас исзыҟалаз, аха аҵыхәтәаны наӡаӡа исцәыӡыз, мҳаџьырра дахьагаз иахҟьаны. Аԥсҭазаарахь сыргьыжьра, сшьапы сықәргылара даара шьарда илшеит. «Имԥсша аџьма амахә азылаҟәуеит» – ҳәа, саргьы сирманшәалеит…
– «Имԥсыша аџьма амаҵә азылаҟәуеит» – Ҳаидар иажәа дналагеит, амца аԥхара игәышԥы наҭан…
Ҽнак Наҩеии Ҳаидари дрыԥхьеит Ахлоу.
– Иааит аамҭа, Ҳаидар изҳәаны итәоу лаагара, – иааидгылаз арԥарцәа дҵак еиԥш днарацәажәеит. – Уара, Наҩеи, иуццаша аҷкәынцәа ааԥшааны, иугаша уара иудыруеит, уаҵәы ианаашо амҩа шәықәлароуп Саӡтәылаҟа, ҳҭаца лаагаразы.
Уи акәын ирҭахыз даргьы. Ҳаидар иаразнак еизигеит уахь иццашаз иҩызцәа. Адырҩаҽны рҽы, ркәадыр еиқәных, ашҭа иқәгылан Ахлоу иааира
иазыԥшны. Аубыхқәа аиҳабы-аиҵбы рыпатуеиқәҵара валашьа амамызт. Амҩаҿ арԥыс дҽыжәлан дышнеиуа, абырг шьапыла дааиԥылар, иаразнак дынҽыжәԥан аԥсшәа еиҳәон. Имҩа дықәымҵакәа дҽыжәломызт, дааизыԥшуан. Мамзаргьы иҽы днақәртәан, дахьнӡацоз днаскьеигон.
Аҩны даадәылҵны, изыԥшны игылаз арԥарцәа даарыдгылан, ибжьы нарықәиргеит Ахлоу.
– Уа Анцәа, ҳара аԥсы ҳхазҵаз, иагьҳхызхуа. Уара иаҳзаауго зегьы ҳақәшаҳаҭуп. Уара иҳауҭаз адгьыл ҳахыумбаан, сукәхшоуп, сузӡатәыуп. Сашҭа аҭааӡагарашәа ҭыҩраны иҟоуп. Убри шьарда анарха аҭ. Аиреи аҿиареи ҟало, дгьыли-жәҩани рышьхәа еивҵанаҵы, ҳара ешьарала еиласоу аԥсуааи, аубыхқәеи адыӷақәеи, ҳамра атыҩ иамкуа, ҳадгьыли ҳареи ҳаибааӡартә, ҳхыхьчара ҳалшауа, Анцәа ду иҟаҵа. – Иаԥхьа игылаз арԥарцәа днарыхәаԥшит, Ахлоу. – Шәара, сыҷкәынцәа, шәызқәло амҩа иԥшьоу мҩоуп. Аԥсуа ҷкәын ԥҳәыс дизаажәгоит, шәара, убыхқәа. Гәананба Ҳаидар Убыхтәылаҟа дзааз усгьы ижәдыруеит. Ус анакәха, шәхы шымҩаԥыжәгаша шәара ижәдырып. Уи аԥҳәызба, сара сҭаца, лаб иҩны иахылаԥшуазар ҟалоит, убри аҟынтә шәгәышәҽаныз. Ҭаацагацәак реиԥш акәымкәа, мҩасҩцәак реиԥш шәхы мҩаԥыжәга.
Ҳаидар Мзымҭа дыршәымган. – Нас ибжьы ҿацаӡа инарықәиргеит: – Ҳаи, ҳаи, Аубыхқәа, сашҭа ҭацаагарашәа нҭырҩҩны, шьапымшла амҩа шәықәла.
Наҟ, ихароу ашьхақәа рҟынӡа оума, мамзаргьы амшын ацәқәырԥақәа идрыбзоз аԥаҩқәа рҟынӡа оума, Аубыхтәыла зегьы иахыҩуашәа иаагеит аҭаацагарашәа.
Уа, амҩа ҳақәлоит, амҩа бзиа,
Ҭацаагароуп, раида рашьа.
Бымшны-быҵхны ҳашҭа бҭалааит,
Аҭаца мыш, раида рашьа.
Уа, аубыхқәа, ҳажәла иацлааит,
Ҳаҿиап-иҳазҳап, раида рашьа.
Мзашәа длашоит, мрашәа дкаԥхоит,
Аҭаца иааго, раида рашьа…
Ахлоу иашҭа абжьы иҭыҩуаз, нас уи абжьы иаҳа-иаҳа наҟ инаскьоз, иҩны аԥхьа адәы ишьҭаз инахысны Аԥсныҟа ҭаацагара ицоз рашәабжь иаҳауан.
Аҭаца лаша лымҩа ҳақәуп,
Аҭаца лаша, раида рашьа…
Аҽны амш бзиан. Аҽны мацара оума, мчыбжьык аахыс ажәҩан агәы 8ҭацкгьы хыршәламызт. Амра
хааӡа иԥхон. Аҳауа акәзар, абымба уӡамҩа инадукылар еиԥш, иҟәымшәышәӡа акәын ишыҟаз. Аԥсаатә доусы дара рышьҭыбжь ала иҷырҷыруа ашәа рҳәон. Аԥсаатәқәа зегьы рҭыԥаҿ иҟан, ԥсаатәк ада. Уи аԥсаатә шкәакәа, Мсалы Барыцба иашҭа иқәгылаз аԥсаҵла иқәтәалоз. Уи зыҽны Наҩеи Марқәан Ҳаидар Гәананба Гәында диццараз ажәа анилҭа инаркны, иныҵаба ицеит, уаҳагьы ихнымҳәӡеит. Уи аԥсаатә шкәакәа абжьаӡра гәырҩа цәгьаны илзыҟалеит Гәында. Ашьыжь дҩагылар дыҩны уи аԥсаҵла днаҵаххуан. Амахәқәа зегьы лаԥшыла еимылдон. Уаха алашьцара иаалымнахаанӡа дахылаԥшуан. Ажәҩан даҵаԥшуан, уи иалыкәкәаан ишаалоз лбарц лҭахны. Аха лгәыӷра башахон. Амра гылон, иҭашәон. Уахынла дызмыцәо, дгәаҭеиуа дылан лиарҭа. Хәыцра шәкы лхы иҭагьыжьуан. «Иашамкәа иҟасҵазеи?» – ҳәа лхы дазҵаауан лара. Инықәлҵон-иаақәлхуан, аха Анцәеи ауааи илаҽԥнырҳәаша лыԥсҭазаараҿ шьаҿак ҟалымҵацызт. Акы заҵәык, Ҳасан Алоу ажәа анылниҵа мап ахьылкыз ада.
Уахык дызмыцәо, дгәаҭеиуа лиарҭа дшылаз, ашарахь инеихеит. Убасҟан илызгәамҭаӡакәа ацәа дынҭанагалеит. Ԥхыӡлагь илбеит, ажәҩан иалыкәкәан ишаалоз еиԥш, аԥсацла амахә иаақәтәеит аҵыс шкәакәа. Гәында Барыц-ԥҳа,
быргарц аҭаацагацәа ахьаауа бымбаӡои ҳәа ҿаанаҭыхит. Ацәа даалҵын, лиарҭа днылҟьан, абарҵа дныҵаххит. Аха лыԥхыӡ шыԥхыӡыз иаанхеит. Иҟамызт уи аԥсаатә шкәакәа…
Убри аҽны аби-аԥҳаи аԥса ашьапаҿы итәаны уажәы-уажәы ажәҩан иаҵаԥшуан, аԥсаатә шкәакәа аауазар ҳәа…
– Анцәа иоуп знапы ҳаныу, сыԥҳа, Анцәа… Ларгьы гәаныла лаб инаицылҳәеит…
– Ҽышьҭабжьк саҳаит, – дахьтәаз дҩаҵҟьеит Мсалы. – Бара ибмаҳаӡеи?
– Мап, исмаҳаӡеит – лҳәеит Гында, лаб ииҳәаз даарӡыӡан. Аҽышьҭыбжь цәгьароу бзиароу изызкыу лзымдыруа.
– Бнеи аҩныҟа, – иагьа умҳәан, иԥҳа дахьдырхәырц иашҭа шьоук ҭалар ҳәа ацәшәара иман.
Гәында днеиҭаҟьан, аҩны дныҩналеит, аха лгәыҭҟьа-ԥсыҭҟьара иахҟьаны иааигәахаз аҽышьҭабжьқәа лаҳауамызт. Мслагьы дахьышьҭалоз, ихаҿ икыдгылаз, ишәақь ашҟа иҿынеихеит, аха уахь анеиха иоуаанӡа агәашә иаадгылеит ҽцәа гәарҭак. Иаргьы уахь ирццакны иҿынеихеит.
– Уамшыбзиақәа, уашҭа абзиараз ҳҭалааит, – иҳәеит Марқәан Наҩеи, Мсалы иааиртыз агәашә иҩзцәеи иареи шааҭалаҵәҟьаз. Насгьы, рызегь еибыҳәан иҟазшәа, иаразнак еицҽыжәҵит.
– Уа бзиала шәаабеит, абзиараз сашҭа шәҭалааит. – Иаразнак загьы днархьӡаны рнапқәа ааникылеит.
Аубыхқәа дара ишырҵасыз еиԥш, абахә иалаԥҟан идыргылазшәа, рыжәҩахыр ҟьаҟьа дуқәа риашаны, рԥыза ииҳәарызеишь ҳәа иазыԥшын. Урҭ рхырҿқәа ахаҵа ԥшра зқәыз, иҭышәынтәалан, агәҭынчра аҵаҵан, иззаиз аԥшәма ихәаԥшуан, бла хаала. Нас Мсалы ишҟа пату нақәҵан даацәажәеит Наҩеи.
– Абзиарақәа ирықәшәа аԥшәма, Мсалы Барыцба, уареи сареи мшқәак раԥхьа ҳаиқәшаҳаҭра шыҟац иҟоума.1
– Аԥсуа ииҳәаз ҳәоуп, шәлеи аҩныҟа. Убасҟан ажәҩан агәы иалыууаа, амҵәыжәҩақәа адыԥсалан аԥсаатә шкәакәа Барыцба Мсалы иашҭахь алеира иаҿын. Аухантәарак уи аԥсаатә ҷырҷыруа аҩны иахаԥраауан. Зны-зынлагьы Гәында лҩзцәеи лареи ахьыҩнагылаз ауада иныҩнаԥраауан. Мадина, леиԥш игәырӷьон иаргьы. Аҵх ашарахь ианынеихоз оуп, акрыфа-акрыжә, пату еиқәҵаны иангыла, Мсалы игәылацәеи Аубыхқәеи. Нас аԥсуааи аубыхқәеи изларҵасыз ала, илыцырҵаз ҩыџьа аҷкәынцәа, аҭаца даадәылырган, рымҩа инықәлеит. Аҵыс шәкәакәа акәзар Мзымҭа аӡиас аҟынӡа Гәында илхаԥыруа ицон. Нас хынтә лхы иаахаԥырԥырын, хыхьынтәи
ҵаҟа ианылбааԥруаз еиԥш, ҵәҩнҵәыҟа, ажәҩан иҩалапҟа иҵеит…
Ҳаидар иаалырҟьан ацәажәара даҟәыҵит. Иԥсы алагаҩагара ицәыуадаҩхеит. Ԥыҭраамҭак ахәышҭаара дыҽҳәаԥшуа дтәан. Мадлеигьы Мсоусҭгьы уи иԥырхагахарц рҭахымызт, аха иагьа умҳәан иҟалаз-шыҟалаз еилыркаар акәын.
– Уи нахыс ишԥаҟалеи шәыԥсҭазаара? – дҵааит Мсоусҭ.
– Ааи, усҟан еиԥш абыржәгьы сыԥсы сыхәлачит, сзымцәажәо, – иблақәа ҵаҟа иԥшуаз ҩышьҭыхны дара днарҿаԥшит Ҳаидар, нас иажәа инациҵеит. – Аиашаҵәҟьа шәҭахызар, сара сакәым, Анцәа ҳазшаз изеиҭаҳәарым, лара аӡы даарган, дрыман ианааи. Анцәа имч ӷәӷәазаап, дадраа. Анцәа сирманшәалеит оуп уаҳа акагьы. Убри ашьҭахь, хымз ҳаҟан Барчан Ахлоу иҩнаҭаҿы. Ачара ҳзиуит. Жәлары ишраҳауаз иҩнаҭа ҳахиԥхьаӡалеит. Аҵыс хшы ада акгьы ҳагымызт. Аха ҳ-Ԥсадгьыл ҳшьапы ахьықәгыламыз амца ҳацранаҵон. Лара хәашабга, лыбла ҭырхаха, шьыжьы инаркны хәылбыҽханӡа ажәҩан даҵаԥшуан, Аԥсныҟа ҳазгараны иҟоу аҵыс шкәакәа аауеит ҳәа. Сара лара слықәшаҳаҭхон, лгәы срӷәӷәон, уи аҵыс ҳара ҳахьыҟаз ишымнеиуаз шыздыруазгьы. Аха ажәҩан аҵаԥшра данаҟәымҵӡа ус ласҳәеит, ҽнак.
– Баҟәыҵ ажәҩан аҵаԥшара, уи аҵыс шкәакәа абрахь иаараны иҟаӡам…
– Избан? – лыблақәа ашәара рхылан даасҿаԥшит. – Избан абрахь изымаауа. Мшәан сара сакәымзи иаснагь изхаԥраауаз.
– Уи бара ибхаԥраауан б-Ԥсадгьыл бшьапы анықәгылаз, – сҳәеит сара , лара мцгәырҩала дахьыгәырҩоз даҟәысхырц азыҳәан. Ишаноу аԥсаатә зегьы реиҳа адгьыл ауп изыдҳәалоу. Уи аҭыԥ ааныжьны хара ицаӡом…
– Ма уа иҟазар сгәы ҭынчуп. Уи Аԥсны иҟоуп, аха ҳара?..
– Ҳара ҳтәгьы иазхәыцтәуп, – сҳәеит сара.
– Абра рнапы ҳақәыргылан ҳшырбоугьы, ҳабанӡаҟазаауеи. Иаҳҳәап, ҳқыҭа, мамзаргьы Саӡтәыла макьаназ ҳзымнеиуазаргьы, Аԥсны ҟьаҟьа дуӡӡа ҳара ҳзыҳәан ҭыԥк шԥаҟамлари. Ҳцап Бзыԥҟа, ма Аҟәаҟа, иамуӡозар, Абжьуаа рахь. Мшәан ҳахьнеилакгьы аԥсуаа рами инхо !
Сара избон лара л-Ԥсадгьыл ахь лгәы шеихоз. Иара саргьы убас акәын сшыҟаз. Аха ҵыхәтәаны уи амҩагьы алаҳхит.
Амца абзқәа ахьылаҟәыз акәхап, акәасҭӷақәа дҩарыхан, инеихәлеиҵеит. Даргьы уи иазыԥшызшәа, еидшылан ахәблахьы рҽыҩышьҭырхит. Исасцәа днарыхәаԥшын, «Ажәа шәасыршьит» – ҳәа аанаго, нас иажәа анагӡара дналагеит.
– Сара схы здыруа сааҟалеижьҭеи, Анцәа дхасҵон. Усҟан исхыҵрын жәабаҟа шықәса. Саб
сиҽхьынҵаны агаҿахь, ҳажәлантәқәак ахьынхоз ҳашцоз, амҩан иаалырҟьан дцәажәозшәа, ма ашәаны иҳәозшәа иаацәыригеит. Убри аахыс, сахьааихьоу жәбоит, усҟан исаҳаз саб иажәақәа гәныскылан, иагьысхамышҭит. – Ҳаидар дааҭгылан, аҩны ахәблахьы ихы ҩышьҭхны дааматанеит. Нас иаб усҟан ииҳәаз игәаларшәо инацирӷызит.
Уа, геи-шьхеи аныҟамыз,
Уара уҟан, Анцәа.
Уа, ӡи мцеи аныҟамыз,
Уара уҟан, Анцәа.
Адунеиаҿ ԥсҭазаара аныҟамыз,
Уара уҟан, Анцәа.
Адгьыл уаҩԥсы данықәмыз,
Уара уҟан, Анцәа…
– Нас, адунеиаҿ аӡәгьы дыҟамзҭгьы, Анцәа дзыхшада? – саб сиазҵааит сара.
«Анцәа дзыхшаз иара ида аӡәгьы издырам.» – Иҳәеит саб, исҭаз азҵаара ааигәамԥхакәа. Усҟан сара уаҳа илаҿысмҭит. Аха ашьҭахь, аԥсҭазаара аӡыблара саналашәа ауп ианыздыр, Анцәа дшыҟаз. Анцәа иакәымзар сара уажәшьҭа сырхашҭхьазаарын. Анцәа имч ала ауп шәара шәныхаԥааҩ, сара сашьа, Ажьгьери Аџьрыцба
иԥсы злаҭоугьы. Иареи сареи шаҟантә ҳҭахараны ҳахирԥахьааз, зхьышьаргәыҵа сакәхшоу, Анцәа ду. – Шәымҭақәак дынкахәыцуа даатәеит, аха ахәыцра уамаӡак иҽамҭакәа, ацәажәара дналагеит.
– Ажәеи-ажәеи еихысҳәалоит, аха Анцәа ихаҵара иазку уск шәасҳәар сҭахуп. – Иҽаариашан, илабашьа игәышԥы иныҵаргылан, ахәшҭаарахьы дынхиаашәа, иажәа инаԥишьит. – Дыҟан ҳара ҳажәлантәык, Иардар ҳәа аӡәы. Иа, Анцәа сикәхшоуп, уи дзымбацыз, уаҩы ԥшӡа дырбахьеит ҳәа сгәы иаанагом. Дзыхшаз иани иабигьы уааԥшӡақәан. Иабиԥарагьы уаа нырҳақәан. Ашькыл ршьапы кыламкӡакәа, аҽы иагьа иҳаракызаргьы, иҩаԥан иҩақәтәон. «Анцәа игәаԥханы иишаз уаауп» – ҳәа акәын ишрышьҭаз Саӡтәыла. Иара Иардар, Анцәа ихаҭа ишьа далҵызшәа акәын дшыҟаз. Ихәда кылҳәан, иӡара паны, ижәҩахырқәа ацаҟьа иагәылаԥҟоушәа, иҟьаҟьаӡа. Саҭашәымҵан, дадраа сысасцәа, уи иԥшреи исахьеи шәзеиҭасҳәоит ҳәа салагар исылшом. Аҳәсақәа иҿхагаахон. Имаӡақәагь сеиҳәалон, ҳаиқәлацәан. Ашьҭахь Петербургҟа дцеит иара. – Ҳаидар иажәа уа иаанкылан, иреиҳәарц ииҭахыз зегьы ихаҿы иааигарц иҭахызшәа, иҽааизиган, ацәажәара дналагеит. – Иардар Гәананба агәырҵҟәыл бзиа змаз уаҩын.
Саӡтәыла иаҭаауаз аҭырқәа ҭоуџьарцәа иаб иҩны иахьтәоз-иахьгылоз ихы иархәаны, аҭырқәа бызшәа бзианы иҵеит. Дара изырҵоз ирҳәон еиԥш, рацәакгьы дадымхалеит. Иара иаб иашьа, Шьамтәылаҟа дахьцоз-дахьаауаз иааигаз араб хәаџьа днеиҿацәажәо, араб бызшәагьы иҵеит, хара имамкәа, игәы иааҭахыз иҿы иаирҳәартә еиԥш. Аҭырқәеи, араб бызшәеи изырҵоз, рдин дадырҳәаларц иалагеит, аха иара имуит. «Динс иҟоу аԥсыуароуп» – ҳәа иҳәалон иара. Ашьҭахь аурыс фицарк, аҵара бзиан измази иареи еиқәшәеит. Аурыс ҳәынҭқар Кавказ имҩаԥигоз аибашьра шиашамыз, ауаа рыхшьаара ишазкыз анеиликаа, ирхәҭа дызлаз аҟынтәи дыбналан Саӡтәылаҟа даанагеит. Насуп Иардар иаб иҩны данаднакыла. Уи аурыс фицар иҟынтәи Иардар иҵеит ибзиаӡан, аҩреи, аԥхьареи, абызшәеи. Игәы иҭеикит Урыстәылаҟа дцаны иҵара иациҵарц. «Аԥсны аҭоурых 0ҵаам» – ҳәа иҳәалон иара. Абыргцәа ааидтәалан жәытәнатә аахыс ираҳахьаз ажәабжьқәа рҳәара ианалагалакь, иара ақьаад ианиҵон, аурыс бызшәала. Аԥсуа ҩыра усгьы иабаҟагәышьаз. Уи аурыс фицар усгьы Урыстәылаҟа дызцомызт азыҳәан, Иардар ашәҟәы ицҵан Петербургҟа дишьҭит, аҵара ицызҵоз иҩызцәақәак рахь, ицхраарц азыҳәан. – Ҳаидар дааԥсазар акәхап, иԥсы ааиҭеикырц иҽаанкылан
хәыцрак иҽнеиҭеит. Ажәеи ажәеи рыбжьара иԥсы анааиҭеикуаз, џьарак мацара акәын икылкаан дахьыԥшуаз, ибла кыдхалазшәа. Аха абрахь, ажәабжь зеиҳәараны иҟаз данаарызхәыц, иҽааибыҭан ацәажәара дналагеит. – Иардар Гәананба Петербург инеира шьоукы арлахҿыхит. Зҿы дыҟаз аҵарауаҩ ибзоурала, раԥхьаӡа акыр днеига-ааигеит. Аҳәынҭқар иуаа ахьеиқәшәоз аҟынӡагьы дхаигалеит. Иара уброуп рылаԥш ахьеиқәшәаз, Романоваа рышьҭамҭа еиуаз, аха еиҳа зхы иақәиҭыз, Екатерина зыхьӡыз ԥҳәызба ԥшӡаки иареи. Азныказ блаҵыхәала инеихәаԥшызаап, аха урҭ ирыхәаԥшуаз зларацәаз ала, иаразнак рыблақәа неиҟәыргазаап. Екатерина лылаԥш иҵашәарц азыҳәан, лаԥхьа инхырхәан ииасуан аҳәынҭқар иуаа. Аха убарҭқәа зегьы лара лзыҳәан игәҿыӷьран. Аҵасқәеи, ахырхәарақәеи лгәы ԥырҵәахьан. Мамзаргьы аинралцәа, хаҿы гаӡацәа, ахәаахәҭцәа мгәлаҿқәа лыԥсы рфахьан. Лара зхы ахақәиҭра азҭаз ԥҳәысын. Знызынлагьы илгәаԥхоз далылхуан, аха лгәы иақәшәоз маҷын. Иалылхуазгьы уахык ада лара лҟны даангылар ҟаломызт. Дыԥшӡан убри аҟара, «Мра лаша Екатерина» – ҳәа акәын ишлышьҭаз аҳҭынраҿы. Лгәы иахәон ахацәа данрылахәмаруаз. «Бсықәшаҳаҭха» – ҳәа лаԥхьа шьамхыла игыло, акыр аамҭа дрыхәаԥшуан, дԥышәарччо, илыргәаҟырц азыҳәан. Лара лҵыхәала еилыҵхьазгьы рацәаҩын, аха лара урҭ усс илкымызт. Иардар данааигәыдыԥшыла, дшанханы даанхазаап Лаԥхьа дгылан ассир, лыԥхыӡ иаламшәацыз ауаҩы. Иара Иардар иакәзар, изымдыруа дауҟахыз ауаа рҿы ихныҟәгашьа. Икәымжәы, икаба, ԥсуа маҭәала деилфаҷа деибыҭан. Екатерина имаршә куа, иааигәа днеины диазҵаазаап.
– Узусҭада, уара? – даамысҭашәаха днеиҿалашеит. Нас усгьы нацылҵеит. – Саҭамзааит абас сахьуазҵаауа.
Ҳаидар абри анырзеиҭеиҳәоз иара ихаҭа уа дгылазшәа акәын ишиҳәоз. Уи ажәабжь ҳәара уажәы ибазма, иҳәаландаз, далымгандаз ҳәа акәын изыӡыҩруаз шыҟаиҵоз…
– Сара саԥсуоуп, с-Аԥснытәуп.
– Саргьы убас сгәы иаанагеит, – иблақәа дынхылашааит лара. – Иҵуазеи исҭахыужьҭеи, Кавказҟа, Аԥсныҟа ацара. Аха уаҟа…– уаҳа мҳәакәа лҽаанылкылеит.
– Аԥсны ԥшӡоуп, ус анакәха, аԥшӡара аԥшӡа даҭахыуп. Уахь ацара бҭахханы иҟалозар, бымҩаԥгара садгылоит. – Рыблақәа еиҭа неилаҵәеит дара. «Аха уаҟа» – ҳәа илҳәаз дзавмсит, длазымҵаакәа. – Аха уаҟа ҳәа ибҳәаз еилыскааит сара. Абзиа зҭахны инеиуа, ибзиан дҳадаҳкылоит.
Ахаҳә шкәакәа аӡыжь ианӡаауршәлакь иҵакәкәала ҵаҟа ишцо еиԥш, Еардар Гәананба иблақәа днарӡаакәкәалеит, Мралаша Екатерина…
Аҵх акыр инеихьан, Иардар аханаҿ иибаз аԥҳәызба длызхәцуа дшықәиаз, ашә аӡә дасит.
– Уара уоума, Иардар Гәананба? – иҳәеит ашә иасыз, Иардар ашә анаирты.
– Ааи, сара соуп, улеи абрахь.
– Ирласны уҽеилаҳәа, Мралаша Екатерина дузыԥшуп.
– Иаба? – иамхаҳәеит Иардар, иара еиԥш иҟаз ахаҵа ус аҳәара шихәҭамызгьы. – Саҭамзааит, уажәыҵәҟьа…
– Сара ҵаҟа сузԥшуп, – иҳәан, дындәылҵит, аҳҭынра аҟынтә иааз.
Аҽыуардын ахы ахьхаз аҳҭынра ашҟа акәымызт. Уи Иардар ишгәеиҭаз аниба дымҩаԥызгоз ус иҳәеит.
– Екатерина илзааигәоу уаҩуп сара. Аҳкәажә лымаӡақәа рымаӡа снапы ианылҵеит. Ус анакәха, уара угәҭакгьы сара издыруазароуп, акылаӡҩрцәа рлымҳа шәацәысхьчарц азыҳәан.
– Аҳкәажә унапы ианылҵаз сгәы иахәеит сара…
– Аҳҭынра иаламӡақәо рацәоуп. Убри азоуп аҳкәажә лымаӡақәа снапы изанылҵазгьы. Сара хаҭала ицқьоу уаҩуп. – Ахаҳә мҩа ианылан инеиуаз, аҽқәа ршьапы шьҭабжь дазыӡырҩуа,
ҳамҭакы иҽааникылеит. Нас ибжьы дааҵаҽырбашәа усгьы наиҳәеит. – Аҳкәажә бзиа улбеит. Абзиабара уҳәеит ҳәа, абасҵәҟьа убахьоу, – даахлафааит иара. Аҽқәа аҟамчы нархиҟьан инаирццакит.
– Саргьы бзиа дызбеит. Сшьапы саақәгылеижьҭеи лара леиԥш аԥшӡа дсымбац.
– Ларгьы убасҵәҟьа лҳәеит. Анцәа – ауаа, иара иаҳаракыра аҳәынҭқар дымсааит, ирласны ҳамнеир дхагахар ҳәа сшәоит. – Иҟамчы ашиҵәҳәа инаҟьаны аҽқәа наирццакит.
Рҩыџьагь ахԥатәи аихагылаҿ ианхала, ашә ҟьаҟьаӡа иаартын. Иардар иааџьеишьеит ас ашә ахьаартыз. Аха ус аҭахызар акәхап иҳәан, уахь дныҩналеит. Раԥхьатәи ауада цәымзала илашалашо иҟан. Наҟ-ааҟ аҭӡамцқәа рҟны хԥа-хԥа ҟәардә гылан. Уаҳа даҽа ҩнымаҭәак улаԥш иҵашәомызт. Уа дааҭгылеит иара, иаԥхьаҟа анаҩстәи ауадахь дцару-дымцару даазыԥшны.
– Ари нахыс ухала уҟазаауеит, – иҳәан ашә ныдҵан дцеит, даазгаз ауаҩы.
Ихала дахьаанхаз џьеимшьеит Иардар. Ус аҭахызар акәхап ҳәа даахәыцны, иаԥхьа иҿаз ашә данынагәҭас иҟьаҟьаӡа иаатын, зал ҭбаа дук лаша-лашо дныҩнаԥшит. Аԥшьҭӡамцк ркәакьқәарҿ, ацәа цәашь шәпа дуқәа иаркыз аҭӡамцқәа дырлашон, убла аахыркыртә. Азал агәҭаны игылаз астол
фатәыла ихиан. Астол наҟ-ааҟ иадгылан ҩ-ҟәардәк, аҵла бзиа иалхыз, икәеикәеиуа ишәны.. Аҭӡамц икыдын хаҵаки-ԥҳәыски рсахьа. Ахаҵа еинрал маҭәала деилаҳәан. Уаҩы ԥшӡак, ихиҿы аакәымпылны, ихцәы ҟәашкакараӡа иқәын. Иардар иблақәа хызкыз уи ахаҵа ивагылаз иԥҳәыс лакәын. Лара амрашәахәа далхыушәа деилыԥхаауан. Иардар азныказ Екатарина лакәыз џьишьеит, аха цқьа данлыхәаԥш, даара дышлеиԥшызгьы, асахьаҿ иҟаз аԥҳәыс шьарда деиҳабын, қәрала. Армарахь ала аҭӡамц иадгылан, ухашәара-уҵашәара узырбоз асаркьа. Уи иҽанибаалеит иара. Уажәы еиҳагьы дыԥшӡан, еиҳагьы деинаалан. Арыӷьарахь ала иҿаз ашә аркын. Уи аартра иҽазимкит иара. Ацәа цәашьқәа, аки-аки еицлабуа азал дырлашон. Агҿаҩраҿы игҿагылаз китаитәи аҳаԥшьа иҭагылаз ашәҭ шьыҵәрақәа рыбжак ҟаԥшьын, рыбжа шкәакәан. Иардар дахьынаԥшааԥшлакь игәы ҭызго ада, даҽак ибла иҵашәомызт. Аха игәиҽаниҵеит, дахьыҟаз аҭыԥ даназхәц. Иара Петербург дыҟеижьҭеи, ибла хызкшаз аҳәса ԥшӡақәа шибахьазгьы, Мралаша Екатерина илеиӷьыз аӡәгьы длықәмшәацызт. Убри ауп иара дхызхызгьы. Еиҭа лбара дазгәышьуа дызгылазгьы. Раԥхьа данааҩнала аасҭа, уажәы еиҳа дуалыуашо далагеит. Аҳкәажә лааира иахыԥоушәа аниба, иаартымыз ашә аасыртуеит
ҳәа иаԥхьаҟа шьаҿак аныҟаиҵоз, жәҩангәашә ԥхьара илаԥшыз диеиԥшха даанхеит, дахьгылаз дҳашҳҭәараха. Иаатыз ашә даалагылеит Мралаша Екатерина. Ааигәа иибахьаз лакәӡамкәа, амаҭәа ҵаӷа илшәыз, лцәа-лжьы ҟәымшәышәӡа иалыԥхаауа. Лыбла ҟәазқәа ирхылҵуаз аԥхара игәаҵа ныҵнаблааит. Лоура заоуроу дыԥсҭазаараха, лқьышә ԥшӡақәа ирыҵаԥхаауаз лхаԥыц ҟәашқәа ааиҿалашеит, данаачча. Аԥсаатә зымҵәыжәҩақәа дуу ажәҩанахь ианышьҭԥыраауа еиԥш, «усзаазгаз Анцәа» – ҳәа лнапоуқәа Иардар ихәда инакәлыршеит. Иардаргьы даҵамхакәа, инапсыргәҵақәа абӷьыц рыншәалазшәа даашьҭикәыцәааит. Ларгьы аҳауа еиԥш дласӡа имахәҿақәа днарыниаалеит. Ахьтәы ҵыс знапсыргәыҵа иҵԥраан изыцәҵаз дшааилашшо еиԥш, Екатерина димпыҵԥраан дцар ҳәа дшәаны, ишҟа даалыхан дааигәдирӷәӷәалеит. Лара лакәзар, убас днаилашәкәеит, игәы еиҩрссаны днҭалазшәа. Иардар ихаҵа напқәа рыла иҵегь ишҟа даалыхан, лқьышә ԥшӡақәа, Аԥснытәи аҳауа еиԥш иҟәымшәышәыз, иара иқьышәи неилаҵәеит…
– Сымш, – лҳәеит лыԥсы ааивганы, лцәеи-лжьи реиԥш иҟәамшәышәыз лажәақәа рыла. – Уара сутәуп…
– Аах, бышԥассиру, – уаҳа изымҳәеит, Иардар. Инап џырқәа дшырныз лара дахьдәылҵыз ауадахь
диман дныҩналеит. Рҩыџьагь аԥаҩ иқәгылан аӡыжь иналаԥалазшәа, Мралаша Екатерина лиарҭа инӡаакәкәалеит.
Аҳҭынра аҩныҵҟа иагьа уҳәан-сҳәан ҟалазаргьы, уи аҭыӡшәа аҳәынҭқар иҟынӡа ишнаргазгьы, шықәсык еицынхеит Екатеринеи Иардари. Лара зхы иақәиҭыз шыԥҳәысызгьы, аурыс хацәа шеиҭнылԥсахуазгьы, уи аҟара хьаас ирымкит аҳҭныуаа, Кавказтәи ахаҵа данлыдылкыла, шаҟа хьаас иркыз аҟара. «Дзыбҭахыузеи Кавказтәи абнауаҩы» – ҳәа аҽыԥныҳәа лырҭон, аха лара уи лычҳауан. «Шәаҵкьыс дахьхаҵоу, насгьы дахьыԥшӡоу оуп шәызиҵашьыцуа» – ҳәа дырҿагылон. Аха ашьҭахь, аҳәынҭқар икылыԥшыҩцәа, мамзаргьы лажә хырԥа ззылуаз ахацәа ршьа руырц иалагеит. Уахгьы-ҽынгьы аҳәынҭқар илымҳа ҭыршьаауан. Нас оуп аҳәынҭқар адҵа аныҟаиҵа. Мчыбжьык ахи аҵыхәеи рыбжьара Иардар Гәананба Петербург далҵырц азыҳәан. Мап анакәха, аурыс ҳәынҭқар ижәла ишакәыум дахьазныҟәаз азыҳәан, дышҭаркуа, ма дшыршьуа.
«Азин сышәҭ абзиала ҳәа иаҳәан инаскьагара» – ҳәа дрыҳәеит аҳәынҭқар иуаа, Екатерина…
Шықәсык аԥхьа илаша-лашо дахьҩналаз Иардар, уажәы иҭааӡа цәашьык акәын иаркыз. Аҵх ашарахь инеихон. Аџыр анеиладырҭәо еиԥш,
еимыхшьа рымамкәа, рнапқәа еикәыршаны итәан. Ацаҟьа арҩаш адлан ианлеиуа иаҩызаха, Екатерина лылаӷырӡқәа Иардар икәа иҭаԥсон. Деиҵақьы дҵәыуон, лгәы ҭыҵны ицон, еиқәтәашьа лымамкәа.
– Иа, Анцәа, – дматанеиуан лара. – Ухьӡ мҳәакәа ӡы сахәомызт. Суҵамныҳәакәа иарҭа схы ыласҵомызт. Нас сызрыцҳаумшьазеи, сзыхурҟьазеи? – Иардари иқьышәи, лқьышәи неилаҵәеит еиҭа. Инапы ӷәӷәақәа дахьыркыз лыԥсы алеивылгон. Идысыз лцәа-лжьы арԥсасиуан…
– Схы еилагеит, иуасҳәара сыздырам. Исымоузеи ԥсҭазаашьас уара уда? – аихац иҭаку абжьас еиԥш, дшаҵәы-шаҵәуа азал дныҩналеит. Зны аҟәардә дахҟьашеит, зныхгьы ашәҭқәа зҭагылаз аҳаԥшьа хлыршәҭит. – Изысҭахыузеи абарҭқәа зегьы, уажәшьҭа сара. Изысҭахыузеи абри аҩны маҭәа, изысҭахыузеи амал. – Лнапы иаамԥыхьашәоз аҭӡамц ианҟьаны иԥылҽуан. – Сара уажәшьҭа акгьы сҭахӡам. Амалгьы, аҳәнҭқаррагьы, Романоваа рышьҭамҭагьы. Шәиԥхьыӡ шәықәзааит сара слахьнҵа зҿаҟәаз, шәиԥхьыӡ шәықәзааит. – Дхагахаан азал дыҩнагьыжьуа дшыҩназ, лан лсахьа аҿаԥхьа дџыџӡа даанхеит. – Сан, – дныҩнаҵәааит лара, лылаӷырӡқәа лӡамҩа шәырҭаҭақәа ирҿыкьасо, –
бара быԥсы ҭазҭгьы абас сыхьӡомызт. Ибымбаӡои схала сзаҵәханы сахьаанхаз? Анцәа сзықәгәыӷуазгьы исыҵеикит. Исабжьыбгозеи, сан? – Ԥыҭраамҭак лан лҟынтәи ажәак лаҳарц лҭахызшәа, лыбла ҭраа лсахьа дахәаԥшуан. – Беилыскааит, сан. Сара уажәшьҭа ацхыраара зыхәо уаҩым, – лҳәан, Иардар дахьтәаз иаԥхьа дааины шьамхыла днагылеит. Ашәареи арыцҳареи зхыҳәҳәылоз лыблақәа, аҭабара иаҿыу аҵеиџь аҵан цәыкәбарқәак зҭахаз иаҩызан. Ахацәа зшьапы иқәҟьан иказыжьуаз лыблақәа, ԥхара рхымызт. Иаҳа-иаҳа рыҵахь аҭашәашәара иаҿын. Лқьышә цаҳәцаҳәқәа, ажьиҩы аӷа иҵихуа аџыр еиԥш ишыз, еиқәыхьшәашәа иҟалахьан, амра анҭашәалакь адгьыл аԥхара шацәыӡуа еиԥшха. Акы заҵәык макьаназ лцәа иалԥхаауаз лгәыҳәԥы шәрҭаҭақәа ракәын. Аҵыхәтәантәи лымца ӡынӡаск иҿымцәаацыз ала Иардар игәышԥы лҽнадылҵеит. Амца афархь анақәуҵалакь, иаразнак ишыццышәхо еиԥш, инеидыблылеит аҩыџьагьы. Иара дхаҵан, ихаҵара иаиргон акәмзар, лара лаҵкьысгьы еицәан иҭагылазаашьа. Ԥхыӡу-лабҿабоу дызҭагылоу изымдыруа, аамҭа ссирк иаԥхьа иниаҟьан ицазшәа акәын дшыҟаз. Аӡхыҵра иалашәаз ауаҩы, инапы иҟьоит џьара маҵәык сымԥыхьашәозар ҳәа. Аха иара дызхьнҳалоу ҳәа акгьы ибомызт. Аӡхыҵра даман ицон…
Мралаша Екатерина лакәмызт уажәшьҭа. Иахьа уажәраанӡа лыхшыҩ иацназгоз лымчра иаалымнахит даҽа мчрак. Ахымҩас иаҩызахаз лыԥсҭазаара, лымч ақәмырхо илызцәырҵыз абзиабара зҿы иаанылкылаз ауаҩы, Романоваа дышлаҭәарымшьаз еиԥш, Анцәагьы длаҭәеимшьеит. Аславианцәа дахьреиуамыз, дахькавказтәыз, дахьаԥсуаз иахырҟьаны. Иаҳа-иаҳа аамҭа цацыԥхьаӡа, уи аамҭагьы сааҭқәак ракәын иаанханы иҟаз, лара деилашәон, лхы лхашҭуан, лшьа лдақәа ирҭыкәкәаны ицозшәа деилышшаауан. Наҟ, Балтика ахықә шыҟоу, уажәы лара аԥенџьыр дадгылан дахьыԥшуаз, иҭалашьцааӡа акәын ишыҟаз. Ҩадантә иаауаз аԥҭа еиқәаҵәақәа, Нева рҽаваршәны, аҳәынҭқәар ихан акәшамыкәша рҽахажьра иаҿын. Ажәҩан, лара иасышьыжь дгылацԥхьаӡа, аԥенџьыр днадыххылан дызҵаԥшуаз, уажәы аԥҭақәа аҵач иҟан. «Сара ишԥа сеиԥшу аԥсабара», лҳәеит лара, гәаныла. «Сгәаҵа иҭажьу аиқәаҵәа иаҩызоуп, аҳҭынра иахажьу. Слахьынҵа зҷышәыз аҳҭынра. Шәиԥхьыӡ шәықәзааит, шәыҟамкәа шәеилаҳааит, сара исԥырхагахаз зегьы.Сара схақәиҭра, сыԥсҭазаара иаӷрагылаз. Аԥынџьыр днаԥырҵын лнапқәа Иардар иааикәыршан даанылкылеит. Иардар иакәзар, шықәсык аԥхьа дзытҟәаз лнапсыргәыҵа татақәеи, лқьышә ҟәымшәышәи,
уажәы ихьшәашәаӡа иҟаз, днарылаҵәеит. Здацқәа ҩаз аҵла иара ахаҭагьы шҩо еиԥш, хәыҷы-хәыҷла аҩара даҿын Екатаринагьы.
Иардар уажәшьҭа абри адгьылаҿ мыч имамызт. Петроповловтәи абахҭа иҭакыз дырҩызан. Сааҭқәак рыла Петербург даналымҵ, ҳәарада, уи абахҭахь днаргон. Убри аҟынтә, изаанхаз аамҭа ихы иаирхәар акәын.
– Ҳабналап, – лҳәеит лара иаалырҟьан. – Ҳцап Европаҟа, Германиа, Франциа, Испаниагь сақәшаҳаҭуп…
– Иалшом уажәшьҭа бареи сареи ҳабналара…
– Избан?
Лнапы данкны аԥенџьыр аҟны днаган ҵаҟа днаирԥшит.
– Иббома быҩны иакәшан ишгылоу, ажандарм. Заанаҵ иҳаӡбар акәын абналара. Адунеи аҵаҿ акәзаргьы, бара бахьцоз сбыццон. Аха уажәшьҭа абри аҩны адәылҵра азин змоу сара заҵәык соуп..
Иардар иажәа даалгаанӡа инапаҿы дынхьашьшьит, Мралаша Екатерина…
– Шәара иџьашәымшьан сысасцәа, ажәеи-жәеи ахьихысҳәало, – иҳәеит Ҳаидар, иажәа уа иаанкыло. Иагьа умҳәан, иқәра инамҭоз анарха дарааԥсон. – Абри ажәабжь сеиҳәеит уахьынтәи даныгьежь иара. Аха избахьаз Иардар иакәмызт. Даараӡа иҽиԥсахит. Илахь еиқәылеит, ацәажәара
даҟәыҵит. Уимоу, ауаа ахьнеиуаз, ԥсхәроума, чароума, еизароума ихы ақәиршәомызт. Тышаду ихы изаламкуа даналага, аԥсҭахьы дцаны абна ԥҟара далагеит. Аҵлақәа еидҿаҳәалан, атыҩ Мзымҭа ихҵаны, агаҿахь икылган иҭиуан. Ашьҭахь дҭахагәышьеит. Иҭахашьахаз ҳаиҳәеит иҩыза ицыз.
Аҽны амш бзиан. Мызкы аахыс ҟиарла хыхьынтәи илбааргоз ақыдқәа, Мзымҭа ахькҿагьыжьуаз ӡыжь дук иалажьны реидҳәалара иаҿын. Иардар Гәананба иҩызеи иареи атыҩ иақәтәан идәықәлеит. Уи аҽны иара игәалаҟара бзиан. Уи иҩызагьы игәеиҭеит, дагьеигәырӷьеит, еснагь зылахь еиқәыз игәалаҟара ахьыбзиахаз, ихыиҿы ахьылашаз. Аха уи ихы-иҿы илашаз арлашьцеит, Мзымҭа ахы ахьыҵнахуаз ашҟа аԥсҭҳәа еиқәаҵәақәа инҭаҳаз данынарыхәаԥш.
– Иубоума, Қәаблыхә, Мзымҭа ахахьы иҟалаз?
– Избоит, – иҳәеит Қәаблыхә, игәы ааҭӡыӡаан. Уи алҵшәагьы дназхәыцит.
– Ишәарҭоу аҭыԥқәа ҳархысаанӡа иаҳхьымӡандаз аӡхыҵра, – убасҟан ибла даахгылеит Мралаша Екатерина. Ианеиԥырҵуаз лыԥсы лылышәшәан инапы дшанаҳалаз. Балтика аҿықә аҟынтәи усҟан зҿаазхаз аԥсҭҳәа еиқәаҵәа, иара иԥсҭазаара зыреиқәаҵәаз, еиԥшха аҿаа-нахеит аӡхыҵра еиқәаҵәа. Емга-еимцарак акәхеит. Иҳәҳәабжь геит Қәаблыхә.
– Иааит, Иардар, ҳҭахеит…
Иардар акгьы ҟамлаӡазшәа даахьаԥшит ашьхарахь. Ашьхақәа еиҭаҵны еивас агаҿахь иаауазшәа, ацәқәырԥа еиқәаҵәақәа аки-аки еихагыла, аԥхьа инеиуа ашьҭахь иашьҭоу ахьӡаны иагәҭасуа, аԥаҩқәа кыдӡәӡәаауа, уаӷеимышхараха иаауан. Иардар иаҿасыт анышә афҩы.
– Ҳҭахеит, ҳҭахеит! – аҳәҳәара даҿын Қәаблыхә. – Улаба ӷәӷәаны икыз, атыҩ арманшәалараз… Қәаблыхә Иардар ибжьы иаҳауамызт уажәшьҭа. Иааигәаӡаны иааихьаз, агыгшәыг иаҩызаха, ацәқәырԥа асаса дҭаԥшуан. «Сара ашәшьыра сызҭо, сыҵлақәа ԥыҟҟаны иабажәго» – ҳәа аҳәозшәа. Ахаҳәқәа реинҟьабжь гәыҭшьаагаха, нырцә-аарцәа Мзымҭа иахагылаз ахрақәа ирныҩуан. Ацәқәырԥақәа аҵла дуқәа иҵрыжәжәаз, еиларҵәиуа, еилархынҳәуа рымахәқәа ҿыжәжәо, рҵыхәақәа хыжәжәо, рхы иамырхәа, иҟәыбаса ирыман иаауан. Ацәқәырԥақәа ааскьацыԥхьаӡа еиҳа иҽирҭынчуан Иардар. Ибон иара изыҳәан уаҳа даҽа мҩак шыҟамыз. Дыдраҵас игоз ацәқәырԥақәа рыбжьы изааигәахаз ибжьы нарылаҩит.
– Аҳаҳаи, Қәаблыхә, угәы коумыжьын, ҳара иагьа цәқәырԥа ҳариааихьеит…
Иашоуп аԥсуаа акыр цәқәырԥақәа ирцәынхахьан, аха уажәтәи ацәқәырԥа, цәқәырԥа еиԥшымызт. Аҩны анеилыбго аҿҿаҳәа абжьы шго
еиԥш, ацәқәырԥақәа згәыдлаз атыҩ, еидҿаҳәалаз ақыдқәа аибарххара иалагеит.
– Аӡы иаҳа-иаҳа иазҳауеит, – ихы ахьигара издырамызт Қаблыхә. – Абри ҳамч ақәхом…
– Ҩ-мчык анеиҿагылоу акы еиҳахоит, ус оуп аԥсҭазаара шыҟоу, – аԥра шхәа дақәтәан иҭынчу амшын дхушәа акәын ихы шибоз Иардар. Мамзаргьы, уи илахьынҵа дызцәымцаран иҟаз шааигәахаз шибозгьы, иҽамаириашарц иҭахызу, ацәқәырԥақәа уажәы-уажә иԥан агыгшәыг млашьеиԥш ишигәыдлозгьы, иара адгьыл данықәгылаз ихы шымҩаԥигоз еиԥш акәын дшыҟаз. Аха аҵыхәтәантәи аамҭазы, иара иԥсҭазаара зҿаҟәаз, петербургтәи ахҭыс, уажәыуашьҭан дзыхәлабгараны иҟаз ацәқәырԥақәа шижәлозгьы, Мралаша Екатерина иблақәа дрыхгылан. Ацәқәырԥақәа ивыҟьҟьан амшынахь ицоз роума, мамзаргь иара хагәха ижәлан игәышԥы иадԥыххалоз роума, рызегь дыргәлагылан даауан лара. Екатерина шаҟа цәқәырԥа дагәылагылан даауаз аҟара, иара иԥсҭазаара иацнаҵон. Убасҟан, ацәқәырԥақәа, макьаназ ихәаҽра злымшацыз, напыла дрымҵасуан, Мралаша Екатерина лцәа ҟәамшәышә дахьысырц иҭахызшәа.
Атыҩ иаҵасыз ацәқәырԥа армарахь ала иханарҵҵалеит. Аҽы џьбара зыҽззахамкыз еиԥш, аҩыџьагь акы аарыгымхеит атыҩ инықәууан
ацәқәырԥа инахәлабгарц. Аха Иардар уи ацәқәырԥа даиааит. Қәаблыхәгьы аӡы далаҳаанӡа дааникылеит.
– Соужь, сагааит, соужь. Уара ухы еиқәырха, – аҳәаҳәара даҿын Қәаблыхә.
Еиҳа иахьшәарҭаз, иахьыуадаҩраз ианнеи, аӡагәҭан игылаз хаҳә дук иладгәалан иакит атыҩ. Убасҟан ауп аҩыџьагь аԥсра абла ианҭаԥшы. Атыҩ ахаҳә изкыз инамжәар, ацәқәырԥақәа рымчра ахьеилашуаз иналашәар иҟәыбаса ицон. Рахәыцла ажәҩан иалакнаҳау реиԥш акәын рҭагылазаашьа шыҟаз. Азныказ атыҩ аҽаанакылазшәа рбеит, аҩыџьагьы. Рыԥсгьы ааивыргеит. Иардаргьы Екатерина ацәқәырԥа деиҭаналибааит, раԥха лыҩны даннеи лцәамаҭәа лцәалжьы алԥхаауа дшибаз еиԥш.
– Исгәалашәаз удыруоу сашьа, – Қәаблыхә ижәҩахыр ааужьны даацәажәеит, ацәқәырԥа ашьҭыбжь ибжьы нахганы Иардар. – Мралаша Екатеринеи сареи раԥхьаӡа ҳанеибаба, абри ацәқәырԥа шсыкәҵәишо еиԥш, лнапы ҟәымшәышәқәа сыкәршан саанылкылеит. Ашьҭахь ҳаиԥырмҵыр анамухгьы, еиҭа убас. Дӷьаҵәы-ӷьаҵәуан, уара уцар сара сыԥсуеит ҳәа. Уара уда ԥсҭазаара сымам ҳәа. Иара саргьы лара лыда ԥсҭазаара сымаӡам. Абар, ацәқәырԥақәа дрылагылан дахьаауа сышҟа. Аха уи лнапы
исыкәлыршоз аамыржәеит, ҳаҵкьыс амч змаз ауаа. Абыржәы, абри атыҩ шәымҭақәак ахаҳә иадхалан аԥсҭазаара ҳазҭаз ацәқәырԥа ҳшамнажәо еиԥш…
Ацәқәырԥақәа атыҩ иажәлацыԥхьаӡа, ахаҳә аҽаҟәыҭхара иаҿын. Уи ангәеиҭа, дыҳәҳәеит Қәаблыхә, иблақәа ахагахара рхыланы.
– Сара аԥсҭазаара сҭахуп…
– Саргьы исҭахыуп аԥсҭазаара, аха сҵәуаӡом, уара уеиԥш, – иаҳа-иаҳа ихьамҭахьоз ибжьы ҩҭицеит Иардар Гәананба. – Сара макьана Мралаша Екатерина лыблақәа сҭаԥшуазар сҭахуп. Ех, Қәаблыхә, уара иалудыраагәышьои, дзакәытә ԥҳәысыз аиарҭаҿ лара. Абарҭ ацәқәырԥақәа реиԥш акәын аиарҭаҿ дшылакьылакьуаз. Абымбыл улаиоушәа дтатан. Ҿыц ихырхыз ашәаӡеиԥш, дҟәашкакараӡа днаудӡыҭыла дцон. Ишу адырган ахәша ануршәлар еиԥш днеилаҭәон. Умҵәыуан сҳәеит, Қәаблыхә, умҵәыуан. Аԥсуа мыҵмыџь еиԥш иҟаԥшьыхәхәаҵәараӡа иҟаз лқьышәқәа науҿаӡаҭуан. Лыблақәа усгьы сара сзыҭҟәаз, аӡыжь хыла уазцаны уанӡаакәкәало иаҩызан. Аха убарҭқәа зегьы ааныжьны сааит, Саӡтәылаҟа, аӡыхәашь сагарц азыҳәан…
– Иуҳәо закәызеи, сара сшәоит, – иоуразоуроу аҵысра даҿын Қәаблыхә.
– Уеиқәхарц уҭахызар, уԥ. Аӡы азҳара иаҿуп… – Уара?
– Сара ислахьынҵоу аӡыхәашь саццоит, Мралаша Екатерина лышҟа, – ибжьы днаҵаҳәҳәан, Қәблыхә днаигәҭасны ацәқәырԥа дналаижьит. Ахаҳә иамнажәаз атыҩ аӡеибафара инахәлабгеит.
Иадара хьамҭак дааҵаҵызшәа, иԥсы ааҩигеит Ҳаидар. Акыр аамҭа ус ихы иқәжьны дтәан. Еилаблыз акәысҭӷақәагьы дҩарыҵамхеит. Нас ихы ҩышьҭхны исасцәа днарҿацәажәеит.
– Шәышықәсала аӡыблара иалоуп ҳауаажәлар. Иара убри оуп абри ажәабжьгьы зхысҳәааз. Аӡы аӡә дагазаргьы, даҽаӡә дынхеит. Абас ала ҳразҟы еиԥшьуа ҳаауеит иахьа уажәраанӡа. Ҳаԥхьаҟагьы убри алахьынҵамҩала ҳцалозар акәхап. Амахә ҩа иқәгылоу ҳаиҩызоуп ҳара, аԥсуаа. Иаҳхаагахьоу сгәалашәацыԥхьаӡа, схы-сҿы цәаҳәак анылоит.
Адәахьы шьҭыбжьык гомызт, аҵх ҭынчӡа акәын ишыҟаз. Ауаҩ аҵыхәтәантәи иажәа иҳәоит, ҳаизыӡрҩлап аҳәозшәа. Ҳаидар илабашьа аԥынҵа, хрыжь-хрыжь аҩныргәыҵа иқәиқшоз акәын шьҭыбжьыс игаӡозгьы. Уи абжьы дызгоз аамҭа акәын. Иара уи аамҭа акәын мҩас дызнызгьы.
– Убыхтәылантәи ҳцара аамҭа ааит, – иажәа дналагеит Ҳаидар. – Аҟәаҟа ҳхы ҳархеит, Аԥсҳа ишҟа. Уи аҽны пату ҳақәҵан ҳнаскьаргон Барчан Ахлоу иҭынхацәеи игәылацәеи. Сыԥшәмеи сареи ашҭа агәҭаҿы ҳнаргылан, ажәҩан дҩаҵаԥшны дааматанеит иара.
– Иа, Анцәа, суҳәоит, сара сшамкәа сызшаз,
шәызныло амҩа шәара шәзы имҩа мшхааит. Уи имариоу мҩам, аха Аԥсадгьыл иатәу мҩоуп. Аԥсадгьыл амҩа иану Анцәагьы дицхраауеит..
– Наҩеи иҩызцәеи иареи ҳнаскьаргеит Мзымҭанӡа. Уи нахыс Аԥсны дгьыл ҳақәын. Аҟәа ҳнеит, ахымш рҽны.
Аҟәа, Аԥсҳа Қьалашь Ачачба игәашә илагылан Гәында Барыц-ԥҳаи Ҳаидар Гәананбеи. Азныказ урҭ ҿымҭ-ԥсымшь игылан, амҩа хара иԥнашәаз, рааԥсара рхадыршҭырц рҭахызшәа. Убасҟан игеит абзарбзан хысыбжь. Уи Аԥсны ахада дҿыхеит, ишьапы дықәгылеит – ҳәа акәын иаанагоз. Аха Аԥсҳа уахынла дмыцәаӡакәа ианихигозгьы ыҟан. Ус имариамызт аҭоурых цәқәырԥа иацәынхаз жәларык рлахьынҵа аҵалара…
– Ееи, – ибжьы наиргеит Ҳаидар. – Агәашә аашәырты, аҳҭныҟа снеир сҭахуп…
Гәында аҵааршә дылагылоушәа аҟәара ҳәа деиҵасуа, лхаԥыцқәа аҷҷа рыҵгон.
– Ибыхьзеи, Гәында?
– Сшәоит…
– Бзыцәшәода?
– Ҳахьгылоу умбаӡои!
– Ҳараҳахьгылоу иԥшьоу ҭыԥуп. Аԥсынра агәы ахьеисуа…
Убри аамҭаз агәашә азыбжак аатит. Бџьарла еиқәных иҟаз жәаҩык арԥарцәа агәашә иааҭыҵны
иаагылеит. Рызегь неибеиԥшны еиҟаран. Рмахәҿақәа ӷәӷәан, ргәышԥқәа аџыр еиԥш еиларҭәан.Руаӡәк даарылҵын, Ҳаидар дааидгылан диазҵааит.
– Иухьӡузеи, иужәлоузеи, уабантәиаауеи, дызусҭада абри иуыцу?
– С-Гәананбоуп, Ҳаидар сыхьӡуп, Саӡтәылантәи саауеит, исыцу сыԥшәма лоуп.
– Иуҭахузеи аҳҭынраҿы?
– Аԥсҳа ир срылаларц…
– Уи ус имариоуп ҳәа угәы иаанагоума?
– Узиааиуа оуп имариоу, егьырҭ зегьы уадаҩыуп. Сара Анцәа иитәу уаҩуп, игәамԥхогь ҟасҵаӡом.
– Уара Анцәеи Аԥсҳаи гәык ала урзыҟазар, абрагь гәык ала иузыҟало ауаа урықәшәап. Шәлеи, – иҳәан, раԥхьа днагылан иҿынеихеит.
Ҳаидар амца иақәыз амҿқәа шеилаблыз аниба ус иҳәеит.
– Мадлеи, акәысҭӷақәа уҩарыха.
Мадлеи акәсҭӷақәа рхы неилеиҵеит. Даргьы уи иазыԥшызшәа, амца еишьылӡа иҩархылҟьеит. Ҳаидар, ихиҿы шьарда иааԥсахьаз, алашара наиҿалашеит. Ихараз ихәыцрақәа ишҟа даарыхан ацәажәара дналагеит.
– Шәара шәазхәыци, акыр иаԥсоу сысасцәа, ҳара усҟан ҳҭагылазаашьа зеиԥшраз. Аҳәынҭқар
ҳидимкылакәа, адәы ҳақәхар, ҳашьҭахьҟа гьажьышьа ҳамамкәа, Аҟәа ҳхы ахькыдаҳкыло ыҟамкәа адәы ҳақәхар ҟалон. Аха имԥсыша аџьма амаҵә азылаҟәуеит ҳәа, ҳамԥсырц ҳаҟазаарын ларгьы саргьы. Ҳаннеи аҽны инаркны знапы ҳанырҵаз аԥҳәызба, амра ашьхақәа ианаарывҵуа ишаалашо еиԥш дааҳҿалашеит, раԥхьа ҳанылба. Лажәақәа убас ирҟәымшәышәны илҳәон, ааԥын ашьац адгьыл ианҩалшәо еиԥш, иԥшқарахха. Аҟарма даҩызаха деихатыруан. Лыхкышьа иахьагьы сыбла ихгылоуп. Ашьабысҭа агәҽанҵаны иангыло даҩызаха. Лыџьмшьқәа амзаҿа иаҩызан. Аҽарҳа еиԥш лыхәда кылҳәан. – Дызлацәажәоз аԥҳәызба иаԥхьа дгылазшәа, иблақәа ҭырхаха иаԥхьаҟа днаԥшит Ҳаидар. – Иа, зегь зымчу, ухьышьаргәыҵа сакәхшоуп, сара. Уара иааугәаԥхар ажәҩангьы ацыԥха ҿоуҵоит. Иигәаԥхан иишаз дреиуан лара. Иагьа улахь еиқәызаргьы даауҿаччар, уаргьы уаалырлашон. Жәытәнатә аахыс аԥсуаа рабиԥара еиԥызшьуаз дыруаӡәкын. Елана лыхьӡын, жәлалагьы д-Шларԥҳан. Ҵабал иҭыҵқәаз дреиуан. Аԥсҳа Қьалашь Ачачба, Аԥсны ахи-аҵыхәеи рышҟа ауаа дәықәиҵеит, аҳҭынра зырԥшӡаша, аҭыԥҳацәа изаарц азыҳәан. Лара Еланагьы лаб диман дааит. – Шәымҭак иажәа ааникылеит Ҳаидар. Ихи иареи рхала еизынхарц иҭахызшәа, ҿымҭ-ԥсымшь
даатәеит. Издыруадаз уажәы иихәыцуаз? Иқәра ду изаанагаз ахьамҭара шаҟа иҟаз. – Елана хазына, Елана саҳәшьа, – игәы дынҭаӷазыӷазит Ҳаидар. – Елана саҳәшьа зысҳәаз убри оуп, сыԥшәмеи лареи еиҳәшьцәас иҟаибаҵеит. «Сара аиашьа дсымам уара усашьазааит» – ҳәа салҳәеит. Лыҟәамшәышәра мацараҿ дыҟамызт лара. Иагьараан аибашьраҿы дҳавагылахьан. Арԥарцәагь рацәаҩны илеиҽарбон, аха лара уи дахлафаауа ус ралҳәон, «зны аибашьышьа шәҵа, нас ҳазхәцып» ҳәа. – Ацәажәара дааҟәыҵны ихы наиқәыжьны ԥыҭраамҭак ус дтәан, нас иажәа инациҵеит. – Сара сгәы иаанагон аҳҭынра аҩныҵҟа ауаа маҷызшәа, аха абрахь даҽакала иҟазаарын. Аҳҭынра аҩныҵҟа еилашуан. Ахәылбыҽха амра амшын ианӡаашәалоз аламҭалаз дааит ашьжьымҭан агәашә ҳҭазҵаз арԥыс.
– Шәыԥсы шԥашәшьеи? – дҵааит иара, акәаскьа абарҵа дшаахалаҵәҟьаз.
– Иҳабыргәузеи, даара пату ҳақәҵан иҳазныҟәеит, знапы ҳануҵаз, – сҳәеит саргьы.
– Ҳара ҳҭыԥҳацәа рҩыза адунеиаҿ иҟаӡам, – даарыхлафааит иаргьы. Нас сара сахь даахьаҳәын ус дсазҵааит. – Уара уааит Аԥсҳа ихьчаҩцәа урылаларц?
– Ааи, ус оуп хықәкыс исымоу…
– Уара иудыруама уи имариам шусу?
– Имариоу аус сашьҭазар, абра саауазма…
– Уаҵәы Аԥсҳа уидикылоит, – иҳәеит иааиз арԥыс, насгьы инациҵеит. – Иудыруазааит Аԥсҳа зегьы дшрыцклаԥшуа. Уажәа ркьаҿуа уиацәажәа. Иуиҭо азҵаара аҭак ада даҽакы аваумгалароуп. Уахь ианцатәу сара сааины узгоит. Шәыҵх аабзиахааит, – иҳәан ашәахь иҿынеихеит. Убасҟан сиазҵааит, иухьӡыу иужәлоу соуҳәар ҟамлари ҳәа. Иара иаразнак даахьаҳәын, уажәраанӡа иахьсеимҳәацыз гха дук ихьызшәа ҿааиҭит.
– С-Аџьрыцбоуп, Ажьгьери сыхьӡуп, Абжьыуаа рҟынтәуп. Аимара ақыҭа сынхоит. Сааит абра, уара уеиԥш, хышықәса раԥхьа Аԥсҳа ир срылаларц. Сагьыргәаԥхеит, уажәы ихьчаҩцәа шәҩык сырхадоуп, – иҳәан дцеит.
– Убри аҽны инаркны ҳаибадырит, сҩыза сарӷьажәҩа, сашьа, акыр аибашьрақәа ирцәынхаз, Ажьгьери Аџьрыцбеи сареи. Ҳаицрыҵижьҭеи хьаас исымаз акакәын, иԥсы ҭоума ҳәа. Анцәа ду илыԥха ала, шәара сысасцәа, сыԥсҭазаара иацышәҵеит. Сара сцәанырра исанаҳәон уи иԥсы шҭаз. Избанзар, уи иԥсы ҭамзар, саргьы сыԥсы ҭамзар акәын. Иареи-сареи гәыла убас ҳаидҿаҳәалан, ҩ-храк еидгылоу еиҟәыуҭхар аҳа, еиҟәҭхашьа ҳамамкәа, – ацәажәара уаҳа иациҵарц иҭахымызшәа ихы наиқәжь даатәеит. Аха, уи аҟара аамҭа мгакәа, иажәа инациҵеит. – «Адгьыл сгәабаныуп, ажәҩан схызоуп, ҳашьхақәа сыхчнызоуп» – ҳәа
иашәа иналаҵан иҳәалон Ажьгьери. «Ашәа гәышьҭыхгоуп, хьаа хҽыгоуп, ашәа ахаҵа иԥышәагоуп» – ҳәагьы нациҵон. «Аибашьра аус адәаҿы ауп иахьыӡбатәу» иҳәалон Ажьгьери. «Аҳаҳаи, аҳаҳаи Ажьгьери!» ҳәа сыбжьы иқәсыргон ажәылара аан, аԥхьа дгылан данцоз. «Аҳаҳаи, аҳаҳаира», иаргьы аҭак ҟаиҵон сара сахь. Иареи сареи ҳаигәныҩра, ҳ-Ԥсадгыл ахьчаҩцәа зегьы иреигәныҩран. – Иажәа ииҳәашаз дназхәцны, шәымҭақәак иҽаанкылан ацәажәара дналагеит.
Ауыха ихы нықәиҵеит, аха уажәы-уажә дааԥшуан Ҳаидар. Уаҵәтәи амш ааира дахыццакуан, даргәаҭеиуан. Адәахьы ҭынчран, амшын ашьҭабжь ада. Амшын еиԥш акәын Ҳаидар иԥҳәыси иареи ргәы шеисуаз. Рқәыԥшра иаԥықәслаз аҭагылазаашьа иаргәаҭеиуан. Гәында лнапы ҟәымшәышәқәа рыла, Ҳаидар ижәҩахырқәа днархьысын, лышҟа даахьарԥшшәа, ус лҳәеит.
– Угәы ишԥаанаго, иаҳԥеиԥшхарызеи ҳаԥхьаҟа?
– Анцәа инапы ҳануп. Аԥсуаа зегьы ирԥеиԥшхо, ҳаргьы иаҳԥеиԥшхоит. Уаҵәы Аԥсҳа иахь снеира зегьы аӡбап…
Гәында лхаҵа днаилашәкәеит, иара иакәзар, инапы ӷәӷәақәа рыла ишҟа даалыхеит. Убасҟан илымҳа дынҭахәыҭхәыҭит лара.
– Сыԥсы ҭанаҵы уара узы сыҟазаауеит… – Саргьы бара бзы…
Рхәыцрақәа неихда-ааихдо, акыр аамҭа измыцәеит аҩыџьагьы. Уаҵәы ибзиан, иӷәӷәаны иааԥшырц азы ирҭахын, аха иауамызт. Рхәыцрақәа рацәан, изныз амҩа иахькылнагоз ахьырзымдыруаз азыҳәан. Ашьҭахь даргьы ирызгәамҭеит иҭахәхәа ишыцәаз. Ианааԥш, иҟьаҟьаӡа ишахьан. Гәында иаразнак лҽааилаҳәан абарҵа даныҵахх, Елана амардуан ахалара даҿын.
– Шәамхацәазар ҳәа сшәеит, – лҳәеит Елана, илырҿыхарц дахьааиз ргәы акы аанагар ҳәа даацәшәаны.
– Аиаша басҳәап, ҳаргьы иаха акыр аамҭа ҳазмыцәеит, – Гәында Елана длаша-лашо амардуан дахьаахалаз лгәы иаахәаны. – Шаҟа ҳхәыцзеи, шаҟа еиҿаҳарԥшызеи. Сыԥшәмеи сареи даараӡа ҳҭагылазаашьа уадаҩуп…
– Зегьы здыруеит, – Гәында лгәы лырҭынчырц лҭахын Елана. – Ажьгьери исеиҳәеит. Шәҽеибыҭан шәылбаа, ашьыжь какалк шәкып, – лҳәан, лыхцәы шьқьыр лҟәаҟәа инкыдԥсало, аԥсыӡ аӡыжьаҿ ианылакьы-лакьуа еиԥш, лныҟәашьа ԥшӡала амардуан дналбаан дцеит.
Амра аныҩагыла инаркны аҳҭынра иаҳа-иаҳа аԥсы ахало иалагеит. Аиҳараӡак абџьар зкыз арԥарцәа рацәаҩын. Урҭ зегьы аԥсуа маҭәала еилаҳәан инеибеиԥшны. Раҳәа, рҟама, ркьарахә, ршәақь – рызегь, цырцыруан. Аџьаԥҳаны зҭаз
рҟанҭаруазқәа рӡарақәа ирыкәаршаз анаҩыс, рыжәҩахырқәа наҟ-ааҟ еихданы иахшьын. Ахылԥарчқәа рхан, ахҭырԥа рҟәаҟәа икыдыршәылан. Аҟамчқәа ркын рызегь инеибеиԥшны. Амҩа ишықәлоз ҩашьомызт.
Аҳҭны уаа ццакра рымамызт. Дара изларҟазшьаз ала, аамысҭашәала рхы мҩаԥыргон. Урҭ рхы аанкылашьеи, инықәгыло-аақәгыло рныҟәашьеи, ианеивысуаз реихырхәашьеи улаԥш иҵамшәар ҟаломызт. Ажәытәӡа Аԥсҳа Леуан Ачба ихаан инаркны, Аԥсҳа Қьалашь Чачба иҟынӡа иааргоз аҵас акәын. Аԥсуа ҭауадцәа ианакәызаалакгьы аҵас бзиа пату ду рзақәын…
Ҳаидар џьара дызгыломызт, дгәаҭеиуа абарҵа дыҵан. Мадина лакәзар, лыблақәа ааихмырсыӷьӡакәа, аҳҭынра уаа дрыхәаԥшуан. Аха урҭ дара рышҟа ихьаԥшуамызт. Уи лара лгәы аалнархьит азныказ. «Ас арҭ ҳгәарымҭаӡар, иҳаԥсыхәоузеи» – ҳәа лгәы инҭылҳәааит.
– Аԥсҳа саха имамзар акәхап, – даақәԥсычҳаит Ҳаидар.
– Аҽыуардынқәа хианы игылоуп. Иҟалап мҩа харак дықәлозаргьы. Иахьа дцаргьы дхынҳәып нас, ҳабаццакуеи, – лхаҵа игәыԥжәара сзыхҽуазар ҳәа даҿын Гәында.
Убри аамҭаз, дшааиз рызгәамҭакәа, адгьыл дааҵыҵызшәа, амардуан дыҩхаҟьалеит Ажьгьери.
– Ухиоума? – Сыхиоуп.
– Ус анакәха усышьҭал.
Ишьамхы наиҵԥраан, «Анцәа сырманшәала» – ҳәа игәы дааҭацәажәан, Ажьгьери днаишьҭалеит Ҳаидар. Амардуан ҭбаа ала аҩбатәи аихагыла ианыҩхала, Ажьгьери ус иҳәеит.
– Абра уааԥшы саахынҳәаанӡа.
Шаҟа шықәса ихыҵыз аҟара аамҭа цазшәа ибеит Ҳаидар. Мзымҭа ацәқәырԥақәа уи аҟара еиламшыцзар ҟаларын, иара игәы шаҟа еилашыз аҟара.
– Уҩнал, – иҳәеит Ажьгьери, ашә даадәылҵны. Ҳаидар ашә дахьнхыҵыз дзеиҭамҵуа уа даанхеит.
– Уааскьа, арԥыс, – ажәҩан агәахьы ианыдыдуа еиԥш, ибжьы ааиргеит Қьалашь. Ҳаидар шьаҿак иаԥхьаҟа иныҟаҵан, дадырсызшәа даагылеит. Аԥсҳа дигәаԥхеит дназхәаԥшыз арԥыс. «Сара стәқәа дреиуоуп» иҳәеит гәаныла иара. Нас иаргьы иаԥхьаҟа шьаҿак ааҟаҵан, Ҳаидар ижәҩахыр инапы нықәҵан ус иҳәеит.
– Ажьгьери исеиҳәеит ухы-уҵыхәа. Амашәыр ушақәшәазгьы, аҭаацәара ушалалазгьы Асаӡқәеи аубыхқәеи уара акгьы ухарам ҳәа ахьыршьаз, иашоуп ҳәа азысыԥхьаӡоит. Ауаҩы ихәҭам дақәзыршәо иоуп ацәгьа ҟаҵаҩы ҳәа изышьҭоу.
Сара дысҭахуп аиаша мҩаԥызго. Уара уааит сара усывагыларц?
– Ус ауп, ҳаҭыр зқәу ухыҵкы, – иажәақәа неишьҭеиԥсеит Ҳаидар. – Сара аҭоуба шьҭасҵоит, ҳ-Аԥсадгьыли уареи шәыхьчараз схы сшамеигӡо. Иаҭаххозаргьы схы шақәысҵо.
Аԥсҳа Қьалашь ииҭахыз ажәақәа иаҳауан. Иҵагь иааигәа днеины ус иҳәеит.
– Анхаҩ иоуп Аԥсны бӷас иамоу. Анхаҩы даныҟамла, Аԥсынгьы зыҟалом… – Нас Ажьгьери иахь даахьаҳәны адҵа ҟаиҵеит. – Сыхьчаҩцәа дырхыԥхьаӡала. Иԥҳәыс аҳҭны ҭыԥҳацәарҿ дыҟазааит. – Нас Ҳаидар иахь даахьаҳәны усгьы нациҵеит. – Анцәа игәаԥхареи алшареи уоуааит, ууаажәлари, у-Ԥсадгыли ухьчартәы…
– Уи еиԥш алшаргь, агәаҳәарагь Анцәа исылеиҵеит Аԥсҳа ухыҵкы, – Ҳаидар иусқәа шыбзиахаз аниба, иԥсы ааивигеит.
Аԥсҳагьы игәы иахәеит иаԥхьа игылаз арԥыс ихымҩаԥгашьа. Нас Ажьгьери иахь даахьаҳәны ус иҳәеит.
– Хәышәҩык сыхьчацәа раԥхьа днаргылан аҭоуба иркы, Аԥсни аԥсуа жәлари рзыҳәан гәык ала дшыҟоу ала.
Хәышәҩык Аԥсҳа ихьчаҩцәа зызкыз, иара мацара ихьчараз ауакәыхыз. Урҭ Аԥсны ахи аҵыхәеи зегьы аԥсуаа рызҵаара рнапы алакын.
Уахгьы ҽынгьы иара хышәҩык изааныжьны, егьырҭ ҩышәҩык жәаҩыла-жәохәҩыла рыҽшаны Аԥсны иалан. Аԥсҳа иуаажәлар рзы ииӡбоз рлымҳа аҟынӡа инаргон. Қыҭа цыԥхьаӡа аҭагылазаашьа гәарҭон. Аҳәааҿ игылаз аруаа рҭагылазаашьа еилыркаауан. Ажәлар ирацәажәон. Ацәгьауцәеи аӷьычцәеи аҟамч ԥҵаҵа иҵырхуан. Ирымԥыхьамшәозгьы Аԥсны иалҵырц ажәа рнырҵон. Аԥсҳа ихьчацәа, «алаапкқәа» – ҳәа хьӡыс измаз, рхы инаркны ршьапаҟынӡа бџьарла еиқәных иҟан. Ҩажәаҩык Аԥсҳа ихьчаҩцәа, хышәҩык аӷацәа нарҿагыларгьы ак рылдыршомызт. Иарбан ҭагылазаашьалакгьы, игаҿоума, ишьхарома, маҟҿаҳәара аӡы иӡаагылоума, амра ԥхоума, акырцх ауама, дара рзыҳәан зегьы еиԥшын. Ахьаҵра зыхьӡыз рыздырамызт. Аԥсуаа жәытәнатә аахыс, ахыци ахәымпали инаркны, абџьар аҵагылара рылан. Урҭ ржәылареи рхьаҵреи, даҽа милаҭк ржәылареи рхьаҵреи еиԥшымызт. Аҭыԥ рхы иадырхәон. Аӷа ихы агарҭа имоуа, адгьыл иааҵаҵызшәа инеиҿагылон. Аиҳараӡак ажәылараҿ акәын иахьыӷәӷәаз. Рыбжьы убас ицәгьан, асыԥса ҿыҩрны иланашьҭуазшәа. Ахыҭҟьара иацнеиуан. Ршьамхы ҵарын. Иназышьҭалазгьы рыцәцашьа имамызт. Рхымҭа кашәомызт, иҭадыршәуан иахьалыркааз агәҭа. Ашәақь иахьалнамдоз ихысуамызт. Ахи ахәшәи еиҷаҳауан. Ахра иаҿоу
абӷаџьма еиԥш акәын, аԥсуа еибашьҩцәа ршьапы ахра ишакуаз. Зегьы реиҳа урҭ рымч анеизыргоз, ҳәаҭыхла раӷацәа ианырҿагылоз акәын. Аԥсуаа ахәыҷы агара дангарҵуаз инаркны имахәҿа аӷәӷәара хшыҩҵак арҭон. Змахәҿа ӷәӷәамыз арра дыргомызт. Аҵеи арра ирыдрмкылаз изыҳәан ирҳәон: «Аҵеи Анцәа дшәиҭан, аха дсаҟаҭны дшәааӡеит» – ҳәа. Аибашьра адәаҿы аӷа даабеит ҳәа ижәыломызт хаха. Урҭ рыжәҩахырқәа еидҵаны, еикәшаны игылон. Ирыжәлоз аӷагьы даарыкәшан дгылар акәын. Азныказ реикәшара аиҵалара иалагон. Иара ақәлаҩгьы урҭ ҳмацәаз иҭаҳцалеит ҳәа ргәаанагара ԥхьа иагон, аха аԥсуа еибашьҩцәа, рызегь еицҿакны еицыҳәҳәон, нас изҭацалаз амацәаз ахы ааԥжәаны, аӷацәа аҩныҵҟа иҭарцалон. Аӷагьы ажәылара дшақәгәыӷуаз, иҭагылазаашьа аҽанаԥсахлакь, рыжәҩа ҭҟьазшәа иааилахон. Аҽеидкылаха роуаанӡа, аԥсуа еибашьцәа изҭарцалаз амацәаз ахы иҭарҟәаҟәон. Аибашьраҿ аҟәараӷ бзиан рхы иадырхәон аԥсуаа. Ақәны иалхыз, амшә шша ахьшьны еилҵәараа рарма жәҩахыр иахаршәыз, иааихкәыцәаан иршәны аӷа ихәда иахадыршәуан. Уи убас ирласны иҟарҵон, алашьцараҿ амацәыс аныҵарыҵаруа еиԥшха. Ашәақь, аҳәа, аҟама, алабашьа, аҳәызба баша иныҟәыргомызт, аибашьраҿ. Убарҭ зегьы ианаҭаххоз рхы иадырхәон. Абас ала, р-Ԥсадгьыл ахьчараз аибашьра иазыҟаҵаз уаан аԥсуаа.
Қьалашь Ачачба акраамҭа изал ҭбаа дуаҿ алаҩеира даҿын. Игәы иҭыхоз, ихьаа зеиҳәаша, аӡәы дишьҭоушәа, аҭӡамцқәа дныркыдԥшыло-аакыдыԥшыло, ҵаҟа лбаа аҳҭны уаа иара ишизыԥшызгьы, дыццакуамызт. Иоура иҭбаара ауаҩы наӡааӡа иаҵкьысгьы деиҳан. Иоура иақәнагахаша ацәеижьи иҟәнын. Хәышә шықәса зхыҵуаз аџь ҵла еиԥш, иҩахьаз, аха каҳара зқәымыз даҩызан. Абри аҟара иадара хьамҭа ижәҩахыр ишықәзгьы дазырхәомызт. Ихы дацәыла-сызшәа акәын дшынаҳәааҳәуаз. Уаашәҩык дрылагылазаргьы, алашьцара ацәашьы шалубаауа еиԥш, ихиҿы рылубаауан. Згәы ҩылган, иаазырхәан иҟаз иԥынҵа, оумашәа дарԥшӡон. Дуаҩыԥшӡан, аха иԥшӡара ихаҵара аныԥшуан. Дуаҩаԥшьын, ихиҿы аазыхәхәан. Ихцәгьы цәыҟаԥшьын. Ахьшьыцба аблақәа ирҩызан иблақәа. Данухәаԥшуаз аӡыӡ еиԥш инаулаҟаца ицон. Ҭынч даныҟазгьы, игәы аныԥжәозгьы, ацаҟьа иалҵуа арҩаш хәашьра ақәу аҳа, иаргьы ихиҿы аҽаԥсахуамызт. Икәмжәыхәа акаба еиқәаҵәа аҵан. Имаҟа иҟама раӡныла ичаԥан. Ишьаз ашьагрын еимаа, иахагылан аԥсуаа идырҵәыз асахҭан еимсқәа. Аԥсуа уасцәа иалхны, Ԥсҳәаа рҟазацәа изырӡахыз ахылԥарч ихан. Ижәҩахыр иқәршәыз ахҭырԥа, ихцәы аԥшшәы еиԥшын. Иоура зеиԥшраз еиԥш акәын ишьаҿақәагьы шеихигоз. Адгьыл
дзықәгылаз иара излеитәыз ала, идгьыли иареи еиҟәыҭхашьа шрымамыз иныԥшуан. Шамахамзар, инапы уаҩы ииркуамызт. Бзиала уаабеит аниҳәоз, иарӷьа напы игәышԥаҟынӡа иҩышьҭхны, аԥсшәа иҳәон. Дцәажәон ҭынч-ҭынч. Идыруан ибзиан аҭырқәбызшәеи, араб бызшәеи. Иара убас аурыс бызшәала даԥхьон дыҩуан. Иаҳауан англыз бызшәа. Ааигәа-сигәа данцоз аҽыуардын дақәтәон. Мҩахара данцоз, дҽыжәлон. Лмкаала дацклаԥшны, пату ақәҵан ифон аԥсуа чыс. Аԥсҳа имаҷны дыцәон. Аҵх наган дышьҭалон, шаанӡа дгылон. Зегь реиҳа ихьааз ар рызҵаара акәын. Ҩажәа шықәса инадыркны, ҩынҩажәа шықәса зхыҵуаз рҟынӡа абџьар иаҵаргылан иман. Аԥсны шшәарҭахоз анибоз иҳәаақәа ирыӷәӷәон. Аԥсны иаснагь амшынахь ала ишәарҭаз, фышә ӷба аибашьыгақәа хҵаны иман. Ԥуҭ инаркны Гьеленџьикнӡа азин амамкәа тәым ӷбак хылар ҟаломызт. Изларҳәоз ала, икәша-мыкәша еиларӡыӡан иман. Ианшәарҭахалакь, аамҭа кьаҿла ҩажәихәба нызқьҩык ар ықәиргылон. Урҭ изымхоушәа ибар, нас акәын Аԥсны ашьапы ианықәиргылоз. Қьалашь Чачба иаҟара, аԥсуааи, урҭ рашьцәа адыӷақәеи аӡәгьы еизааигәа-/имтәыцызт. Шықәсыкахь знык ҽцәашәҩык уахь ишьуан. Убыхтәыла инаркны Ҟабарданӡа ирҭаауан. Уахьынтәи абрахь иааигон. Убри ала
атәым ҳәынҭқарцәа идирбон иара ихала дшыҟамыз, аԥсуаа рашьцәа Нхыҵ Кавказгьы ишынхоз.
Аԥсҳа атәым тәылақәа рҟынтәи иҭаауаз аруаа роума, мамзаргьы аҳәынҭқаррақәа ирыбжьацәажәоз, зыбз хны изҿаз роума, Аԥсны акралызгарц иаауаз аҭуџьарцәа роума, рызегьы рацәажәашьа дақәшәон. Аҳәынҭқаррақәа дызцәыхарахаша, дыззаигәахаша, рызегьы иаԥхьа асаркьа даныԥшылоушәа ибон. Ихшыҩ ҵарын, ихәыцра харан. Џьара хаала ихы мҩаԥигон, даҽаџьара инақәырӷәӷәан. Аха, иагьа ус акәзаргьы, шәышықәсала аӡыблара иалсны иаауаз Аԥсынра, ццакрыла еиҭа ацәқәырԥа иалаҳарц иҭахымызт. Убарҭқәа дахьрыхӡыӡаауаз акәхап, ихиҿы акаҷырақәа занылазгьы. Издыруадаз иара ихаҭа ида, ижәлар рлахьнҵа знапы иану аиадара дызҵоу шаҟа ихьанҭоу…
Аҵх акыр инеихьан, аха дыцәамызт Қьалашь. Ихьанҭаз ихәыцрақәа ицәеилалон.Акы дацәцар, егьи ихәцәа ҵнакаауан.Аиҳараӡак игәы иҭыхоз иҷкәын аиҳабы Асланбеи иакәын. Уи Ҭырқәтәылаҟа дцеижьҭеи иаара иахьахыԥаз даргәаҭеиуан. Кьалашь ианаамҭаз игәеиҭеит, иҷкәынцәа Асланбеии Сафарбеии рыгәқәа еизынханы ишыҟаз. Аԥсны азҵаараз рыгәҭакқәа шеиқәмшәоз. Аԥсҳа дацәшәон, иҷкәынцәа реимак амаҷ аҟынтә аду ахь икылнагар ҳәа.
Адәахьы аԥша асуан, аха ақәа ауамызт. Аԥсҭҳәақәа, амшын цәқәырԥақәа ирхьысуама уҳәаратәы, аҽыларҟәра иаҿын. Амшын аԥша иаҵалаз ацәқәырԥақәа иаҳа-иаҳа ишьҭнахуан. Аӷбақәа аԥҭа еимҟьара зылашарақәа алыҷҷоз, игаз-ҽазуа ихгылан. Зны рԥынҵақәа хҵаркьакьа ҟарҵоушәа илаҟәуан, даҽазных аҵәыргыла иахыԥоушәа ҵәҩанҵәыҟа ихалон. Аԥсабара гәаҭеиуан Қьалашь дшыгәаҭеиуаз еиԥш. Игәалаҟара каҳан акәын дшыҟаз. Уи азал ду ахи аҵыхәеи дцо-даауа, мҩахарак дықәушәа дкарахан, аԥенџьыр ҭбаа днадгылан, адәахьы акгьы ахьимбоз аԥшра далагеит.
– Ажьгьери, – ибжьы наиргеит Қьалашь. – Абра сыҟоуп, Аԥсҳа ухҵкы.
– Аӷба ахабар?..
– Мап, Аԥсҳа ухҵкы.
– Шәгәшәҽаныз, – Қьалашь игәы шәаӡыӡарак нҭалеит. – Аԥсадгьыл ахьаа еиҳау даҽа хьаак ыҟам. Уара иудыруама, Ажьгьери, шаҟа ихьанҭоу Аԥсадгьыл ахьаа аҵалара?
– Издыруеит, – аҭак ныҟаиҵеит Ажьгьери. – Издыруеит азоуп уааигәара сзыҟоугьы. – Уа иҽааникыларц иҭаххеит, аха Аԥсҳа иааигәара иҟоу иара мацара ҳәа алымҵырц азыҳәан инациҵеит. – Ҳаԥсуа жәлар зегьы…
– Угәы ишԥаанаго Ажьгьери, амшын цәқәырԥақәа дуума?
– Ааи, ахәара ҳәа аилашра иаҿуп…
Адәахьы аԥша еиҭа иӷәӷәаны иасит. Ақәыџьмақәа ауаса ианрылалакь ишеиланаргьыжьуа еиԥш, еилаҳантеит аԥсҭҳәақәа. Аԥсаатә аншәаҟьалакь хыла абард ишасуа еиԥш, ԥша цырҟьақәакгьы, ҽыҳәҵәыла аԥенџьыр иагәыдсылон, шәаџьҳәарак аман иаауазшәа. Қьалашь иҷкәын Асланбеи изыҳәан игәы шәаны иҟамлацызт уаха еиԥш. Абрахь ицәыригомызт, аха ихы инапаҿы изаагомызт. Амацәыс аԥҭа анааиҟәнажәа, наҟ хараӡа амшын дынхыԥшылеит Қьалашь.
Аӷба ажәҩан ианнаҟьарц аҭахызшәа, ацәқәырԥақәа иахьынӡа рылшоз хыхь ишьҭырхуан. Аха аӷба ацәқәырԥақәа рымч уи аҟара имырхакәа, аҳҭынра аҿаԥхьа иҟаз абаӷәаза иаадгылеит. Уи иааҭыҵыз хҩык арԥарцәа, роупа еиқәаҵәақәа рҽылаҳәан, агәашәаҿ иааит.
– Шәарбанқәоу? – ибжьы геит амшын агаҿахь ала агәашә зыхьчоз арԥыс.
– Аԥсҳа-иԥа Асланбеи Чачба…
Аҵх ашарахь инеихон. Аԥшатлакә уажәраанӡа аҩны аҭӡамцқәа кыдзыххаауаз аҽеиқәнакхьан. Аибашьра адәаҿы иаҵахан, ихьагәгәа зышьҭахьҟа ицо ар ирҩызаха, аԥсҭҳәақәа еиқәыцыԥжәахаха амшын агәахьы рҽыԥхьакра иаҿын. Аԥсабара аҽанарыцқьа ашьҭахь адәахьы иааҭынчрахеит.
Аха Аԥсҳа итәарҭа азал ҭбааҿ иҭынчрамызт. Аби аԥеи еидшылан аицәажәара иаҿын. Асланбеи иаби иареи реицәажәара иара изыҳәан ихьанҭаран. Аҟиар дахушәа акәын дшыҟаз. Избанзар, иаб пату иқәиҵон. Имаҟа ҿеиҳәо дааҟалеижьҭеи еиликаахьан Аԥсҳара ус ишымариамыз. Насгьы абшьҭамҭала Аԥсны ахагылара иара ишитәыз идыруан азы, иаб дарӷьажәҩан дивагылан. Уи умоу, аҵыхәтәантәи ашықәсқәа рзы, Асланбеи еиҳа иӡбахә аҳәара иалагеит, Қьалашь иаасҭа. Уи аб еиҳагьы деигәырӷьеит. Иҷкәын дбаӷьаӡа игылара еиҳагьы игәы ҭнагон. Иахьынӡаилшоз абӷагь ииҭон. Аиашаз, Асланбеи дыџьбаран. Абаа дагәыдуҵар гәышԥыла еиҟәижәон. Ижәҩахырқәеи, урҭ ирхьынҳалаз имахәҿақәеи џырын. Инапсыргәыҵа амса ыҵалахьан. Аҽы дақәтәо дааҟалеижьҭеи аибашьра аҽазыҟаҵара даҿын. Зны шьыжьы инаркны шьыбжьонынӡа аҳәа иҟьон. Нас аамҭақәак иԥсы ааиҭакны, ахаҳә хьамҭақәа еиуа-еиԥшымыз ирԥон. Нас амшын агаҿаҿ днеины аԥслымӡраҿ дыҩуан, ахәлара иааимнахаанӡа. Уахынла иԥсы ишьон. Шамахамзар, аҳҭынра иаҭаауаз асасцәа дырԥыломызт. Арыжәтә акәзар иҿахьы иааигомызт. Шьыжьла акрыфара иҽадицаломызт. Чаҟәак азна ахырҵәыршла далаӡон. Нас иаразнак иҽы дҩақәтәан, иҩызцәа иман Гәмысҭа ахықәахь дцон. Аԥынгылақәа ҽыла ирхыԥон.
Ахлаӷьара иқәчаразаан илбаауан. Аҽы шыҩуаз иахьӡаны иақәтәон. Уахьынтәи иԥан икаԥон. Мамзаргьы аҽы ахәда иахьынҳалан иахагьыжьуан. Амгәацәа иҵасны акәадыр еиҭантәалон. Акәадыр иҩангылан ацәҟьара еихсны икыдырԥаауан. Зны арымарахь, нас арымарахь аҽы аган иавалон. Ишьҭасны абаз шьҭырхуан. Абарҭқәа зегьы раԥхьа дгылан иҟаиҵон Асланбеи. Ашьыбжьышьҭахь рыҽқәа ноужьны, ирзышьҭхуаз аиадара хьанҭа иаҵалан, Гәыма аӡы еиҳа иахьаӷьыз инырааруа, аԥсҭа иҩҭала ашьхарахь ихалон. Асланбеи имҩа зегьы ирымҩазар акәын. Уи ацаҟьа дкыдлар, даргьы ишьҭалон. Еиҳа иуадаҩу амҩахәасҭа ылхуа, аҳаракыра иазцон. Мчыбжьык инеиҳаны фатәыда абнараҿ ирхыргон.
Асланбеи Чачба ар дырхагылан. Хәнызқьҩык иааиԥымҟьаӡакәа Аҟәа иҟаз, хәышәҩык Аԥсҳа ихьчаҩцәа налаҵаны, иаарласны иахьаҭаххо азыҳәан ихианы Абжьаҟәа итәан. Убри ашьҭахь, амрагыларахь ала Егры аӡы иаванхоз аԥсуаа, иаснагь ихианы ирыман ҩ-нызқьҩык ҽыла аруааи, жәнызқьҩык ашьаҟаруааи. Аҟәа, ма Бзыԥ аганахь ала ишәарҭахар, иаразнак амҩа иқәлон, ҩымш рылагьы иахьырҭахыз инеиуан.
Абжьыуаа ирылшон шаҟа рҭахыз ар ықәдыргылар. Аха дара иаснагьаз еиқәыршәаны ирыман жәеиза нызқьҩык ашьаҟауааи хнызқьҩык
аҽцәеи. Урҭгьы рыфатә, рыжәтә ирласны излеиҭаҵшаз зегь рыла еиқәшәан. Дали Ҵабали ԥшьнызқьҩык ар ҳаи рҳәар ишныҵҟьара игылан. Ибзиангьы аибашьра иазыҟаҵан. Урҭ еиҳа иахьеибашьуаз ашьхараҿ акәын. Аҭырқәа шәақьқәа зегьы иркын.Иара убас рыгәҭа аазырхәаны, зоура дуцәамкәа аҳәақәа ирыҟәныз, ахра рхалара ма, рылбаараҿы ирԥырхагамызт. Аихацқәа рышьарҵон ацаҟьа ианаҿысуаз. Зоура шә-шьаҿак инаӡоз ашаха ыршан рыжәҩахыр иахшьын, акнаҳара иалахаларц, ма иалалбаарц азыҳәан. Ирфашаз ацхамгьали ашәырҩеи рыда уаҳа имыцхәыз шьҭырхуамызт. Рызегьы шәҩы-шәҩыла ишан.
Аҟәа, мамзаргьы Кәыдры инаркны Гәманӡа инхоз аԥсуаа, аибашьраз иаснагь ихианы иҟан. Егьырҭ аҭыԥқәа раасҭа, дара рҭагылазаашьа еиҳа иуадаҩын. Акы, агаҿа иазааигәан. Иҩбазгьы, Аԥсҳа итәарҭа Аҟәа акәша-мыкәша, хыхь Гәма Абжьаҟәа уҳәа, иаснагь ашәарҭа иҭагылан. Убри аҟынтә ахыхьчара акәын еиҳа игәцараркуаз.
Гәмысҭа аӡиас инаркны Бзыԥҭа аӡиас аҟынӡа, абзыԥқәа жәанызқьҩык аибашьҩцәа рыман. Урҭ еиқәшәан зегьрыла. Руардынқәа, рыцәқәа, рхәы ҟазҵоз ауаа, рқәабқәа, рыбҟәылқәа, рчаҟәақәа, рыхмаҷырқәа. Убас ала еиқәшәаны ирыман ақьалақәа злырхшаз амаҭәахә.
Бзыԥҭа аӡиас инаркны, Мзымҭа аӡиас аҟынӡа, акрызҵазкуаз адгьыл ҭбаа ду иқәынхоз, аԥсуааи, ашәуааи, асаӡқәеи рызегь неилаҵаны, ҩажәанызқь инареиҳаны аибашьҩцәа ықәргылан ирыман. Убарҭ зегьы хадас дрыман Асланбеи Ачачба. Абас ала, Азиабжьареи Европеи рҟнынӡа инаӡахьан Аԥсҳа ир рхыԥша.
Аԥсуаа ирҳәоит, «бзиа нагӡара шыҟамло еиԥш, цәгьа нагӡарагь зыҟалом», – ҳәа. Жәытәнатә аахыс аԥсуа жәлар рхы мырӡкәа иаауан. Рымч дыркәадозаргьы, рыдгьыли дареи еицәыӡуамызт. Аха ашьҭахь аурыс рыдгьыл иацәирӡит акәымзар.
Қьалашь иҿаԥхьа дгылан ихәцрақәа дыргәылахалан Асланбеи. Уи знызынла иблақәа ҩышьҭхны иаб днаихәаԥшуан, аха Аԥсҳа ихы иқәыжь дтәан. Акыраамҭа иҭынчран азал аҩныҵҟа.
– Ишԥаҟаҳҵари нас? – ибжьы мырдуцәакәа даацәажәеит Асланбеи. – Иааины иааҳадгылеит уи аамҭа, Аԥсны алахьынҵа иашан иаҳмыӡбар ада ԥсыхәа ҳамамкәа.
– Иаҳзыӡбап ҳәа угәы иаанагома, Асланбеи? – Ҳгәи, ҳахшыҩи, ҳҳәатәи еиқәшәар, иҳаӡбоит. – Саргьы убас сгәы иаанагоит, иаҭахыуп ҳәа уаргьы-саргьы нас ҳажәлари ҳҳәатәы еиқәшәара, – иҷкәын иахь иблақәа ҩышьҭихит Аԥсҳа. – Сара усазҵаауазар, аҭырқәцәагь, аурысқәагь ӡынӡаскгьы исҭахӡам.
– Саргьы исҭахӡам аҭырқәцәеи, аурысқәеи англызцәеи, афранцызцәеи, аха иауам…
– Избан изамуа?
– Ҳара иҳамам убри аҟара амч, аҳәынҭқарра дуқәа ҳарҿагылартә.
– Аԥсынтәыла Аԥсны иҟазарц сҭахыуп Асланбеи, Аԥсны иҟазарц…
– Аԥсынтәыла Аԥсны иҟазарц азыҳәан Ҭырқәтәыла ҳшадыу ҳаанхароуп, саб. Аха, сара излазбо изласаҳауа ала, аурысқәа ирыдуҵарц уаҿуп Аԥсынтәыла. Аҭырқәа иҿы ҳаҟазар еиӷьуп ҳәа сгәы иаанагоит..
– Уара, Асланбеи, Анцәа имч ала уарԥысра уҭагылоуп. Ахшыҩи амчи рзы суцәшәартә сыҟаӡам. Аԥхьаҟа уара уаҵалароуп, аԥсуаа рыхьӡгьы-рыхьымӡӷгьы. Ус анакәха, амҩа иаша ылухыроуп. Ааи, иҟан аамҭакы, саргьы аҭырқәа санидгылоз. Уи шықәсык акәмызт, ҩышықәса ракәмызт. Шаҟа ҵуа уаргьы иудыруеит. Уажәазы сара аҟәараҟәанҽа иақәтәоу сиҩызоуп, сыҷкәын. Ҩ-мцакы срыбжьагылоуп…
– Абас оуп, дадраа, сысасцәа дахьқәа, Аԥсҳа ида издыруадаз, иқәыӷәӷәоз аиадара шаҟа ихьанҭаз, – иаргьы иадара хьанҭак даҵазшәа дааиҵаӷәӷәеит, Ҳаидар. – Иа, Анцәа ду, уда гәыӷырҭа ҳамам. Ҳара ҳабиԥара иахҭнагаз аҩыза иҭаумыргылан ҳҵеира, – дааматанеины нас иажәа
дналагеит. – Ижәдыруазар сҭахыуп, дадраа аҵла аҟынтәи иԥан акаԥара аҵак ду шамоу аԥсуа еибашьҩы изыҳәан. Ажәытәӡа ҳаӷацәа, аџьамқәа инадыркны аурысқәа рҟынӡа, иҳәазо ҳабнақәа ирылан. Убри аҟынтә, урҭ мҩасып ҳәа ахьаҳгәахәуаз, абӷьы еихашьшьы изҿаз аҵлақәа ҳрылатәон, ҳҩаскьаны. Аиаҵәара еиԥшыз амаҭәа ҳшәын. «Бзиа еибабо ӷәык еицықәӡоит» ҳәа шырҳәо еиԥш, амахә шәпа ҳақәион, ацәарҭа тата ҳалаиоушәа ҳхы бо. Ма аҵлабжьара ҳабжьагылон, амахә иаҵәа ҳакәршан. Зегьы раҵкьыс ихадараз, амахәқәа урхьымсӡакәа ҵаҟа укаԥар акәын . Ажьгьери раԥхьа днаргылан, иҟан убри еиш арԥарцәа, ҵаҟа илеиаанӡа раҳәа ҭԥааны аӷа ихы хызҵәоз. Иҟан аԥсаатә абжьы зхаҵаны изыргоз. Аҟәраан абжьы ангалакь, зегьы шәеицыԥ ҳәа акәын иаанагоз. Ахьажь абжьы, аӷа дааигәахеит шәгәышәҽаныз ҳәа еибадыруан. Аҟармаҵыс абжьы, мамзаргьы ауарбажә кьыуура, шәылбаа, иахьеибаҳҳәаз ҳаиқәшәап ҳәа аибадырра акәын. Абарҭқәа рҿы сара даара сманшәалахеит. Сыхшыҩи сгәамчи еицнарго саарывагылеит сҩызцәа. «Аибашьраҿ ахшыҩ ухы ианаумырхәа, амахәҿа мчы амаӡам» – ҳәа иҳәалон Асланбеи. Ҩажәижәаба шықәса хшыҩлеи, хаҵалеи деибашьуан Аԥсҳа иԥа Асланбеи Ачачба. Ҳаи, ҳаи, анаџьалбеит, дҟаларушь уажәшьҭа иара еиԥш
игыло аҵеи, Аԥсынразы? Мзымҭа аӡы хышхыҵәа ианлеиуа, гәышԥыла аҩада еимгәҳәа узцара аҳа, хыԥхьаӡарала инымҵәоз ҳәақәак дырҿахеит акәымзар, акы дааннакылараны дыҟахызма. Шаҟантә аиааира ҳиргахьааз. – Ихьанҭаӡаз гәалашәарак игәы инҭагьыжьын, ихы наикәаҽит Ҳаидар. Ихәцәа ҵкааны иакит изымҳәаз, аха имҳәар ада ԥсыхәа змамыз хҭыск. Нас ихьанҭаз ихы ҩышьҭхны ацәажәара дналагеит. – Адәныҟатәи аӷацәа раасҭа аҩныҵҟатәи аӷацәа шәарҭахо иалагеит Аԥсынразы. Адгьыл ҵысра аныҟало, аҩнқәа шеилабго еиԥш, Қьалашь иаҳҭынра аҭӡамцқәа ашьшьара иалагеит. Иҷкәын Сафарбеи, агырқәа рымаҳә, зхаҵа ахәшә иҭан дызшьыз Нина Дадиани, аурыс еинралцәеи ицырхыраан, иаби иашьеи ирыҵеикуа далагеит. Убри нахыс иҟалеит аҳҭынра аҩныҵҟа аиҿагылара. Ижәдыруа ишәаҳахьоу оуп, убри инахҟьаны иҟалеит амашәыр, аԥсуаа зегьы ргәы ҭызшьаашаз. – Еиҭа ԥыҭк иԥсы ааиҭакны иажәа дналагеит Ҳаидар. – Аха уанӡа Аԥсҳа дбаӷьаӡа Аԥсны дшахагылаз дахагылан. Аламала ишьапы иқәҟьара мариамызт. Адгьылаҿ дшыӷәӷәаз аҵкьысгьы, дыӷәӷәан амшынаҿ. Фышә еибашьыга ӷба амшын ихҵаны иман. Урҭ аӷбақәа ирықәнагахаша, аԥсыӡ ӡыда ихәарҭоу аҳа, мшында аԥсҭазаара змамыз арԥарцәа рықәтәан. Аӷбақәа
зырӡасоз Иапониантәи иааигаз аш лых аԥрақәа ракәын. Иагьа ԥша рҭасыргьы иԥыжәжәараны иҟамызт. Аӷбақәа рызагьы хԥа-хԥа бзарбзан рықәгылан. Аӷба аԥсҟы зкыз ҩыџьа налаҵан жәохәҩык амшын уаа ақәтәан. Рызегьы, амшын иагьа ицәқәырԥозаргьы, аԥсыӡ еиԥш иалҵәраа иӡасон. Хӡаарҟәыла шьарда ирычҳауан. Аӡы иаҵалан инаскьон иахьынӡарҭахыз. Абзарбзанқәа ҩыџьа-ҩыџьа рыдгылан. Даҽа ԥшьҩык хара илыздоз ашәақьқәа ркын. Егьырҭ иаанхаз аԥрақәа рыла аӷба дырманшәалон. Рызегьы ирылшон рҭыԥқәа реиҭныԥсахлара. Ируалыз аӷа иӷба шаҟа ирласны иӡаадырҟәрылоз акәын. Убас ҟарҵарц азыҳәан иаҭахын агәымшәара. Абџьар иркыз ахархәара.Абас ала иҟаз иакәын Қьалашь Ачачба… – Ҳаидар дааҭгылеит, иԥсы ааиҭаикырц, нас иажәабжь деиҭаналагеит…
Ашьыжьмҭан амра гылаанӡа Ажьгьери днеит, Ҳаидар иԥшәмеи иареи ахьыҩназ аҩнаҟны.
– Уҽеиқәршәа, уаҵәы ҳдәықәлоит Ҭырқәтәылаҟа.
– Иҟоузеи Ҭырқәтәыла, бзиароума?
– Бзиароуп. Аԥсҳа аҭырқә сулҭан ханҩажәижәаба бзарбзан зықәгылоу аӷба ҳамҭас изиҭиуеит. Убри ҳаццароуп ҩажәаҩык.
Адырҩаҽны Аҟәа иаланхоз ажәлар еизеит, амшын агаҿаҿ, аӷбақәа ахьадгылоз абаӷәазаҿы.
Ныҳәак еиԥш акәын зегьы рхырҿқәа шыччоз. Амра жәхьан еиԥш иҩеихьан Аԥсҳаи аҳкәажәи, аҳҭныуааи ааит. Аӷба Исҭамбулнӡа иаццоз ҩажәаҩык, Ҳаидари Ажьгьери назлаз, рызегь неибеиԥшны аԥсуа маҭәала еилаҳәан. Ркәымжәқәа жәҩан гәыԥшшәылан. Рхылԥарчқәа еиқәаҵәан. Ршьагрын еимаақәа, аимсы зхагылаз, абжа цәыҟаԥшьын, егьи абжа цәышын. Ркабақәа шкәакәан. Иара убас ишкәакәан рҟәаҟәа икыдыршәылаз ахҭарԥақәагьы. Раҳәа, рҟама, ршәақь, ркьарахә, зегь рыла еиқәшәа иҟан. Роупақәа қәҵан ххьала. Рызегь еиҟаран жәҩахырла. Маха-шьахала иӷәӷәан. Аҟәаа рҭыԥҳацәа рылаԥш амра ихнакызшәа акәын ишрыхәаԥшуаз. Абааш агәашә дааҭыҵны, иҩызцәа ицны иҿааихеит Асланбеи. Уи кәымжәы шкәакәала деилаҳәан. Иҷкәын данааидгыла ауп Аԥсҳа ацәажәара даналага.
– Аԥсуа жәлар, Аҟәа иаланхо аҳәса, ахацәа, аруаа, иара убас атәым ҳәнҭқаррақәа рхаҭарнакцәа. Абар, шәаԥхьа изазо иӡхгылоу аӷба, хәышықәса раахыс аҟаҵара иаҿын сыӷбаргылаҩцәа. Уи иақәгылоуп хынҩажәижәаба бзарбзан. Уи адагь аибашьра иаҭаху зегь рыла еиқәшәоуп. Абри аӷба ҳамҭас изысҭиуеит аҭырқәа сулҭан. Адунеиаҿ ирдырааит Аԥсынтәыла амч заҟароу. Абри аӷба Исҭамбулнӡа инаскьаргоит
аибашьыгақәа фыӷбакы. Аӷба иаццоит сыҷкәын Асланбеии ҩажәаҩык арԥарцәеи. – Игәадура гәадура нацлан, ибжьы неиҵыхны инаиргеит аӷба ахьӡыхгылаз ашҟа. – Ишьҭышәх аԥрақәа.. – Аӷба асқьала инадҵны аҿанынаха, наҟ-ааҟ инавагылеит хԥа-хԥа еибашьыга ӷба.
– Ҿык-бзык иазҳәом ҳара уа ҳашрыдыркылаз, – иажәа инациҵеит Ҳаидар. – Исҭамбул иаланхоз зегьы ҳԥылазшәа убри аҟара ирацәан ажәлар. Дааит иара асулҭан ихаҭагьы. Ханҩажәижәаба бзарбзан ҭырҟьаны ираҳҭеит аӷба. Ҳрыдыркылеит. Мчыбжьык ашьҭахь ҳгьежьит Аԥсныҟа, ҳаибашьыга ӷбақәа ҳрықәтәан, аҳәынҭқарра дуқәа ҳраҟараны. О, дадра, усҟан ҳагьраҟаран ҳара. Аԥсҳа Қьалашь Аԥсны дахагыланаҵ ашьапы иқәгылан. Аҳәынҭқарра дуқәа ҳраҟаран. Аха ашьҭахь акаамеҭ азыҟалеит ҳҳәынҭқаррагь, ҳаргьы…
Ҳаидар илымҳа нкыдҵан адәахьы днаӡырҩит. Абри аамҭаз иаснагь дыззыӡыҩруаз иаҳарц иҭахызшәа. Ихьамҭаз иҿаԥшылара ааихалашеит, аҩны азааигәара аҵла иқәтәаз арбаӷь абжьы анга.
– Сара сыҵхи сымши еиԥызшьуа арбаӷьқәа аҿыҭра ианалаго оуп, – игәалаҟара аабзиахашәа даацәажәеит Ҳаидар. – Арбаӷь абжьы анга нахыс сымшқәа даҽа мшык рыцлоит, Анцәа исаҭәеишьаз. Абас ала, аҵх хьанҭеи, амш лашеи
срыбжьакәымпылуа саауеит шәышықәса инареиҳаны. – Нас адәы шкәаӷьаза дықәлан дышнеиуаз изгәамҭаӡакәа тышак дылҭаҳазшәа, хәыцра хьанҭак дылҭаҳазшәа дылҭакәкәа дагеит. Ԥыҭрак ихы иқәыжь дтәан, нас ацәажәара дналагеит. – Убри ауха Аԥсҳа игәалаҟара бзиан. Иара иҳаиҳәеит уаха схала сыҟазарц сҭахуп – ҳәа. Акы дазхәыцуан. Уаҵәы иаараны иҟаз, Егры ахықә инаркны, Абжьыуаа, Дал, Ҵабал, Гәма, абзыԥқәа, асаӡқәа рхаҭарнакцәа, зегьы иаҳзеиӷьыз ажәабжьк реиҳәаран дшыҟаз. Ауха акрыфара аҳкәажә лахьгьы дымнеит. Ажьгьерии сареи ишәаҿ бџьарла ҳаиқәных ҳахьгылаз иҳаҳауан ишьпышьҭабжьқәа. Дныҟон дааҟәымҵӡакәа. Акы дшаргәаҭеиуаз ҩашьомызт… Аиаша, шәасҳәап, Аԥсҳа даараӡа дыхьчан. Шәҩыла уахынлагь-ҽынлагь агәашә иакәшан игылан. Мҩак данықәызгьы, ҵыск ихыԥраар ҟалахуазма. Хәышә бла ихылаԥшуан, аха ашьҭахь, аҩысҭаа убарҭ зегь дрылсны иара иҟынӡа днеит акәымзар…
Ҳаидар дахьтәаз даагәаҭеит, дааӷазы-ӷазит. Дынкахәыцит днынгәжәажәеит. Нас инеиҵыхны ибжьы нхиҵеит.
Уа, шәышықәсала зҭоурых мырӡкәа иаауаз, Аԥсынтәыла,
Уа, уеидызҳәалоз дыруаӡәкын Қьалашь, Аԥсынтәыла,
Уа, аимҵакьача дрыцасызшәа ирцәигеит, Аԥсынтәыла,
Уа, адгьыл ду ирхыџхыџын, ирыцқьеит, Аԥсынтәыла,
Амшын ацәқәырԥа хҵаны, аҳәаа ирӷәӷәеит, Аԥсынтәыла,
Ашьхақәа еиҵыхны, ажәҩан ҵиргәеит, Аԥсынтәыла,
Уа, аԥсуаа рыбжьы ааҭырган инықәҩит, Аԥсынтәыла,
Аха уахык аҵх хәымга абӷа ԥнаҵәеит, Аԥсынтәыла,
Сафарбеи тәым напыла иаб даԥыригеит, Аԥсынтәыла,
Уи нахыс ибгеит аҳра, еилаҩынтит,
Аԥсынтәыла, Аԥсуа жәлар амшын ихылеит, иҭацәит Аԥсынтәыла
Уа, Қьалашь Ачачба иахьа ушԥаҭахыу, Аԥсынтәыла.
Игәаҟ ашәа даналга, ԥыҭраамҭак ихы иқәыжь дтәан Ҳаидар. Аарҩараз иҭабаз аӡыхь иаҩызахаз иблақәа рыла исасцәа днарҿаԥшын убасгьы нареиҳәеит.
– Абри аҵыхәтәантәи суаз оуп…
Асланбеи иаб дахьтәаз ашә аартны данааҩнала, Қьалашь еснагь ишыҟаиҵалац еиԥш, азал агәҭа дыԥшны дгылан.
– Иҟоузеи, саб, бзиароума узсыԥхьаз?
Аԥсҳа иаразнак аҭак ҟаимҵеит. Азал ахи аҵыхәеи даалеиҩеин, Асланбеи изыриашан данааи, дааҭгылан диазҵааит.
– Сафарбеи дабаҟоу?
– Исыздырам, хымш раахыс дсымбац, – гәыҭынчымрак неизҵасит Асланбеи. – Уара дуазымҵаакәа џьаракыр дцама?
– Сафарбеи агырқәа данрымаҳәха нахыс сазҵаареи сзыӡырҩреи даҟәыҵит, – игәы змырҭынчуаз ахҭысахь диасит Қьалашь. – Сара сгәы излаанаго ала, Сафарбеи иабхәараа ирыдицәылоит. Аха, уи акәым, абра аус злоу. Аус злоу Аԥсны аԥхьаҟа аԥеиԥш ауп. – Нас даахьаҳәны ауаџьаҟ аҿаԥхьа аҟәардә ҭбааҿ днатәан, иажәа инациҵеит. – Уара, Асланбеи угәы иаанагоит, Аԥсынтәыла аурысқәа рыда ԥсыхәа амамшәа иҟоуп ҳәа. Аӡыжь агәҭа иху ақды, аԥаҩ иҿықәнамыжьыр ҟалом. Сара исҭахыу Аԥсны ахы иақәиҭны иҟазар ауп. Аҭырқәцәеи аурысқәеи срыбжьагылан рыгәшәымышә ҳәо сзаауазгьы убри акәын. Ауыра шаха баала иркуеит ҳәа, схы ныбжьга-аабжьго иаазгеит иахьа уажәраанӡа. Уажәшьҭарнахыс Аԥсны алахьынҵа уара унапы иануп…
Азал ҭбаа ду аҩныҵҟа амҵ ԥыруазар иуаҳауан. Аԥсынтәыла ахьамҭара хәынтә еиҳаны рыхәда иқәын аби аԥеи.
– Уара макьана уӷәӷәоуп, саб, – азал аҩныҵҟа аҭынчра иҟаз ибжьы налаиргеит Асланбеи. – Сара исҳәахьеит, еиҭа уасҳәахуеит, ухшыҩи ушьамхыи ишеицнарго, ухьӡи уԥшеи шыҟоу, сара Аԥсны сахагылараны сыҟаӡам…
– Уаангыл, Асланбеи, умыццакын, – иажәақәа ааирхьанҭеит Қьалашь. – Сара ианакәзаалакгьы сгәы иҭыхо иаҳхаагахьоу акәӡам, аԥхьаҟа иаҳхаагараны иҟоу ауп. Ҳаԥхьатәи ҳус ауп ҳҽыззыҟаҳҵаша, ҳагьзызхәыцша. Абри адгьыл, Анцәа иҳаҭәеишьаз злаҳахьчаша амчгьы ҳаиҭеит. Убри ауп иахьа уажәраанӡагьы ҳаазго. Аха уи амч иаҵаҳкуа ҳалагар, Анцәагьы иҳанеишьом, ҳауаажәларгьы ҳацәҭахоит. Уажәшьҭа рнахыс Аԥсны мчыс иамоу уара уоуп, Асланбеи.
– Шәышықәса иҵәахны исымаз ажәабжь, ақьаад ианҵаны, Аԥсны зегь иахсырҵәазшәа збеит сара, – Мадлеии Мсоусҭи рышҟа даахьаҳәны ацәажәара дналагеит Рашьыҭ-иԥа Ҳаидар. – Агәра згеит, ҳара ҳабацәа ажәа еиԥшьра ирымаз, шәара аҿарацәагьы ишацышәҵо. Зҭоурых ажәала еиԥызымшьыз амилаҭ, нхоит ҭоурыхда. – Нас дызҿыз иажәабжь ахь диасит. – Адырҩаҽны ихадараз агәашәаҿ асасцәа ҳарԥылон, Ажьгьерии сареи ҳназлаз, Аԥсҳа ихьчаҩцәа. Ех, дадраа, – еиҭа лымкаала исасцәа ихы нарықәкны, гәҭшьаагала даацәажәеит иара. – Ауаҩ ибӷа аныӷәӷәоу,
агәамчхара анимоу, ихы шьҭыхны дныҟәоит. Адунеи иқәнагалахьоу ауаатәыҩса, аӡәгьы еицәамкәа, Анцәа дзықәныҳәаз ракәын аԥсуаа. Уи аҽны дзыԥхьаз рахьынтәи, раԥхьа агәашә даадгылеит ҽцәа ҩажәаҩык ицны, Самырзаҟантәи, мамзаргьы Егры ахықә иаванхоз аԥсуаа рхаҭарнак, Ҟазылбеи-иԥа Қәыџьмахан Аимхаа. Иара рхада дналаҵан рызегьы аҽеиқәақәа ирықәтәан. Алаҳәақәа реиԥш еилаарцыруа, рҽы ҭоуӷанқәа, рыхәдақәа ҭҳәаны, ргылара ҳаракны, ршьап пақәа акалам еиԥш ишшәыр-шшәырӡа, ишнықәԥраара адгьыл иқәгылан. Ишыԥхынразгьы рызегьы аупа еиқәаҵәақәа ршәын. Ахылԥарч ҳаракқәа рхан, ахьаԥштәы еиԥшыз. Ркәымжәы шкәакәан, ркабақәа еиқәаҵәан. Бџьарла еибыҭан. Қәыџьмахан наҟ-ааҟ ивагылаз ҩыџьа ахацәа қәрала ханҩажәихәба рҟынӡа рхыҵуан. Егьырҭ зегьы ҩажәа инаркны ҩажәеижәохә иреиҳамызт. Қәыџьмахан шықәсыла ҩынҩажәижәаба ихыҵуан. Ауаҩыбжара дҩеиҳаны, иааилан. Хрыжь-хрыжь дцәажәон, днаҳәы-ааҳәуа, дмыццакӡакәа ишьаҿақәа адгьылаҿ ирыӷәӷәаны иқәиргылон. Еех, сыҷкәнцәа, – ибжьы неиҵихит Ҳаидар. – Сара знык Ерцахә ааигәа сагәыдыԥшылахьеит. Убри агәышԥы ҟьаҟьареиԥш, игәышԥы ҟьаҟьан Қәыџьмахан. Адгьыл иазааигәоу аеҵәақәа реиԥш иблақәа цырцыруан. – Ԥыҭраамҭак амца
иахылҵуаз алҩақ дахәаԥшуа, ахәблахь ихы ҩышьҭихит. Уи иадирхалаз аамҭа ала иԥсы ааивиган ацәажәара дналагеит. – Ус, агәашә иаадгылеит ҳара ҳтәқәа, ҳара ҳтәқәа ҳәа сызҿу асаӡқәа роуп. Еех, сысасцәа дахьқәа, ауаҩы игәы ашша анкыду, Аԥсадгьылгьы агәы ашша кыдыуп. Жәытәнатә аахыс ахаҵараҿ згәы ӷәӷәаз Асаӡқәа, рызегь неибеиԥшны аҿыхәақәа ирықәтәан. Ркәамжәқәа еиқәаҵәан, акаба шкәакәақәа рыҵан. Руапақәа рҳәны, ркәадыр ашьҭахьтәи амаха иадҿаҳәалан. Ахылԥарчқәа ирхаз қәацәын, иауын. Рызегьы бџьарла еибыҭан. Раԥхьагыла Мамсыр-иԥа Рашьыҭ Гьачба, дуаҩ оуын, дагьыԥшӡан. Уахьигәыдыԥшылоз иӷәӷәаз аӡәы шиакәыз иныԥшуан. Аҳәа иҟәныз убри аҟара иауны аԥынҵа адгьыл иқәсуан. Шамахамзар, змахәҿа ӷәӷәоу ида иааҭыхны аҟьара илшомызт. Асаӡқәа рыр рхада Рашьыҭ Гьачба, Саӡтәыла мацара акәым, Аԥсны зегьы дҵәатәы шьаҟан даҵагылан. Иҿахьынеихаз аанкылашьа имамызт. Уи ҩынтә-хынтә гыртәыла цҟьашәҟьа иқәиҵахьан. Уи Аԥсҳа диазымҵаакәа иахьыҟаиҵаз аҵыхәала рыгәқәа еизынхан, аха абз хәшәқәа еиндыраалеит. Асаӡқәа рышьҭахь аҳҭынра иаадгылеит Далааи Ҵабалааи. Уи аахыс акыр шықәсқәа шҵхьоугьы, иахьагьы сыбла ихгылоуп урҭ арԥарцәа. Рызегьы ахьшьыцбақәа иреиԥшын. Урҭ зықәтәаз аҽқәа ԥсуа ҽқәан, аха
ршьапқәа адгьылаҿ идыргыломызт, аӷәрақәа ирыхон, иԥашашон, ҳаи уҳәар ишныҵҟьара. Бџьарла урҭ еиҳагьы еибыҭан. Аиҳараӡак сара усҟан сылаԥш иҵашәаз, ирыҟәныз аҳәызбақәа роуп. Роура ршьамхаҟынӡа илаӡоума уҳәаратәы иҟан. Рыҭрақәа ӡахын сахҭан еиқәаҵәала. Раԥхьагыла Баҭал-иԥа Хьрыԥс Маршьан, иԥшра исахьа шәзеиҭаҳәара салагар, шәсырԥхашьар ҳәа сшәоит. Нцәа ҭыԥҳак, абри адгьылаҿ зшьапы змыргылац, длыхшазшәа акәын дшыҟаз. – Иаԥхьаҟа ииҳәашаз дназхәыцзар акәхап, иҽаанкылан, иԥсы ааиҭеикит Ҳаидар, нас ахкыраҿ иноурыжьыз аӡы аиаҳәа ишылҭало еиԥш, иаарццакшәа ацәажәара дналагеит. – Дали Ҵабали раамышьҭахь, еибыҳәан иҟазшәа, еицааит Абжьыуааи, Абзыԥқәеи. Аиаша шәасҳәап, сыҷкәынцәа, Аԥсны амчра зегьы убарҭ рҿакәын иахьыҟаз. Аӡә дубар, аӡә духашҭуа, аԥсаҵлақәа еивасны ажәҩанахь рхы шышьҭырхуа еиԥш акәын ишеивагылаз. Ачба Ҭаҭырҟан Хабыгә-иԥа Абжьыуаа раԥхьа дгылан. Абзыԥқәа рԥыза, Инал-иԥа Шабаҭ Аԥсны зегьы еицырдыруаз уаҩын. Абас иҟаз асасцәа дуқәа аҭааит аҳҭынра. – Илабашьа амца иныҽҳәакшан акәысҭӷақәа ааирцыхцыхит Ҳаидар. Нас ихиҿы хьамҭарак нықәлан иажәа инациҵеит. – Аҽны иаахәлаанӡа ашә рхаркны аицәажәара иаҿын, Аԥсҳаи, уи иҷкәын Асланбеии,
Аԥсны ахаҭарнакцәеи. Убасҟангьы, убри ашьҭахьгьы, аӡәгьы имаҳаит урҭ еибырҳәаз. «Анцәа кәарас иҟоу зегьы дырҭаԥшуеит», – ҳәа шырҳәо еиԥш, Аԥсҳа иҭааз ианааиз еиԥш акәмызт ишыҟаз рхырҿқәа, ианцоз. Иумбарц залшомызт, ирзымыӡбаз уск шырхьаауаз. Еех, дадраа, аӡыхәашь иху ацҳа ушықәгылоу ианыхжәалакь, ацәқәырԥа унахәлабга ушаго еиԥш, амитә азыҟалеит аҳҭынра убри ауха. Дыршьит Аԥсҳа Манча-иԥа Қьалашь Ачачба. Убри нахыс аҳҭынра еилаҩынтит, аҳҭынра мацара оума, Аԥсны зегьы. Аҵла ыҵыҩрны ианкаҳалакь, еихаԥсыхә зку зегьы уи ишазыҭрысуа еиԥш, иааҳакәыршан ҳаӷацәа зегьы Аԥсынра иазыҭрысит. Аха иаразнак инапаҿы иааигеит аҳҭынреи Аԥсынреи Асланбеи Чачба. Убри нахыс Сафарбеигьы ихы лабҿаба ицәыригеит. Асланбеи ихьӡ арцәара напы адыркит, аурысқәеи, агырқәеи иаб иара дишьызшәа. Аха аҳҭынра аҩныҵҟеи, Аԥсны егьырҭ ахаҭарнакцәеи, Асланбеи идгылеит акгьы шихарамыз еилкааны. Уи ибӷа арыӷәӷәеит Асланбеи, аха ихы здикылоз асулҭан иҽыԥхьаикуа далагеит. Аха убри азыҳәангьы игәы еиҭамԥеит иара. Дахьнеилакгьы акы акәын ииҳәоз. «Аԥсҳа дзаԥырыргаз атәра ҳҭадыргыларц ауп» – ҳәа. Ажәларгьы ицгылеит. Аԥсны даиуит Аԥсҳа, Асланбеи Ачачба. – Иажәа уа иаанкылан, ԥыҭрак ихы ларҟәны дтәан Ҳаидар.
Дызҵалаз аиадара иԥсы ҭанаҵы дзаҵымҵрызшәа акәын дшыҟаз. Нас еиҭа иажәа дналагеит…
1ԥОԥ шықәса, нанҳәа жәохә рзы, аграф Гәдович ишҟа диԥхьеит аинрал Рокгоф. Усҟан Рокгоф дызхагылаз архәҭа, Жәыргьыҭ азааигәара Анакла ҳәа иахьашьҭаз игылан. Аинрал иаразнак ҽырххыла ддәықәлеит, ихьчаҩцәа ицны, аграф ишҟа. Гәдович ханҩажәа шықәса дшырҭагылазгьы, шықәсыла уи аҟара иуҭартә дыҟамызт. Уаҩ фархьк, доуны, ихиҿы еилаҩаӡа, иблақәа ҵаашәшәала, аҭаԥшра узымгәӷьуа. Хрыжь-хрыжь дцәажәон. Иныҟәашьагьы убас акәын. Иарма шьапы иҵеишьуан. Асаӡқәа данрабашьуаз ишьамхы иҩахыкны ахы иқәшәаз иахҟьаны. Ахы иқәшәеижьҭеи, Кавказ азҵаара иара иаҳауа ацәажәара ианалагалакь, ишьапы хьыухьыууа ихьра иалагон. «Схьаа анҭынчхо убасҟан ауп, – иҳәалозаарын иара, – Кавказаа аӡә днымхо абри адгьылаҿ ианықәаҳцалакь» – ҳәа. Александр Актәи, зыгәра ганы «Кавказ ахшьааразы» иааишьҭыз ишиҭахыҵәҟьаз изхымшьаацызт Кавказ. Гәдович аԥсуаа рахь имаз ацәымӷра, хызҽуаз ҳәа акгьы ыҟамызт. Қьалашь иҭахара иара изыҳәан игәырӷьарақәа иргәырӷьаран. Аха, Асланбеи Аԥсҳара ахьышьҭихыз еиҳагьы дараапкит. «Аурысқәа ҳаӷа иашаҵәҟьа» – ҳәангьы изиҳәеит Асланбеи. Напгьы аликит иахьынӡаилшоз, Урыстәылатәи амчрақәа зегьы нагәыдҵан, Асланбеи Аԥсны днахҳәаны Сафарбеи даха-иргыларц.
Нина Дадиани лхан ашә илагылаз дааҩналан адырра ҟаиҵеит, аинрал Рокгоф дшааиз.
– Дыҩналааит, – иҳәеит аграф Гәдович, ус инықәшьшәа, ихы иҭаз, дзызхәцуаз ӡынӡаск даҽакны.
Ашә ҟьаҟьаӡа иаатит. Аинрал азал агәҭаны данааи, иҽааидыԥсалан ус иҳәеит.
– Аинрал Рокгоф дыузыӡыҩруеит, аграф ухыҵкы.
– Аԥсҳа Қьалашь Чачба, Сафарбеи иаб, – хрыжь-хрыжь ацәажәара дналагеит аграф. – Аурысқәа дҳацәнымхозшәа ииҳәоз зегьы башан. Ҳаижьон, аамҭа игарц азыҳәан. Аҵыхәтәаны аҭырқәцәа рахьгьы адцәылара даҟәыҵхьан. Ииҭахыҵәҟьаз Аԥсны ахала ахы иақәиҭны аҟазаара акәын. – Азал аҩныҵҟа иҟаз илаԥш нарыхганы ацәажәара дналагеит. – Аԥсҳа дуаҩҟәышын. Уи ихшыҩ иаҵашьыцуан Кавказаа рнаҩсгьы, егьырҭ атәылақәагь. Аха аҵыхәтәаны ихьит агха. Иара изеилымкааит, амилаҭ хәыҷы, абри адунеи абна тоураҿ, ахала ахы шазымыхьчо. – Иажәа уа иаанкылан, ишыҟаиҵалац еиԥш, дахьгылаз даанаҳәы-ааҳәын, Нина Дадиани дахьтәаз ашҟа дынцәыҵаԥшит. «Қьалашь ихы шымҩаԥигаз
имҩаԥыбгар, иԥсышьа быԥсышьахоит» – ҳәа аанаго. Нас иажәа инациҵеит. – Александр Актәи иахь исышьҭыз ашәҟәала агәра исыргеит, Аԥсны иахагылараны иҟоу Сафарбеи Чачба шиакәу. Насгьы ҳара гәык ала дшаҳзыҟоу. Ус анакәха, – аинрал Рокгоф иахь даахьаҳәны адҵа ныҟаиҵеит, – Ҳара Аԥсны хаала аӡәгьы иҳаиҭаӡом, мчыла иҳамгакәа. Уара уазхиоума, аинрал, Самырзаҟанааи Абжьыуааи унапаҿы иааган Аҟәанӡа анеира? Аҭак саҳароуп абраҵәҟьа…
– Сыхиоуп, аграф ухаҵкы…
– Афырхаҵа, аинрал, уара иаснакгьы ухиоуп, аха ацхыраарагь уҭахуп.
– Ааи, ацхыраара сҭахуп, – еиҳа иҽааирҭынчит аграфиҿаԥхьааинрал.– Иахьаҳамчеибымҭакәа Аҟәаҟа ҳдәықәлар, аԥхасҭа ӷәӷәаны иҳауеит. – Сафарбеи ишҟа даахьаҳәын, иажәа инациҵеит. – Аԥсыуаа – здоуҳа ӷәӷәоу уаауп. Убри аҟынтә уажәтәи ҳдәықәлараҿ иаҳмыхьроуп агха.
– Сара исгәаԥхоит угәҽанызаара, аинрал, аха аамҭа цоит. Шаҟа ирласны Аԥсҳа дахаҳҳәо аҟара ҳусқәа маншәалахоит Кавказ. Шаҟа аамҭа уҭахыузеи?
– Жәохәымш, уара уаҳаракыра…
– Мап, жәамыш. – Аҽҳәара ааҿахиҵәеит аграф. – Ус анакәха, ухаҵкы, аграф, Қәҭешьтәи аполк аинрал Захаров дҳацхрааразы, хымш рыла абра даартә иҟаҵа.
– Аинрал Захаров амҩа дықәлахьеит, уаҵәы абра дҟалоит.
– Аинрал Захаров иполк ацхырааразы иаар ҳусқәа маншәалахоит, – игәы ааирҭынчит Рокгоф. – Арратә усаҿ иареи сареи ҳаилибакаауеит, ибзиан. Сгәы иаанагоит ԥхьаҟагьы ҳаилибакаап ҳәа…
– Аҳкәажә Нина, иараи аҳаракыра аимператор дхыхны дамоуп шәара шәыԥшӡареи, насгьы гәык-ԥсык ала шәахьаҳзыҟоу азыҳәан. Уажәы аакьыскьа исзааишьҭыз ашәҟәаҿы шәыхьӡ наҵшьны асалам шәиҭоит. Саргьы гәык ала урҭ ацәаҳәақәа сышәзаԥхьарц сҭахуп. – Икәа иааҭигаз ақьаад аԥхьара далагеит аграф. – «Аграф Гәдович, аҳәара анаҩысгьы, идҵаны иуыдысҵоит, сыхьӡала асалам сызлуҭарц, Гыртәыла ахада, аҳкәажә блахкыга Нина Дадиани. Насгьы хаҭала сцымхәрас лнапы уагәӡырц. – Гәдович Нина дналзааигәахан лнапы ҩышьыҭхны днагәӡны, еиҭа аԥхьара дналагеит. – Урыстәыла аимпериа бхы ахьадыбкылаз сеигәрӷьоит. Бареи быуаажәлари шәыҟаз шәгәы рҭынчны, ҳара ҳамҵәыжәҩа аҵаҟа. Быԥшӡара ихнахны иамоу, Урыстәыла аҳәынҭқар, Александр Актәи».
Аҳкәажә Нина уажәраанӡа итәаны аграф изыӡырҩуаз, дҩагылан лажәақәа ырҟәымшәышәны даацәажәеит.
– Ҳаҭыр зқәу аграф, исызиаҳә идуӡӡан иҭабуп ҳәа ҳарҭ зегь ҳҳәынҭқар. Сареи сыуаажәлари игәра шаагац иаагоит иахьагьы, уаҵәгьы, – лҽаанкылан Сафарбеи иахь дынхьаԥшны усгьы нацылҵеит. – Ҳаҭыр зқәу аграф, аҳәара ҟасҵоит Сафарбеи Чачба ацхыраара ишәҭарц, и-Ԥсадгьыл дахагыларц азыҳәан.
– Бгәы рҭынч, аҳкәажә, – Нина лажәа днаԥыҩлеит аграф. – Ажәа бысҭоит Сафарбеи ҳашицхраауа ала.
– Ус анакәха, уажәшьҭа Аԥсны ҳара иаҳтәхоит, – лгәы дынҭгәырӷьааит аҳкәажә.
«Уажәшьҭа Аԥсны ҳара иаҳтәуп» – ҳәа илҳәаз игәы иҩаҵаххит Рокгоф. «Ҳара» – ҳәа дызҿу зусцәада? – ихы дназҵааит иара. Ларгьы лыбла ҵарқәа днырцәыҵаԥшны Рокгоф ишҟа дынхьаԥшит. Иаргьы игәеиҭеит уи гәрамгарыла дышихәаԥшыз.
– Ҳара ҳәа сызҿу агырқәеи ақырҭқәеи ҳауп. Ҳара ҩ-жәларык, шәара бџьар шьҭыхрыла ҳашәҿамгылеит. Убас ала ахымҩаԥгара сара ихшыҩуп ҳәа исыԥхьаӡоит.
Нина лыкакара, ҭынч идикылон аграф. Уи уажәада дшыибахьазгьы, амаҭ ацәа анахыҵуа еиԥш лцәа дҭагьыжьуан. Уажәы-уажәы лҽылԥсахуан. Рокгоф, еиԥш игәиҽанын Гәдовичгьы. Дмыццакӡакәа, иҵаулан анаԥшра илан. Убри
аҟынтә уажәгьы хықәкыс имаз аҟны, ҭынч Нина дналазҵааит.
– Иахьазы зҵаара хадас иҳамоу – аԥсуаа рызҵаара ауп, аҳкәажә.
– Саргьы убриоуп сзызхәцуа. Ишәҭахузеи сара сҟынтә?
– Ар, – иҳәеит иаахҵәаны аграф.
– Сара сыр хиоуп, ҳаҭыр зқәу аграф. Аҭауад Сафарбеи ҳара ҳамаҳә, Аԥсны дахагылар, усҟан ҳҳәаақәа еиҵыҵуеит Азовнӡа. Аԥсуааи урҭ рашьцәа ачарқьезқәеи хыԥхьаӡарала ирацәоуп. Инеиҵыху адгьылқәагь рымпыҵакыуп. Убри аҟынтә шәареи ҳареи ҳажәҩа еибаҳҭароуп, ҳҳәатәгьы еиқәшәароуп…
Аурыс ҳәынҭқар ичын уаа, Кавказ иахылаԥшуаз, зхаҵа ахәшә иҭан дызшьыз Нина Дадиани илымҳәаргьы, дара рхы шымҩаԥыргаша рдыруан. Насгьы, дара ргәырҽанын, Гыртәыла ахылаԥшҩы лгәы иҭаҵәҟьаз, иарбан ҳәа ццышәу лыҩҵра иҵакны илымаз. Иҟаларын аҳкәажә Урыстәыла уи аҟара лҽадлымҵаргьы, Аԥсны агәаӷ илымаз акәмызҭгьы. Аиашаз, аԥсуаа Баҭым инаркны, Гьеленџьикнӡа амшын знапаҿы иҟаз, Ԥуҭ ақалақь Қьалашь иашьа иԥа Қәчукбеи Чачба дахьахылаԥшуаз уҳәарыма. Мамзаргьы ланхәԥҳа Ҭамара Дадиани, Сафарбеи иԥҳәыс дахьраҭәарымшьаз уҳәарыма. Абарҭқәа зегьы лзеилалан дыҟан Нина. Аха Қьалашь
данҭадырха нахыс иаалылшоз зегьы ҟалҵон, «абыржәы анакәымха, нас аамҭа ҳацәцоит» – ҳәа. Уи аҿгьы даанымгылеит. Аинрал Рокгоф, хаҵак иаҳасаб ала, дшылгәамԥхозгьы, дицышьҭалеит аԥсуаа рцәымӷра илыркырц азыҳәан. Амаҭ адаӷь ианаҿаҭәҳәалакь, иҳашҳатәараха ишаанхо еиԥш, иасышьжь Дадианаа рҭаца лиарҭа дылҵыԥхьаӡа, иблақәа ашьа рхылон, аԥсуаа ргәаӷ дагон.
– Аҳкәажә Нина, – Рокгоф Нина лышҟа даацәажәеит – Бара ибҳәоит, ихиоуп сыр ҳәа. Иабаҟоу уи ар?
– Аинрал Рокгоф, уара иудыруазарц ахәҭоуп сара шаҟаҩ ар сымоу. Иаасҭаххар уахыки-ҽнаки рыла ҩажәа нызқь ықәсыргылоит, – лҳәеит днацралан Нина.
– Ахыԥхьаӡара акәым аус злоу, аибашьра иазыҟаҵоу шаҟаҩ бымада?
– Агырқәа иаснагь аибашьра иазыҟаҵоуп, – лычҳара хыҵуан аҳкәажә.
– Аха агырцәа еибашьыҩцәак раҳасаб ала изыԥсаз идыруан Рокгоф. Убри азоуп иажәа аҵәы зналаиҵазгьы.
– Аибашьра иазыҟаҵоу аԥсуаа роуп. Асланбеи Чачба ир хыԥхьаӡарала ҳара ҳаҟара иҟазҭгьы, уажәшьҭа адунеи зегьы рнапаҿы иааргахьазаарын. – Нас аҳкәажә лахь даахьаҳәны иажәа инациҵеит. – Еизган ибымоу ар, аҳкәажә бхыҵкы,
аҽазыҟаҵареи алеишәеи рымам. Идҳаркыз абџьар рхы ирзархәом. Бгәы иалымсын, аха быуаажәлар агәы рымаӡам, аԥсуааи ачарқьазцәеи реиԥш. Ажәылара аан дара шьҭахьҟа иҩуеит. Ишәарҭахо ианалагалакь, сыруаа ршьапы иаҵаҳәуа иалагоит. Ажәак ала, ахынҭаҩынҭара ҟарҵоит. Аҳкәажә, бара ҩажәа нызқьҩык исыбҭо агырқәа раасҭа, хәышәҩык аԥсуаа сымазар, уажәшьҭа амшын агаҿа ҭасырцәхьазаарын..
– Аинрал Рокгоф, – ҿааиҭит аграф имырхаацәакәа. – Лгәы нумырхан аҳкәажә. Иҟан аамҭакы, аурыс иргьы аарла ашьапы ианықәгылаз. Иара ҳара жәларык раҳасаб ала ҳаиԥхьытта ҳаныҟазгьы. Аха ашьҭахь Пиотр ду имч ала ҳаидкылоуп. – Нас ауада ахи аҵыхәеи ааимидан, Сафарбеи дахьгылаз днеины днаиазҵааит. – Уара иҳауҳәозеи, Сафарбеи?
– Уара уаҳаракыра, аграф, сара аҳауа иалакнаҳау сиҩызоуп. Иахьазыҳәан сыуаажәлар рҟны сыҟам. Шәҩык сара исыдгылаз, сыгәра згаз, абра исыцу ракәмзар. Аха сара агәра ганы сыҟоуп, Аԥсны сара исыдгыло шырацәаҩхо, Асланбеи ацәаҟәа еиԥш дырхаԥеит акәымзар. Иахьа сара сзықәгәыӷуа, иара иаҳаракыра, аҳәынҭқар иоуп. Шәара ацхыраара сышәҭар, сыжәлар рнапхгаразы аӷәра сшәыркыр, шьа камҭәаӡакәа, Аԥсны Урыстәыла иадысҵоит.
«Алашә ииҭахыз ҩ-блакы» – ҳәа аурысқәа дрымԥыхьашәеит, рхы иадырхәашаз ауаҩы.
Аҵх акыр инеихьан, Нина Дадиани дзыцәомызт, дгәаҭеиуа аҩны дыҩнан. Нас ацәашьқәа руак днаҵагылан, Анцәа ишҟа лхы нарханы, дыбӷеит.
– Иа, Анцәа, суҳәоит, сышәиԥхьыӡ иқәыршәа Асланбеи Чачба. Иуаажәлари иареи рнапы еиламло иҟаҵа. Ԥсыуа жәлар хада дрымамкәа еиларха. Агырқәа бӷа еиҵыхха ҳамҭакәа, еснагь ҳакҿацалан ҳазмаз Қьалашь иԥсышьахаз уԥсышьахааит, Асланбеи, зашьа ихәҭаз аҭыԥ аанкылан Аԥсны иахатәаз…
Адәахьы арбаӷьқәа аккаҳәа иааиларыԥсеит. Ҳаидар иажәабжь аанкылан урҭ рҿыҭыбжьы дназыӡырҩит. Иааԥсара зегьы неихыԥсаазшәа ибеит иара уажәы. Аҵыхәтәантәи аамҭаз, ақәра ду данҭала, даныҷкәыназ изгәамҭоз, аха ашьҭахь иԥсҭазаараҿ игәаимҭар амуа дааҭанаргылеит. Уи арбаӷь аҿыҭыбжьы акәын.
– Иҟан аамҭакы, арбаӷь ҿыҭра сара сзы акгьы анамҳәоз, – ицәажәара инациҵеит Ҳаидар. – Аха уажәы сымшқәа рыԥхьаӡара саналага, арбаӷь ҿыҭра даҽамшык шысзаанаго саназхәыц,
сыԥсҭазаара еиԥызшьуа акы акәны избоит. Абырг изыҳәан ашара еиӷьу ԥсҭазаара ыҟаӡам. Узԥырҵран иҟоу адунеи даҽа мшык анузацнаҵо, Анцәа ду иџьыушьароуп, дадраа. – Ԥыҭраамҭак илабашьа игәышԥы иҵаргылан, амца дыҽҳәаԥшуа дтәан. – Сара сыԥсҭазаара иацышәҵеит, Абжьыуаа рыҷкәнцәа, сыҩны шәахьааиз. Ажьгьери Аџьрыцба иԥсы ҭоуп ҳәа ахьсашәҳәаз. Иары саргьы ҳаԥсҭазаараҿ ҳзынҟьази ҳзынԥази, Аԥсҳа дуи, уи иҷкәын хазына Асланбеии ирлахьынҵахаз ахьшәасҳәаз. – Ԥыҭрак иԥсы ааиҭакны, иажәабжь хадахь диасит. – Асланбеи иаҳаит, аурысқәеи агырқәеи рҽеидкылан ақәылара ргәы ишҭаз. Усҟан, сымҩашьозар, арбаӷьқәа знык аҟара ҿырҭхьан. Ажьгьерии сареи дҳаԥхьеит ишҟа. Ҳаннеи, азал ҭбаа ду, ԥсаҭа бзиа иаб Қьалашь ишыҟаиҵалоз еиԥш, агәҭа дгылан.
– Асасцәа дахьқәа ҳҭаауеит, – иҳәеит иара. – Аурысқәеи агырқәеи еидгылан, Аҟәа иақәлан, сара сахҳәаны, Сафарбеи ддыртәарц рыӡбеит, дара ртәала. Абыржәыҵәҟьа амҩа шәықәлароуп Самырзаҟани Абжьыуааи рышҟа. Урҭ рхаҭарнакцәа исызрашәҳәа, амшын агаҿахь игылоу рыр, аҿаҩахь иҩаскьаргарц. Аурыс ир ԥынгылак рымамкәа Кәыдрынӡа иаароуп. Нас аҿаҩа аҟынтәи илбаароуп, аурыс данхьаҵуа иҿагыларц азыҳәан. Забџьар кажьны знапы
шьҭызхуа рымшьааит, ҳара ҳтәқәа итҟәаны ирымоу рылаҳаԥсахырц азыҳәан. Уара, Ажьгьери, уцоит Самырзаҟанҟа, сара сыхьӡ ала, хаҭарнакк иҳасаб ала. Уара Саӡтәылатәи сарӷьажәҩа, уаанхоит Абжьыуаа рҟны. Шәықәла амҩа, Анцәа дышәхылаԥшааит.
– Аҽқәа ҳзықәтәаз, – иажәа дналагеит Ҳаидар, – зашәа урҭ рҩыза аҽқәа шәоуша, дадраа. Аԥсҳа ир рзыҳәан хықәкыла ирааӡоз аҽқәа. Урҭ ршьамхи ргәамчи ааԥсара рықәымызт. Шьхеи-геи рзеиԥшны акәын ишныҟәоз. Ҽнак ала ҳнеит Абжьыуаа рҿы. Сара уа сааныжьны, Ажьгьери Самырзаҟанҟа дцеит. Аԥсҳа идҵа иаразнак инарыгӡеит Ачбеи Аимхааи. Агаҿаҿ иртәаны ирымаз рырхәҭақәа, аҩада иҩаскьаган амҩа аадыртит Аҟәаҟа. Ахымш рыҽны, ашашкамс реиԥш, аурыс ир ҵҩа змам, мраҭашәарахь рхы рханы ицон. Ҳаргьы урҭ ҳрымбартә хәдаҟала ҳрычхнгылан ҳҿынаҳхеит. – Иԥсы ааиҭаикырц иҽааникылеит Ҳаидар. Иагьа умҳәан, арҭ аҩымш ажәабжь еиҭаҳәаран дызҿӡаз. Нас аҵыхәтәантәи имчқәа неизганы иажәабжь дналагеит. – Аӷа Аҟәа абаа аҟынӡа днеимышьҭырц, Асланбеи ир иман Кәыдры ахықәан дгылахьан. Адырҩаҽны ашьыжьӡа ажәылара далагеит аинрал Рокгоф, аха ацҳа дықәимҵеит Асланбеи. Убри нахыс иҟалеит уаӷеимышхара. Асланбеи ир раԥхьа дгылан ацҳа дықәлеит. Ҳаргьы хыхьынтәи
ҳҿылаҳхеит. Кәыдры амшын иахьалалоз аганахь ала рҿаархеит, уа иӡыхгылаз аӷба иҭыҵыз, Ԥуҭ ақалақь ахылаԥшҩы Кәчукбеи Ачачба ир. Аха аурыс ир рыцҟьара ус имариамхеит. Аҽны иаахәлаанӡа ҳаиҿахысуан. Нас Аҟәаҟа дышзымцоз аниба, Рокгоф ир иман гаҿала дхьаҵит. Ицеит Егры нырцәҟа, шықәсык уаҳа рыӡбахәгьы ҟамлеит. Аха аурыс иара итәы ҟаиҵеит усгьы. Аҟәа иажәлеит, мраҭашәареи мрагылареи, ҩадалеи, мшынлеи. Мчыбжьык ала амацәаз иҭарцалеит. Асланбеи днахҳәаны, Сафарбеи Аԥсны алахьынҵа инапы ианырҵеит. Асланбеигьы ир иман дцеит ашьхарахь. 1831 шықәсазынӡа аурысқәа ҳарҿагылан ҳаибашьуан, аха иамуит. Аԥсны дықәмҵыр ҟамлеит Асланбеи. «Саҭоумҵан Аԥсынра, саҭоумҵан» – иҳәан, иццоз иҩызцәа иман амшын дынхылеит. Уи нахыс и-Ԥсадгьыл уаҳа имбаӡакәа, атәым дгьылаҿ иԥсыжра ҟалеит… – Нас адәахьы днаԥшын, ишаацәылашаз аниба, исасцәа ихы нарықәкны ус иҳәеит. – Абас ианаацәылашоз, ԥшьашак аҽны ҳаиԥырҵит, ҩажәижәаба шықәса Аԥсны еицызыхьчоз Ажьгьерии сареи… Иажәа данаалга Ҳаидар, иадара хьанҭак дааҵаҵызшәа иԥсы ааивигеит.
Исасцәа пату рықәҵан, ауаа рыдгалан, амҩа иқәиҵеит Ҳидар Гәананба.
– Салам сызишәҭ сашьа Ажьгьери. Салам
сызрышәҭ Абжьыуаа зегьы, – еиҭа ибжьы нарықәиргеит, иашҭа инҭыҵны инеиуаз Мадлеии Мсоусҭи.
Аныхаԥааҩ Ажьгьери Аџьрыцба иԥсы ихыҵаанӡа, Саӡтәылантәи дааит Мадлеи Аџьрыцба.
– Иҟоузеи, сыҷкәын, сгәы исанаҳәо иашоума? – Иашоуп, Аԥсны амца акны абылра иаҿуп… – Дузыԥшаама Ҳаидар Гәананба?
– Дсыԥшааит, аӷьараҳәа дыҟоуп.
– Уи уаҳа аӷьараҳәа дыҟаӡам. Уаниԥырҵуаз иԥсҭазаара далҵит.
– Ус зҳәада? – иаҳаз џьеишьеит Мадлеи.
– Анцәа исеиҳәеит. Сара сцоит уи иԥылара…
Акыр аамҭа ҽырҵасра иқәымкәа ацәардаӷәы дықәиан Ажьгьери. Ибон уажәшьҭа абри адгьыл ишьапы шизықәмыргылоз. Иааԥсахьаз ишьамхқәа дшырзышьҭымхуаз.Аҵыхәтәан имчқәа зегь ааизганы ихы ҩыҵрззан, аарла ибжьы ааиргеит.
– Сара схаҭыԥан, ныхаԥааҩс Мадлеи дҟашәҵа, – уаҳа изымҳәакәа ихы амарҭақ инықәҳаит. Иқьышәқәа злаҵасуаз ала, иҵегь акы иҳәарц иҭахын, аха ибжьы изҭымгеит. Зкәицқәа ҿыцәаауаз ахәышҭаара еиԥшын иблақәа. Зхы иақәиҭхаз
ицәеи-ижьи иԥси аиԥырҵра иаҿын. Иара даанхеит адгьылаҿ, иԥсыцқьа цеит ажәҩанахь…
Адырҩаҽны амра аныхҽы, гәыԥҩык, еиҳа зықәра ыҟаз аԥсы дышьҭырхит. Даҽа гәыԥҩык еиҳа иҿаз, аныхаԥааҩ иҿы иарсыз иԥшьоу ашьаҟа ыҵхны, Мадлеи Аџьрыцба иашҭаҿ иадырсырц ирыман рҿынархеит. Аԥсы аԥсыжрахь дназгоз, Мрашәа икаԥхоз дахьыԥаз абахә ахыцәқәаҿ, иҵыҵуаз аӡыхь ԥшьа аҳаҭа иҭаҭәаны, аҭоубыҭ аԥхьа инеиуаз уажәы-уажәы икаиҭәон, «уԥсаҭа абри аӡыхь еиԥш ицқьахааит» – ҳәа аанаго. Уи иаацәыригаз ауазашәа инацдырӷызит аԥсы днаскьазгоз
Уа, Анцәа иаҳхылаԥшуа, ицқьоу адгьыл дамаадоит,
Аԥсыцқьа, агәы цқьа адгьыл дамаадоит,
Аимараа ҳныхаԥааҩ, адгьыл дамаадоит,
Зажәа ныҳәаз, ауаа зныҳәоз, адгьыл дамаадоит.
Ашәеи аԥсыцқьеи аҳауа иналалан ицеит. Ацәеижьи анышә ақәрыԥсон Аимараа…
Анирахьҟа, Мадлеи Аџьрыцба аныхаԥааҩ иҩны ашҟа, иԥшьоу ашьаҟа назгоз, рыбжьы неиқәыршәаны еицырҳәон.
Уа, иԥшьоу ашьаҟа иахьа уеиҭаагоит,
Иԥшьоу уара, аԥшьа иашҭахь унаагоит.
Дгьыли-жәҩани зшаз ҳукәыхшоуп,
Абзареиаԥсреиеиԥызшьуа, ҳукәхшоуп,
Еигумырхан Аԥсни аԥсуааи, ҳукәыхшоуп,
Аџьрыцбақәа ҳцәашьхәы умырцәан, ҳукәыхшоуп.
Иԥшьоу ашьаҟа, шәышықәсала Аџьрыцбақәа рныхаԥааҩцәа инеимда-ааимдо иааргоз, Мадлеи иашҭаҿ иадырсыз, иаддырҷаблаз ацәашьқәа, наӡаӡа имыцәарызшәа ашьшьыҳәа абылра иаҿын. Мадлеи иблақәа урҭ инарҟәиган ажәҩан днаҵаԥшит. Зқьыла аеҵәақәа ибла инхыҷҷалеит. Аха урҭ ирыламызт иара дзышьҭаз аецәа. Убасҟан зыгәра игоз Анцәа димҵаматанеиит:
Уа, геи-шьхеи аныҟамыз,
Уара уҟан, Анцәа…
Уа, ӡи мцеи аныҟамыз,
Уара уҟан, Анцәа…
Адунеиаҿ ԥсҭазаара аныҟамыз,
Уара уҟан, Анцәа…
Адгьыл уаҩԥсы данықәмыз,
Уара уҟан, Анцәа…
Аԥсҭазаара ԥсра шақәмыз дназхәыцны, дгьыли жәҩани ирныҩртәы ибжьы наиргеит Мадлеи Аџьрыцба, аныхаԥааҩы.
– Иа, Анцәа, зхьышьаргәыҵа сакәыхшоу. Еиқәырха Аԥсни аԥсуааи, иаҳамбо аеҵәа аҵаҟаҿ…
– Иа, АНЦӘА…
