Аҩӡба Бадраҟ
Аԥснытәи аҳәынҭқарратә университет Аԥсуаҭҵаара акафедра аусзуҩ
Т. Шь. Аџьба ипоезиа амелодика иазкны
Асахьаркыратә рҿиамҭақәа злеибарку ахәқәа: астилистика, асиужет-композициатә еиҿкаашьа, ажәа аиҿартәышьа апринципқәа, уҳәа рыла акыр еиуеиԥшым. Даҽакала иаҳҳәозар, иарбан ҩымҭазаалакгьы иамоуп ахатәы поетика.
Зегь раԥхьаӡа асахьаркыратә ҩымҭа апоетика иазкны аусумҭа иҩит Аристотель «Поэтика» захьӡу. Уи, апоетикатә ҟазара иазкны иазгәеиҭоит: «Породили поэтическое искусство явным образом две причины, и обе естественные. Ведь подражать присуще людям с детства… если же (изображенного) не случалось видеть прежде, то удовольствие бывает не от подражания, а от отделки, краски и тому подобных причин». Аҵарауаҩ зыӡбахә имоу асахьаркыратә маругақәа рыла авторцәа аԥхьаҩцәа рҿы идырҿыхоит аестетикатә цәаныррақәа, уиалагьы урҭ иаадырԥшуа ахҭысқәа, мамзаргьы иқәдыргыло ахшыҩҵакқәа шьақәдырӷәӷәоит.
XX ашәышықәса 60-тәи ашықәсқәа ралагамҭанӡа аԥсуа поезиа еиуеиԥшым ахәҭақәа рыла аҽарҭбааит (атема, ажанр) уҳәа рыла. Апоетцәа раԥҵамҭақәа реиуеиԥшымзаараҿы, ҳәарада еиҳа-еиҳа иҭбаахон урҭ рсахьаркыратә аарԥшышьақәагьы, ишьақәгылон арҿиаҩцәа рпоетикатә ҷыдарақәа ҳәаақәызҵоз, апоезиаҿы ицәырҵуаз ахырхарҭа ҿыцқәа. Аԥсуа поезиа ашьақәгылара махәҭа рацәала ишеиларсу дахцәажҽо В. Аҵнариа иҩуеит: «Пластический стиль художественного мышления – одна из наиболее характерных черт всей абхазской поэзии как эпической, так и лирической. Этот стиль, который восходит к разным источникам (фольклор и литература)…». Аԥсуа поезиа аилазаашьазы аҵарауаҩ иҟаиҵо алкаа азгәарҭахьеит алитератураҭҵааҩцәа аӡәырҩы. Асахьаркыратә хәыцра ашьақәгылараҿы афольклори алитературеи рхеибарҭәаара аныррала, иараубас, уи азеиԥш хырхарҭа аҩнуҵаҟа иҿиоз автортә индивидуалтә ԥсабара аԥсҭазаара иҿыцу аганқәа рыла аарԥшраз иқәнаргылоз азҵаарақәа ирыбзоураны, иҿиоит аԥсуа поезиа.
60-тәи ашықәсқәа инадаркны аԥсуа фольклор апоетике иалитература иарҳахьаз аԥышәеи доуҳатә цхыраагӡас ишьҭыхны, ирҿиаратә мҩа данылоит Т. Аџьба. Апоет ирҿиара ихадақәоу аҷыдарақәа рахь иԥхьаӡатәуп, иҩымҭақәа рышьақәгылашьаҿы амелодикатә хырхарҭа, ирҿиамҭақәа ашәа иахьазааигәоу. Аҵарауаа аӡәырҩы аҟазара ахкқәа реиҿырԥшра рхы иадырхәоит, ишьҭырхуа азҵаара инарҵауланы аарԥшразы. Убас, В. Аҵнариа Б. Шьынқәба ирҿиара асахьатә ҿыханҵа иаҿирԥшуеит: «Чтобы раскрыть важнейшие качества образной структуры Б. Шинкуба, следовало бы сравнить его поэзию в какой-то степени с живописью». Т. Аџьба ирҿиара акәзар, асахьаркыра (образность) шагымгьы, хра злоу аҭыԥ ааннакылоит иҩымҭақәа ирыҵоу ашәа (мелодичность). Машәырны иҟамлазар акәхап, апоет иажәеинраалақәа маҷымкәа ашәақәа ахьрылырхыз: «Аԥсуашәа», «Аҷандараҟа», «Дыргагәышьеит», «Аԥсны агимн» уҳәа ирацәаны. Алитератураҭҵааҩ В. Вейдлеиҩуеит: «Тот, у кого нет музыки в душе, никогда не будет подлинным поэтом» - «Секрет писательства – вечная музыка в душе». Аҵарауаҩ зыӡбахә имоу адоуҳатә музыка, ацәаҳәақәа реицааира, урҭ рмелодикатә гормониа Т. Аџьба ирҿиара иазҷыдароуп. Апоет ихаҭа сажәеинраала аасҭа сашәа иҳәон:
		Сашәа иалаз
		Сара сыччаԥшь ашәахәа,
		Иҽырбалааит, нас шәахәала
		Са сцәаҳәа.	
(Аизга «Аныҳәаԥхьыӡ» Ад. 126)	

Апоезиа аҩнуҵҟатә мелодика аҵакы иазкны В. Жирмунски иазгәеиҭоит: «Поэзия» не должна говорить языком понятий; она должна подсказывать слушателью смутное лирическое настроение скорее звуками слова, чем его логически вещественным содержанием; «певучим соединением слов она старается подсказать слушателью настроения, невыразимые в словах». Автор ишиԥхьаӡо ала, апоет хықәкыс имазарауп аԥхьаҩ иҿы иҭышәынтәалоу агәалаҟазаара аԥҵара. 
Т. Аџьба ипоезиа аихышәшәара иазкны В. Коӷониа иҩуеит: «Ажәеинраала аихышәшәара уи мчыла, хәцәырххарала иалиршомызт – имарианы игәаҟынтәи иаауан. Даҽакала иуҳәозар, Т. Аџьба иҩымҭақәа – агәаҟынтәи иаауа, насгьы агәышьҭыхратә пафос зҵоу лирикоуп». Автор игәаанагара аинтерес аҵоуп, избанзар, ишдыру, агәы аҟынтәи иаауа ашәа ауп. Т. Аџьба иажәеинраалақәа рпоетикаҿы амелодика ахыҵхырҭақәа ртәы анаҳҳәо иазгәаҳҭарауп жәлар рпоезиа ҭыԥс иааннакыло. Убас, абзазаратә поезиахь иаҵанакуа ашәақәа поетикала ирзааигәоуп Т. Аџьба иажәеинраалақәак, иаҳҳәап, аҩымҭа «Ашәа»:
Ан дшыцәаз лыԥҳа дыргеит,
Ианынаскьа «радеда» рҳәеит…
(Т. Аџьба иҩымҭақәа.Iатом.Ад. 38)

Иааҳгаз аҿырԥштәы жәлар рпоезиаҿы ахьӡыртәра иазааигәоу, алаф зҵоу ҩымҭоуп. Иара убас, ажәеинраалақәа: «Ааԥынтәи ашәа», «Аԥсуашәа», «Аҷандараҟа», уҳәа реиԥш иҟоу аҩымҭақәа жәлар рпоезиа апоетика иазааигәоуп. 
Аԥсуа литератураҿы жәлар рҿаԥыцтә поезиа ахархәара атрадициақәа ишдыру еиԥш ахы акит алитература анцәырҵ инаркны. Уи ааԥшуеит Д. Гәлиа раԥхьатәи ишәҟәы «Ажәеинраалақәеи ахьӡыртәрақәеи» анҭыҵ нахыс, нас И. Коӷониа, Б. Шьынқәба уҳәа рырҿиамҭақәа рҿы. Жәлар рпоезиеи аԥсуа сахьаркыратә литературеи реизыҟазаашьа иазкны В. Агрба иҟаиҵоит алкаа: «Молодая литература, не имеющая опыта реалистического и поэтому психологически и социально достоверного изображения мира, исходя из устно-поэтического творчества, обретала способность народного поэтического видения и осмысления мира и тем самым «сразу» становилась на путь реалистического искусства». Жәлар рҿаԥыцтә поезиа ихатәы сахьаркыратә знеишьа аҭаны Д. Гәлиа иаԥиҵоит имаҷымкәа ажәеинраалақәа: «Бызбоит, бызбоит», «Аԥҳәызба илышьҭоу аҷкәын иахь», «Ахаҵа ихаҵа иашәа», апоема «Арԥызбеи аԥҳәызбеи рышәҟәы» уҳәауб. иҵ.
 Урҭ аҩымҭақәа рсиужетқәа жәлар рҿаԥыцтә поезиа аҟнытә иааигоит автор, уи хықәкыс иамаз дазааҭгылоит В. Агрба: «В поэтический мир Д. Гулиа в первых же произведениях его неотъемлемовошла народная поэзия. У него возникла естественная потребность выразить виденное и прочувственное в тех поэтических формах, которые близки и понятны не только ему, но и читателям, для которых он писал». Аҵарауаа изныкымкәа иазгәарҭахьеит аԥсуа литература еизҳацыԥхьаӡа афольклортә мотивқәа есааира имаҷны ахархәара шаиуаз, авторцәа рхатәы сахьаркыратә хархәагақәа рыла еиҳарак аҩымҭақәа шаԥырҵоз. Ус анакәха, 60-тәи ашықәсқәа раан Т. Аџьба аҩра даналагоз, аԥсуа поезиа ашьақәгылараҿы аамҭа хҵәахак ианысхьан, жәлар рпоезиа иаҿыҵны ахатәы сахьаркыратә мҩа ианылахьан (лассы-лассы уахь ишхьаԥшуазгьы, алшара аиухьанда ҽа хырхарҭақәак рыла аҿиара). Даҽакала иаҳҳәозар, Т. Аџьба иаԥхьаҟа аҩра иалагаз апоетцәа раасҭа алшара иман игәҭакы еиуеиԥшымкәа аарԥшра, аԥсуа поезиа аҿиара иабзоураны (хымԥада, уимацара акәӡам апоет ирҿиаратә хаҭара шьақәзаргылаз, аха амзызқәа ируакуп). Уи аамҭазы афольклортә поетика иагәылшәаны ицәырҵхьан Л. Лабахәуа, Ш. Ҵәыџьба, Б. Шьынқәба уҳәа рҩымҭақәа. Еиқәаҳԥхьаӡаз апоетцәа рырҿиараҿы афольклортә поетика маҷымкәа ишаҳԥылогьы (аиҳарак Б. Шьынқәба иҿы) авторцәа рхатәы индивидуалтә-сахьаркыратә гьамала иаԥырҵаз ажәеинраалақәа рхыԥхьаӡара маҷым. Жәлар рпоезиа абеиара ахархәара алитература аҿиара иабзоураны Т. Аџьба ирҿиараҿы даҽакхоит, аҩымҭақәа рхыԥхьаӡареи раарԥшышьақәеи рыла.
Дарбан рҿиаҩызаалак ибаҩхатәра ашьақәгылара, уи ахырхарҭақәа рыԥшаараҿы анырра изҭо рацәоуп. Убас, Т. Аџьба ирҿиара иазкны астатиақәа зҩхьоу аӡәык-ҩыџьак иазгәарҭахьеит апоет дзызҿлымҳаз, зҩымҭақәа аликаауаз арҿиаҩцәа рхыԥхьаӡараҿ ишыҟоу А. Фет, Ф. Тиутчев, Г. Геине, И. Гете, А. Пушкин, А. Блок уҳәа. Аҭҵааҩцәа ас еиԥш иҟоу алкаақәа ҟарҵоит Т. Аџьба ирҿиара арҭ авторцәа шаны рзы иалацәажәо. Т. Аџьба еиқәаҳԥхьаӡаз авторцәа рҩымҭақәа аԥсшәахь еиҭеигон, рырҿиаратә ҭынха дазааигәан. Ахаиарбан ҷыдарақәоу урҭрырҿиара еизааигәазтәуа?.. Иааҳгозар, алитератураҭҵаараҿы еицырдыруа фактуп А. Фет, Ф. Тиутчев, А. Блок уҳәа рпоезиа амелодика шаҵоу, уиалагьы аҵарауаа  урҭ рырҿиараҿы еизааигәоу аҷыдарақәа азгәарҭоит.
Хыхь зыӡбахә ҳҳәаз апоетцәа  Т. Аџьба ипоезиа амелодика ишанырыз аабоит иаҳҳәап Афанасии Фет иажәеинраалақәа ианрыҿҳарԥшуа. А. Фет ирҿиара рҷыдаҟазшьа хадақәа иреиуоуп урҭ ирыҵоу амелодика, уи иахҳәааны Б. Бухштаб иҩуеит: «Поэзия Фета принадлежит в основном к мелодической линии, являясь как бы связующим звеном между поэзией Жуковского и Блока. Для этой линии характерны значительная степень лирической субъективности в подходе и к внешнему миру и к душевной жизни, стремление прежде всего выразить настроение поэта, значительная деформация словесных значений с переносом смыслового центра на эмоциональные ореолы слова, исключительная роль ритмико-мелодической стихии». Апоет игәалаҟазаара (игәырӷьара, игәкаҳара, игәеиҟрара), иамоу аҵакы ацәанырра хырхарҭахь архара, амелодикатә еихышәшәара аҭаны иаҳԥылоит Т. Аџьба иажәеинраалақәа рҿгьы имаҷымкәа. Иаагап аҿырԥштәқәа: 
Я пришел к тебе с приветом, 
Рассказать, что солнце встало
Что оно горячим светом
По листам затрепетало
(А. Фет. Стихотворения и поэмы. Стр. 236)     
Иаагоу ажәеинраала ацыԥҵәаха уанаԥхьалак, угәы иаанагар ҟалоит, А. Фет араҟа аԥсабара аԥшӡара мацара атәы акәушәа ииҳәо, аха анаҩстәи ацәаҳәақәа уанрыԥхьалак, еилукаауеит автор игәалаҟазаара аарԥшраз арии асахьа ихы ишаирхәо:
Рассказать, что с той же страстью,
Как вчера пришел я снова,
Все душа все также счастью
И тебе служить готова.
(Иарауа.Ад. 237)

Апоет игәалаҟазаара аарԥшра адагьы, араҟа иазгәаҭатәуп уи шаарԥшугьы. Автор илшоит илирикатә фырхаҵа иҩнуҵҟатә ҭагылазаашьа иашьашәалоу аформа аԥшаара. Убас, А. Фет ирҿиара ишаҷыдоу еиԥш, арии ажәеинраала амелодикатә ритм аҳәаақәа ирҭыҵуам, уи апоет игәҭакы ханарҭәаауеит, алирикатә фырхаҵа гимнк аҳасабала игәы аартра иацхраауеит. 
А. Фет иҿы еиԥш, Т. Аџьба ирҿиамҭақәа рҿгьы имаҷымкәа аҭыԥ рымоуп, апоет имелодикатә ритми алирикатә фырхаҵа игәалаҟазаареи реишьашәалара, рхеибарҭәаара, (ҳәарада, амелодика уажә зыӡбахә ҳамоу аконтекст аҿы адагьы Т. Аџьба ирҿиараҿы ахархәара маҷымкәа ишамоугьы) иаҳҳәап ажәеинраала «Амш ианацло»:
Игәыҭгагоу, илахҿыху
Сара исымоуп аамҭакы, - 
Са сгәы ҿыхоит, са сгәы сыхоит
Амш ианацло есқьынгьы.
(Т. Аџьба иҩымҭақәа.I атом.Ад. 69)
Т. Аџьба иажәеинраалақәа рӷьырак темас изеиузаалакгьы, ирзеиԥшу хыҵхырҭаны ирымоуп урҭ рмелодика-ритмикатә шәага-загақәа рхеибарҭәаара.
Ишдыру еиԥш, ажәеинраала еихышәшәо иҟаларц азы, ихадоу ароль нанагӡоит аҩымҭа аритм. Т. Аџьба иаԥҵамҭақәа рҿы, аиҳараӡак ритмла еицааиуа ацәаҳәақәа цырала еиқәшәоит, аԥхьаразы, ашәаны аҳәаразы иманшәалоуп. Аха иубарҭоуп аритм аҟаҵаразы мацара ацәаҳәақәа мчыла формак ишҭагӡам. Т. Аџьба ирҿиара амелодикатә хырхарҭақәа разгәаҭаразы, иаҳгәалаҳаршәап апоезиа аҩнуҵҟа егьырҭ аҟазаратә хкқәа шеиднакыло иазкны В. Белински иҟаиҵо алкаа: «Поэзия выражается в свободном человеческом слове, которое есть и звук, и картина, и определенное, ясно выговоренное представление. Посему, поэзия заключает в себе все элементы других искусств, как бы пользуется вдруг и нераздельно всеми средствами, которые даны порознь каждому из прочих искусств». Т. Аџьба ипоезиа аҟазаратә хкқәа зегьрахьтә ашәабжь иазааигәоуп ишаҳҳәахьоу еиԥш, шьақәгылашьала жәлар рпоезиа апоетика инаркны, аҳәаанырцәтәи апоетцәа рмелодикатә-ритмикатә шәага-загақәа иахьрышьашәалоу маҷым. Уи ус шакәугьы, ихымԥадатәины иҟоуп, Т. Аџьба иажәеинраалақәа рмелодика абызшәа автор ииндивидуалтә ҷыдарақәа шьаҭас ишрымоу. Апоет имелодикатә-ритмикатә еицааирақәа еиуеиԥшымкәа иаҳԥылоит, зны ацәаҳәақәа рыҩнуҵаҟа ашьҭыбжьқәа реиҟарара аритм шьақәдыргылоит:
Арҩашқәа иҳәынҷам – 
Ари сара сҭынчроуп.
Сгәы-сыԥсы иҭынчым – 
Ари сара сҭынчроуп.
(Т. Аџьба иҩымҭақәа.Iатом.Ад. 84)
Даҽазны, ацәаҳәа еихдақәа шьҭыбжьыла реиҟарарала:
Изҭахугьы – 
Сашәа хьысҳан иԥхьаӡа – 
Уи ҟамлааит
Са сгәырҩеиԥш ихьанҭаӡа.
(Т. Аџьба иҩымҭақәа.Iатом.Ад. 85)
Иаҳԥылоит арифмақәа цырала реиҭныԥсахрала аритм анышьақәгыло:
Ацәқәырԥақәа еишьҭала-еишьҭала,
Иццакуан аҟәарахьы.
Ашхәа амшыын иаҵәа ихыхәхәала,
Ицон ишиашаз агәахьы.
(Т. Аџьба иҩымҭақәа.I атом.Ад. 40)
Абас, Т. Аџьба ирҿиамҭақәа рмелодикеи рформеи еидҳәалоуп. Апоет иажәеинраалақәа реиҳарак рышьақәгылашьаҿы амелодикатә харҭәаара рыцны иаҳԥылоит,  аҩымҭақәа ирышьашәалоу анагӡашьа рыҭара иалнаршоит автор игәҭыхақәа инагӡаны раарԥшра.
Асахьаркыратә рҿиамҭа ахәҭа хадақәа маҷымкәа иамоуп, аха урҭ зегь еидызкыло аҩымҭа акомпозициа ауп, уи иазкны аҵарауаҩ И.М. Лотман иазгәеиҭоит: «Единство текста как неделимого знака обеспечивается всеми уровнями его организации, однако в особенности – композицией. Композициа поэтического текста всегда имеет двойную природу. С одной стороны, это последовательность различных сегментов текста. Поскольку в первую очередь подразумеваются наиболее крупные сегменты, то с этой точки зрения композицию можно было бы определить как сверхфразовую и сверхстиховуюситагматику поэтического текста». Акомпозициа ахәҭа хадақәа ируакуп асахьаркыратә рҿиамҭа абызшәатә лексика. Дарбан шәҟәыҩҩызаалакгьы, ирҿиара апетика аҭҵаара залшом уи дызлаҩуа ибызшәатә лексика уазхьамԥшкәа. Апоетикатә лексика инанагӡо ароль иазкны Б. В. Томашевски иҩуеит: «Каждое слово является центром особого представления, отдельного элемента мысли, заключенной в речи. Только слово в целом самостоятельное представление».Авторцәа рхы иадырхәо ажәақәа реиуеиԥшымра ишьақәдыргылоит хаз игоу автор ибызшәа.
Апоезиатә рҿиамҭаҿы автор илирикатә фырхаҵа, (ма иара) рцәанырратә-емоциатә хәыцрақәа реизыркәкәара алыршахоит  автор ихы иаирхәо алексика ала, уи ишаҳҳәаз еиԥш, еиуеиԥшым ажәаҳәа аиҿартәышьа аганахь ала. Алексика, автор исахьаркыратә гәҭакы злааирԥшуа хархәагоуп, уи ахықәкы иазкны аҵарауаа Б.П. Иваниуки, Н.Д. Есиковеи ирҩуеит: «Лексический уровень художественного произведения, пожалуй, один из самых главных , потому, что непосредственно связан со значением слова. Чтобы уяснить роль слова как основного строительного элемента художественной речи, необходимо, прежде всего, выявить семантическую структуру слова». Асахьаркыратә ажәа ахархәара иамоуп еиуеиԥшым ахәҭақәа. Убас, арҿиаҩцәа рҩымҭақәа рыҭҵаараан, урҭ рбызшәа апоетикатә ҷыдарақәа рахьтә иалыркаауеит: архаизмқәа, анеологизмқәа, аисторизмқәа, афольклоризмқәа, аиндивидуализмқәа, апрозаизмқәа, асинонимқәа, аомонимқәа уҳәа уб. иҵ .Иара убас, асахьаркыратә рҿиамҭақәа рсахьаркыратә нагӡаразы зда хәарҭам маругақәоуп асахьаркыратә тропқәа: аметафора, аепитет, аиҿырԥшра, аметонимиа, асинекдоха, агипербола, алитота, архаҿытәра, аллигориа уҳәа уб. иҵ.
















