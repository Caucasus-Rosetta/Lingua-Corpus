
Абаҩхатәра еицамк змаз апоет, апрозаик Анатоли Аџьынџьал
диит 1930 шықәса, ииун 6 рзы Кәтол ақыҭа анхаҩ нага
Џьынџьал Ҭархәына иҭаацәараҿы. Кәтолтәи ихарҭәаам абжьаратә
школ далгоит 1947 шықәсазы. Иара убри ашықәсан
дҭалоит Аҟәатәи аҳәынҭқарратә абжьаратәи арҵаҩратә
ҵараиурҭа, далгеит 1951 шықәсазы.
1952 шықәсазы конкурсла даанахәоит А.М. Горки ихьз
зху Аҟәатәи арҵаҩратә институт, ихиркәшоит иҵара 1956 шықәсазы.
Уи ашьҭахь аусура далагеит ажурнал «Алашараҿы»,
шықәсқәак рышьҭахь диасуеит Аԥҳәынҭшәҟәҭыжьырҭа
«Алашарахь» редақторс. Анатоли Аџьынџьал 1974 шықәса
рзы аҵара иҵон Москва, А.М. Горки ихьз зху Москватәи
алитературатә институт аҿы иҟоу Иреиҳау алитературатә
курсқәа рҿы.
Уи акьыԥхь аҿы раԥхьаӡа дцәырҵит 1948 шықәсазы.
Анатоли Аџьынџьал апоезиа анаҩсангьы ихы ԥишәеит
апрозаҿгьы. Уи инапы иҵихит шәкы инареиҳаны, ажәлар
ирымаз асамарҟәыли алафи ирхылҵшьҭрақәоу, ахшыҩ ҵары
зныԥшуа ажәабжь кьаҿқәа.
Урҭ автор еизигеит, литераторк иаҳасаб ала аус рыдиулеит,
стилистикала жәлар ражәа артәашьа иашьашәаланы
иҟаиҵеит. Араҟа иубоит апоет инапкымҭагьы, уи ирҽеит
рсиужетқәа, ақьаад ахь ианиаигоз рбызшәеи рдинамикеи
алитературатә бызшәа аҟынӡа иҩеигеит.
Иарԥысра дышҭагылаз, ирҿиара ус ианасакьаҳәымҭаз,
1977 шықәса оқтиабр 12 рзы изцәырҵыз ачымазара бааԥс
иаалырҟьаны иԥсҭазаара далнахит аҟыбаҩ ду змаз, еицырдыруаз
аԥсуа поет Анатоли Аџьынџьал.
Иҟаиҵашаз рацәан, иҟазара аҭәымҭа дҭагылан, игәҭыхақәа
маҷмызт, аха урҭ зегьы рынагӡара дзахьымӡеит.
Ус иага иҟазаргьы, апоет дзыхьӡаз кыр ыҟоуп, иҭынхазгьы
маҷӡам аԥсуа поезиа аҭоурых азы. Уи инапы иҵихит
иакымкәа-ҩбамкәа ажәеинраалақәа реизгақәа, аповести
ажәабжьқәеи еидызкылаз ашәҟәқәа ҩба.
Анатоли Аџьынџьал ипоезиа агәҭыха рацәеи ахәыцра ҵаулақәеи
зныԥшуа поезиоуп. Уи адунеи иқәынхо жәлары зегьы
дрызхәыцуан, реихьӡарақәеи рылшара дуқәеи дреигәырӷьон,
агәымхареи ауаҩымреи ицәымӷын, игәнигон.
Апоет иажәеинраалақәа руакаҿы иҩуан:
Са исҭахуп адгьыл еиԥш ачҳара сымазарц,
Амаҷ азыҳәан сыҵҟьо сҟамларц.
Са исҭахуп адгьыл еиԥш аразра сылазарц,
Сгәы ҟьаҟьаӡа еиҵыхны ауаа рзы инхарц.
Иаҳҳәар ҳалшоит ҿыӷәӷәала апоет аразра илаз ипоезиа
ибзианы ианыԥшит ҳәа, уи игәҭыха назыгӡо, абиԥарак ахьтә
даҽа биԥарак ахь иназго акәны иҭынхеит ҳәа ирҿиара, ипоезиа.
Ԥхьажәак аҿы даара иуадаҩуп апоет ирҿиара зегьы неидкыланы
ахә ашьара. Уи араҟа хықәкысгьы иҳамам. Ари
аус ҳаԥхьаҟазы иуалны ишьҭоуп аԥсуа литература аҭоурых-ҭҵааҩцәеи акритикцәеи рҿаԥхьа. Иҟалап, аԥсуа поезиаҿы
Анатоли Аџьынџьал иаҟара «иуадаҩу» даҽа поетк дыҟамзар.
Убри азы акәзаргьы ҟалоит иахьа уажәраанӡа ирҿиара
иазкны статиа наӡааӡак заҳԥымлогьы. Ҳәарада, раԥхьа
иргыланы Анатоли Аџьынџьал ипоезиа «ауадаҩрақәа»
мзызс ирымоу иара иаҷыдахаз апоетикеи кыр иоригиналу
апоет идунеихәаԥшышьеи ракәхоит. Сгәанала, автор
егьырҭ ҳпоетцәа дызлареиԥшым ахьыԥшаатәу: афақтқәеи,
асахьақәеи, ахҭысқәеи, аҭагылазаашьақәеи ҳашрыхәаԥшуа
акәымкәа, иааџьоушьартә даҽакала ибоит, ахшыҩҵакқәа
ҳахьрықәымгәыӷуа икылигоит, зны-зынла алогизм аҟынӡа
инеигоит, ихәыцшьа, дызлацәажәо дшазыҟоу оумашәа иоригиналуп,
адуи ахәыҷи рыхәшьараҿы ҳәаа дук рыбжьеиҵаӡом.
Дзыхцәажәозаалак, аҵакы ҭбааз, имаҷу, џьара конкретла уи
аҟара зҵазымкуа фақтк иазкыз удырхәыцуеит, еиуеиԥшым
ацәаныррақәа узааргоит. Ажәакала иаҳҳәозар, Анатоли
Аџьынџьал ипоезиа зыхцәажәо рацәоуп, ахәыцреи аемоциеи
рганахьала, даара кыр иҵаулоуп. Уи анаҩсан, автор
иажәеинраалақәа рпоетика лымкаала рформа, иахьатәи
аԥсуа поезиаҿы итрадициахаз, данықәымныҟәогьы ыҟоуп.
Уи абзиареи ахьысҳареи ртәы ҳалацәажәозаргьы, иазгәаҳҭароуп
апоет араҟагьы ихатә ҩышьа, ҽакала иаҳҳәозар,
инапкымҭа даҽа поетк импыҵыҵыз ишаламҩашьо. Шамахамзар, апоет иажәеинраалақәа рҿы арифмазы ажәа ахәцә
ҵкааны иахьаҭыԥым иргылаӡом, аформа «аарԥшразы»
ахшыҩҵак хьысҳаитәӡом. Уигьы апоет ибзоурақәа рахь иԥхьаӡатәуп.
Ажәакала, апоет иажәеинраалақәа ицқьоу абжьы рацәа
рхоуп, еиуеиԥшым аԥштәы рацәа рыҟәнубаалоит. Еилыхха
иҟоу акварельла иҩушәа иҟоу асахьақәа рныԥшуеит
иажәеинраалақәа, бзиабарала иҩычоу аԥсҭазаареи аамҭеи
ирызку аҩымҭақәа. Дзызхьуа, дзеигәырӷьо, дзыргәыӷуа,
игәниго, аԥхьаҩгьы дадиԥхьалоит, далаирхәуеит. Насгьы
ихадоу апоет илирикатә фырхаҵа ихәыцрақәа
рыԥсабара агәра угоит. Уи анаҩсан, апоет иҩымҭақәа рҿы
ирацәаны ихы иаирхәоит хкы рацәала иеилоу, исахьарку
аметафорақәа, даҽа поетк иҿы иуԥымло, иара ипоезиазы мацара
иҟазшьаҷыдоу аиҿырԥшрақәа. Азныказы уахьахәаԥшуа
иузеидымкыло ахҭысқәеи, аԥштәқәеи, асахьақәеи еидкыланы,
урҭ рконтраст шьаҭас иҟаҵаны зынӡа иҿыцу асахьақәа
рдунеи ҳзааирԥшуеит. Кырџьара апоет мыругас имоуп
иара убас асимволикагьы. Џьара-џьара иманшәаланы ихы
иаирхәоит, ибзианы «аус дируеит» аирониеи ахатәы ирониеи.
Абас ирацәаны ихы иаирхәо ажәарҿиара апоетикатә
цхыраагӡақәа, ҳәарада, идырбеит автор иҩымҭақәа ржәар,
идырҭбаауеит, идырҵаулоит иажәеинраала уи ахаҭабзиара ҳараркуеит.
Иазгәаҭатәуп апоет ирҿиамҭақәа зегьы ирзеиԥшу, ибзиоу
даҽа ҟазшьақәакгьы: ахаҿсахьақәа зегьы гәаҭеиуеит,
«иныҟәоит», динамикатә ҭагылазаашьоуп ирҟазшьоу, џьарак
игылаӡам. Автор иҩымҭақәа зызкызаалак зегьы рҿы ауаҩытәыҩса
игәеисра, ихәыцра, иҟазшьа, иҩнуҵҟатәи идунеи
еиуеиԥшым аҭагылазаашьақәа рнубаалоит, урҭ зегьы рҿы
ԥымкрада дыҟоуп ауаҩы. Иԥсабараз, иаамҭаз, иԥстәыз, апоет
дзыхцәажәо зегьы ауаҩытәыҩса иҟазшьақәа рылаиҵоит, абла
рхоуп, агәы рызҭоуп, игәырҩоит, ихәыцуеит, игәырӷьоит,
игәыӷуеит ауаҩ иеиԥш, ажәакала, аԥсабареи, аамҭеи, ахҭысқәеи,
аҭагылазаашьақәеи «уаҩитәуеит». Ауаҩи дареи еизааигәеитәуеит,
«еигәыцхәитәуеит». «Рымааибра», «рзеилибамкаара»
зхылҵуагьы реилазаара, дунеик аҿы рыҟазаара,
реизгәакьара аҟнытә ауп иахьаауа. Апоет ишхәа ӡсоит, «аԥша
ишьҭнахыз аԥра халоит, ахьшьыцба амҵәыжәҩеиԥш иласӡа»
(ажәеинраала «Аҩадатәи аԥшақәа»). Адгьыл агәы ишьышьуеит
уаҩытәыҩсак иеиԥш («Сара абри адгьыл каршәра сықәлан
снеиуеит»). «Ажәҩан кәалаԥны адгьыл акуп, аԥсҭҳәақәа ашьха
асахьа ҭырхуеит» («Абан, нахьхьи, алаԥшҳәааҿ џьара...».
«Ҭыԥҳацәоушәа џьара аҵааҵлақәа ҽырбоит» («Адгьыл иазноу
ақалақь сахәаԥшуеит»). Амшын Еиқәа «аласбеиԥш
ихәмаруеит ацәқәырԥа...». Апоет ажәҩан дацәажәоит иҩызак
иеиԥш: «Сухәаԥшуашәа уаха сгылоуп сҿыцӡа, абан, Еҵәаџьаа
схахьы икәалыкәаџьоит... игәкыз аеҵәақәагьы сыжәҩан
ихшьушәа збоит» («Сареи ажәҩани»). Шаҟа ибзианы, иоригиналны
иҳәоузеи аҵыхәтәантәи афраза!
Ирацәоуп Анатоли Аџьынџьал ипоезиаҿы ас еиԥш иҟоу
еиуеиԥшым асахьаркыратә цхыраагӡақәа ихы иахьаирхәо.
Апоет иҩымҭақәа рҿы ирацәаны иаҳԥыло апоетикатә тропқәа
ирҿиамҭақәа рҿы рхархәара, рцәа-ржьы ижьымдырымкәа
алаӡҩара, сгәанала, аҟыбаҩ анаҩсангьы, иҷыдоу, хызмоу,
гәы зызҭоу агәаӷьрагьы аҭахуп.
Апоет иажәеинраалақәа рӷьырак рзикуеит Урыстәыла,
Москва, аҩадатәи аԥсабара, асовет жәларқәа риешьара атема
аарԥшра. Апоет бжьыҭгала, игәы алаҟаны ашәа азиҳәоит
Москва, Урыстәыла, иара аҵеицәа реиԥш ихы ибоит иаргьы,
урҭ рыгәҭа далагылоуп, имҩазы символра зуа Москва аӡы
иху, ԥынгыла змам, ишхәа дақәтәаны далаԥшуа днеиуеит аҳҭнықалақь:
Инеилааит сышхәа ацәқәырԥа иала,
Ԥхьаҟа исыԥхьоит сара сгәы,
Мшыбзиа, идуӡӡоу Урыстәыла!
Уҵеицәа срылами саргьы.
Адгьыл ҿыц, аԥсабара ҿыц, изааигәоу, аха и-Аԥсны гәакьеи
иареи реиԥшымра, ақалақь ду аҿы ауаа реизыҟазаашьа
уҳәа апоет изцәырыргоит еиуеиԥшым ацәаныррақәеи ахәыцрақәеи.
Иахьа кыр зшьапы зҳаз, изызҳазыӷьаз ацивилизациеи
акультуреи хыҵхырҭас ирымоу ақалақьқәа роуп. Ақалақь
дуқәа атәылақәа иргәуп, ирхуп. Аха урҭ рыбзиарақәа инарываргыланы
ауаатәыҩса ирзааргоит даҽа ҟазшьақәакгьы.
Ауаҩытәыҩса ақалақь ду аҿы ихаҿра аҽеиҭанакуеит,
аԥсабара дацәыхарахоит. Ақалақь дуи ауаҩи реизыҟазаашьа
иахылҵуеит асоциалтә проблема дуқәа.
Аԥсабара ибаӷьаӡа иалагылаз ауаҩы, ақалақь ду аҿы
дшәаҟьоит, иҽиԥсахуеит. Арҭ зегьы апоет изцәырыргоит еиуеиԥшым
агәыҩбарақәа: маҷк даршанхоит ишьхымзаҭраха
зыбжьы го ақалақь ду:
Ишьхымзаҭран ицәажәоит ақалақь,
Саргьы шьхыцны сацлеит уа,
Амашьынақәагьы кәыруеит ауаа ирыҵақь,
Аҩнқәа реиҩхааҿ амҩақәа ртытуа...
Амашьынақәа ркәырра, амҩа артытра, аӡы ҿҟьарҭа
амаӡамкәа ахаҳә аҭачаԥара апоет изцәырыргоит уиаҟара
игәышьҭыхгам хәыцрақәак.
Сгәанала, аԥсуа поезиаҿы иахьатәи ақалақь ахаҿсахьаҵәҟьа
нагӡаны иаԥҵаӡам. Ӡәырҩы, аԥсуа поетцәа реиҳарак, Аԥсны
аҳҭнықалақь Аҟәа иазкны ажәеинраалақәа ирҩызи, ирыҩуеи,
егьырҭ ирзыркуа аҩымҭақәеи ақалақь асахьа аарԥшра аасҭа
ахьӡынҩылара, ашәа рызҳәара ауп изызку. Урҭ реиҳараҩык
адекларациа изахымсит; изырнымԥшит конкретла ақалақь
«ахатәы ԥсҭазаара», агәеисра, иара иаҟазшьоу аҷыдарақәа.
Уи зыхҟьазгьы аилкаара уадаҩым. Раԥхьаӡа иргыланы,
ҳаԥсуа поетцәа зегьы ақыҭа иалҵит, ақыҭа иааӡеит. Ареволиуциа
ҟалаанӡагьы, ианыҟала ашьҭахьгьы аԥсуаа рзы
ақалақь ԥсҭазаара традициа дук аманы ҳәа изыҟамлеит. Уи
инацаҳҵар, қәра дук змам аԥсуа поезиа ахырхарҭеи аԥхьа
иқәгылаз хырԥара змамыз аӡбатәқәеи, еилкаахоит ари «зхароу»
амзызқәагьы.
Иахьа уажәраанӡа аԥсуа поезиаҿы ақалақь иазку ажәеинраалақәа
рахь ҟазарылагьы, сахьаркыралагьы зегьы иаарылыҳәҳәо
иҟоуп Баграт Шьынқәба иаԥиҵаз аҩымҭақәа (иаҳгәалаҳаршәап
«Хәыцрақәак Аҟәазы», «Сықалақь», «Аҟәа»,
«Москва», убас иҵегьгьы). Араҟа апоет дазышәаҳәоит аамҭа
ҿыц азы Аҟәа азҳазыӷьара. Москва иахылҵуа, амра иацлабуа
алашара. Иҳараку аоптимизм бжьы зхоу, аҩадахь иаҳа ихьаԥшуа
ацәаныррақәа узааргоит арҭ ажәеинраала бзиахәқәа.
Даҽакала асахьа ҭихуеит Анатоли Аџьынџьал иахьатәи
ақалақь. Уи зыбзоуроугьы апоет исахьаркыратә ҳасабтә
даҽа ӡбашьак ахьоуз ауп. Араҟа аҟазшьа иаҳа аконкретрахь
ахы хоуп. Иаҳа ирзааҭгылоуп, ирыҵшьуп ақалақь ԥсҭазаара
адетальқәа. Баграт Шьынқәба ақалақь аҭоурых, ажәытә аҿатә
аарԥшроуп иззикуа иажәеинраала. Иҩымҭақәа рҿы аԥсабареи
ақалақьи ҳәаак рыбжьеиҵаӡом, урҭ хеибарҭәаауеит, гармониара
рзеибауеит. Ихьыҵәцароу аханқәа ираӡынԥсараха
иҟоу аиаҵәара илагылоуп («Агаҿа баҳча иаҵәала инашьҭуп».
«Сықалақь баҳчара... злаҩычоу абӷьы иаҵәа канӡом», убас иҵегьгьы).
Анатоли Аџьынџьал иажәеинраалақәа рҿы ауаҩи
ақалақьи реизыҟазаашьа апроблемоуп иқәгылоу. Уи
дашьҭаӡам аҭоурых, далацәажәаӡом ақалақь аԥшӡара. Уи
хықәкысгьы имаӡам. Идуӡӡоуп, адунеи иазноуп ақалақь,
ашыкь бжьы улымҳа ҵнахуеит. Уи ашыкьбжьы дналашәоит
апоет илирикатә фырхаҵагьы. Аџьшьара, агәадура деимаркуеит
ари ауаҩ. Ус иага иҟазаргьы, апоет ақалақь асахьа
злаҭихуа ажәа лыԥшаахқәа рыла агәыҩбара шимоу уирдыруеит.
Ауаҩ илшара ду зныԥшуаз апоет иажәақәа гәышьҭыхра
дук рыҵаӡам. Араҟа аџьшьара аҵкыс ашанхара ауп аҭыԥ
змоу.  Убри азы ауп даҽа жәеинраалак аҿы Москва иибаз
аҵааҵлақәа абасҟак агәырӷьара зизааргазгьы:
Џьара тәылакгьы убаӡом иҟьалан,
Абас ахәыцрақәа цәырҵны сыркуеит,
Убри аамҭаз ҭыԥҳацәоушәа, еинаалан,
Ишкәакәа-шкәакәаӡа ашьац илагыла,
Аҵааҵлақәа сҿаԥхьа иҽырбауеит...
(«Адгьыл иазноу ақалақь сахәаԥшуеит»)
Ишаабо еиԥш, ари ажәеинраалаҿы аҩны ҳаракқәеи ашәаԥыџьаԥи
ргармониа акәым иҟоу, контраступ. Анатоли Аџьынџьал
ақалақь ашәаԥыџьаԥдара, аԥсабара иахьацәыхарахаз
гәнигоит. Араҟагьы иҟоуп хыхь ҳазлацәажәоз ажәеинраала
«Ишьхымзаҭран ицәажәоит ақалақь» аҟны автор ипозициа
убоит игәы еиҵазырӷәӷәо, насгьы дзыргәырӷьо. Ажәеинраала
алирикатә фырхаҵа дреигәырӷьоит аԥсабара енагьтәи аҿиара
– ақәԥара символра азызуа, ҭыԥҳацәаҵас ишкәакәа-шкәакәаӡа ашьацра илагылоу, ҿыцбарах иибаз ақалақь Москва
ду азныказы дахьаршанхаз акәзаргьы апоет ас еиԥш
иҟоу агәалаҟара изҭаз? Аха иабаҟоу уа мацара автор иахьибо
узмеилаҳаша асахьақәа:
Аиха ашәшьыра сыҵагыла,
Амҩахәасҭа иӡыз сазыԥшуеит,
Лаԥшыла срышьҭоуп аҩнқәа ихалаз,
Рганаҿ амра иканаршуеит.
(«Сшьапашьҭа»)
@Араҟа хыхьтәи ажәеинраалақәа рҿы иҟоу еизааигәоу ахшыҩҵакқәа
ракәым дызлацәажәо апоет. Уи ҳхьаирԥшуеит
аҭоурых ахь. Ажәеинраала алирикатә фырхаҵа ишьапашьҭа
ахаҿсахьа асоциациара азнауеит ажәлар рҭоурых мҩа,
иахьатәи рԥеиԥш:
Иануп амҩаҿ сшьап асахьа,
Мап, уи еиԥшым даеакгьы.
Ажәытә қалақьқәагьы жәытә ирдырхьан,
Иагьырдыруеит иахьагьы...
Анатоли Аџьынџьал аԥсабара асахьа аҭыхрала, уи
аԥсхаҵарала ацәанырра ҵаулақәа раарԥшра илиршоит кыр
иажәеинраалақәа рҿы. Иазгәаҳҭап иара абра асахьа мацара
констатациа азураҿы апоет дшаанымгыло. Зсахьа
ҭихуа ақәыԥшылара есқьынгьы иацуп иара уи изаанагаз
ахәыцра ҷыда, ацәанырра. Насгьы, шамахамзар, ипеизажтә
лирикатә жәеинраалақәа иузырҟәымҭхо ирыцуп амҩа асахьа.
Аԥсҭазаара амш, апоезиа амҩа апоет имш, имариам,
нҵәара зқәым, ихьанҭоу, аха изныҵтәым амҩа. Ихәыҷыз,
идууз ауаҩы дызну амҩа, аус злоу амш узну хи-ԥси адкылара,
аԥсыцқьара ауп.  Амш ауаҩы иԥышәага. Убри азоуп апоет изиҳәо:
Зназы сзышьҭаз насгәаламшәо,
Акы саҿуп ҵхагәазгьы,
Акәзааит усгьы, са схы ԥысшәом,
Сыламыс цқьазааит, уаҳа акгьы...
(«Икьаҿхазар, амшқәа ҿымҭзо...»)
Урыстәыла аԥсабара асахьа: адәеиужьқәа, абнара, аӡиасқәа,
иара иаҟазшьаҷыдоу, даҽа тәылак излеиԥшым аганқәа
раарԥшра илиршеит апоет уи иазикыз иажәеинраалақәа
рҿы.  Урҭ рахьтә зегьы иаарылукаартә автор блаҵарыла
игәаҭаны асахьаҭыхыҩҵәҟьа иаҳасабала дазнеины иаԥиҵаз
жәеинраалоуп «Волхов аԥшаҳәала». Ажәеинраала детальла,
насгьы ашәара, азара агмырхакәа, ауаҩы игәы зырҿыцуа
ацәанырра аҵаҵаны, гәалашәара бзиак изаанаго мшуп:
Ажәҩан иарцәеит амра,
Снықәлеит асакара,
Ари адгьыл ужәра,
Иаздырӡом агәара.
Ҽуардынкгьы неиуеит
Ԥсақәак рыҵаҟала.
Нахьхьи жәҩанаҿ иԥшаргәуа
Уа ӡыцәак ҩхалеит.
Еиқәҿырҭызшәа аҭәаҟәа,
Ицоит ӡыԥшаҳәала,
Еиқәуп чаҟәа-чаҟәа.
Нырцәи-аарцәи игылоуп.
Иҟәрышәны ача ҵысқәа,
Иԥырны инеишьҭалоит,
Асакара ахыза,
Уи ҵәҵәабжьны инахҟьауеит.
Иҟалап аԥсуа поезиаҿы даҽа жәеинраалак ыҟамзар,
Урыстәыла асахьа ҷыдала асҟак омашәа поезиа бызшәала
иахьаарԥшу. Ҳәарада, Москва амҵантәи ақыҭақәа, акаршәрақәа,
абнақәа, уи аԥсабара «хьшәашәа» ԥшӡа зымбац,
насгьы згәы иалзмыжьыз, зцәа ианзмырыз, уи аԥшӡарақәа
блаҵарыла изызгәамҭаз, ари аҩыза ажәеинраала изыҩуам.
Уи, сгәанала, аҟыбаҩ иашаҵәҟьеи абла ҷыдеи аҭахуп. Азныказы
ажәеинраала иллиустрациатә сахьоушәа, натурализм
мацароушәа иубоит адәахьы уахьынагәыдыԥшыло,
аха сгәанала, апоет иганахьшәа игылоу иемоциатә позициа,
ажәеинраала иаҳа иҳаранакуеит, иарҵаулоит.
Ирҳәоит, апоет иажәеинраалақәа бзианы, ииашаны еилу-каарц
уҭахызар, иԥсадгьыл убароуп, иудыруазароуп ҳәа. Уи
гәаанагара иашоуп. Аха ҳара ҳаамҭазы, апоет иажәақәа рыла
иаҳҳәозар, амҩақәа рхы-рҿы анеиџьуа, ианкьаҿхо, аамҭеи,
ақәыԥшылареи ҽа ҵакык анрымоу, ауаҩытәыҩсагьы дахьиз,
дахьааӡаз дадҿаҳәалахаӡом, ицарҭа, иаарҭақәа рацәахоит,
иибо иаҳауа рхыԥхьаӡара ҵҩа рымаӡам. Ҳәара аҭахым,
ауаҩ ихәыҷра, иқәыԥшра зыдҳәалоу аҭыԥ, аамҭа, аԥштәқәа,
асахьақәа, агәалашәарақәа урҭ иаҳа игәыкуп, иаҳа ихаауп,
игәазырҳагоуп.
Ахәыҷра агәаларшәара шьахәла ианыԥшуеит апоет
иажәеинраала «Ԥхыӡ избалоит схәыҷра». Имаҷуп,
ажәеинраалак иадамзаргьы, ахәыҷра иазызымкыц апоетцәа.
Аԥсуа поетцәагьы ӡәырҩы бзиа иазышәаҳәахьеит
ауаҩытәыҩса иԥсҭазаараҿы зегь реиҳа иԥшӡоу, иџьашьахәу,
фантазиалеи гәыӷра дулеи иҭәу аамҭа, ауаҩытәыҩса игәалашәараҿы инхо иԥсҭазаара мҩа ицану ихәыҷра аамҭа:
«Ԥхыӡ избалоит схәыҷра, абар, сыԥрыхын сынхалеит».
Аԥсадгьыл азгәыкра, азгәышьра, агәалашәара, иара
шумоу азхәыцра насыԥ дууп. Иузгәакьоу ахара уаныҟоу
иаҳагьы угәы иҵалоит, ԥштәы рацәала еилыџьџьаауа ула иааины
ихгылоит. Арҭ ацәанырра ԥшӡақәа рымазаара ҟазшьа
бзиоуп, хымԥада. Аԥсадгьыл асахьақәа: ашьха еиҩыҳаҳақәа,
арҩаш ҭрысқәа, аԥсуа қыҭа аԥсабара, аӡиасқәа рыԥштәахәқәа
еицрыхәхәа илаԥшҳәаа иҵигоит апоет, уи дахьыҟазаалакгьы
ицуп, уи гәадуроуп, гәеиҵыхгоуп иара изы:
Избоит аргама, ԥацхак алҩа ахылҵуа,
Архәаҿ ҽуаҩык дыбжьҟьоит,
Уардынкгьы абыржәы аҳәынҵәа ааҵҟьеит,
Акамбашьқәагьы аҷын нарыхҟьоит.
(«Абан, нахьхьи, алаԥшҳәааҿ џьара...»)
Мамзаргьы, ҩадатәи, «ихьанҭоу ажәҩан», ихьшәашәоу
аԥсабара (ԥшӡара згым) иугәаладыршәоит иузгәакьоу асахьақәа:
Сҿаԥхьа аҭәаҵла аԥша иаркаран,
Илагылоуп ихьшәашәаӡа шьамхсы,
Амахәқәа ирықәысхит аидара,
Ԥхыӡлагьы избоит ааԥын лассы.
Ладатәи аԥхарра ихааӡа иаасылсуеит,
Ладатәи сыжәҩан збахуеит лабҿаба,
Амшын Еиқәагь ахьарчбыжь саҳахуеит,
Аласбеиԥш ихәмаруеит ацәқәырԥа.
(«Сареи сыжәҩани»)
Апоет иажәеинраалақәа рӷьырак азкуп изгәакьоу
иԥсадгьыл асахьақәа раарԥшра. Арҭ асахьақәа апоет игәи
ихи-иԥси ирхылҵшьҭроуп, удырхәыцуеит. Асахьа ԥшӡақәа ус
сахьа ԥшӡақәа мацараны инхом, уаҩытәыҩсатә цәаныррала
ирԥхоуп, ихырҷоуп:
Ԥхьарца рахәыцҵас ақәаҵақәа,
Исаҳауеит рыбжьы,
Иахьнарго ишьҭыхны схәыцрақәа,
Сгәы рҿыхо шьыжьы.
Акәарақәа, зашәақәа
Еснагь игәыку,
Акәарақәа, згәарақәа
Хәажәбыцала ихырку,
Акәарақәа, игәҩарамкәа
Шәашәақәа шәҳәала.
(«Акәарақәа»)
Амаҷгьы аигәырӷьара, убраҟагьы ауаҩ  изгәакьоу аԥшаара,
аарԥшра, Анатоли Аџьынџьал ипоезиа иаҟазшьаҷыдақәоу
афақтқәа иреиуоуп.
Апоет аԥсабара ҷыдала дазҿлымҳауп, блаҵарыла
игәеиҭоит уи агәы шеисуа, ҩнуҵҟатәи дунеила ибоит
аԥсҭазаашьа, зегьы ирзеицгәамҭо ахҭысқәеи еиуеиԥшым
ацәырҵрақәеи дманшәаланы иааирԥшуеит.
Аԥсны аԥсабара асахьа: аӡын, ааԥын, аԥхын,
ҽаҩраҭагалара; абнақәа, аӡиасқәа, аԥсуа жәҩан, ашьхақәа,
арҩашқәа бзиа ишибо мҩашьахуа дрызгәыкны рсахьа
аҭыхра илиршеит апоет («Адәқәа нрыжьт ԥшьаала арҵу»,
«Аӡын ақыҭаҿ»).
Иҟаларын Анатоли Аџьынџьал дсахьаҭыхыҩхар дпоетымхазҭгьы!
Абас еиԥш агәаанагара уоуеит апоет иажәеинраалақәа
жәпакы уанрыԥхьо. Убас еиԥш иҟоу детальқәак гәеиҭоит ма
аԥсабараҿ, ма хҭыск аҿы, имырхьааӡакәа ахаҿсахьа еилыхха
ула иаахгыло иааҟанаҵартә! Азныказы уахьнахәаԥшуа
егьыҟаӡамшәа убоит, аха ажәақәа реицааира иухамышҭуа
ахаҿсахьа цқьа, ахаҿсахьа еилыхха ухы-угәы иазынрыжьуеит.
«Шьыжьымҭанла амра ҩыҵхах, рбаӷьк еиԥш акиҳәа
ҿнаҭуеит, аҳәысҭақәа ицәоу арҿыхоит, ақыцәқәарҿ араӡын
ӡыҭуеит» («Ажәҩан адыркызшәа иҭынчуп»).
Анатоли Аџьынџьал ипоезиа еиҳараӡак лирикатә поезиоуп.
Аԥсабара асахьа акәзааит, хҭысзааит, ауаҩытәыоса игәҭахәыцра
акәзааит изызку, аԥсадгьыли ажәлари рҭоурыхи
раамҭеи рылацәажәара акәзааит зегьынџьара инеибеиԥшны
акәымзаргьы, иреиӷьу, иқәҿиаз иажәеинраалақәа рҿы,
апоет игәаҵантә иаауа ацәаныррақәа, агәалаҟарақәа иара
имацара игәҭыхақәаны инхом, уи игәалаҟара аԥхьаҩ  иахьгьы
анагара, ихәыцрақәа рылархәра илиршоит. Ажәакала,
Анатоли Аџьынџьал ихәыцуа, абла ҵары зхоу лирикуп,
ипоезиатә хаҿсахьақәа аемоциа иашаҵәҟьа рныруеит, аԥхьаҩ
игәалашәараҿы иаанхартә ддырхәыцуеит. Ҳәарада, арҭ апоезиа
бзиа иаҟазшьақәоу фақторқәоуп.
Аԥсуа ҟама! Ахаҵа рыԥшӡагас иҟәнымыз, иахьабалаки
ианакәзаалаки зҭра иҭимхуаз, иԥсадгьыл хьчагаз,
«ссиршәа иласу, оумаӡагьы ихьанҭоу» аҟама! Ари атема
даара иааԥсахьоу темоуп аԥсуа поезиаҿы. Аха Анатоли
Аџьынџьал илирикатә хаҿсахьа уазҿлымҳахартә ҟазара дула
аибыҭара илиршоит. Автор иҩымҭаҿы ахаҿсахьа адәахьтәи
аҭеиҭԥши «аҭоурыхтә ҵаки» рҿы даангылазҭгьы, хымԥада,
ажәеинраалаҵәҟьа зыҟаломызт. Аха араҟа апоет изы ихадоу:
Баша усказ уҟьашьым уԥхаршьо,
Уиҟәнын Аԥсуа, ухьӡыркын.
Ҵабыргуп, ихьшәашәоуп убла,
Џьара ацәгьара уазкын,
Аха иџьасшьо, иара абраҟагьы
Ухы-уҿы иашаӡа иаартын.
(«Аԥсуа ҟама»)
Ауаҩытәыҩса иахьизҳаз, дахьааӡаз, уи иадҳәалоу
аҭыԥқәеи ахҭысқәеи игәы рзыбылуеит, игәалашәараҿы иаанхоит
наунагӡа. Абри ацәанырра бзиа иазикит, апоет ишьахәу
иажәеинраалақәа руак «Сара сԥацха».
Харантә, ҩаԥхьа изгәакьоу идгьыл ахь дхынҳәит ауаҩы.
Игәхьааиган мацаразы акәым уи дзыхынҳәыз. Дхынҳәит
уи ихәышҭаара амца наунагӡа еиқәызарц азы. Ауаҩы
дныҟәоит, атәыла харақәа рахь дцоит, идырреи иԥышәеи
ирызҳаны, игәыбылра еиҭаҿыцханы дхынҳәуеит иԥсадгьыл
ахь, «аҽҳәаџь-џьамца ара еиҵәаџьаан, ибырлашха» иҿаҷҷарц азы:
Уа мшыбзиа, сара сԥацха!
Ҩаԥхьа ушҟа са сгьежьит.
Иҿыцәаауазар умца сҩаҵхан,
Ҿыц игахып са сыбжьы.
«Шьардаамҭа» аҩызцәа ишьҭырхып,
Ашәа ахыҩлааит ҳакҿыҩра.
Жәытә ҟазшьала ахәхәаҳәа ҳхысып,
Ҿатәла ҳақәлап кәашара.
Анатоли Аџьынџьал араҟа ииҳәарц ииҭахыз даара иԥшӡаны,
дазгәыкны иҳәеит. Аԥацха араҟа ианахранизмӡам,
апоет ажәытәрахь ҳхьаирԥшӡом, араҟа иҟоу ажәытәи
аҿатәи рыбзиарақәа реиқәҿыҭра реихаҳара азгәышьроуп.
Ахәышҭаарамца амырцәара, уи абиԥарак ахьтә даҽа абиԥарак
ахь имырӡкәа анагара, амилаҭ ҟазшьа, ажәытә
биԥарақәа иахьа уажәраанӡа имырӡкәа иаҳзааргаз рҟазшьа
бзиақәа ҿатә ҟазшьала аизырҳара, урҭ аҩбагьы ргармониа,
абри ауп апоет игәалаҟара ҵаҵӷәыс иамоу, дыззышәаҳәо
иажәеинраала «Сара сԥацха» аҿы.
Иҟоуп, иарбан милаҭзаалак ражәарҿиараҿы темақәак ирацәаҩны
апоетцәа, ашәҟәыҩҩцәа рхәыцрақәа, рыгәҭыхақәа
мыцхәы ҷыдала иззыркуа, высшьа амамкәа уи алацәажәара,
азхьаԥшра уалԥшьас ирыԥхьаӡо.  Абас еиԥш иҟоу темоуп
аԥсуа поезиазы амҳаџьырра атема. Ҳаламлацәакәа
иаҳгәалаҳаршәап Гьаргь Чачба игәаҟ ашәа «Уарада»,
ижәлар ртрагедиа еиқәаҵәа иахылҵыз Баграт Шьынқәба
иажәеинраала ду, иеимырҵәаз ан лахьыцәгьа лымш
еиқәаҵәа иазикыз игәыҿкаагоу мыткәмахаз «Агарашәа»
убас иҵегьгьы. Ирацәаҩу егьырҭ аԥсуа поетцәа реиԥш, Анатоли
Аџьынџьалгьы ари атема иазикит иажәеинраалақәа
иреиӷьқәоу руак «Кәыдры аҩхааҿы сахьгылоу...».
Хаҵареи гәымшәареи згымыз, зхымҩаԥгашьа зымӷалатуаз
адауаԥшьқәа, Аԥсны аԥацәа гәлымҵәахқәа, зыԥсадгьыл
иалхәдаахаз Далааи Ҵабалааи ргәалашәара изнарҵысит апоет
игәырԥшаагоу ахәыцрақәа:
О, сышьха тәыла, угәаҵәа ҭаҳаҳа,
Изгаз дызусҭада, абас, иумҳәои?
Адунеигьы ушԥаҟаз ҳара ҳзын удагәаха,
Ҳалаӷырӡ амшын шарҵааз умбеит!
Снеиуеит аҩхаақәа срыбжьалан,
Сгәы исыхьуа снапы адкыл искуп.
Ицәқәырԥоит Кәыдры, скалҭ инахьыӡсан,
Сыргәыбзыӷуа ицәажәар аҭахуп...
Апоет, аԥсреи, абзареи, наунагӡа адунеиаҿ аҟазаареи
рызҵаара, арҿиара ԥсра зқәым апроблемақәа, кыр
жәеинраалақәа рзикит. Иазгәаҳҭап, абарҭ азҵаарақәа
рылацәажәараҿгьы Анатоли Аџьынџьал ихатә знеишьа
шимоу, даҽа поетк дышиламҩашьо. Абри аганахьала
рзааҭгылара иаԥсоуп иажәеинраалақәа: «Ирыздырӡом аџьқәа
аԥсра», «Аџь заҵә амҵан». Апоет дрыҵашьыцуеит, игәы
рыздууп мшаҽнеиԥш иахьагьы ибаӷьаӡа иеидгылоу, ажәҩан
ҵзыԥссаауа, наунагӡа аҟазаара иасимволу аџь ауражәқәа. Избанзар:
Иааԥсазаргьы, аума рхыҵуеит,
Ирыздырӡом аџьқәа аԥсра.
Аха, апоет идыруеит наунагӡа аҟазааразы ишықәԥалатәу,
активлаҵәҟьа аԥсҭазаара ахалархәра шаҭаху, иахьатәи
ҳаамҭазы аганахь агылара шыҟамло, шәыхкык рыла ауаҩи
ажәлари, аԥсабареи шеиларсу, еиҟәҭхашьа шрымам. Анатоли
Аџьынџьал ипоезиаҿы ауаҩытәыҩсеи аԥсабареи
еиҟәыҭханы иҟаӡам. Аха ҳаамҭазы, 20-тәи ашәышықәсазы,
ари аилазаара аидиллиа иацәыхароуп. Убри азоуп апоет
илирикатә хаҿсахьа еиуеиԥшым аԥштәқәеи агәалаҟарақәеи
заныԥшуагьы. Ҳаамҭазтәи ауаҩы иӡбатә, иаҳасабтә еиҳа
ихьанҭахеит, ихәыцрақәа рацәахеит, игәаҽанызаара иацлеит,
адунеи аҿаԥхьагьы иҭакԥхықәра иазҳаит. Абарҭқәа роуп
апоет ихәыцрақәагьы змырҭынчуа.
Ауаҩытәыҩса илшарақәа рызҳара иацуп ибаргәым даҽа
фақторқәакгьы, урҭ ҳхамышҭуазароуп. Избанзар, иҭынчым
иахьа адгьыл агәеисра. Ирацәоуп уи аҭынчра аилагара
иашьҭоугьы, згәеилгара маҷу ауаагьы:
Зегь абоит адгьыл, мшынҵас иҭбаауп аблақәа.
Иԥышәырччоит адгьыл, ишәҭызар ашәҭқәа,
Абӷьы каԥсозар, ҿымҭӡо, агәы ԥшаауеит.
Избоит адгьыл агәақьҳәа ишаӷрасуа.
Аха, иҭынчӡа иԥшуп уаҩҵас.
Издыруада аӡәы игәаҵәа еилысзар,
Ихәыцуеит амҩаҿ, маҷӡак иааҭагәҭас.
Зегьы ачҳауеит адгьыл, иҟәышзар акәхап!
(«Адгьыл»)
Ҳаԥхьаҟатәи абиԥарақәа рлахьынҵа иара ауаҩ иоуп знапы
иану, аганахь имгылакәа аԥсҭазаара агәы ахьеисуа
иалахәу ауаҩы. Адгьыл зегьы иаҳзеиԥшу ԥсадгьылуп, иаракоуп
иҳамоугьы, убри аҟнытә бзиа ибатәуп, иахӡыӡаалатәуп,
Ауаҩ есқьынагьы дазхәыцуазароуп дызҭагылоу иаамҭа,
иаԥхьаҟатәи иԥеиԥш; нҵәара зқәым аԥсҭазаара амҩаҿ иҭыԥ
никылозароуп, иҭакԥхықәра еснагьгьы иныруазароуп, ихы-игәы иҭазароуп, имҩаныза ҩызароуп. Аҭакԥхықәра ижәлари
аамҭеи рҿаԥхьа, иԥсадгьыл Адгьыл аҿаԥхьа! Амилаҭтә
ҳәаақәа ирҭыҵуа ари азҵаара ду Анатоли Аџьынџьал
ипоезиаҿы азхьаԥшра аман есқьынгьы. Иаҳгәалаҳаршәап ԥаса
ииҩхьоу ажәеинраала «Аҩажәиактәи ашәышықәса» (Аизга
«Ахаҳәқәа рышәшьыраҿ», 1972). Ауаҩы иԥсҭазаараҿы кыр
бзиара изаазгаз ашәышықәса, идоуҳа зырҭбааз, изырҵаулаз,
ауаатәыҩса реиҭанеиааира интенсивызтәыз, еизааигәазтәыз
шәышықәсоуп 20-тәи ашәышықәса. Ауаҩы ажәҩан ишьҭа
аниҵеит, амзаҿынӡагьы днаӡеит, егьырҭ апланетақәа рахь
аҩаӡаразгьы кыр шьаҿа ҟаиҵахьеит. Ари зегь ҳшәышықәса
иабзоуроуп. Апоет иажәақәа рыла иаҳҳәозар, «Жәҩан
агәашәқәа аауртит аҷараҳәа, амҩа алугеит аеҵәақәа рыҭуан, аха:
Акызаҵәык ласрак умыхьааит,
Адгьыл иаҵәа ублеиԥш ихьчала.
Аҩажәатәи ашәышықәса, уҿаԥхьа схырхәоит,
Ашаҭара улаз, еснагь уразыз.
Аԥсҭазаара ахьалаго, аҳаскьынра ахьҿыхо,
Анасыԥ абраҟа ишакыц иакыз.
Абри ауп ихадоу апоет изы!
Ауаҩ  илахьынҵа азхәыцра, иеихьӡарақәа, илшарақәа реигәырӷьара,
иқәымҿиаз агәхьаагара, имаџьанара агәынгара
Анатоли Аџьынџьал ипоезиа иаҟазшьаҷыдоуп. Иарбанзаалак
абзиа иадҳәалоу деигәырӷьоит апоет, игәы шьҭырԥаауеит
ауаҩытәыҩса дҳаразкуа иус бзиақәа, игәнигоит иԥсыҽра.
Иарбан хҭысзаалак иаҩымшәозароуп апоет, ихәыҷыз, идууз,
урҭ дшырзыҟоу аныԥшуазароуп ипоезиа. Убри азоуп
иара изиҳәогьы иажәеинраалақәа руак аҿы: «Ихәыҷу ускгьы
сгәы архоит... Хәыҷык иблаҿ ихызбаар ӷаррак, уигьы хьаауп
сара сзы... Џьара адгьыл аақәацаргьы, ма иаахыҵыр ӡык
џьара, иҵысыргьы џьара еибашьракгьы, игәнызгоит анра,
аԥара («Ақәа амуазар уи сгәы иалоуп»). Избанзар, арҭқәа
зегьы рызхәыцра, аԥсҭазаара еснагьгьы аҽалархәра, арҿиаҩ
изы зегьы ирхадоу уалԥшьоуп.
Агуманизми, аҟазареи, аџьеи, ауаажәлари, ауаҩытәыҩсеи,
аԥсабареи реизыҟазаара, арҭ зегь сахьаркыратә
проблемақәоуп, насгьы дара хазы-хазы аҳәаа рыбжьаҵаны
рыхәаԥшра зыҟалом. Анатоли Аџьынџьал ипоезиа ахә
ҳаразкуа, абарҭ зегь синтезра рзеибауа ирҿиамҭаҿы иахьеилоу,
апоет илаԥш ахьырху акәхоит. Арҭ акатегориақәа ус баша
еиқәиԥхьаӡом апоет, урҭ ирныԥшуеит ақтивра зуа арҿиаҩ
ипозициа, агәыбылреи, абзиабареи, ахәшьареи, ақәыӡбареи
зныԥшуа апоезиа. Анатоли Аџьынџьал ирҿиараҿы рхы еиларкуеит
иахьатәи ҳаԥсҭазаараҿы аҭыԥ змоу астихиақәа
рацәаны. Апоет игәалашәараҿ иаанхоит илашоу, ихәыцра
зыдҳәалоу аамҭа, деигәырӷьоит акәара хәыҷы аԥсҭазаара,
дрызгәдууп иԥсадгьыл ихьӡырҳәагоу ажәытә-аҿатә, хҿаҵас
ажәҩан амҩақәа алыздаз ауаҩытәыҩса ихи-ихшыҩи рылшара.
Апоет илаԥшҳәаа аҽҭанагӡом аԥсадгьыл ахашәара-аҵышәара, иҭбаауп уи ипоезиа агеографиа (ари иахьа
аизҳазыӷьара иаҿу, арҿиарамҩа ду ианылаз ҳаԥсуа поезиа
иаҟазшьаҷыдоуп). Уи ада изыҟалом иахьа апоезиа иашаҵәҟьа,
амилаҭтә поезиа ду.
Анатоли Аџьынџьал ихы ԥишәеит инеиҵыху апрозатә
ҩымҭа аԥҵараҿгьы, инапы иҵихит аповест ҟаимаҭ
«Ааԥынроуп макьана...» Иҟаларын, апоет иԥсынҵры абас
иҿахымҵәазҭгьы, ихатәроу апрозатә ҩымҭақәа раԥҵара дахьзазҭгьы.
афилологиатә наукақәа ркандидат
Усҟан ҵхыбжьонын, алашьцара еимаҳан иҳантон,
Анхаҩы иҽизеиҵымхуа ус гәаҟрыла уи дынхон.
Аҵых еиқәара адгьыл акын ахаҿы ҭаҳәҳәа,
Аамҭа хьамҭа зыжәҩа иқәыз дакын уи дшьаҳа.
Иаирсуан аҵәҩан ишилшоз инхара ҟаиҵарц,
Ибыца анирхәоз дгәыӷуа, иԥҵәон ишыԥҵәац.
Иура иԥылом, аха дхьамҵуа ихаԥыц еихарӷәӷәа,
Имч еизигон ихьаақәа игәаҵаҿ иҵәахуа.
Уи ҭынч дтәозма, днаԥшуа игәыӷра ӷәӷәаӡан,
Аха инхара аҽазеибымҭо уаҟа ишьҭахаӡан.
Аӷьеҩҳәа имҩашьаӡо ахысбыжь анга,
Мрагылара ашәахәа дацны днагылт имч еизга,
Дауаԥшьҵас уи инапқәа аусуҩ ииркит.
Оқтиабр ду ашәахәала урҭ ԥхьаҟа инаԥшит,
Анхаҩ инхарагьы икаԥхакаҷҷа иазшеит,
Иԥымҵәаӡо ашәахәа насыԥ  иҵәҩан шьап нықәнаршеит!
Бзиа бызбоит ажәа сымҳәаӡеит.
Иара убас баргьы сара сҿы,
Аҵых цозар зынӡа иҳамбаӡеит.
Ус акәзар ишааиуа аразҟы?
Бсымбеит ҽнак, сылахь еиқәын:
Сбызхәыцуан, бызбома џьара?
Банызба, сӡырыҩуан, быбжьы хаа гәыкын,
Иҟалап быҟазар са бсеиԥшны бара.
Схәыцуеит сара сахьбыдтәалоу;
Исыздырам уи схәыцра ахьцо.
Цқьа ҳмеишьцылацу, абри акәзар сгәы иало,
Кыр ҟалама ма бахьтәо сымбаӡо?
Амшқәа акыр цоит еишьҭала,
Ҳшыҟац ҳаҟоуп, сыҟоуп иџьашьа,
Ажәакгьы ҳҳәом, нас ҳгәы иҭала
Иарбан абраҟа ҳартәара зылша!
Кырынтә иаҳԥылеит амшқәа гәыкрала,
Искын бмахәар сгәы хыҭхыҭуа,
Ҳаицуп, нас, иарбан сгәы иалоу
Ба быда аӡә дызбом сахьыԥшуа.
Ҳаԥсы ҳшьарц аҟәардәаҿ ҳанықәтәа,
Ҳаизааигәахеит усҟан зынӡа,
Сыӡсоз џьысшьеит амшын сагәылԥа,
Исцәеилагеит сахьыҟоу имӡа.
Аҵх иалызбон бхы-бҿы лашара,
Ԥхыӡума мамзар ҵабыргны избоу.
Иабаҟоу амза укаҷҷара,
Сгәаҟуеит, иарбан шоуроу са сызҭоу?
Уи аамҭаз сынхьынааит бсыгәӡырцы,
Бҩеихеит ашырҳәа усҟан бара,
Сыҭрысит иаразнак, иԥхыӡым,
Саанбыжьит ахықәаҿ сара.
Стәоуп ацәашьырцәа ауадаҿ,
Алашьцараҿ исҭахуп ак сыԥшаарц,
Иааиуам хаҿсахьак сыблаҿ,
Иалшару ҳаиԥырҵырц абас.
Аԥша ууеит аҵх лашьцараҿ,
Аҩнқәа ианрывҟьо, ахьшь еиԥш ишьҭас,
Амҿыхә шьҭнахуеит, аԥенџьыр
Ҵысуеит, ирҳазшәа, еиҵас.
Абарҭ иргәылсны схәыцра иҩуа
Ҩныкаҿ иаангылоит уи еимдо,
Иабаҟоу асахьа, уара удәылҵра
Иазыԥшуп са схәыцра зыртәо.
Ашә быжь гоит аҷараҳәа
Абар имҩашьо сзышьҭоу ахаҿы,
Аӡыхь еиԥш ицқьоу ахьхьаҳәа
Исацәажәоит аҵхаҿ, ҳаибабоит уаҵәы.
Снаԥшуан сылаԥш еихымсыӷьӡо,
Са бызбозар ма џьара,
Исԥырхагоуп аԥарда ибжьымҵӡо...
Оҳ, суқәшәиуеит уажә сара.
Ус аԥенџьыр хьаатыз иаша,
Аԥша ҩналан илакьит,
Аԥарда икнаҳаз иаҭахӡамшәа,
Аҽырнаа ганкахь инаҳәит.
Дырҩагьых, ԥыҭрак, исамраӡакәа,
Аԥша ашьҭрахь ихынҳәит,
Зеиԥш аамҭази сгәамҭаӡакәа,
Аԥша баша сургәыҳәит.
Иуасҳәап, аԥша, ажәакала:
Сеиԥш уҟазар иубарын,
Уажәы узысуа аԥарда ԥшьшьала
Зынӡак хыла иааурҳәрын.
Исыздырам сзырццакуа иахьа,
Схы ахьсырхо сыздырам сыццакуа.
Ҳмеинышәаӡац, сышнеиуаз ҩаԥхьа.
Издыруаз ҵлакаҿ сааҭгылт снаԥшуа.
Убысҟан напык аасхьысит сышьҭахь,
Абар баагылеит саԥхьа ба быччо.
Еибадырзаап ҳагәқәа, са сгәырӷьахә,
Абзиабара цқьами ҳа ҳзышьҭоу.
Усоуп, ҳаибадырит цәаныррала,
Ҩаԥхьа ҳаилаҵәо ҳаиԥылт.
Ҳгәаара наҳхысит гәыкала,
Аԥсҭазаара амҩаҿ ҳаидгылт.
Ҳара наӡаӡа ҳаибадырит,
Амаҷ азын ҳгәы нибархом шьҭа.
Ҳаиҩызараҿ акыр хдырит.
Ҵыԥх аасҭа ҳаилаҵәеит сынтәа.
Абаҳчаҿ ҳашнеиуаз, баанкыла,
Ашәҭ иҿысхыз бнапы инасыркит,
Убысҟан ҳаблақәа неиԥыла,
Акы еибырҳәо зынӡаск игәыкит.
Иаҳзымдырӡеит ҳқьышәқәа анеиԥыла,
Агәра хасҵом, идыр, сара ари,
Бҽааныбкылт, усҟан сшыҟала
Ибдыруаз, ба бҿы исымҳәари.
Амшын иххалаз деимаркуа,
Ирыбжьагылоу аԥсра, абзара,
Ахықәаҿ иааиз егьимыхькәа,
Ихеимҵо дшеиқәхаз агәра,
Ашьац аниба игәыҵаҳәҳәа
Данагәӡуа, усырӡуам ҳәа шьҭа,
Уи игәы шыҟоу еиԥш, насгьы ииҳәо
Иажәоуп ԥсраҽнынӡа ибасҳәо схаҭа!
Абар крааҵуеит са бызбоижьҭеи сгәаԥхара,
Аҵеџь аҟынтәи аӡы ахьыбгауа бара.
Зны ибыцәҭаҳаит аирыӡ ибкыз аҵеџь икаууа,
Аха ихәаҽырҳәа бацәшәошәа иҭыбгеит бласуа.
Ибылшеит аирыӡ наӡаӡа анырхара,
Аҵеџь ҵаула иазынмыжькәа иаразнак аҭгара.
Бара ибдыруоу ҵа змаӡам еиԥш сара сзыхәлашәаз?
Сылашара, да баасыхәаԥш, игәабҭап сзеиԥшрахаз.
Быбзиабара амшын цәқәырԥеиԥш сыхнаҵеит иара,
Бнапы схьысыр насыԥла сеиқәхарын сара,
Аирыӡ шнабго еиԥш, уажә ишьҭыхны убас са сыббап,
Сыжәҩа бықәкны, гәырӷьарыла бышьҭкәыцәаа бызгап!
Иахьа усгьы ара дызбом ҳәа,
сышбызхәыцуаз са сгәы каршә,
Ашәҟәқәа бгәыдкыл ба бычча-ччо
баалагылеит сахьтәаз ашә.
Са сшыҟалаз уи сызҳәома, сгәы еисуан аҭҳара,
Ибытҟәеижьҭеи са сгәы крааҵуеит,
аха изалшом жәа ҳәара.
Анаҩстәи ашәахь снабԥыххылан, ибзаасыртит бара,
Быбла еиқәара сынӡаашәкәалеит, сыхаара сгәыкра.
Абри аҩнашә шаасыртыз еиԥш, исзартуандаз бгәы,
Сара усҟан ибсырдыррын сыбзиабара закәу!
Издыруеит, уара аԥша лас,
Иахьуҭаху ишуго ацәқәырԥақәа,
Амшын ду уахьхылаз,
Ишцәырҵуа имаҷӡамкәа улшақәа.
Иара убасгьы ажәҩан аҵа,
Аԥҭа мҩоугоит иахьуҭаху,
Ихуҩарц улшоит амра дуӡӡа,
Аԥҭа аҿажьны ишеибакәу.
Даҽазныхгьы аршәаа уасуа,
Аԥсабара аҵаа иаркуа
Уцоит, иаразнак умацәысуа,
Ашәаԥыџьаԥ урыс, иршәуа.
Уажәы-уажәы уара уеиҭашәоит,
Аха сыбзиабара, мцаны иԥхо,
Уара иузырцәом, уи еицралоит,
Сгәы узымҩахгом иахьугәаԥхо.
Аԥенџьыр икылԥхоз амра цара
Снаҟәыҭхашәа наҟ снатәеит,
Аҭыԥ  инсыжьыз анаӡараҿ
Санаахьаҳә ԥҳәызбак уа дызбеит.
Абри аҩны уи илырлашон,
Лааигәа сыӡам, схарахеит.
Уажә ашәшьыраҿ суалуашон:
Амраҿ стәазарц са исҭаххеит.
Ухықәаҿ сааины са схықәтәалоит,
Сырҩаш, сузгәыкха,
Сқыҭа аҿар уаа рашәа ухалоит
Шьыжьы, хәылбыҽха.
Абахә ҵыӡәӡәаа џьара ушьҭыҵуа,
Ԥагьа уҽырбауеит,
Ус ибашам уцәқәырԥа игәылҵуа –
Сқыҭа лашауеит.
Џьара асаркьеиԥш уцәқәырԥа рҭәара
Иснарбоит схы-сҿы.
Уӡы сҭалар ҽыкәабара,
Сгәырӷьоит есқьынгьы.
Лара илдырааит, са сыхаара,
Сырҩаш, уцәқәырԥа
Аҵкыс ишыӷәӷәоу сыбзиабара,
Сгәеилашра ахаҭа.
Сара уи данызбаз аахыс
Ицахьеит усгьы кыр мшқәа,
Абзиабара амца исылсыз,
Исыцроуп сара сбылуа.
Уаха слызхәыцуа агаҿ хықәаҿ
Са срыхәаԥшуеит ацәқәырԥа сса,
Асахьа хгылоит сара сыблаҿ
Аԥырцәқәа ахьыԥо рыҽкаԥсо.
Абзиабара аҭыӡшәа аҳәошәа,
Амшын гәасҭоит агәы ахьҵысуа,
Ахықә ҭынчуп, уи ааԥсазшәа,
Ергьҳәа инасуеит аҟәара.
Сара сзызхәыцуа еилнаргазшәа,
Амшын сацәажәоит сшьышьуа,
Сылашара лыхцәы налҟьазшәа,
Ацәқәырԥа сзаауеит ишьқьыруа.
Ахәыцра исылсыз мыцхәы исиааин,
Игазго мшынҵас иҳантон,
Ахашҭра сылшом: абра дааин
Аирыӡ ала аӡыхь лгон.
Ус сааҭрысит иаразнакала,
Схәыцра аӡшәах еиԥш инкабеит,
Аӡзыхь сынхықәгылт, дшааиуаз ала
Абар дымҩашьо ла дызбеит.
Уа мшыбзиа! Сымш, аԥҳәызба!
Лыбла еиқәара ду схыԥшылт,
Дааԥышәырччеит уи санылба,
Аҭак салҳәан иас дааҭгылт.
Ҭабара зқәым аӡыхь ицәырҵыз
Ихымҵуа ҳабла иаҿаҷҷон,
Жьаԥшқак еиԥш лнапы ахьыскыз,
Снапсыргәыҵаҿ ишәаҟьон.
Аҩны ашә аартны инкыдҵан,
Сара сдәылҵит адәахьы.
Аԥсабара иналаӡуа,
Аҽырхаа иасуан аԥшахьы.
Избоит ааԥын иагәылыҷҷо
Атама ишәҭыз еилԥхауа,
Сгәыдкыл аҳәошәа, исыхәаччо
Саԥхьа иахьгылоу игәыкуа.
Сшамҵагылаз иналбаашәшәаз
Ашәҭқәа саԥхьа инкаԥсеит,
Агәырӷьараз, агәырӷьараз
Ааԥын ажәла аҟьеит.
Ишԥасҭаху абас игәылҵны,
Схәыцрақәа ааԥнушәа иԥытларц,
Сыжәлар ашәа ирзысҳәо шьҭыҵны,
Стәыла азыҳәан игаларц!
Ианцәылашо ашьха наара,
Еимхәыцк еиԥш аиаҵә аҿаԥсоит,
Усҟан мыцхәы ацәа хаара
Аҽукәырша уи уакӡоит.
Аха сыцәа иахьа иӡит,
Аԥенџьыр аартны сахьыԥшуа,
Сымш лыбжьыхаа слымҳа иҭасит,
Уи саргылеит сыццакуа.
Сныҟәоит. Салоуп иссиру аҳауа,
Ашьац еиҵәара ахькәабаз,
Ӡаӡа цқьала ибзарыбзаруа
Ашәҭқәа гәасҭоит изызҳаз.
Имшаӡац, аха аԥсабара
Ихыркы ардәынак азшәаҳәоит,
Сгәаҿы иарҿыцуеит уи бжьы хаарак,
Ааԥын ҩынтәны са исызшоит!
Ҩаԥхьа ҿыц сизшәа сара,
Сықәыԥшуеит еиужьу адәы,
Амати иарҿыхаз ашьацра,
Сылаԥш ахысуеит, сгәы аарты.
Исҭаххеит убысҟан снаҵҟьан
Счаразырц ашьацраҿ хәыҷҵас,
Сааҭрысит, аха сеиҭамҵкәан,
Схәыцра сыԥсахит зынӡас.
Исгәалашәт аҳаскьын еиҵәара
Ааԥын иагәыҵак ишаанагаз,
Уи аҳаҭыраз аҳаскьын ҟатара
Снапы нахьысшьит, абзиараз узбаз!
Ахылҩа-ԥсылҩақәа неишьҭалан
рҽырӡеит урҭ хара.
Ауапа еиқәареиԥш аԥсҭҳәа икнаҳаз
иагеит аԥша џьара.
Аӡиасқәа жәҩангәы рҽеиԥштәны
иазнеит амшын,
Ацәқәырԥа еиҿаччо уа еиԥылоз
избоит сырзыԥшны.
Игәыдкыло ашәҭқәа иҿыхаз
ашьхыц уа иԥыруа,
Ҭыԥк аҟынтәи ҭыԥк иазнеиуеит,
исаҩҟьоит икаууа.
Абар снаԥшуеит, саԥхьаҟа
ҿыц ара иласӡа,
Амхурсҭа еиужьқәа ашәа
рхалеит дырҩегь ицқьаӡа.
Са сгәырӷьара ҩаԥхьа иацло,
ишьҭыҵуа хыхь ихалт,
Иныхбыкьыз амшын цәқәырԥеиԥш,
Аҵыруа саԥхьа ишьҭалт!
Иахьа ишьҭасҵан
сымаҭәа хьанҭа
Снапаҿы иныскылан аирыӡ,
Амраҿ еихаччо слакҭа
Аӡымҵар ашҟа снеиуеит,
игәырӷьоит сгәы шьҭыҵ!
Шәахәаԥш, ишәҭахызар,
шаҟа са сласуа,
Сеирыӡ ҭәаанӡа аҳабла збарц
Сылшоит, рашькеиԥш сԥыруа,
Ааԥын ҳауа амч снаҭоит
аусаҿ ахьӡ згарц.
Сеиҵамхаӡо саԥылоит сара
ааԥын сызҳауа.
Анхаразы, аҩыза бзиа, идыр,
ирҿыц сумацлабуеи;
Усеиԥшны уҟаз, ҳамч еилаҳҵап,
иахьа ҳааԥын хьыбзаруа,
Аҳабла акәым, усҟан, аирыӡ ҭәаанӡа,
ҳакәшап адунеи!
Аԥхара агәыҵак амшынахьтәи
аԥша ҟәанда насҿаст,
Аҵла рымахә иаԥынчылаз
ашәыбгьы неицәхаст.
Ашәаԥыџьаԥ сыбла аԥхьа
инагылт иҽырбо,
Еиҳа-еиҳа амш еиҵыҵуа,
аԥсабара еилырго.
Амра цәырҵны, аԥшандагеиԥш
иԥсаҟьо ашәахәа,
Адәы инықәлеит; асы рбзауа
ирыхьӡо ҿаҩа, рха.
Сышнеиуаз саргьы агәарабжьараҿ
асы ахьынхаз,
Уи снақәԥалт, ицҟьа-шәҟьа
снахысит ицқьахаз.
Адәы сықәгылт, аӡшәах еиԥш
асы зегь бахьан;
Мшыбзиа, ааԥын! Уааира даара
сазыԥшхьан,
Ааԥын, угәашә аарты
инкыдҵа ишеибакәу.
Ирҿыц сазнеиуеит анхара
ицқьаӡа са сгәы!
Ашьха аҩхаақәа
ирҭажьуп бымбакеиԥш
асы,
Аха агаҿа ашҟа
абаҳча гәылҵит
еихьыссы...
Ҽаанбзиала, амхурсҭахь
снеиуеит
сыццакуа,
Шьыжьтәи амра ашәахәа
аҽыртла, ихьаҳзааз
игәыкуа.
Аҵыруа ишьҭыху азгәаҭан
сеиҵамхаӡо
нас,
Амра ашәахәеиԥш аџьықәреи
цыра исҟьауеит
дауҵас.
Урҭ зыҽзырҭбааз ҳадгьыл
чашәқәа ирхьысыгӡоит
убра,
Имарымажан ҳҽаҩра
ҳаҭнагарц
ҳара.
Иааиз ааԥын ҽаанбзиала,
ҳа Ҳаԥсадгьыл
ҿиаларцы,
Ажәла азысҟьоит ҳамхы еиужьра,
ҩаԥхьа ҳгәырӷьо
ҳанхарцы!
Амҩа сықәзар, ҭынч са стәазар,
Ба боуп хәыцрас са сгәы иҭо,
Са сзы ҭынчрам ба бызбазар,
Аха башоуп, изхәарҭои!
Ҿысҭыр бааиуам, быҟам сааигәа,
Нас изсыбҭои агәырҩа?
Бара ибдыруоу са сышгәаҟуа,
Са сахьаанхаз ус зымҩа.
Исыздырам ба бгәы зцыла,
Исыԥсыхәои шьҭа сара?
Аӡ иаго еиԥш абӷьыц, хыхәхәала,
Убас сгәы мҵарсны ибгеит бара!
Бара иҟалап сыбхашҭзар, сылашара, зынӡа,
Баҭасҵом, сыгәхьаагьы бкымзааит, ихаҵа,
Сышхәыцуаз ашьха ныжьны сбырлашеит сахьтәаз,
Быбла аԥыџьқәа сгәыдыԥхалон са сзыҳәа зыршаз.
Бысгәыдсыҳәҳәаларц сҩаҵҟьеит убысҟан бырӷәӷәа,
Аха снапы бхьымсит, бырлашҵас хара ак ԥхауа
Саԥхьа игәасҭеит, сагьгәырӷьеит усҟан уа сара,
Исгәыдкыла ҳамҭас ибызназгап абри ма бара.
Мап, уигьы иалымшеит, мзоуп икыду жәҩан агәы,
Жәҩан амза сызкыдхуам, баргьы ибдыруеит бшеибакәу,
Аха ибдыруаз ишсылшо амырӡра исзааиз ашәахәа,
Быбзиабара амца имыцәо сгәеисра ишазынха!
Ари аҩыза абзиабара иҟалоит исԥымлар саԥхьаҟа сара.
Ишԥасҭахыз исыцзар, уи рҩашкеиԥш
сышьҭнахыр хара,
Аԥсҭазаарахь исыхан снанагон имҩашьаӡо агәҭа,
Уашьҭа ҳҭыԥқәа ԥсахуп, избоит, сархьаауеит схаҭа,
Иҟалоит ҳаиԥымларгьы џьарак ҳара ҳаиҿаԥшуа.
Изалшонда уажә знызаҵәык ҳаиԥылара са сгәы
ба ибызшуа,
Шаҟа еиӷьны бабарыз, бҭагылошәа сымӡырха,
Аҵла аӡахәа шышьҭнахыз еиԥш,
бышьҭысхрын сбызгәыкха!
Амза иахызбалт ба бхаҿсахьа,
Нас саангылеит сымҵысуа,
Ба бшеи-шеиуа бгылоуп саԥхьа,
Быхцәы еиқәара ду шьқьыруа.
Быбла агәы ҭбаа са схыԥшылоит,
Амшын иаҩызоу ҵа змаӡам,
Хәыцрак сыжәҵан сааныбкылоит,
Бгәы иҭоу ажәа ба ибымӡан.
Ба сбыхәаԥшуа сара сгылоуп,
Амза аҽаҵәахт, уашьҭа шеит,
Уеизгьы сылаԥш бара ибылоуп,
Саԥхьа бгылоуп, сыбҿаԥшуеит.
Бара ибдырыр ас сышгыло,
Хырҩы ззыбуаз быгәбылра,
Ԥагьа ихыбҩоз уажә ихбыртлон,
Аха ҳаиԥырҵхьеит ҳарҭ хара.
Аӡәы иҳәаргьы ихасҵомызт –
Абри еиӷьу убом ҽакы.
Астудентра шықәса цомызт –
Усҟан абас иабон сгәаҿы.
Аашықәса ус иуаҩсӡом,
Рҵакы маҷым аҳәара.
Зынгьы сгәырӷьон, зынгьы, ишәцәызӡом,
Аҵәҵәа саҿын азыԥшра.
Зны сазашшуан астудентра:
«Бзиарас иалаз ак сымбеит!»
Аха амшқәа ирықәлом рхьышьҭра,
Ашықәс кахха ду рчаԥеит.
Адәы снықәлан ҭынч гәаартыла
Исҭахын усҟан сыԥсы сшьар,
Аҵара шықәсқәа урҭ еидкыла
Исҭахын ирлас наҟ ицар.
Уажә сахьнеиуа сара схәыцуа
Сгәы хьу-хьууа ус инхоит,
Аҿар рҽеидкыл џьара ианҭыҵуа
Срыцзар усҟан са исгәаԥхоит.
Астудентра, аргама игәасҭоит,
Еиӷьу ҳамҭа ҟалаӡом,
Аҿара иацуп, амчра унаҭоит,
Абӷьыжә еиԥш уалсны уи узцом.
Шаҟа шықәса сцәагазеи астудентра, схәыцуан сара,
Астудентра ашә нкыдҵан избандаз амаҵура.
«Уаҩы бзиа даныҟоу издырӡом» ажәаны ирҳәоит,
Сахьыццакуаз мшәан иабыкә, сшанханы саанхоит.
Амаҵура салоуп, усоуп ишырдыруа инаԥшуа,
Ишԥазури, сақәшаҳаҭхап саргьы сгәы былуа;
Иџьасшьоит аҩныҟаҳәа хәылбыҽха санцо,
Санааҭрыслак, «азеиԥшынхарҭаҿ» сгылоуп сымқәацо.
Шьыжь сангыло саагәырӷьоит, аҩызцәа, сыжәбо,
Аха сымҩа уахь акәым, абар сахьаго,
Исгәалашәоит аусурахь, снеиуеит шьыжь убра,
Макьаназы истуденту игәыӷра сыманы сара!
Аԥҭақәа ашьха ааныжьны
Исаҩсуеит наҟ иҽырбо,
Ажәҩан аҵа анеилго иӡыжьны,
Схәыцра иабыкәушь сахьаго?!
Ирзынкылом схәыцра ашьха,
Икәеикәеиуа жәҩан ицқьоу,
Иқәҵазаргьы ааԥын шәҭышха
Ираҩсуеит схәыцра имтәаӡоу.
Аԥша зысыз Амшын еиқәа,
Амаҟеиԥш иазааиуа ахықә,
Игәыкы-ҵәыкуа ацәқәырԥа, аика
Игәыдызкыло еиԥш аҟәара ишьҭыԥ.
Схәыцра, инеиуа еиҭамҵӡакәа
Аҽоужь, амҽхак уи ҭбааны,
Иагәыднаҳәҳәалоит убас имԥшӡакәа
Аинститут ашәқәа ирызгәыкны!
Амҩаду ааихысҵәан санааҭгыла,
Абар схәыцра уи злаку.
Исҿаччо игылоуп, насыԥ дула
Ааԥын лаша исызгәыку.
Ахьыр-хьырҳәа аччабжь дәылҵуеит,
Амаа азаатуп аҿара,
Гәырӷьаҿҳәашан аҿар ахылҵуеит
Ҳтәыла иазҭо азҳара.
Иӷьазӷьазуа ихьыҵәцарам,
Аха аҵхаҿ иара збоит,
Иалаҩашьом, ҽамшык еиуам,
Уи хымԥада агәра згоит.
Са сыҩнеиԥшҵәҟьа ари садыруеит,
Аҭӡы гәыкуп сара сзы,
Са сыҩнеиԥшҵәҟьа ара сазааиуеит,
Амҩ сызҭо ԥхьаҟазы.
Аԥенџьыр иаату сеилнаргазшәа,
Абла саԥхьа иҭыџьџьоит,
Уа сышьҭнахуеит агәырӷьа ашәа,
Сыстудентны са схы збоит.
Жәҩан икыду аиаҵә кахха
Насыԥны искызар ижәбарын,
Аџьықәреи цыреиԥш, ара еимӷәыххаа
Абри аҩнашҭаҿ исҟьарын!
Са сҽыскәабарц ӡы хьшәашәала, сынҭалеит ахшьыра,
Аҵла рымахә уаҟа еилышьны ишьҭарҵеит ашәшьыра.
Сынхықәгылеит акәара, абар игәакьоу асахьа:
Ахамы иаҵәа аҽагәылаҳәан сҳабла гәасҭеит саԥхьа!
Алашьцара ауапеиԥш аҽартлеит хәылбыҽха,
Аха саԥхьа имҩашьаӡо избоит абаа ԥҽыха.
Ашьхара иналыҳәҳәо игылоуп имқәацо,
Ашәышықәса нагәыҵак аамҭақәа ԥхьаӡо.
Аԥхьарца абжьы аҳауа иалоуп игәыкуа,
Уи насхалан сагоит ахара скаууа.
Нарҭаа ашәҩык цәырҵуеит дрҩагьых иӷәӷәаӡа,
Еилаарцыруа урҭ зегь ҽыжәуп рашәа хаа гәыкӡа.
Сахьгылоу аҵхаҿ саԥхьа урҭ гылоушәа избон,
Сасрыҟәа иаса нархьысызшәа,  Асар мҩа сҿаҷҷон.
Ахкаараҿ иахьҭаз иҳәуа ԥшьала са смархәац,
Ашьаҳага нашьысхит, иҭынчӡаны аԥсашьарц.
Исымҟыҵҵәыруеит, аԥырцәқәа ҵыҭәеиԥш еилышәшәо,
Ахәда архәоит арашь еиԥш, исаҩсуам шьҭа исыцәшәо.
Искәадырышт, исшьышьуеит абӷа, нас сгәы наԥрит,
Снеиуаз џьысшьеит уа сақәтәан, ажәлар насзыԥшит!
Хылԥас иахоуп аисыр хаха еиқәшәаны,
Авара быцоуп сара сԥацха еихарҳәны.
Ашә аартуми иахьа имшацкәа ицқьаӡа,
Ихырхәоит, асас умҩахыҵ ҳәа хараӡа.
Иҟалоит ԥшрала иаҵаӡуазар иӷьазӷьазуа ахан,
Аха гәыла иԥхамшьаӡац дгьыл ахаан.
Уи аҩнуҵҟа иакуеит аханқәа рацәаны,
Уи аҩнуҵҟа адунеи еиԥш иҟоуп иҭбааны!
Абаакыр еиԥш еилагылоу, еибархәмаруа ацәқәырԥа,
Агаҿ иасуеит, сахьгылоу избоит нахьхьиӡа иҭҟьа.
Сылаԥш иҵшәом сымшын Еиқәа исзаҵоуп агәыкра,
Са сышьхақәа рҽеикәаԥсашьа снарбоит ахаҿра.
Абаҳчақәа ирықәдыршәшәеит ирҟәыншәылаз ашәыб,
Адгьыл аԥсы ҭалеит, инахылҵит абыб.
Ахәызқәа сықәлан снеиуеит, сгәы ҭәуп гәырӷьарала:
Ашәҭ бӷьыцқәа насхалоит, ааԥын амш напала!
Ҩ-ӡиаск ахьеилалоз снықәгылт са снаԥшуа,
Иҵамҵамуа ацәқәырԥа еилаҵәон ишьқьыры-шьқьыруа,
Аӡы иаҵәара хыхь ихалон еимӷәыхаа ашәаҟьа,
Еикәаҵәиуан аԥаҩ  абжьара еихыҟьҟьа-еиԥыҟьҟьа.
Уи аамҭаз асахьа шьҭалеит, тлаз еиҵәаран аԥшаҳәа,
Ачаи ҟатара ԥшала иҭрысуа иахьгылоу еикәаҳәҳәа,
Аҭыԥҳацәа уаҟа ихылон, рашәа хаа гәыкӡа,
Инеиуаз џьысшьон, рхылԥа шкәакәа амхурсҭа
иагәылал хараӡа!
Сқыҭа салан. Аҵых ҭынчын икаууа,
Аиаҵәақәа налаԥсазшәа, афымца каҷҷауан.
Уаҵәтәи амшахь схәыцра цәырҵын ицәқәырԥон,
Агәарабжьара са снабжьалеит, сгәырӷьара еиҳахон.
Ус акаҩҳәа сқыҭа иналсит Москва асааҭ абжьы,
Москва ашҭа сҭала снеиуеит, избоит са снаԥшы.
Иӷьазӷьазуеит Кремль саԥхьа, аиаҵәа сҿарԥхо,
Уи амчра снаҭоит, снапы сҩахоит са сшәаҳәо.
Абар игәакьоу збоит асахьа, еихызгоит сшьапы ҭбааны,
Са сшьап ашьҭыбжь стәыла ианыҩуеит сқыҭахь снеиуеит исызҳаны!
Ижәбома аԥхын ахьаԥшәымоу атәыла,
Уи са стәылоуп, хьӡыс измоу Аԥсынра,
Ишԥасҭахыз иазҳарцаз аҽоужьӡаны еинҭәыла,
Зиаҵә камшәо сыԥсадгьыл, иуқәзааит нагӡара!
Иҟан аамҭак, ухықәаҿ асаԥра ҟаҵа,
Икылыԥшыхә ианҳадтәалоз иааиз арҳәцәа,
Ахьшь акәҷышь анаго еиԥш, иалаччо рԥаҵа,
Ачалт ахьыршьуан Аԥсынтәыла, индырҵәон уԥацәа.
Аха аҵх еиҭасуан, ужәлар аҳәа ркит рнапаҿы,
Ирыцҟьон аӷа икаҭа иҟаз иҳаны,
Хаҵарала ужәлар цәырҵит адәаҿы,
Аԥсны зыхәшьадуаз ақәылацәа цон ирҳаны.
Аԥсны, иулшеит аҵыхәтәан удаҷқәа рыԥҵәара,
Ахақәиҭра ԥша ужәлар ирзасыз ишьҭнахт иласӡа,
Ицәырҵит амҩа наӡаӡа тәраданхара,
Иԥхеит амра шеи-шеиуа жәҩанахьтә ихааӡа.
Аԥхын ҳазгәырӷьоит уажәы Аԥсны зегь абра,
Амшын цәқәырԥа ҭыԥҳа цқьак леиԥш игәыкӡа,
Сыжәҩахыр инахьынҳалоит аҽсыкәыршо иара,
Сахьынаԥшуа агаҿ ашәҭқәа сҿаччоит иԥшқаӡа.
Оқтиабр ду иџырха ишьҭалт ауасхырқәа,
Март ԥшьба азыҳәа еиԥылеит ҩааԥынрак,
Ҳаиашьара наӡаӡа еиҵнахт ажәҩахырқәа,
Ишьхыҵит ҳа ҳамҩа, илашоит ҳ-Аԥсынра.
Аӡыжь ҵаулеиԥш икәеикәеиуа,
Ԥсҭҳәада ажәҩан агәы цқьоуп.
Амра ашәахәа ишеи-шеиуа
Сыԥсынтәыла иахьыкӡоуп.
Амш иҿыхоу са сахьалоу,
Сыжәлар румҭа збоит иахьа.
Сазыӡырҩуеит ашәа ихало,
Ашьха ӡыхьеиԥш еилыхха.
Аԥхын амҵаҿ аџьықәреи ихьыхәо,
Аҽоужь ԥшьаала иҽырбоит.
Алапҟьара аԥаҵа иҩахо,
Разныш ӡаӡа нахьыкәкәоит.
Џьара абаҳча ҵәала ихыбуп,
Рхы-рҿы ашәуеит амра урҭ.
Аҳардан жьы арыц ссируп,
Арацәеиԥш иагәылсуеит ақәаҵа ҭыԥ.
Иԥхоит амра иахырҟьацәамкәа,
Агаҿантәи аԥша иаауа
Ашҭа иҭысуеит имтәаӡакәа,
Иазцоит ашьхара икаууа.
Аӡыжь ҵаулеиԥш икәеикәеиуа,
Ԥсҭҳәада ажәҩан агәы цқьоуп,
Амра ашәахәа ишеишеиуа
Сыԥсынтәыла иахьыкӡоуп!
Разны маҟак еиԥш ахра аҽакәырша,
Иҭалоит сырҩаш еилаҽҽо,
Аԥырцәқәа снапаҵаҿ ирхәаша,
Архахь иазнеиуеит иччо.
Сырҩаш зҽыкәабан инҭыҵуа,
Рашькеиԥш ишьамхы ҵархоит,
Ҩаԥхьа иусахь данцәырҵуа,
Ҩынтә илшара еиҳахоит.
Иабыку асеиԥш арҩаш ахьгәылҵуа,
Жәлар гәыблыла ирызку,
Ачабрацқьеиԥш ахра ирҿысуа,
Избаз ихашҭуам изакәу.
Разны маҟакеиԥш ахра аҽакәырша,
Иҭалоит сырҩаш еилаҽҽо,
Аԥырцәқәа снапаҵаҿ ирхәаша,
Архахь иазнеиуеит иччо.
Ашьхара рымҽхакны арахә
Рҽырҭынчны ижаҳәоит.
Аԥша хиаала ианрысуа, амахә
Абырфын еиԥш еилышәшәоит.
Амза игылаз абла кыдхал,
Анаҟә кнаҳа иаҿаԥшуеит.
Аҭыԥлақәа, арахә рыҽрыдхал,
Аху-суҳәа уаҟа ишуеит.
Ерцахә ҷаԥшьоит аԥсабараҿ,
Ахҭырԥа ахкәыцәаа ԥагьа иԥшуа.
Аҿырпын еиҵыхны абжьы хаара
Аҵх иагәылсуеит икаууа.
Рырахә ирыкәшоит ахьшьцәа ԥшьаала,
Аҳаскьын рылсит, ибзаҳәит,
Аԥснытәи ашьхаҿ барақьаҭла
Аԥхын ҳауа рҿанарҳәит.
Еиҵәаџьаа жәҩанахьтә илбааргазшәа,
Арахә рыблақәа ара иҭыџьџьоит.
Ашьауардынқәа ныхиаалазшәа,
Ахьшьцәа руапақәа ӡысоит!
Аԥхӡаша уарӡасон, агәаҟра
Шәышықәсала иубон ухаҭа,
Аха узхаз иқәмызт хьаҵра,
Итәылаз ицқьан игәаҭа.
Ихьамҵуа ауаҩы уиман ҩызас,
Зны ихәра ҿоуҳәон, даҽазны
Аурҭ ихугон, аҵла шьҭызхуаз
Ашәышықәсақәа шәрылсуан шәеиханы.
Иахьа узбоит, ахҭарԥа, уҿыцӡа,
Аԥсуа дахьҽыжәу днаԥшуа,
Иугәыдкылоушәа адунеи, уӡса-ӡса
Умҵәыжәҩақәа еиҵухуеит ишьқьыруа.
Амра ашәахәа иарҿыхазшәа ирыбжьаччо ахаҳә,
Ицәқәырԥоит сымшын еиужьӡан, аԥырцәқәа
хыхь иԥхьаҳә.
Абар сымшын са схықәгылоуп, ирҿыц избоит ара,
Аҷныш хиаало, ҳәыҳәкеиԥш иаҿуп аԥырра.
Асқьала аанзыжьыз аӷба неиуеит, ицоит иҳақь-ԥсықьуа,
Аԥсыӡкцәа, амшын хызкааз, избоит рыкаҭ ҭыԥ.
Ацәқәырԥа иааиуа сааигәараҿ зны итәоит иааԥсаха,
Зных ишалшо, ашьапы ҵаркәакәа, иқәҵәыруеит ганха.
Аԥсны агаҿа гәхьаанагазшәа, идырбзоит аҟәара,
Насыԥ дууп Аԥсны ахьаҳбаз, иаҿуп аҳәара.
Абар сымшын са схықәгылоуп, ирҿыц избоит сара,
Аҷныш хиаало, ҳәыҳәкеиԥш иаҿуп аԥырра!
Амшын Еиқәа ахьадыҽҽало абаа ԥҽыха узыршанхало,
Абри гәашәын, ақалақьахь мҩа неигас иаҿакын.
Амшын ала ара дааиуан, абаа шьҭихырц иҽадцало,
Аҳәа ҭыхла аӷа дҳажәлон, ҳтәыла игарц иҭахын.
Аха Абрыскьыл шьҭра еиҵамхаӡо, урҭ
ӷәӷәала икшаӡон,
Ишьҭых рабџьар хаҵарала, аӷа иҿагылон урҭ лымха,
Ахҿа шәышәуан, адгьыл ӡыӡон, аӷа араҟа дҭадырхон,
Ахаҵарашәа урҭ шьҭнахуан, аԥсадгьыл иазгәыкха,
Маркатылшәа рҽынеиҟәыҭха,
ҩаԥхьа рҽеидцал урҭ кшон.
Аиааира шьҭызхуа урҭ ҳабацәа
амца рҿыҵҟьо аҳәа рҟьон,
Аԥсуа итәылаҿ уи дсасныҳәа иалшо иҟалаӡом,
Аԥсынтәыла Аҟәа агәашәаҿ, риааира араҟа иҿион.
Ицеит ашәышықәсақәа, амамиқәара
ара инахысны имхынҳәӡо,
Ҳтәыла-ԥсадгьыл ишеишеиуа, иазҳа-зыӷьуа инкаԥхеит.
Ажәлар рымра иҭамшәаӡо ашьха инавҵит имхәашьӡо,
Нас уи ала ҳара иҳацло ҳаиаҵә жәҩанаҿ инкаҷҷеит.
Абаа ҭыԥаҿ иахьеибашьырҭаз, ҿыц қалақьны иазҳауа,
Акәша-мыкәша ашәҭқәа гәылҵын, аиаҵәара набзарит,
Уажә мҩак ала жәлар ҳаинаало гәык-ԥсыкала ҳанхауа,
Ҭынч анхара, бзазарала ашәахәа хаа наҳзыԥшит.
Иахьагьы иубоит абаа ԥҽыха амшын наҿашьқьыруа,
Аԥсуа ҭӡамцоуп, Аԥсуа шьаноуп
уи аԥҽыха ҩашьаӡом,
Аха акәша-мыкәша ҽа баакыроуп,
аԥсҭазаара ахьгәырӷьауа,
Ажәлар рашәа ара иқәыҩуеит,
ачча-хәмарра амҵәаӡом.
Ахьхьаҳәа аиаҵәара сацәажәоит шьыжьы,
Амандарина ҵла мацара сгәырӷьоит сырзыԥшы.
Иаасыкәыршан, сылаԥш хьнеиуа, игылоуп иҽырбо,
Аҵаа ԥаҵашла иагәыдыҳәҳәала иакуп икәабо.
Ианар мза амҵәыжәҩа рхаха ирхаԥеит аҽырхха,
Ҭагалан иҳаҩсыз ашьҭа-мышьҭа иагеит наҟ насҭха.
Аха абӷьы иаҵә сҿахәыҭхәыҭуа сааныркылоит џьара:
«Цқьа унаҳахәаԥш, цқьа унаҳахәаԥш, угәырӷьап узхара!»
Иара убри аамҭаз, цәалашәарак еиԥш сыблақәа ԥшаауа,
Ирыцрымҵуа абыӷьқәа ирылалт, ссиршәа ирызгәыкуа.
Нас ашанеиԥш саԥхьа игәасҭеит амахә иаҿаҷҷо,
Иҟанҭалеиуа амандарина инасԥылт ара иччо.
Уи ирҿыцны ҭагалара амза иаанартит агәашә,
Абар ашәа, абар анхара, рнапқәа неиларшә.
Зны еидгылан аус ззыруаз, исҿаԥхоит уажәы,
Уи ирҿыцӡан са саргәырӷьоит стәылаҿын шьыжьы.
Шәышықәсала иԥхон амра,
Шәышықәсала алҩа ҵәиуан,
Аԥацха икылсуан, ицон уи ахара,
Абахә ԥаҵашла иҭынчӡа иӡырҩуан.
Еиҿаԥшуа абахәқәа рыбжьара
Инеимаҩ ахысбыжь галон,
Атәым сасцәа уҭаалон, гәыҭҟьара
Утәыла иарҭон, еимҵәа иргалон.
Зны-зынла ааԥназ акәукәу
Уи ашәа анхаҩы ианиаҳалакь,
Иҳәон: «Ҳанхап, нас, ишԥыкәу?
Ҳаит амарџьа, шәнагыл ихьабалакь!»
Дыздыԥсылоз аура башан,
Дахьгәаҟуаз дмаангыла иацы,
Изаанхоз акакәын усҟан –
Аҵәҵәаҳәа илҵуаз аԥыхӡы.
Аха Оқтиабр ианардыд, насыԥла,
Ишьҭыҵит анхара ԥхьаҟа,
Аусуцәа цәырҵит еидгыла,
Тҟәарчал иагәылсит аихатәы маҟа.
Аԥсуа ижьира ашьҭыбжь гәакьа
Оқтиабр иарҿыхеит иххаӡа,
Ижьаҳәа назхьыслак, арацәа еимыцҟьа,
Амра ҭаччеит адгьыл агәанӡа.
Абар аиааира збоит уахынла,
Лашькьындар снықәгылт ахы,
Амацәысеиԥш илакьуа, ццакрыла
Алашара халоит ахәахьы.
Џьара хәмарра са скыдхалан
Саныгьежьлоз хәылбыҽха,
Сара схәыцраҿ усҟан иалан –
Сан исалҳәаришь уаха?
Знык сызҭалар слымбо ашҭа,
Исҭахын усҟан уи дызжьар,
Аԥса аҵаҟа саатәон краамҭа,
Нас саԥшәыман уҭаххар.
Ллеишәа цәгьоуп ҳәа сан сылныӡбо,
Кырынтә схәыцуа са стәахьан,
Аха абар са сгәы зырӡыӡо,
Агәырҩа сыкәшеит исхаԥан.
Бзырццакызеи, сан лашара,
Савган сзыбгазеи схәыҷра?
Изысҭахызеи аиба игәаҟра
Амҵәыжәҩа рхаха схаԥара?
Бгәы иаанагозар уи сиԥырҵит,
Ибдыруоу усҟан бажьеит бхы,
Сышбызхәыцуаз са сгәы ҭыҵит,
Сгәы сырҭынчуам сыбҿаԥшы.
О, сан, абыржәы ба бҩагылан,
Аҟамчеиԥш исхыбҟьондаз бнапы,
Бзыԥсоу адырраз бнапы нкылан,
Аҳәыҳә амҵәыжәҩеиԥш избарын!
Еимгәыцҟьо снеиуеит асы жәпара,
Амҩа агәылго хәылбыҽха,
Исаҳауеит ашьҭыбжь аӡынтәи анхара
Џьара иахьхәархьуа, егьырахь аиха.
Ауапа шкәакәа аҽылаҳәа
Ашыҩҳәа асыҭәҳәа аҽаҟьан,
Аӡын ҽыжәҵит мшыбзиаҳәа,
Аҟамчы аҵыхәтәантәи амза иахнаҟьан.
Аҽоунажьт ақыҭа агәыҵакны,
Аҽарххеит аӡын инаԥшуа,
Цәҟьарак ахьабоз, иажәланы
Инеиуан асы еикәаҳәуа.
Алҩаҵә ауаџьаҟ инҭыҵын,
Арԥыск ихҭырԥеиԥш илакьуеит,
Асыҭәҳәа инеиуа агәыҵакны,
Сеиқәызҵаз шәихәомҳәа иҽырбоит.
Иаулааит асы, аҭахызар,
Ауаџьаҟаҿ амца еилашуеит,
Аԥшәма амца уа даҵхозар,
Исас дирԥхарцоуп, ашәахь днаԥшуеит.
Аӡын ааизар иара атәала,
Ҳаԥылап ҳа ҳтәала ҳаргьы,
Аӡынтәи анхара ишҳагым акала,
Игааит ахәархьбжьы, аиха еиҳагьы!
Ахьхьа-хьхьаҳәа иразны шәахха,
Амҩаду азааигәара илакьуа,
Аӡыхь ыҵхәраа инеиуеит икаххаа,
Ашьха тәылаҿ аҳра уа.
Аӡыхь ҳжәырцын ҳҽыназаҳкуан,
Ус дааҳадгылт иӡышӡа ишлаз,
Аҭаҳмада аԥсшәа ҳаиҳәан,
Ахмаҷыр ҳаиҭеит ӡыла иҭәхьаз.
Аӡыхь анаажә аҵаа еиԥш иҟаз,
Жәак еицаҳҳәеит уаҟа аҿар:
«Ари ыҵызхыз адунеи уақәлаз,
Угәы ҿыцзааит абас есшар!»
Аҭаҳмада икәымжәы ԥхьаршәҭны,
Уи дахьгылаз даҳҿаԥшуа,
Иԥаҵашла инапы налшьны
Ажәа ҳаиҳәеит дхазгәыкуа:
«Сара сажәраз абри сылшеит
Ирацәам сџьабаа, аха иразхап,
Жәлар иржәырцаз амҩа асҭеит
Шәарҭ, дад, амҩаҿ сыхьӡ нашәҳәап!»
Иҭахәаҽ аҟәарҟәарбыжь сара слымҳа ианынҭас,
Сласхеит нас уаҩы ишимбац усҟан сара.
Мшыбзиа! Архақәа, ирҿыцны са сызқәылаз,
Мшыбзиа! Адәқәа, ихьазҳаз са схәыҷра.
Исԥылоит аҽырхаа аԥша ҟәанда сҿасуа,
Ашәаԥыџьаԥ ҭалаҳауп ихьыхәо ауразоуро.
Сԥырԥыруеит аԥсаатәеиԥш са сласны сахьнеиуа,
Сгәырӷьара изалшом исҳәарцаз изаҟаро.
Сҵара салгеит, сымҩа иҿыцӡан избоит,
Мшыбзиа! Анхара, са исымоуп угәыблыра
Адәы еиҵәара сықәыԥшуеит сгәы шьҭых сагоит,
Ишԥасҭаху еимхәыцны сыҟазар абра.
Аамҭала исыркакаҷрын адәы еиужь хыркра
Сахаҷҷо сымҩашьаӡо иахьазеиҟароу агәҭа,
Аха игәнызгом, ауаҩра сыман сҭалеит сыкҿаҩра,
Нас уаҩрала исыркакаҷып са сқыҭа алакҭа.
Амшын хықәаҿ сымацара,
Ажәа сашьҭан исыԥшаарц.
Ахшыҩ ҵак аурц сашәаҳәара
Схәыцуан краамҭа уа сеиҭамҵ.
Са сагәылан аԥсабара,
Сылаԥш адунеи иахьӡауан,
Имаҷмызт избоз сахьа ԥшӡара,
Аха ажәа са исзаауам.
Аԥхӡы сылҵзар, уи алҵшәа амам,
Сыбжьы шысҭаху исызҭгом,
Баша хәыцра зынӡа инҵрадан,
Ара имҩашьо агәра згон.
Сааԥсара аԥхыӡ еиԥш иӡит,
Ажәлар рыгәҭа саназааи,
Гәырӷьарала сымҩа шьҭыҵит,
Сажәа сԥылеит ишәмаҳаи...
Жәлар крахьыруаз сара срылан,
Сымч-сылшара еиҳахон,
Жәлари сареи ҳашәа еинаалон,
Сзышьҭаз ажәа ара санион.
Сҩыза, унеины аҵара ахьуҵо,
Уа уахьазықәԥо ауаҩра,
Бзиа издыруеит агәра хасҵоит,
Уразҟы ишақәу нагӡара.
Ҳа ҳаԥсадгьыл агәы хьеисуа,
Уара иахьуҵо аҵара,
Москва астудентҳәа ахьӡ иухылаз,
Убри ишуаҭәо уаԥсаха!
Амҩақәа зегь рхы ахьеилало
Москва ахьыбла хьҭыԥхауа,
Анра зуа Москва уахьало
Издыруеит ухәыцра ишазҳауа.
Сҩыза, уахьыҟо идырны иумаз,
Уа сышуцу иара саргьы.
Ҳаиҩызара абраҟа аҽшарҭбааз
Идырны иумаз еиҳангьы.
Са сиит Бзана аӡиас иҭамбаӡо ахықәаҿ,
Бзана ахьӡоуп раԥхьа исҵаз, ахаҭоуп иҟаз са сыблаҿ.
Раԥхьа уи ами ӡыс сызҭала, исхамышҭуа исзаанхаӡаз,
Уи ахықәаҿоуп сахьыҩуаз, еснагь сзыҳәа игәышьҭыхгаз.
Иахьа игәасҭоит уи угәыбылра ишсымоу еиҳангьы,
Уа уахьрыхәо уеиҵамхаӡакәа сыжәлар есқьынгьы.
Бзана, уҭыҷҷоит аҵәца ахьырку, узжәуа уигәаԥхоит,
Алшара умоуп ҿыц ҳасабла, амх қәаны уахьӡоит.
Сҳабла аҟынтәи амшынахь уцоит уҽырбо,
Бзана, унеиуеит усурала ушуа, уцәқәырԥо.
Уа уӡы хәыҷуп, аха урдыруаз рацәак убжьы мго,
Аӡиасқәа рҽанырҵәахуа уа уоуп ахьӡ зго.
Ишԥасҭаху уара суеиԥшзарц жәлар русаз сеилашларц,
Ихәыҷу стәыла аҿацә аҟынтәи ҳаԥсадгьыл сахьӡарц.
Сышьҭыбжь ус имырдуцәакәа сылша кыр иазҳар,
Бзана, иуџьысшьон ухықә сшааӡаз еиԥш ҵеины са сҟалар.
Сымшын еиқәа ахықәаҿы
Аҷныш ааит ара сасра,
Саԥылт саргьы уа сгәырӷьаҵәа
Аԥсны иахьысҭааз уи ԥсшьара.
Сылаԥш иара иаҩшәаӡомызт,
Бзиабарала иаҿын сгәы аҭәра.
Амшын саван исыцәшәаӡомызт
Иаҿын ихиаало аԥырра.
Иџьасшьаӡом уигь иадырит
Амшын ԥшьшьала иахьыцәқәырԥоз,
Сыжәлар рашәа алымҳа иҭасит
Нас ишԥаурыз араҟа имтәоз?
Усгьы акәӡам аҭыԥ шьҭнахит,
Уи сеигәырӷьеит еиҳагьы,
Са сыгаҿа агәы хнахит,
Аҭынчра ахьыҟоу есқьынгьы.
Сқыҭа иалгаз амҩахәасҭаҿ,
Сгылан ҳамҭак са снаԥшуа.
Уи аамҭаз сганахь аҵых лашьцараҿ
Бжьык са слымҳа иҭасит уа.
Арԥыс даԥхьон ажәеинраала
Кавказ саԥхьа агәышԥы артуа,
Абжьы иснаҭон асахьа еишьҭала,
Днеиуан арԥыс дмыццакуа.
Сқыҭа иалан ибжьы шьҭыҵуа
Ахаҷаҳәа араҟа иго,
Са сахьгылаз усҟан схәыцуан,
Апоет ибондаз уажә ҳзеиԥшро.
Аҩызцәа! Ишәасҳәап гәырӷьарала,
Днеиуаз џьысшьеит Пушкин уа,
Сқыҭа игәыҵак, аԥсышәала
Иҩымҭа даԥхьо икарҷҷауа!
Ԥшьышықәса цеит иниас, уи аахыс инҭакәкәа,
Аха иацеиԥш исгәалашәоит саннаскьабгоз быццакуа.
Бнапала иҿабҳәеит уа сымаҭәа еиқәыршәа,
Аԥара сыбҭеит, ибыԥсахыз ихҩашәа.
Ари гәазҭаз ҭакәажәык дцәыҵаччо ара,
Дцеит аҩнынтәи дгыла дымхәыцӡауа хара.
Нас илҳәон лҩызцәақәак ԥшаа инцәыҵакны абас:
Ижәбо ҳаԥҳәыс ҿа диеилаҳаит аҷкәын зынӡас,
Лхаҵа длыхнагеижьҭеи ддәықәзаарын длаԥшуа,
Аҵыхәтәан дагьалылхит аҷкәын дизгәыкуа.
Аха уи дҿаԥыбҽит дҿаԥыхха лара,
Аиҳәшьа лгәыкыра иахьеиԥшыз быгәбылра.
Уи ицқьаз абзиабарала иҭәын ба бгәы,
Еиҳәшьак леиԥш исыбҭон ацхыраара бразны бшеибаку.
Абар сҵара сахьалга, ҳаибабашт лассы,
Амҩа санықәыбҵоз исхашҭуам, инхоит са сзы.
Раԥхьаза бгылеит ҿыц ҳасабла быӷәӷәаӡа,
Рыблаҿ икныбхит шьоук ишьҭахаз аԥарда лашьца.
Аргама аԥҳәыс луаҩра цәырыбгеит бара,
Имҩашьо аҩызара ирҭбаа изылшаз абара.
Рыбла хыбтит амхәыцқәа, ирдыруазааит шьҭа,
Аԥсуа ԥҳәыс ишлылшо абзиара дзышьҭоу.
Иҟалҵарц нас дацәымшәо ауаҩра иахәҭоу.
Уи ахьбылшаз сара схырхәоит, бҭымҵәо сгәы бҭакуп,
Иреиӷьу салам бысҭоит ҳтәыла аҿаԥхьа бара,
Абираҟ набгоит аҿара ахьӡала ирԥыруа хара.
Ибымысхуеит бнапы, ибасҳәоит идуӡӡаны иҭабуп,
Уи еиԥшымкәа баша ирҳәо сгәаҵахьтә ибызкуп!
Ахәхәаҳәа аԥша сысуа,
Ҭынч абаҳчаҿ сыԥсы сшьон,
Аҵла рымахә шәырла еихьысуа
Рыҽдырҟаԥшьуан урҭ шьыбжьон.
Амахә лаҟәны исҿахәыҭхәыҭуа,
Слымҳа азааигәа акы рҳәон,
Еидарала ишьқьыры-шьқьыруа,
Инхыхәауа иҽырбон.
Абаҳча аԥхын сгәаҿы ишьҭыхны
Стәан сазхәыцуа са снаԥшуа,
Ус убри аамҭаз бӷьыцк са исхьысны
Инкашәеит саԥхьа игьежь-гьежьуа.
Аԥхьа ианышьҭысх са сышьҭасын,
Баша бӷьыцк еиԥш ара избон,
Аха нас иара сышьҭнахын
Ҭагалан ашәахь са сагон!
Ақәа иауз иархьшәашәт аԥсабара,
Аҽырнаа ашьхарахь ацәаҟәа нахылт.
Анаҟә аҽеибаркны иаҿуп ашьҭыҵра,
Ҭагалан амза имҩашьаӡо иҩагылт.
Иҵәцеит ажәҩан хәылбыҽха еиужьӡан,
Аҩаршьҭрақәа уаанӡа еиԥш инкабеит,
Аԥша ҷыхь ақыҭа инагәылсит иҭрысӡан,
Абаҳчара нагәыҵак аҵхаҿ иҽырбеит.
Аҳаскьын хҩажьра аӡаӡа агәыларч
Ицырцыруеит араҟа аиаҵәа еиԥш еилыҷҷа,
Амати аԥсабараҿ иахагьежьуеит иқәырч,
Ашьхымза афҩыхаа ашҭа аҽахьыгӡа.
Аҵар ԥхьарылеит ираҳаҭха, рылацә неиқәыԥса,
Аеаҩра амҵәыжәҩа еиҵнахызшәа арха зегь зазоит,
Илацәҟәуеит аиаҵәа жәҩанахь иҿҟьаса,
Ашьха ӡыхьеиԥш ацәылашара аҵых еиқәара аршоит.
Шьыжьыбзиа ҳәа ичча-ччо амра цәырҵит,
Аԥсабара инахалеит абаҳчара иахаԥхо,
Хьыбӷьышха еилаҳәаз ақәаҵа агәырӷьара шьҭыҵит,
Аҵла аҩычоит аҳардан ачыхә еиԥш еикәаԥхо.
Абаҳча сныҵалт амҵәышә сыма,
сықәлоит аҵла сласӡаны;
Ажь еиқәаҵәа исамсалу сагәылатәоуп сара,
Аӡыхь еиԥш инымҵәо ара иҿысхуеит,
иҟалом сааԥсаны.
Акәапеи еиԥш зны амҵәышә сҩахоит, зны
илеиуеит асаара.
Ажь са иҿысхуеит, акатаҳәа аклаҭқәа
азнеиуеит аҩцара.
Асас ашҭа иҭало, амаҷар уԥаҳгалоит иахьа.
Аҳардан лых икәеи-кәеиуа аҵәца иҭыԥхо иаҿуп ашра,
Ҭагалан аҿаԥхьа гәырӷьарала Аныҳәаҿа
шьҭаҳхып ҳарҭ ҩаԥхьа!
Амхы ҳалоуп ицәқәырԥо имшынха,
Аҳы, аҩызцәа, шәыццакы!
Ҳа ҳџьа малуп игәырӷьахәха,
Аиааира шьҭыҵуеит ҳнапаҿы.
Иҳарҵарып ҳа ҳмагана,
Ҩаԥхьа аусаҿ ахьӡ ҳгарц,
Амра аҿыцәааит, аха макьана
Ашәахәа кыдуп иԥхаларц.
Уаха-саха, ааԥсарада
Ҳус шьҭыҵуеит ара ишуа,
Аџьықәреи иҿыху еилшәарада
Ауардынла инаргоит уахьыԥшуа.
Амза еихаччо амра ԥсахны,
Ҳамхы иазааиуеит игәыкуа,
Аха аусаҿ аӡәгьы дхьаҵны,
Ҳара дҳалам ус дцыркьуа.
Амхы ҳалоуп ицәқәырԥо имшынха.
Аҳы, аҩызцәа, шәыццакы!
Ҳа ҳџьа малуп игәырӷьахәха,
Аиааира шьҭыҵуеиҭ ҳнапаҿы.
Мрагыларахь ицәырҵит аиаҵәа
Аусурахьтә снеиуеит сааԥсаха,
Амхурсҭақәа срылоуп иԥымҵәо
Ашәа ахькаҩуа ицәқәырԥаха.
Макьана иаҵәакоуп са исҩызоу
Жәҩанахьтә иснаҭоит салам,
Агәырӷьара аҿықәуп ибзиоу,
Икаҷҷа-ҷҷоит абла ҭаауам.
Нахьхьиӡа сықәыԥшуеит ашьха
Ԥанаҩ сыла икәыршоуп,
Ара ишыкьуа ҭагалан барақьаҭха
Ақыҭаҿ блак еиԥш иахоуп.
Сааԥсара ыӡуеит сахьнеиуа
Амшын еиԥш ҭагалан цәқәырԥоит,
Афҩы-хаа аҳауаҿ илеиҩеиуа,
Иҭымҵәо сгәаҵа иазынхоит!
Избоит абаҳча ацәа хаара
Ԥсахуа абӷьы шьҭа иахькаԥсо,
Ара игәазырҳагоу сбаҳча ԥшӡара
Сныҟәоит, амҵаҿ са смааԥсо.
Макьана имырӡкәан аԥшӡара
Абӷьқәа еицәажәо илбаалоит,
Аҵла дуқәа рхы анаӡара
Иҿахаз шәырқәак уа иҽырбоит.
Ашьха гәасҭоит ҩадахьала,
Асы цырцыруеит уажәшьҭа уа,
Аха сқыҭа ахаҿала
Ааԥын салоуп игәыӡуа...
Уԥштәы уԥсахзар, сара сбаҳча,
Ҭагалан цеит ҳәа са исызҳәом,
Ианар аӡынгьы ахәыҷы дырчча
Шәырк аниумҭо ҟалаӡом!
Алегенда
Ан длааӡон, длааӡон лыхшара
Инмырԥш аибара зынӡа,
Арԥыс дацгылон ашара,
Дцон шәарыцара дҵарӡа.
Аԥацхаҿ алҩаҵә уажәшьҭа иҿыцәом,
Дгәырӷьоит ан заҵә есымша,
Уи уахынлагьы шәарах ирцәом,
Абар ишьҭихит ахьӡ-аԥша.
Иан шьҭа дирчоит баҩлашала.
Ауарбеиԥш ашьхара дахҟьоит,
Иҽы данақәтәо уа данаала,
Уи дауаԥшьны аҟамчы иҟьоит.
Аҟамчы мҩаниҵар ацыԥхь иалҵуа
Еимхәыцны ашьхара иаҿаԥсон,
Ма инап ықәырс ахҿа аниршәуа,
Абнакәты абла иҭаиршәон.
Изҳа-зыӷьит арԥыс дшьахәӡа,
Иааинышәшәылеит уажәшьҭа ихәы,
Ашьхеи агеи дрыҵамырӡкәа,
Амҩа ирҭон ишиҭаху.
Ашҭа дҭалоит, иан диԥылоит
Уи илыргьежьуеит лнапы,
Иухьша-мыхьша, еилаҵәоит,
Ӡахәеи ҵлеи реиԥш еибакы.
Лыҷкәын иблагәы ан дхыԥшыло,
Лыԥсҭазаара зегьы лбоит,
Аҿара амҵәыжәҩа ан дгәыдкыло,
Усҟан дамоуп, агәра лгоит.
Зны лыҷкәын изы ашацәа ааин
Кәырбанс дыргарц нарыӡбеит,
Аха ан лгәыблыра риааин,
Иахьааз рышьҭахь иԥырны ицеит.
Ҵхыбжьон амаҭ арԥыс ицҳарц
Ииарҭаҿ иааит иҷаԥшьо,
Аха дабеит ан дышҿыхаз,
Иахьааз ицеит иԥхашьо.
Сыҷкәын иарбан игәаԥхоҳәа
Сабис еснагьы длыԥхьаӡон,
Илыздыруам илуа уаҳа,
Уи дналԥырҵыр лыԥсы лызшьом.
Ашықәсқәа ишьҭарҵеит рыхьанҭара,
Ан илзааргеит акаҷра,
Маҷк аҽархуеит лыбӷа шшара,
Аха иазымԥсахт лыгәбылра.
Иаамҭа анааи, зеиԥшҭам аҷкәын
Иан ианилҭа уи азин,
Имԥыхьашәаз нас дымԥшӡакәан
Аӡәы даалыхеит ихазын.
Шықәсқәак ниаст рымацара,
Урҭ ирзымгеит ахәымга,
Абар ицәырҵит, уаӷеимшхара,
Ан илоуз алахьынҵа.
Сгәы бзиамҳәа дкәеиҩӡа аҭаца
Ихыблааз деиԥшны ацәашьы,
Аҭӡамцаҿ днадтәалт деиҭамҵӡакәа
Иан длацәажәом уи дгәааны.
Ибыхьзеи, банаџьалбеит,
Иҳәа ибыхьыз уи заку
Ани аԥеи уи илызӡатәуеит
Аха ҿылҭуам дшеибаку.
Ари иахьакәхеит, ари уаҵәакәхеит,
Хәшәык лмоуит уи хәарҭас,
Аҷкәын дгәаҟуа цәгьала дықәхеит,
Дабанӡацои уажәшьҭа абас.
Аҵыхәтәан днеин иԥҳәыс лаԥхьа
Днатәеит уаҳа џьа дымцо:
Абра сгылом ианыбымҳәа
Ибыхьыз иарбан, ас бызго?
Уи хәарҭа амам, лҳәеит усҟан,
Дихәаԥш лхаҵа дыччошәа.
Дгәырӷьеит аҷкәын, усҟан дҩаҵҟьан
Уа мҵәыжәҩада дԥыруашәа! Иузыԥшаауам, уи уахәарҭам,
Угәы нарҭынч уи аҵкыс,
Ус наиалҳәеит лыбӷа днықәтәан
Дшәаӡыӡашәа уи дааҭрыс.
Исылымшо мшәан иарбан,
Ахәшә ибыхәо аӡбахә ҳәа,
Сара ибзаазгоит уаҵәы имшацкәан –
Дцәажәон аҷкәын иаҟара изҳа.
Абаа аҵа иҭазааит, ма абахә аҵа
Быхәшә ахьыҟоу аӡбахә бҳәар,
Зегьы еимыздап, сыԥсып мамзар,
Сара изалшом иаасымгар.
Аҭахызар Ерцахә схалап
Аӷба ԥҽыха ахьаҿоу,
Ҳаԥы нсыжьрым, амшын сҭалап,
Искым агәхьаа сахьагоу.
Абарҭқәа раан ан бааԥсыла
Илыгхеит, лиарҭаҿын дышьҭалт,
Аурҭ анасуаз игьежьуа сыла,
Ан лԥацхахь уаҩ  дмыҩналт.
Амҳараҿы дтәоуп аҭаца
Март мза еиԥш деилашәоит,
Аҷкәын дыҟам уи дылԥырҵуа
Иԥҳәыс ак лыхьырҳәа длыцәшәоит.
Иӡит уаанӡатәи иҳаи-чеира,
Даҩызахеит уи аҟәарҭ,
Аӡеибафара еиԥш иԥҳәыс лҩынтра
Уи дамышьҭкәа дакит драҭ.
Иуҭахызар сыбзиахарц,
Ахәшә са иуасҳәоит иҟаҵа,
Мап анакәха сымԥын уааирц
Сақәшаҳаҭым, ихаҵа.
Илҳәеит лхаҵа ихы иҭагалан,
Хәшәыс илымоу уи закәу,
Иан лгәаҵәа лфар илнаалон
Дшыбзиахоз дшеибакәу.
Иаҳаз ажәа инарсит адыд.
Ԥсыхәас имоузеи уажәшьҭа?
Изылҳаит акаҭ, нас уи адагьы
Абз даркареит ихы ҭҟьа.
Иаҳаз ажәа даргачамкит
Лгәы шԥаҭихуеи иан дзааӡаз!?
Днаԥшит-дааԥшит уи длакҩакит.
Ԥсыхәас иамоуи уи дзықәшәаз?
Ҭыԥ имауит абз данаҟьашь
Шьыжь шар иаҳаит хәылбыҽха.
Агәаҟра цәгьа уи данашьаҳ,
Уи дареисит дсаҟәаха.
Ишԥазури, ҵхыбжьон дхәыцуан
Аџьныш усгьы дихатәан,
Аԥсҭазаара уи даныҵуан,
Илакыҵа ачуан ҭатәан.
Изгәаӷьып, сақәшәеит, ишьҭихт аҟама
Амҳара ддәылҵит аҵых шәиуа,
Ага ууан митә абама,
Даҿуп аԥацха ашә артра.
Игьежьуеит аԥша ибла иҭасуа,
Даԥырга дагарц аҭахуп,
Аха ишьҭахь абз ицрасуа,
Ак илымшо уи дакуп.
Днапыршьышьуа дыҩналт аԥацха
Дзааӡаз иан, иаҳаит лыԥсыԥ,
Дналхагылеит иԥсы маҷхо
Уи дзахымсуа уаҳа иҭыԥ.
Уи аамҭаз иан аԥхыӡ далан
Ак лылымшо деибаха,
Лаҳәак лыҩны иныҩналан
Лгәы аҟыԥ-ҟыԥҳәа иасуа иахан.
Сыҷкәын, сыҷкәын, ҳаи уабаҟо?!
Ҿылҭыр усҟан илҭахын,
Аха дыҟам лыҷкәын дыҵҟьо
Аҳәагәыжьқәа дԥах дыркын.
Иан лгәы ҭихын иԥхеиԥхеиуа
Инылеиҳәеит ихҭырԥа.
Уа иааҭынчхеит лыԥсы илеиҩеиуаз.
Аҷкәын даго агәыҭҟьа;
Ишьҭахь днықәгьежьт
уажәшьҭа ддәылҵырц,
Иҿынеихеит уи дбыруа,
Алашьцара уаҩы ишимбац
Икәша дакын уи дшьаҽуа.
Ахчныза ишьҭаз ахәышҭаара амҵа
Дкаууа усҟан днахҟьашеит,
Дызҵазааӡаз аԥцха аҭӡамцаҿ
Дыздәылымҵуа дааҩнахеит.
Ергьҳәа ан лыбжьы ӷәиҵиуан
Лыҷкәын длыхьчон уи дырҩегь,
Хьаас илымаз лыҷкәын иакәын,
Аҵх иалыҩҩуан бжьык гәыкуа.
Аурҭ ҵәуан, уа инеимаҳан
Аԥҭа амшын еиԥш ицәқәырԥон.
«Нан, укамҳан, нан, укамҳан!» Агәы ԥаҭԥаҭуа абжьы гон.
Аҽҵыси уи ани ахьҳәуаз еицны,
Алымҳацәқәа хьыдышьшь итаруа,
Аҵыхәа авиҳәа иҟьо иласны,
Ҽадак рызнеит иҿараантәуа.
Аҽада алагеит абас аҳәара:
«Иараби, мшәан, узеиԥшроузи?!»
Уи иаздыруамызт аҽҵыс шарџьара:
«Уеиԥшҵәҟьа дсымбац, узакә ҿаасҭозеи!»
Аҽҵыс ҿымҭ-ԥсымшьа иԥшын,
Аха ус ан ҳәуа ианнаскьа –
«Сан, уабацои?» ҿнаҭын
Инашьҭалеит, аҽадахьы акгьы мҳәа.
Икаҳауан акьатеиах ԥҵәо лымҳа ду,
«Ҳаи, иабихәа, сан ҳәа ма иумҳәар,
Аҵыхәа ҩызӡа, аԥырцә гьало ашьап дуқәа уҳәару,
Изалшома ибаны угәы мхынҳәыр!?»
Иҟоуп убри еиԥш зхашәа хы зымбо,
Иҽеимкәа иҵакыра, нас ихаҭа,
Абас идәықәу зыбз аффаҳәа ахәы аго,
Исашәҳәеи дызлеиԥшым уи аҽада!
Ажьа ахеиԥш икәалаауа, ауардын инавҟьан
Адәы инахысит иаразнаказ иҭҟьа.
Иааԥшын иангәанаҭа ауардын ахьгәагәоз,
Иаалацәҟәысын ус аҳәеит:
Издыруан ушынхоз.
Амра агәышԥы наҭа ицәеит уаҟа ажьа,
Аԥхыӡ ишалаз иалымҵуа иҟалеит шьыбжьа.
Уаанӡа иннажьыз ҳжьа уи ауардын,
Аидара аҭыԥаҿ инанаган даҽа уск иаҿын.
Ажьеи ауардыни еихьӡеит акәым иҟала,
Ауардын иоут аиааира, иласуп ахьӡ агеит,
Ажьа ахьыҵҟьаз ианаангыла уаҟа иагьынхеит.
Акгьы алҵуам уахьгыло уск аҿын уара,
Раԥхьа иҭыган нас утәозар сиааит ҳәа џьара.
Ажьа иахьыз ухьуеит уааԥшыз уҭаххар,
Усҟан ауардынгьы уннажьуеит, иагьубом ахабар!
Кани Кәакәышьи еиҩызцәа бзиан,
Ирзеилан аԥсшәа аҭахра,
Кан ҟазшьала зынӡа дқьиан,
Кәакәышь дихәахьан кыр џьара.
Аха ҽнак, амҩадуаҿ
Иҽырчны днеиуан Кәакәышь уа,
Кан дызбода дыҟам иблаҿ
Абар ассир изаҳауа.
Агәра хаиҵом Кан дахьгыло:
Кәакәышь иами мшәан ицо?!
Ссиршәа иџьасшьоит сахьиԥыло,
Хара дсаҩсуеит сымбаӡо.
Ҳаи исгәалашәоит, Кан уа дхәыцуан,
Кәакәышь ирҭазаап маҵурак.
Иҟоу абри акәзаап, ус Кан ҿиҭуан:
«Даҳбап ирхашҭуа жәлар зынӡаск».
Шьоук аҩызара рбошәа ишыҟоу,
Маҷк рԥынҵа ианазҳалакь,
Урҭ урхашҭуеит, аха дахьыҟоу
Кәакәышь, дкәакәышьуп дахьцалакь!
Мышцәгьаказ Дӷамшь аӡиас
Аԥаҩ иахыҵны инаԥшит,
Ааигәа инеиуаз Бзана акәараӡ
Агәы бааԥсыла инеилашит:
Аиашаз, аӡиас хьӡыс иумоуп,
Дӷамшь аҿымзи аҳәара,
Ҳахьеидыркыло са сгәы иалоуп,
Бзанҵы иуцлаӡом уара!..
Абарҭкәа рышьҭахь амш еиҭасын,
Амра каххаа ианыԥха,
Иабаҟаз Дӷамшь, аԥслымӡ иасын,
Ахаҳә ааныжь, ицеит хагәха.
Ажәлар неиуан Бзана ашҟа,
Иаргьы рыцын дара ахьцо,
Абзанхарахь рыжәҩа еиԥымҟьа
Урҭ еицнеиуан рус иаԥцо.
Инеиуеит Бзана иацло, иацло,
Ахьхьа-хьхьаҳәа ацәқәырԥа шьҭуа,
Бзаназ ирҳәоз ашәа халон,
Дӷамшь иахысуан асаба чуа.
Иҟоуп шьоукы, аӡәы иқәгәыӷуа
Иҽхәо уи ала зҽузырбо
Уи дырмоур урҭ шнеиуа
Дӷамшь еиԥш иқәхоит иҭабо.
Акрыфарҭаҿ аус ауеит
Идыру ҳа ҳцицар,
Узхәарҭада игьажьыгьыжьуеит,
Еилнаргоит аџьар.
Иҵыхәаршәшәо инарыдԥалоит,
Ирҭаху еилырго,
Уи џьарантәи џьара ирхалоит
Рыбжьы ахьдырго.
Ара иазааилоит шәишәи рбаӷьқәак
Уи ҳара ҳцицар,
Акранырфо уа ибадақьуеит
Нас ианцо иубар!
Аԥара нрыжьуеит имԥхьаӡакәа,
«Ҽыруаҩ ду» ҟаҵо.
Ацицар бӷьаҭуеит, иахьымӡазшәа
Ирнаҭарц ирыхәҭо.
Иааҟәымҵӡакәа урҭ араҟа
Абри ауп изыҿӡо,
Ацицаргьы амҵәыжәҩа ԥхьаршәҭуа
Ирԥылоит арҭ иччо.
Иҵабыргыҵәҟьан дшәишәи рбаӷьуп
Иахьиҿаччо дыԥхашьо
Зԥара рызҭо, уи дгаӡажәуп
Ацицарқәарҿы дҽырбо.
Алақәа неидкыла иахырган шәарыцара иргеит,
Уахь ирзымгаз ацицка агәарԥ аҿын инхеит.
Афаса инылалт алақәа еибарсны ишуа,
Иагьыҵдырҟьеит ашәарах аџьабаа рхы азыԥҽуа.
Аха арыцҳара ҟалеит, алақәеи ашәарыцацәеи еицәҟьалт,
Ишеибаԥшаауаз иҩуа аԥсҭа зегьы рчалтт.
Убарҭқәа раан ашәарах ақыҭаҿ иааит маӡала,
Ишыжәдыруа алақәа ыҟамызт, абар
ацицка шәазыԥшла.
Ишәан аху-хуҳәа иасӡаны араҟа ишит,
Ауаа еизаз ара усгьы инеихьыԥшит.
Аиашаз ацицка абзиа азырҳәеит зегьы ццакӡаны,
Ари аума алазаап шәахәаԥш иҟоуп иаԥсаны.
Зны-зынла аԥсҭазараҿ абас иџьоушьартә шьоукы,
Шанаҵас ахьӡқәа роулоит ишырдыруагьы урҭ закәу.
Снапы ианыҵны аԥҭақәа
Ганкахьы ишьқьыруеит,
Сахьрыхәаԥшуа ахрақәа
Са сымч иазҳауеит.
Ашьыжь ҿыхоит, ашьхара
Ишәаҳәоит аԥхьарца,
Иаҵоуп ашәа агәырӷьара
Нарҭаа рыкҿаҩра!
Ерцахә ахы сықәгыла
Ахара снаԥшуеит,
Сықәыԥшуеит са стәыла,
Саҟара сызҳауеит,
Ачча рҿықәуп сыблақәа,
Избоит са сзакәу,
Ҭабуп шәасҳәоит сышьхақәа,
Сҳаракны сызку!
Салам усҭоит ахьыҵәцара
Зықәцәа амреиԥш еилԥхо,
Ашәышықәсақәа ирзызуа анра,
Ҳара ҳтәыла блас иахо.
Кремль, Кремль, ҳаидызкыло,
Акоммунизм агәҵәы,
Ушәахәа лаша аиааира ҳнаҭоит
Иахьа ҳаԥылахьеит уаҵәы.
Араҟа ицәырҵит аҿара амҩа
Оқтиабр раԥхьаӡа иахьарша,
Ахақәиҭраҳәа абжьы каҩуа
Адунеи акәшара зылшо.
Ублабара са сгәы архаҵоит
Кремль ажәоуп ҳтәыла иахьӡо,
Ашла уа уҿын игәы ҿыцхоит
Ухьӡ ауп ҷкәынҵас уи дҟазҵо.
Инхо аџьажәлар гәыс урымоуп
Ргәыӷра уалоуп хараӡа,
Адәаӡа шьҭызхуа, аҩны ҳаразкуа
Арацәа ԥызҽуа ҵаҟаӡа.
Кремль, Кремль, ҳаидызкыло
Акоммунизм агәҵәы,
Ушәахәа лашо аиааира ҳнаҭоит
Иахьа ҳаԥылахьеит уаҵәы!
Амҩа, амҩа амза ҳуаҩсны
Ҳнеиуеит зажәа, зус акәу,
Амра ҳакәшоит ҳа ҳаҭрысны
Уи иабеит ҳа ҳамч закәу!
Ахҿеиԥш аеҵәақәа ҳахьрылсуа
Иҳахәаԥшуеит ҳаџьшьауа,
Ҳџыр рашь неиуеит ирмацәысуа
Амра агәашәахь икаууа.
Тәара ҳақәым, ҳамчқәа ирыцлоит,
Ҳара ҳаангылом ԥхьа ҳласуеит.
Раԥхьа амзахь амҩа наагоит
Адунеи ҳаршанхан иԥшуеит.
Амҩа, амҩа амза ҳаҩсны
Ҳнеиуеит зажәа, зус акәу,
Амра ҳакәшон ҳа ҳаҭрысны
Уи иабеит ҳа хамч закәу!
Ишуан уцәқәырԥа, уеиҵас
Умақаруа, унасуан аҿаҟьа,
Абахә ҵыӡәӡәа, нас учаразуа
Уаҩызан ахыҭҟьа.
Унеиуан шәышықәсала угәамҵхамҵуа,
Абжьас еиԥш, Кәыдры,
Аамҭа еиқәаҵәа уагәылсны,
Угәы ҵкапуа ушаҟьон акры.
Зеирыӡ кны ухықәаҿ инеиуаз аԥҳәызба
Уи лхы-лҿы лурбон,
Хәыцрала дҭәымзи, избанда
Лылаӷырз ухықәаҿ икьасон.
Лгәырӷьара ыҟам, лӡамҩа акаҷыра,
Уцәқәырԥеиԥш илакьҭон,
Заҵааира ашәышықәысақәа реидара
Атса еиԥш ихьанҭахон
Аха иаалырҟьаны араҟа ухықәаҿ
Ҩмчык еидыслеит.
Агәақьҳәа ахысыбжь нагеит,
Уи нахыс аҽуаа неижәхыслеит,
Ашәақь идырлашон,
Амцабз неицралеит,
Алҩаҵә хәхәаӡа
Ажәҩан инаҵалт, аиааирабжь иалан иқәԥоз
Анхаҩы илахьынҵа.
Абраҟа, Кәыдры ухықәаҿ
Деиҵамхо иҭыхны иҟама,
Нарҭаа рыҵәҩаншьап аирсуан аҭынчраз.
Иҳәа, деиҵахама? Мап!
Ихәра иаатыз ишьацқьала
Ирҟаԥшьны ацаха,
Нас уи шьҭыхны дгылеит
Иаша Кәыдры ухықәаҿ дымцаха.
Ленин имра нхыҷҷалеит
Аԥсуа илакҭа, Ахақәиҭра мра ашәахәа
Изаатит уи нахыс ԥхьаҟа.
Абар Кәыдры, уара ушаҳаҭуп,
Урҭ зегь аргама иубауан!
Уа ухықәаҿ дынхон, дгәаҟуан
Ахақәиҭраз дгылан, деибашьуан.
Уажәы уцәқәырԥақәа
Урҭ неиуеит саԥхьа икеикеиуа,
Аԥҳәызба лыхцәеиԥш еилымшәаӡо,
Рҽоужьӡан ишьқьыруа
Октиабр ашәахәа лҿаҷҷоит ара аҭыԥҳа
Ухықәаҿ инхо, Арԥыс дҽыжәлоит апҟараҳәа,
Удәеиужь дахысуеит дкаԥхо.
Еикәаԥсеит амҵәыжәҩа ашьауардын,
Шьҭа иԥрырцын уаҳа иҟалаӡом,
Ашьхара лашьцеит, аблақәа еиҵыхым,
Ахаҵара-ԥша алахь иандаӡом.
Уабаҟоу, афырхаҵа уцәырҵ, ухыла
Ҩаԥхьа адунеиаҿ ухьӡ надырҳа,
Иац ашла дурччон, иԥхьарца нкыла,
Иахьа илаӷырз леиуеит аҳәҳәа.
Мап, ихасҵарц зыҟалом сара!
Ашьауардын изалшом иҭахарц.
Ашьхара сықәгыланы саҿуп аԥшра,
Исҭахуп ишыҟаз инхарц.
Абар сахьынаԥшуа имҩашьо,
Амҵәыжәҩа еиҵнахӡон икаууа,
Ԥсра зқәым ашьауардын адунеи иакәшо,
Уаанӡеиԥш ихаланы инеиуеит иԥыруа!
Бзкаҭаҳаҵас ашәшь еиҵәара аҽырхәо
Абаа ԥҽыхақәа ирҿалт ижәпаӡа,
Шәцәажәа ахаҳәқәа, издыруада ишәхыҵхьо
Иарбан шәышықәсоу иахьагьы шәзыхьӡа.
Схәыцуеит шәаԥхьа сгылан, сара ара сеиҭамҵӡо,
Шәа шәсыхәаԥшуеит шәыблақәа ҭыгга,
Ҳзеибамдырӡошәа ҳаиҿаԥшуеит иҿымҭӡо
Ма ҳбызшәа еибамкуа ҳаицәцама хара.
О, мап ижәдыруаз Нарҭаа рышьҭра имыӡуа
Атәоуп исашәҳәо есқьынгьы шәразӡа,
Аргама иҭахын аӷа ишҳам шәаирӡәӡәарц.
Аха ижәдыруаз, шәынхеит шәыӷәӷәаӡа.
Макьанагьы саншәыхәаԥшуа ара сааины
Аԥшеиԥш сышәԥырҵӡом са сшәышәуа,
Абраҟа ишьҭысхуеит са сгәы ӡрыжәны,
Ашәышықәсақәа ирылсырц иамыхьӡо ҵысра.
Амҩа ахьаанҵәо адәы еиужьра
Арԥыс ҽыла дазаалоит.
Иҟамчы еиҩырҿа, уи аҽыбӷаҿ,
Далиаазшәа уа дубоит.
Иҽы дзықәтәо ирԥаџьԥаџьуеит,
Зных уи днеиуеит, дыццакым,
Нас «чоу» ҳәа иҽаӷәра аушьҭуа
Деиԥшны днеиуеит афырҭын.
Усҟан лҽадҵа агәара-аанда
Абла еиқәара уахь дыԥшуеит,
Лылаԥш дыҵшәом, нас, избанда,
Уи дылбоижьҭеи лгәы амца акуеит.
Иҽы азыҟаиҵоит игарц аиааира
Аҽырҩрахь иҽирхиоит,
Ҳаи, игонда нас қәҿиарак!
Шьоук инаԥшуа ус рҳәоит.
Арԥыс ахьшьыцбеиԥш дыхиаала
Днеиуеит, ибла кәараҵоит,
Агәараанда инахыс ԥшьаала,
Нас адәеиужь уи иазцоит.
Ари гәазҭаз аҭаҳмада
Ара длацәҟәысны ус иҳәоит:
«Избо аҷкәын дыжәдыруанда,
Аргама ҩ-иааирак иаша игоит!»
Суапа нкасыршәын ахәызқәаҿ,
Нас сыблақәа хыхь иназцеит,
Иԥышәырччо жәҩанахьтә аеҵә
Рбырлаш хаԥыцқәа кәеицеит.
Сгәы рымҵак ҳамҭак срыхәаԥшуан
Иқәԥраа аҵх лагон.
Аԥша нап ҟәанда сыкәырша
Слымҳаҿ маӡажәак аҳәон.
Срыхәаԥшуеит аеҵәа, икыдшәан иахьнеиуа
Шьапхыцла ажәҩан рыҵкәоит,
Еишьылуеит ажәҩан кәеикәеиуа
Ашьхарахь ашара сҿаҷҷоит.
Сылаԥш еҵәакаҿ иаагылеит,
Ҳаиҿаԥшуеит абар ҳамқәацо,
Саагылан суапа ааиҵысхуеит,
Изгарц са сиаҵә кәалкәаџьо.
Схәыцрақәа уадыхәҵас инеишьҭало
исыкәша сааныркылт срыхха,
Сахьынаԥшуа сыблақәа кыдхало саԥхьа,
баагылоит бкахәхәа.
Аха аӡә днасԥықәсылт иараби ех,
схәыцрақәа нықәхәаша игеит,
Ахәмарра иаԥырҟьаз сиеиԥшхан асаби
ихьу-хьууа сгәаҵаҿ бынхеит.
Икыдхаҽа иаҿуп ақәаура,
Илеиуеит ихкәаӡом.
Аԥша шьҭасуеит асаара,
Игьежьуеит итәаӡом.
Урхьынҳалан ацәыкәбарқәа,
Жәҩанахь унаӡап.
Сԥенџьыр иахьыӡсо ақәа анацәкьарқәа
Ишаҟьоит зынӡа.
Игәыргәыруеит жәҩан ҵаула,
Иацырӷызуа ақәа.
Рымчқәа еицырҵеит урҭ даушла
Иҿарҳәарц снапқәа.
Аха мап, урҭ ирылшом
Са сыбжьы рхәаҽырц.
Урҭ рзыҳәа са сгәы еиҭаԥом
Иҟалом ус сыԥшырц.
Абӷа ырхәа аԥаҵа ӡышӡа,
Избоит ақәа шажәы,
Сара сгәырӷьоит, сашәа ишамчу
Ишьҭыҵуеит са сыбжьы.
Ҩаԥхьа иҭәыхит амза, абар, иахьшеишеиуа,
Сыбла ихгылоуп сымҩаҿ исыцуп сахьнеиуа.
Ҩаԥхьа иҭахеит амза избом абла цқьара.
Иҿыхоит абар ашьыжь, аха иаҵам хаара.
Ҩаԥхьа иҭәыхит амза, сыҟоуп сымацара,
Иарбан мзоу ба исзалбхуа уа иҳәа сылашара!
Арыцҟьага еиԥш аҽырхәан иахьыкҿасуаз аӡиас,
Џьара ицар ҳәа сацәшәошәа игәасҭалон ирлас.
Абри ахықәаҿ са сықәгылан избон сгәазхара.
Абри ахықәаҿ са сыхәмарра инҵәомызт аҿҳәара.
Абар иҿыцӡан са игәасҭоит ишуеит ачаҭа,
Иҿнацәаан аԥаҩ еиҵнахт алакҭа.
Кыр аҽаԥсахт, ахаҳә ҵыӡәӡәаа аԥслымӡ ԥсаҟьаны,
Алаԥан адацқәа ирыдаҽҽо инеиуеит иҭҟьаны.
Абар, ахықә схықәыԥшылоит рҽырԥсахт зегьы,
Саргьы иара сыхәаԥшуеит шьҭа ҽаӡәуп саргьы!
Амшын ҭынчын, еикәаԥса ацәқәырԥа
Ԥшьаала инахьысуан аҟәара
Ибхаччо убысҟан блакҭа
Сыбла ихыбҵеит агәыкра.
Исҭаххеит быздырырц, сылашара,
Са сгәеиԥш иҟазарц ба бгәы,
Аха исныԥшын аԥхашьара
Сыбз иазымҳәеит ажәак шеибакәу.
Бҩызцәа уа ибыцыз рҿаԥхьа
Исҭахымхеит, идыр, са сласхарц,
Агәырӷьара сԥылеит иччаԥшьха
Аха изалымшеит сажәа ба ибаҳарц.
Амшын уа иаршәуан аԥрыцәқәа,
Иагәыдыҳәҳәал ҩаԥхьа еизнакуан.
Бзиабарала исылсуаз ацыԥхьқәа,
Рҽырҭбаа мшынҵас ишьқьыруан.
Асысцәа еиԥш ирҳәуп сара суапа,
Исшәуп иснаало, саннеиуа скаԥа,
Ашьхара агәҭаны.
Аҽыларҟәны исхалар аԥҭа,
Акырцх нанашьҭыр акы мшаҭа,
Сахьчоит сырԥханы.
Амра иарцеир суапа қьалоуп,
Слабашьа наҵарс исхагылоуп,
Амра сыҟәнакуеит.
Ашьха сықәуп, сгәы раҳаҭуп,
Сара сус ҳаҭыр ду ақәуп,
Арахә сыхьчауеит.
Ухәмар, ухәмарла ачамгәыр,
Сгәы ахәра издыруада иурӷьар.
Дызбо џьысшьоит лара снаԥшыр,
Аха исцәыӡӡеит лхабар.
Ааԥын ашәҭқәа сара срылоуп
Снеиуеит, снеиуеит са сеимдо,
Лара дызбом сшанха сгылоуп.
Ианбаҟалошь уи дызбо.
Аҵых еиқәара иҳанто исыжәла
Амҵәыжәҩа сыҵакны сагарц
Ишԥаҭаху, аха мчыла
Сгәы рыӷәӷәо снеиуеит са сықәԥарц.
Амзаҿеиԥш дцәырҵны лҽылҵәахыма
Лышьҭа лырӡма исымбаӡо,
Са сгәы ԥылжәарц дымҩахыҵма,
Слышьҭоуп, слышьҭоуп сымтәаӡо.
Ухәмар, ухәмарла ачамгәыр,
Сгәы ахәра издыруада иурӷьар,
Дызбо џьысшьоит, лара снаԥшыр,
Аха исцәыӡӡеит лхабар.
Асы нақәҳан икаҳаз аҵла,
Ахьанҭара уи хнажәон.
Иархуеит агәҭа ҵаҟа ишьҭацала,
Абыӷьқәа адгьыл нахьҳәазон.
Уи рыцҳасшьан, асы инақәҳаз
Снасын ҵаҟа инкаԥсеит,
Аҽариашеит иаргьы ишзахәоз,
Ҭабуп аҳәазшәа иаазазеит.
Мышқәак рышьҭахь амш еиҭасын,
Аԥсабараҿ амра ԥхеит,
Сыҵла ахьыҟаз са сымҩасын
Снеиуан, избарцаз са исҭаххеит.
Абар ашана! Сыҵла еиҩыххаа
Ишьҭоуп амахәқәа рӷәаҵәы,
Асы иацәызган сара жәацуха,
Иахьа ихижәеит даҽаӡәы.
Ихьанҭыџьӡа асы аԥсабараз
Зынгьы иҟалоит имыцхәны,
Аха шьоукгьы макьа иҟазаап,
Ҩынтә асы еиҳа ихьанҭаны!
Мацәыс еимҟьаран сыбла ба бхыҷҷалеит,
О, амреиԥш бшашаӡа нас сгәаҵа бынҭалеит,
Сахьцоҳәа сыздырам снаԥшит, са снаԥшит,
Быбла гәыҭбаақәа исзымдырӡо иасны сымҩа ркит.
О, аԥҳәызба, баасзыӡырҩи бара боуп сызҿу,
Уаҩы дызмыхәо ибаагәаран иакәыршаз са сгәы,
Исыздырам ишыҟало, ба бахь иццакит,
Аҷараҳәа уи агәашәқәа баԥхьа иаанартит.
Ишыкьуан ақалақь шьҭыбжьыла;
Амашьына шьҭхыс ицон.
Еилысуан ажәлар еидчыла,
Ацәқәырԥа еиԥш ишаҟьон.
Ус убри аамҭаз ажәҵыс саԥхьа
Игәасҭеит, агәышҵа хәыҷ ҟаԥшьӡа,
Ашыкьыбжь иҟаз имкы агәхьаа
Ицәырҵит иџьоушьартә иӷәӷәаӡа.
Ақалақь иалгаз аҭел иқәтәан,
Иҷырҷыруа абжьы аргон,
Узхәарҭада, аҽарԥагьан,
Шьауардынк еиԥш уи ҽырбон.
Илацәҟәысуа аҵла бӷьыцқәа
Иахьеицәажәо збоит маӡа,
Урҭ рнызбоит сара сусқәа,
Баша дгылоуп, джьоуп зынӡа.
Аха абар лара дахьцәырҵыз,
Абӷьыцқәа ҿымҭуа ирзеит рыԥсы.
Аԥша акәзар ачча иаҿықәыз,
Абаҳча иналаӡт уа лассы.
Аҳа, ижәбома сҭыӡшәа шшәымаз,
Шәа шәшысхыччоз маӡала,
Уажәшьҭа шәӡырҩла сара сыччабжь
Шәлымҳа ардагәап, шәысзыԥшла.
Абар ацәқәырԥа аҽеикәырҳәны ҩаԥхьа ҿыц,
Сыбла аԥхьа ашәах хачла иҽырбоит ишьҭыҵ.
Зны сахәаԥшуа са сахьгылаз инҭасыршәт ахаҳә,
Нас иаразнак сыццакын сынҭгылт аԥырцәқәа ԥхьаҳә.
Сымшын еиқәа, сымшын еиқәа, сгәы урҿыхоит уара,
Бзиа еибабо ҩыџьа ҳреиԥшны ҳнеилаҵәеит ҳара.
Атырқ, атырқ, атырқ
Ицҳафыруеит смагана.
Амра ашәахәа анцәырҵуа аԥырқь
Мхык сшахысхьоу жәбама!
Аԥш иҿысхуа снапы ианысуа
Избоит арыцқәа зеиԥшрахаз,
Тәара сықәӡам аԥша исысуа
Сыԥхӡы арӡуеит наҟ зынӡас.
Ирлас, ирлас, ирлас
Уаҩы ишимбац сыццакуеит.
Аҵла хыхәоит аԥҳә ахьхалаз
Снапқәа уаҟагь иахьӡауеит.
Ашьхара еиԥш аԥш лапҟьара
Ишьҭых аказармахь сара изгоит,
Сгәырӷьоит сгәырӷьа,
сгәырӷьоит сгәырӷьа,
Ааԥын сашәа абжьы хаа гоит.
Амҩа, амҩа, амҩа
Ҽаҩра еиԥгало аус зуеит,
Анҵра амоу иахьа зынхамҩа
Сус саргәырӷьо ԥхьа снаԥшуеит.
Снеиуеит, снеиуеит, снеиуеит
Усурала сеилашуа.
Шьыжьтәи ашәаԥшь уаркалеиуеит
Шәсыхәаԥш ӷьеҩла аус зуа.
Атырқ, атырк, атырқ
Ицҳафыруеит смагана.
Амра ашәахәа анцәырҵуа аԥырқь,
Мхык сшахысхьоу жәбама!
Амшын иагозшәа имҵарсны амза ӡсо,
Инхылеит хәылбыҽха ацәқәырԥа еиҩырссо.
Ҭыԥҳа ԥшӡак леиԥш саԥхьа инагылт иҽырбо,
Ахҳәаҵә бырфынқәа аӡы нархьыршо.
Сҽыларҟәны иааныскыларц амшын снахьыст,
Ирҳазшәа ацәқәырԥақәа амза уа имҵадырст.
Амшын иналаӡит ишызбоз амза лашо,
Сыгәгьы нҭыԥсааит, исыцәцома уаҳа исымбаӡо?!
Аха амшын жәҩанҟа ишьҭнахызшәа икакәкәо,
Икыдын жәҩанаҿ исанаҳәозшәа сахьуцәцаз умбо.
Баламган сыбжьарцы зынӡа,
Избоит уи ибыргәыкит бхы-бҿы.
Бҽырбоит иоужьӡан бахьгыло ԥшӡа,
Аха аҳәысҭажә еиԥш сҭаԥшуеит бгәаҿы.
Аҟармеиԥш ашьхақәа ирыбжьалан,
Амҩахәасҭа илеиуа лада,
Шықәсқәак рышьҭахь санылан
Сымҩасит абраҟа схаҭа.
Сахьыргәылсуаз иџьаршьон ашьхақәа
Сымҩа ркуан рызқәа неидҵа,
Снапаҿы снарыхон аԥҭақәа
Идырҳәуан арҩашқәа рԥаҵа.
Исхаԥыруан сааигәа ашьауардын
Рымҵәыжәҩақәа ҳаргьҵас ирхха,
Сгәырӷьон рыԥыршьа снахәаԥшы,
Игәыдыскылон ашьхара иахьа...
Сыцәазар сыԥхыӡаҿ, иалан,
Урҭ сышьхақәа рсахьа еилыкка
Ахәыцрақәа насыкәшо исхалан
Сааныркылон кырынтә сырххо.
Иахьа аҽырԥагьа са саԥхьа
Игылам ашьхара ӡырҩуа,
Рыгәқәа неидыхны ираҳаҭха
Сышьхақәа исырҭоит амҩа игәыкуа.
Саазқәылаз амҩаду ахь са сыблақәа наԥшуеит,
Жәлар неиҩеиуеит урҭ рыччабжьқәа слымҳа иаҳауеит,
Аӡәаӡәала рхарҿсахьақәа гәасҭауеит сара,
Амш хәлозаргьы сахьынаԥшуа исзақәым ааԥсара.
Аӡхыҵреиԥш ажәлар неиуеит, иџьашьо сырҿаԥшуеит,
Ба бцәырҵаанӡа сыхаара ибеиԥшыз уаҩ  дсымбеит.
Сара аԥсыӡ скырцы сынхықәтәалт аԥаҩ
Зназы исыршәыз аркьыц иакәшо иназыҩт.
Саргьы сгәырӷьеит «ажәеиԥшьаа абар сдырчеит»!
Аԥхӡы даара икасҭәеит, аха ус сынхеит,
Иагьазундазгьы уи аԥсыӡ мааит сара сахь,
Акәапаҳәа амрагьы нҭашәеит арахь.
Сдәықәлеит саркьыц сазқәынҵа,
аԥсыӡ сазгәышьуа:
Акы уагароуп уахьызымбо, уҿы мааҳәуа.
Аха санхәыц сааигәырӷьеит уи аԥсыӡ сара,
Ус имариоу фатәыла иахьсылымшаз акра!
Бзиа сабазаап алашьцара,
Ицымцымуа аблақәа сзыԥшуеит,
Сықәхеит усоуп сымацара,
Аҵых еиқәара цәқәырԥауеит.
Ус снеилап, ицәырҵп ашара,
Сгәыӷуеит, ааи, исхьымӡари,
Зынгьы ицәҩажьуп аԥсабара,
Аха ҽазны игәылымҵри?!
Уареи сареи аԥхьаӡа еицаҳҵон аҵара,
Ҳҩызара ашәҭеиԥш игәылҵны иаҿын апытра,
Мышкы ҳнеиԥырҵыр ихьанҭаран, ихьаан ҳа ҳзы,
Аԥсыӡи аӡи реиԥш еилымҵуа еилан ҳа ҳаԥсы.
Ицон амшқәа, амзақәа, нхарҭәаауа ашықәс,
Ҳаргьы ҳамҩа ҳанылан ҳнеиуан ҳшеизгәыз.
Аха ҳаԥсҭазаара амҩақәа еиԥырҵит џьара
Ҳаицәыхьшәашәо ҳашнеиуаз ҳнагылеит хара.
Ааи, ус акәзаргьы, сҩыза са сгәы уҭан,
Ара сузхәыцуа сара акыргьы стәахьан.
Уҩымҭа шәҟәыбӷьыцгьы сымбацызт акы,
Уҩыза дабаҟоу ҳәа аӡә дсазҵаар сажәақәа кын.
Уи гәнызгон иудыруаз, аха исхараз сара,
Уахьыҟаз сыздырамызт саҿын узыԥшра.
Аха абар, зны салал сышнеиуаз Тҟәарчал
Сылаԥш науқәшәеит, сгәырӷьеит са схал.
Сангәоуҭа иуцәымыӷхеит усҟан уара,
Зынгьы уҽуӡар уҭаххеит џьара.
Ухьӡ ҳәаны уааныскылеит, маҷк уԥхашьон,
Абаҳа иукыз иуҵәахырцгьы уа иуӡбон.
Са снахәаԥшит иуку абаҳа, усзырџьом
Уи аҿы цырцыруа иҟоуп, амра аҿаҷҷон.
Унап акәзар амса аҵоуп, иџыруп умахәҿа
Уара ақалақь ургылоит, иҭбаауп ушьаҿа.
Нас, са сҩыза, узыԥхашьозеи, угылоуп уӷәӷәаӡа!
Убаҳа жьакцам, аусура иазкуп иҵарӡа.
Ихәыҷумшьан абаҳа иуку, уи ашьҭра ануп,
Аусаз аԥхьа угылоуп улша ҳаракуп.
Аԥсҭазаара уа уаҵамхеит, узбоит уеилыхха
Уа уқәҿиара са сыргәырӷьо саршәахәоит иахьа?
Шәара зқәым алшара шбымаз,
Ибылшеит ҳажәлар дырбара.
Агәы бҭыҵӡом Дон аӡиас.
Балоуп Нарҭаа рҭаацәара.
Быхьӡ ҳазгылеит имра шашан,
Уи иардууеит ҳа ҳагәқәа.
Ашьха тәыла аԥҳа иаша,
Ҳхырхәоит баԥхьа ҳбызгәыкуа.
Аԥсынтәыла еиԥш ибгәыдыҳәҳәала,
Ҳаԥсадгьыл ду ахаҭа.
Быԥсы ахҭныбҵеит, хаҵарала,
Ихыбҩеит иҟәандаӡа блакҭа.
Шәара зқәым алшара шбымаз,
Ибылшеит ҳажәлар дырбара.
Агәы бҭыҵӡом Дон аӡиас.
Балоуп Нарҭаа рҭаацәара.
Ҩышықәса иҭаршәӡан мап бкуан,
Ҩышықәса бҭынчын бара,
Ҩышықәса сышгәыкыц сгәыкуан,
Ҩышықәса сгәы аҿын абылра.
Аха абар ицәырҵит хышықәса,
Са сразҟы абар изеиԥшрахаз,
Ааԥынтәи ашәҭқәа агәылаԥса,
Иҭабуп, са сгәы иахьазбыршаз!
О, аирыӡ, аирыӡ
Жәаха узкыз аԥҳәызба дызбаӡом,
Иац уа уеиԥш
Саргьы сыччон,
Сгәы иаанагон сгәырӷьара нҵәаӡом.
Аха иахьа ҳаиԥшӡам,
Уара уҭацәуп, уара узы зегьы акоуп, ара...
Сара... Сара стәуп,
Уԥҳәызба амца сыжәҵа сгәаҿы дҭатәоуп!
Мацәысҵас ацаҟь уадыҷҷала,
аҩхаа ҭырлашаа,
Ашьхара аҵас мырӡӡакәа ушыкьуеит,
ушыкьуеит есымша.
Избоит Башкаԥсаратәи ҳахьнеиуа ҳаивасны,
Ахҿеиԥш уԥырцә ашьхақәа иргәылҵәраа
ицоит иҭҟьаны.
Сылаԥш ухымсыӷьӡо амшын хықәаҿ
саангылоит слабашьа нарс,
Сгәы иаҳәеит Бзыԥ  абраҟа
усцәыӡуеит зынӡас.
Аха мап, Бзыԥ имырӡкәа
уҵас араҟа уқәԥоит,
Амшын акалҭ ҭарффала
агәаҟынӡа уцәқәырԥоит!
Бысԥылеит, быблақәа гәышын,
Гәынхарак бгәаҵаҿ иҭан,
Избон, алакыҵақәа хәашьын
Амшынгьы гәаан шьыжьымҭан.
Аха абар шьыбжьышьҭахь снаԥшын
Амшынахь ахаҳә сыԥхьаӡон,
Уажә быблақәа урҭ зынӡа ҽакын,
Аԥсуа гәил еиԥш исҿаԥхон.
Аҽааднахалт асқьала «Абхазиа» аҽеиҵых
Акараҳәа амшын агәы еиҩырссаны.
Асасцәа гәасҭоит ачча рҿықәыхх
Сгәашә иҭалаз згәы разны.
Абар саԥхьа уи аҽарҭынчӡан
Иӡыҩӡа иаангылт имҵысуа,
Адауаԥшь фырхаҵа иҭҭынжәга
Иҿыҵак данахо еиԥш, алҩаҵә карчуа..
Уажәы-уажәы игәасҭон ашәҭыш
Абаҳчаҿ ихгыла иҽырбоз,
Иҭыџьџьон усҟан са сылаԥш
Иҿысхырц шаҟантә исҭаххоз.
Ус саҩсуан хара-хара аамҭала,
Аԥшра сыхнахын сакын,
Ишәҭуан, ишышәҭыц еинаала,
Ашәҭқәа зегь раҵкыс игәыкын.
Зны иҿысхырц снеит ааигәара
Сыԥсеиԥшҵәҟьа бзиа ибаны,
Снадгылт исҿықәны агәырӷьара,
Аха саԥырҟьа сцеит сырҳаны.
Уи иакәшан иалыҳәҳәон ацқәа
Иџьасшьоит избо закәу,
Абри аҩыза ашәҭ иабақәнаго
Игылазаарц амц аҿакы.
Ацәқәырԥақәа неихьысуеит еиҿахәыҭ-хәыҭ,
рлымҳақәа неидҵо,
Ашысламшә зқәиаау ахаҳәқәа, ирыкәшоит имтәаӡо.
О, амшын, иухыҵӡозеи! Ишлоуп уцәқәырԥа.
Аха иҵамҵамуа ублақәа, иҿыцуп угәаҭа!
Аҩыза дсымоуп ҳәа сасны са сыҽхәон,
Исхаԥыруаз амҵгьы икны иҭаирхон.
Баша ҳандәықәыз бзиа са сибон,
Аидара санаҵала ихабар збаӡом.
Абыржәоуп ҳанааиԥырҵ, ахәыцра
Акәа сҭаршәын сакуп,
Еилыбзаауеит аӡаӡа ашьацраҿ
Жәҩанахьтә амза гәыкуп.
Сгәы ҭыԥраа ицоит уи ахара.
Амшынеиԥш идыр имеисуеи,
Сымч иацыбҵеит сбырлаш убриаҟара
Инахасҵартә са схылԥа адунеи!
Инагәылаҷҷеит ашәахәа аԥсабара
Адунеи ҿыхеит илашо,
Ааԥын, ааԥын ҳалашара
Сыбжьы ҭыго сузшәаҳәоит.
Ашьхымза аҟнытәи ашьхыц хыла
Ҭынч аҳауаҿ инаԥрит,
Анапсыргәыҵеиԥш ашәҭқәа рыбла
Раԥхьа иҟьаҟьаӡа иаадыртит!
Сара сшыҟоу дысзыҟоуп,
аԥхьа ас дызбон
Ахьхьаҳәа дысҿаччауа
сыхаара ҳәа лҳәон.
Илҭахқәаз еидкыла
ибзиан сылҵеит,
Нас даақәгьежь аҽаџьара
иахьылҭахыз дцеит.
Бзиа сылбеит ҳәа сшлеигәырӷьоз
ганкахьы днаҳәит,
Сгәаҿ илҭахыз налӷьычын
лхы налырҳәит.
Иахьсылымшаз сгәы амаӡа
аҭыԥаҿ акра,
Уажә аԥсыӡ еиԥш сԥаҭԥаҭуа
Сықәнажьт аҟәара!
Абаҳча бҭысны бахьнеиуа,
Бгәасҭеит сымра, сгәаԥхара,
Сгәаҵа аҽарҭбааит икеикеиуа
Иҵәахны исымаз бгәыбылра.
Акьалантар еиԥш бзара пара
Сыбла ихгылоуп сахьыԥшуа,
Быџьымшь ссирқәа бхы-бҿы аԥхара
Сылаԥш иамоуп ишьышьуа.
Са сгәабҭаӡом, уажә аҩныҟа,
Бцоит иаразнак ба бԥырны,
Аха схәыцра инеиуа бышҟа
Багоит абаҳчахь бышьҭԥааны.
Шьыжьымҭан са сныҵалт абаҳча
Игәасҭеит амахә илаҟәыз,
Игәылҵыз ашәҭкәа уа ичча-ччо
Иагәыдкыл ашьхыц иахьакыз.
Иҟалап ашьха аԥхьа иааизар
Абаҳча ишәҭыз иазгәыкха,
Ирыкәшоит амахә шазар
Ааԥын агәаҵа ианҭаԥха.
Еизнагоит амати имԥшӡакәа
Абаҳча иахысуеит иԥыруа,
Амшқәа баша идәықәымҵакәа
Ааԥын иалоуп игьежьуа.
Сахьахәаԥшуа абри ашьха
Аҿырԥштәы иснаҭоу уи рацәоуп,
Саргьы абаҳчаҿы имшацкәа
Абраҟа схәыцрақәа ахьыкӡоуп.
Ашьха, иубома ара сааира
Уа уеиԥш исҭахуп саргьы.
Са сџьа еизыскуа абаҳчара
Ирыцзарц сыжәлар есқьынгьы!
Са иансыхәаԥшуа быбла еиқәарақәа
Исарҳәо сыздырам сара.
Бхәыҷуп макьана ахәыцрақәа
Исҭахым быҽрыбҭарц бара.
Уа ибдыруанда шьҭа сычҳара
Арахәыцеиԥш ипахеит.
Аха исыздырам исабҳәара
Убри азыҳәа сҳәалахеит.
Ус макьана изурызеи
Бхьаа исыбҭаз сычҳалап.
Аҵыхәтәан зны издыруазеи
Ԥсыс бысхалар сгәы шәаҳәап!
Сара аиаҵәақәа быхьӡала
Снатәеит исыԥхьаӡарц.
Схалеит ажәҩан, акакала
Зегьгьы са срыхьӡарц.
Аха исхарои, сыхаара.
Сырхьымӡазар урҭ.
Исцәагазар ашара
Ирысызшәа аурҭ?!
Абаҳча рымахә са сахь иаахан;
Исшәырҵеит акаба иаҵәа.
Уа мшыбзиа. Аԥснытәи ааԥын.
Сҭоуҵеит укәа угәырӷьаҵәа.
Иӷырлаз ажьымжәа, иазнымкыло ахьамҭара.
Аӡахәа иагәылсны ихырхәоит асаара.
Аԥҳәызба цқьа лыблеиԥш ажьыргәыц еиқәара
Убла иаҿаччо иаҿуп азҳара.
Нас изџьушьода уажәтәи уқәҿиара.
Угәы иҭазар Анарҭ сихылҵит уҳәарц?!
Усҟан сыжьымжәа, иаҳзеибауам, сгәаԥхара
Иудыруаз са шсакәу ас еиԥш узшаз!
Икачит анаҟә, амҵәыжәҩа хьыссы.
Аҩрхаа ааԥын цәырҵит лассы.
Аҽоужь ԥшьаала аҽаҟьеит аԥсаҭа.
Аԥсабара чча-ччо еиҵнахт алакҭа.
Игәылҵит ашәҭқәа, саԥхьа иптын.
Иҿысхыз ашәҭқәа, быхьӡала искын.
Иқәҵит анаҟә, икабеит ацәыкәбар.
Сеимдоит, аха быҟам, исцәыӡит бхабар!
Снықәгылт, сыбла аԥыхьа ишьҭалеит са сдәы.
Сгәы аисра инацлан, усҟан аҽаԥсахт сыԥштәы.
О, сышԥадыруаз уҳәарауазеи ари аԥшаҳәа.
Аҽҵыс еиԥш сыҩны сакәшон сыччабжь иазырҳа.
Шаҟаџьара са сызқәа ҭыԥ  адыруазишь абра.
Ҭынч сгылан самбаӡацызт, уажә иагом сыгәра.
Снеиуеит сықәлан снаԥшы-ааԥшуа, сҩаӡом сара.
Саҭамзааит, са сдәы, ухықәаҿ смыҩуазар ара.
Уажәшьҭа сҭынчуп ҟазшьала, усыхәаԥшыр субоит.
Аха иудыруаз, гәаныла сыҩны са сухҟьоит!
Амра амшын инӡаалеит амҵәыжәҩақәа еикәаԥсо.
Аԥсабара са сахәаԥшуа сгылан сымқәацо.
Амшын ду агәышҵа ҭбаа схыԥшылон хара.
Уи ҳаш-ҳашуа икараха иаҿын аԥсшьара.
Адунеи зегь маҭәа цәышла ирҿыц аҽыхнаркуан.
Жәҩан акалҭаҿ амаҵмыџь еиԥш, аиҵәақәа пытуан.
Ргәы еисуа еиқәҿырҭуеит ашьхақәа.
Мшыбзиа рзызҳәоз дырбаӡом рҵеи.
Рылахь еиқәырҵеит Аԥсны аблақәа.
Ааԥын агәырӷьара иҭрыс аҽаӡеит.
Иқәыԥсычҳауеит амшынгьы абжьы ҭахәаҽ.
Уи аблақәа ирбаз азхаҵом.
Абаҳчақәа ҭынчхеит рхы нарыкәаҽ.
Амш еихашәшьуп алаӷырӡ баӡом.
Иҵәуеит аԥхьарца, абжьы ахрақәа ирыбжьал
Ицоит, ицоит иаанымгыло игәынқьуа.
Уҵәуала аԥхьарца! Издыруада уи ала
Иулшар ҳгәы ахәра ианылаз арӷьара.
О, ашлақәа шәгылоуп ус иҿымҭӡо.
Ахьамҭара шшәызкылсыз шәыблақәа ирҳәауеит.
Иџьабоит аҩызцәа, игылоуп еиҭамҵӡо
Игәыҭшьаагоу амыткәма улымҳа ҵнахуеит.
Угәы иалоуп, угәынқьуеит Аԥсынтәыла.
Уҵеицәа иреиӷьыз дуцәгылеит хара.
Уи унеигон ушьҭыхны угәыдкыла
Иреиӷьыз иашәақәа даҿын узаԥҵара.
Аха, Аԥсынтәыла, угәы камҳаӡан
Уи иашәақәа ишазҳац иаҿуп азҳара.
Ԥанаҩ еиԥш дмаашьаӡо наӡаӡа
Ушьхақәа рыгәҭаҿ илшеит анхара.
Ахьхьаҳәа амҵәыжәҩақәа схьадырԥшит.
Усҟан аҳәыҳәқәа насхалеит иԥыруа.
Усҟан гәыбзыӷрак сгәаҵа иҭалан сашьышьит.
Сҿара амҵәыжәҩақәа аатит ишьқьыруа.
О, адунеи,  ишԥабзиоу уԥшӡара
Ахәшәыблы уаҳа иуҿаҭәо иҟамлар.
Аҭынчра ҳәыҳәқәа иԥрыз рышьҭыбжь мацара
Ихааӡа есқьынагь улымҳа иаҳалар!
Аԥша хьшәашәа са сгәы иҭалеит
Издырит,  игатәымызт быгәра.
Ҵоуп, аамҭала сбыдыбхалеит,
Ирхыбҵон сыблақәа агәыкра.
Бсахьа бзиа анарха маҷын,
Иббоит ҳазымгеит уи хара,
Дхысхит ҳәа бгәы бырҭынчын,
Бара бдәықәлеит ҽаџьара.
Банысԥыло бысмыхәаччан,
Изалшом ажәытәтәи ахынҳәра,
Знык бнахьысзар са сгәы ыҵырҟьан,
Наӡаӡа ибылымшеит акра.
О, амза, амза, сухәаԥшуеит ирҿыц уара,
Абнацә тәыҩа еиԥш ажәҩан уаҵоуп уӡсауа.
Уаха ссиршәа уаҿуп сыбла аргәыкра,
Уаха ссиршәа са сухәаԥшуеит уџьашьауа...
Мшәан, иабаҟоу абыржә убжа ахыркра?
Да, ажәа заҵәык уаха иухьыз насызҳәа!
Ҿыц уахьизу?! Ма умҵазырсда уаха абра,
Ма Сасрыҟәа иаса ухьысзар насырҳа?!
Аҽыр, аҽыр, аҽыр
Анхаразыҳәа аиха ртаруа,
Ҳа ҳжьи джьиуеит иус ырцыр,
Акаҩҳәа аихашьҭыбжь ргауа.
Ажьира ашьҭыбжь ҳтәыла ианыҩуеит.
Имахәҿа ӷьаҩуп ажьаҳәа зҟьо,
Ҳанхара ашәа амхурсҭа иагәылсуеит,
Анышәгәал ҳарссоит, ахы цҟьо.
Ҳара игәаҳҭоит аԥш азҳашьа,
Акомбаин ача зырхуа,
Иҿыцу атрақтор аус ушьа,
Адгьыл аӡа аазырҳәуа.
Ажьи джьиуеит имахәҿа ԥхьарҵәо,
Зегь агәыҵак игәышԥы,
Ахьӡ ҳаиҭоит зегь ҳаиларҵәо,
Инаӡоит иаша ҳа ҳгәыхәтәы.
Нас, аҩызцәа, аанҿасрада
Ажьи еиҵихлааит убас аиха,
Ашәа изаҳҳәап, анхарада
Ҳтәыла иарбан иагәаԥха!
Аиха иаҳҭап ажьи деиԥымҟьо
Ҳжьира иҵегь иҭбаахарц,
Аҽыр, аҽыр, ацыԥхь иҵҟьо
Ҭынчра цәашьны дунеи аршарц!
Ирхәыз ԥсаатәк еиԥш умҵәыжәҩақәа
Ихьашьшьуп еикәаҽы,
Избо џьысшьоит ублақәа
Лаӷырӡыла иҭәны.
Сылашара, аԥслыш, аԥслыш,
Уааԥшыр ҟамлари?
Угәы нзырхада, ухала унхамашь
Иухьыз умҳәари?
Урыцҳасшьоит сахьухәаԥшуа
Уқәыԥсычҳауеит абар,
Аӡә дыҟамшәа уа иухылаԥшуа
Уҟәиҭӡоуп есаашар.
О, ишԥасҭаху ухьаа здырырц
Ҳбызшәақәа еибакрын,
Угәы ахькыду ма избондаз,
Гәыблыла исшьышьрын!
Имоҭа хәыҷы диваргыла
Кадыр ашла дааит шьыжьы,
Абаҳчаҿ иныҵалт гәырӷьарала
Абдуи амоҭеи шәырзыԥшы.
Аҵәа иҿыхны еизга ишьҭаз
Аҭаҳмада еилихуан уа
Досу рҭыԥаҿ дара ишраҭәаз
Уаҟа ишьҭеиҵон дыццакуа.
Иара имоҭагьы диваԥало,
Диҵамхошәа аказы,
Акалаҭқәа наидгало,
Аус ициуан зназы.
Ус аҵыхәтәан «утәа, баба»
Иабду далаҳәуан икәымжәы,
Аха аҭаҳмада иҿымҭӡакәа
Иус иациҵон еиҳагьы.
Уи акрахьиуаз дымтәаӡакәа
Амоҭа игәеиҭон уа днаԥшы,
Иаргьы игәарԥхо, нас дыцлабуа
Иабду диеисон диҿыԥшы.
Кадыр ашла аус ахьиуаз,
Ибла ҭгәырӷьон, игәы ччон.
Имоҭа иакәын ибла хызкуаз,
Дшысабиз анхашьа иҵон.
Ааигәа зны шьоукы сырҭан
Ашьха ашьапаҿы,
Чарак ыҟан, саргьы сақәшәан,
Сдыртәеит рыгәҭаҿы.
Ҽааныбзиала! – аԥаҭхь рылан
Уаҟа еикәшауа,
Аҵыхәтәанӡа иагьеидшылан,
Иаатәеит еимакуа.
Ҩаԥхьа астолаҿ аҩы ансырҭа,
Саагылт абас ҳәауа:
Исзыжәуам, саҭамыз, исызҭаз,
Ихашәҵ цас иҟасҵауам.
Ари анылба, лқьышә снықәлҵеит
Аԥшәма ду иԥҳа, Аха, усасуп ухаҵкы сцеит,
Иуарҳәо наурҳа!
Иҟалазеи, мшәан, иузымжәуа,
Иуҳәо ԥхашьароуп!
Сахьухәаԥшуа са сгачамкуеит,
Иужәырцын ухәҭоуп.
Аҩызцәа! Дыжәбозар исызлашәҳәа
Аԥҳәызба бзиа лара!
Аҽеимакратә хаҵара цахьеит ҳәа
Аҩарӡеиԥш инҭакәкәа.
Бзиабарала ацәқәырԥақәа
Сышьҭыхны сыркуп,
Сышхәа ажәҩақәа рҵысуа,
Са сымшынаҿ схуп.
Ажәҩан абӷаӡара снахьыст ицқьаӡа,
Аеҵәақәа рыбла сҭадырԥшуеит иччо,
Адунеи иаԥшәымоу сара сакәны избоит,
Аҭынчра ашәа хаҵарала инеиҵыхны исҳәоит.
Амза абла шашаӡа,
Амҵәыжәҩақәа лбаашьҭы,
Асакәыршо са сыгаҿа
Иқәнаҵоит ихыркны.
Бзиабарала ацәқәырԥакәа
Сышьҭыхны сыркуп,
Сышхәа ажәҩақәа рҵысуа,
Са сымшынаҿ схуп.
Ахәы ҳаракыра сара снықәгылт,
Сгәы азҳауа,
Аԥша ҟәанда анапы ыргьежь
Са исԥылоит сшьышьуа.
О, са сыдгьыл гәакьа
Исуҭоит агәамч.
Укалҭаҿ Амшын еиқәа
Инасуеит ахьарч.
Аҵых лашьцазааит, аха икаршәзар
Избоит сара агәыр.
Зегьы сацәажәоит аԥсышәала,
Рыла сынҭаԥшыр!
Амба ршәан шьаҿала
Ишьҭырхит ҩ-лабак.
Рҽыршан ҩ-ганк рыла
Иаагылеит наҟ-ааҟ.
Атахҳәа инасит аркьыл,
«Ҳаи-чеи» бжьқәа геит.
Дцеит, абааԥсы, днышәкыл! –
Иззымычҳаз дыҳәҳәеит.
Инҭагьалеит амра,
Ирылҵуеит аԥхӡы.
Ацәқәырԥеиԥш аҩынтра
Иаҿуп еибарҵысы.
Аӡәы ишьҭихуеит ампыл,
Ҵаҟа дладырхоит
Ҽаӡә аганаҿ днадкыл
Махәҵас ихаԥоит.
Ишьҭихуеит ампыл Кьаҭхәа,
Кьагәа, нас Кьамсыс
Инаиваст ҳаҳаиҳәа
Дыркырцын иҭрыс.
Дыкҿарцалеит акәакьаҿ,
Дкәараҵеит ганха,
Еиҭаиԥылеит имҩаҿ.
Дларышьҭит хагәха.
Аха ҵаҟа иҽрымҭа,
Дҩагылеит дкахәхәа,
Еиқәԥеит даара краамҭа
Дыркырцын дырхха.
Дырҩегь дрымпыҵҟьеит Кьаҭхәа,
Абжьас еиԥш деиҵас,
Аркьыл игеит иҭӷәыхаа
Амбаҿын имҵарс.
Иахьгылаз усҟан ажәлар,
Зегьы абас рҳәон:
«Шәҳагымхароуп, ҳхьырԥар!»
Гәахәарала иччон.
Иасуеит аимҵакьача,
Рыбаҩқәа дырҵәуеит.
Иасуеит аимҵакьача,
Ахьырԥар рызҳауеит!
Ашьхарахь абахә ԥшьшьаала акасы иҩахеит.
Алашара шәахәа ҿыцла Басла иаҿаҷҷоит.
Ацәқәырԥа еишьҭала иахьнеиуа еиҵасуа,
Рызқәа иқәуушәа амра сыхәаԥш иччоит.
Сывараҿ аԥслыш еихатыруа аӡара ҵырффоуп,
Шьыжьтәи аҳауа иаргәыкын аҽырҭынч изазоит,
Уи анацәкьарақәа аӡаӡа иархьыӡсан икакәкәо
Акәапаҳәа ишызбо Басла инаҿаҭәоит.
Аарцәтәи ахықәахь гашхәак рызқәа еидырҵан.
Ԥаҩ рқьышә надҵа наҟ-ааҟ еиҿаԥшуеит,
Урҭ рышҟа снеиуеит сыҭрысӡан,
Ашхәа сақәтәан ԥшьаала амшын ахь сыӡсауеит.
Ацаҟьақәа ургәыдкылан уркуп уӡара ҭархха
Гәында ԥшӡа лыхцәы уқәуп икахәхәо ишьқьыруа,
Знык уӡамҩа ианыԥшылаз, нас уихашҭуам шамаха,
Алакә аҟнеиԥш уԥшӡара игәы шьҭнахуеит дҳаракуа.
Нарҭаа иреиԥшны ушьха ӡышқәа имҩашьо игылоуп иҟацаӡа,
Аибашьыга акәалӡы ркушәа ацаҟь наара збоит.
Џьара Сасрыҟәа инаҵирҟьазшәа ицоит абнацә калаӡа,
Риҵа ухәдаҿ уи еимхәыцҵас иахагьежьуа ишаҟьоит.
Ара рҽыркәабоит аиаҵәақәа уарак убла қаруаҿ
Ахҭырԥеиԥш уганахь, аԥҭа ашыцраҿ илакьуеит
Аԥсуа ԥҳәызба лхаҿсахьа иуҟәнуп еицамкуа
Уара ажәлар ԥсыс урхалан ргәаҿын уеисуеит!
Иҟалоит нас уманшәалахазар мардуанк аҿ уара,
Уи аз акәхап амҩан нада-аада узаҿу акра.
Ушьахуп уахьгылоу ааи ибзиангьы уасӡан уҽырбоит,
Ԥыҭҩыкгьы иузеинырҟьоит иубома ахьӡгьы удыргоит.
Аха, дад анаԥшҩы, усхымыччан сахьҽыжәу сара.
Акыр ҵуеит саӷәра сыкәырша сеимдоижьҭеи хара.
Ишуҭаху уара усыхцәажәар, усҵәҟьа иҟалом, идыр.
Уара ишуҳәо еиԥш схалан мариала сақәтәом акәадыр.
Ари иубо сҽыхәа сақәтәа ҟәаԥа-ҿаԥа кыр сырҿысит,
Акаӡӷы, анаара, арҩаш шыкьқәа урҭ сахьрылсуаз сгәы мыҭрысит.
Ааи, анаԥшҩы убасҟаноуп ҳанеибадыр ҳара,
Уара улаԥш архаҿыноуп иахьалшаз са сбара.
Убри азыҳәа умыццакын заа аус еилырга,
Иумырххан унацәкьыс усыхцәажәо шәизыԥшишь ари
Шаҟа мариала аԥхӡы кеиҭәо дҽыжәуп қьаф имуи?!
Мап, иудыруаз, усҵәҟьа ажәлар узжьом, рылақәа узыхҩом.
Урҭ ирдыруеит ҳарҭ ҳзакәу иаҭаххар ҳазусҭцәогь рӡом,
Ирҳәашт дарбану ҳауа мариала иӡасоз,
Ирҳәашт дарбану ҳауа абашаз иқәԥоз.
Ажәлар, шәхаҵкы, ианакәзаалакь изгоит шәа шәыгәра,
Нас усҵәҟьа ҿымҭӡакәа шьҭа иаҭахым аԥшра,
Зны-зынлагьы иааҭыжәгала шәфырхаҵаратә бжьы,
Уи идагәахаз анаԥшҩы иқақаӡа иаргыларатә ихәы-ижьы.
Шәҽыбӷа ҟаза иарбан ҭыԥу ирҭо шәылаԥш ахыз,
Ишахәҭам ала ак изырҳәар шәгәышәҽаныз.
Избанзар шәыбаҩхатәра уи идирбоит жәлара,
Шәа шәыхьӡ ала иаҭахызар даԥылоит аԥсра.
Ааи, иудыруаз анаԥшҩы мариала сҽыжәымлеит сара,
Ус башагьы сашьҭаӡам аԥсҭазаараҿ аԥхӡы акаҭәара.
Нас анаԥшҩы знык убжьы ургазар егьаурым иҳачҳап,
Уара иуеиԥшу амариақәа егьаҩ макьана иаҳбап!
Ианаӡывас ахьшь хәымга, уи нахыс
Хьӡы змаз арбаӷь ҟәарылхеит зынӡас.
Иазхәыцуан иамоузеи шьаԥхыцс,
Ахьшь абзиа азҳәамзар, иалшоит сашьӡарц,
Еизаз акәҷара иаахтны ирҳәеит ажәас:
Иаарласны уи ахьшь ара ишҭархатәыз. –
Шәаҟәыҵ џьымраа, иазышәымҳәан уи абас...
Ҳарбаӷь ҟәарыл нарҿагылт ишеибакәыз.
Уи ахы инықәсуеит ауп, уаҳа акгьы агом,
Арахь ацәгьа шәа иазышәҳәоит, уи избан?!
Иаҳҳәап, излаҳԥырхагоу сара акгьы збом,
Иаҳхаԥыруеит, хара-хара иавоуп ус аган.
Ипатудахаз арбаӷь асны ахьшь арҽхәон,
Акәҷара ирҳәоз ахахьы ҳәа иаамгаӡо.
Ишҟәарылхаз агәра агомызт, уи акәым усгьы аҳәон
Аӡәырҩ уахьхәуеит исҳәо хазымҵо.
Аҩыза, абри аҟәарыл иеиԥшу ауаагьы маҷӡам,
Урҭ ирҳәо ажәа хаумҵан зынӡа.
Аус аҿы ухы румҭан, узрықәӷәыӷуа иҟаӡам,
Наҟ  дырблаҟьа ауаҩ  ҟәарыл, дахьубо дыԥхаҵа.
Алапҟьа еихышьны аџьықәреи анҿала
Уи гәанаҭан хынтә ахала
Ауҭрахь инаԥшуа,
Ихьаԥш-кәаԥшуа аҽӡо иааин,
Иҳәарсалеиуа аҽеибнаҭан
Инҭалт амхы еилархуа.
Тышәи, Џьаҭи, Қьаламаҭи
Аԥхасҭа анырба: «Абааԥсы, игәаҭи,
Улаԥш ҳзахыз».
Иаҳәоит аашьышь усгьы иубарҭоуп
Аӡәыр дузкыр уа узы иҳамҭоуп,
Ухьӡ ҳгәы иҭакыз;
Аашьышь иарҭан аиҳабыра
Ахаҿы иқәлашо агәырӷьара
Ишаҭахыз ичеит.
Уаанӡа зҽызӡоз ари ҳаашьышь
Аргама ицәырҵын амгәацәа кылшьшь
Анасыԥ азшеит.
Игәырӷьаҵәа аҿар мԥшӡакәа,
Алԥхынракгьы имтәаӡакәа
Иас аҽага рҟьон.
Икылсыз мышәажә иҭаҳәҭагаруа,
Аус ахьыруаз ибарбаруа
Рыгәҭа игыла абас аҳәон:
Изаҭахузеи аҽадшьылара,
Ас иҵыӷьӷьо арашәара,
Иааиқәыԥсо шәымцои.
Аԥҟараҳәа аҭыӡшәа шәымоуп
Изакәызеи акыр ҭыжәгап! –
Исҳәо шәмаҳаӡои.
Аха аҿар-уаа ус ҿымҭӡакәа,
Ибарбаруаз иазымхәыцӡакәа,
Руҭра ду драшәеит.
Алапҟьақәа еихышьны иҿалеит,
Ахьтәы рыцқәа зегь еинҭәыла
Аџьықәреи ҟалеит.
Мышәажә кылсит аџьықәреи ахьыршоз,
Иҟрымҿрымуа, ибыбуа ишалаз,
Акалаҭ ԥхьаӡо,
Иабо еизыҳәҳәо.
Шәаарых иҵегь
Изуз ыҟам ара абжагь
Уаҩыс сшәымԥхьаӡо?!
Аус зуеит са сеиқәышла,
Акы агмыжькәа ишахәҭо ала
Аԥхӡы каҭәо.
Ирдыруан мышәажә аус ушьа,
Аха, ԥхашьароуп ҳәа
Иарҭеит уи «иахәҭоу».
Аус рымуа иҟоуп шьоукгьы иахьа
Изуа ирԥырхагақәоу.
Ган ицәырҵуеит рҽырхха
Иара мышәҵәҟьа ухазыршҭқәо.
Са сыԥсадгьыл, сылашара,
Угәы алаҟан укаҷҷоит,
Зегьы аргәырӷьоит умра аԥхара,
Зегьы ургәырӷьеит, рыбла ччоит.
Ацәқәырԥа зхьысуа умшын еҵәара,
Аӡәгьы ихашҭӡом, изынхоит,
Иԥсыршьагоу уԥсабара,
Ашәа ҿыцны игәы иҭахоит.
Иӷьазӷьазуа ушьха ԥшӡарра
Дзусҭа бзиа изымбало?!
Арҩаш шыччо ахьыр-хьырҳәа,
Аԥҭа ҟәашқәа ахьрыхшало.
Аҭаҳмадцәа шьарда ахьнырҵло,
Шьабысҭак еиԥш иҵарӡа,
Аԥҭа ҟәаш еиԥш зԥаҵа зыршо
Иахьуԥыло иласӡа...
Са сьԥсадгьыл, Аԥсынтәыла!
Убаҳча шәырла еихьныссы,
Баша иухьӡым Аԥсынтәыла,
Баша иухьӡым амратәыла,
Уалызхуада са сыԥсы!
Абаҳча рымҵа сбаҳауеит,
Исылҵуеит аԥхӡы.
Амырхәага схахәмаруеит,
Сгәырӷьоит зегьы рзы.
Схахьы амахәқәа еилаҵәан,
Сышҟа урҭ ааскьоит,
Аҵла рықәцәахь ааԥын халан,
Ашәҭқәа сҿанаԥсоит.
Аԥша ҟәанда нҭахәмарт сыкәа,
Сара сгәеисра азнарҳауеит.
Абаҳча рымахә хырхәа-хырхәо,
Рышәҭыц ҟәашқәа аадырԥшуеит.
Амшын абар, ираҳаҭхан,
Ацәқәырԥ гәаан уаҳа икшом.
Уарҳал иаҵәан ишьҭалт саԥхьа,
Сныламгылар сгәы иауӡом.
Сылаԥш абар зегьы ирзыҩуеит.
Зегьы сԥылоит игәырӷьа-ччо.
Ҭыԥк аҟынтәи ҭыԥк ахь снеиуеит.
Ашәҭқәа сымҩаҿ икаҷҷоит.
Аԥсабара гәылҵт иҿыцӡан
Аха изалшом исызхарц
Исҭахуп ааԥын ахы сыдҵан,
Сыжәҩахырахь аԥсашьарц.
Раԥхьаӡа ианԥашәсырк, ԥыҭҩыкгьы иааџьаршьеит,
Џьушьҭ, иазууазеи? зҳәозгьы ҟалеит,
Мап, сара урҭ исарҳәоз, зынӡаскгьы ихасымҵеит,
Адац хәыҷ адгьыл иасыркит.
Абри ашьҭахь, шықәсы рацәа ииасны,
Аиашаз, уаҩгьы имбаӡеит,
Аха аӡахәа ашьаҟьарқәа, гәблыла инеиҵнахын,
Еишьцәас ҵла гәарҭак ҟанаҵеит.
Маитәи аԥша хәмаруеит ишьҭхысаа,
Ашәҭқәа аҳауаҿ асырҳәеиԥш еилаԥсоит,
Иҭнагоит аҟармаҵыс абжьыхаа,
Ахаԥыцқәа ҟәашӡа абаҳча ччоит.
Арҩашқәа хыҽҽо инеижәхыслоит,
Ахрақәа инарҿыст ицқьаӡа.
Рыцәқәырԥақәа ыршо инеиҵырхуеит,
Амшын ахь иарԥоит еҵәаӡа.
Ицәажәеит аууҳәа ашьхымза,
Ашьхыҵә наԥрит игәырӷьаҵәа,
Ҽаанбзиала, барақьаҭ ҳа иаҳҭазааит
Уа бзиа жәуааит, анхацәа!
Ирныҷҷалоит амацәыс аԥенџьырқәа,
Ахуҳәа ажәҩан лагоит.
Иразнышха рҽырҟьоит ақәа цәыкәбарқәа,
Аҷыхь цәгьа наҟ аеаӡоит.
Сеигәырӷьан еиҵысхуеит снапсыргәыҵа,
Ажәҩан ду иаҵакны искуп.
Ишьқьыруеит ганкахь аԥҭақәа ҟәашӡа.
Амацәыс уаҟа ирыхшьуп.
Ацәыкәбарқәа снапы ианыԥсалоит,
Иҟәандаӡа урҭ акы рҳәоит.
Ацәыкәбарқәа иҩны инеишьҭалоит,
Снапқәа ирынкәрааны икаҭәоит.
Ацәыкәбарқәа хәмаруеит, ихәмаруеит,
Ашәҭқәа сыблаҿ икәашоит.
Ацәыкәбарқәа хәмаруеит, ихәмаруеит,
Ааԥын ашәхымсаҿ иччоит.
Иӷьазӷьазуеит снаҩыс ашьхақәа,
«Ашәыб» рҿашьшьы.
Амҩахь ихоуп са сыблақәа,
Инасыргоит сыбжьы.
Сҽыхәа неиуеит апҟараҳәа,
Ацыԥхь кардыдуа.
Абар сҿаԥхьа ашьха хырхәоит,
Сахьнеиуа скаууа.
Са схәыцрақәа нахьхьи иҩаҵҟьеит,
Абахә аханӡа.
Амза гылан инасԥылеит,
Аблақәа разӡа.
Саҟара сыцлоит са сахьнеиуа,
Амза сыгәра агеит.
Иааины сҽыхәа ахәда инықәтәан,
Са сахьцоз изгеит.
Иахьа икыдҳа илеит асы,
Адгьыл ҟәашӡа ишлеит.
Аҵла рымахәқәа хьыссы,
Асаара иласкьеит.
Асы раҵәа мҩанысҵоит,
Еилысхит смахәҿа.
Сыбжьы акаҩҳәа иҭысцоит,
Исыршәуеит ас-ҿа.
Еи, аԥҳәызба, бзымцеит,
Минуҭқәак бааҭгыл!
«Ҽаанбзиала!» басҳәоит,
Асы раԥхьатәи нкыл.
Ҳаихәмарып ҳачча-ччо,
Иҳаргьежьп асырҳәы.
Аха сбыҳәоит, амарџьа,
Аҩныҟа бмыццакын!
Аԥша асуеит ахәхәа-хәхәаҳәа,
Аҵла рымахә еизыҳәҳәо.
Абӷьы иаҵәа абар икыдҳаит,
Амра ахцәы ҟаԥшьра ԥсаҟьоит.
Сҽагәыласҳәеит, сара аҭырас,
Исыкәыршаӡан абыржәы,
Снеиуеит хәмарра адәеиужьрахь,
Схәыҷра амшқәа гьежьрацы.
Ашьацра иахьылоу смашьхәылҵа,
Иара ашьац еиԥш еҵәахоит.
Сҳәазо снеиуеит џьа мбаӡакәа,
Акакаҷқәа сҿаԥхьа иччоит.
Сзышьҭоу абжьобжьик, адә аҵыхәаҿ,
Ихьаԥш-кәаԥшуа уаҟа иҳәуеит.
Сгәанаҭаӡом, сгәы чыхә-чыхәуеит,
Саныхәыҷыз еиԥш иҭыԥсаауеит.
Исызкуазар саагәырӷьацәан,
Иаразнак самхаҳәҳәар сара,
Абааԥс, сшәыҳәоит, шәысхымыччан,
Сшәоит ирҳар ҳәа абыржә схәыҷра.
Ҩ-ԥсаҵлак гылоуп рҽеидыԥсала,
Ҩ-ԥсаҵлак срышьҭоуп избоит.
Урҭ маӡажәак еибырҳәоит быжь маҷла,
Ихәыҭхәыҭуеит, ихәыҭхәыҭуеит акы рҳәоит.
Сназгоз уи сымҩа абраҟа иааҭгылеит,
О, сыблақәа, сыблақәа ԥшаауеит.
Қәаршҩык еиԥш ахәыцрақәа сыжәлеит,
Ихьаауеит сгәы, хьаауеит, игәыкуеит.
Ари аҭыԥаҿ имаҷӡоуп, имаҷӡоуп ажәа,
Ари аҭыԥаҿ ахәыцрақәа, ахәыцрақәа рацәоуп.
Ари аҭыԥаҿ абзиабара шнеиуаз иҽыжәҟьеит.
Уи амҩа наӡаӡагьы абраҟа иԥҵәоуп.
Нахьхьынтәи амҩа, саазгоз икаххаа,
Иналаӡт ирҳазшәа аԥсақәа ршьапы.
Абраҟа ҳаиԥырҵит, инамӡеит ҳагәҭыха,
Ҳабзиабара агәашәқәа уинахыс иакит.
«...Аԥсақәа ҩба гылоуп рҽеидыԥсала», Иҳәоит ус инаԥшуа асахьагьы ицәынҵәоит...
Аха арҭ аԥсақәа збоит сара акала,
Сыбзиабара аҳәааҿ баҟак еиԥш иаанхоит.
Аԥсақәа ҩба гылоуп рҽеидыԥсала,
Аԥсақәа ҩба срышьҭоуп избоит.
Урҭ маӡажәак еибырҳәоит быжь маҷла,
Ихәыҭ-хәыҭуеит, ихәыҭ-хәыҭуеит акы рҳәоит...
Ирҳәоит аҵла коуҿар бзиоуп,
Цқьа иӷәӷәахарцаз амахәҭа.
Убри азыҳәа шьоук хиа игылоуп,
Аҳәа ццышәҵас ихуп реиха.
Ирысны икарҿоит ирбаз аҵла,
Рымахә кыдҳаа ишьҭаҵа.
Уи азыҳәа рыбла еихасӡом,
Иччо идыршоит рԥаҵа.
Абарҭ аҵла «анеилырхәа»,
Са сгәы сыхьуеит исҳәап имӡа.
Аҵла ԥшӡа шгылоу ихырхәо,
Дара идыргылоит игыдӡа.
Сара абри сзақәшаҳаҭым,
Исыдыскылом иаахҵәаны.
Сара амаӷқәа ахьызбалакь амҩаҿ.
Аҭахызаргьы дәызааит, зегь акоуп,
Урҭ шьҭыхны ианкасыршәлакь абнаҿ,
Усҟан сгәы алаҟоуп, ус хәҷык ҟаҵоуп.
Шьоук хәмаруа исарҳәалоит сахьырбо,
Иузнаузеи амаӷ, уаҟа ишьҭаз.
Аиаша шәасҳәап ари ажәа гәнызгоит.
Краамҭагьы исхашҭуам исаҳаз.
Ҳазхәыцып, уи баҩыс ҳәа иалоузеи,
Ухы ларҟәны ишьҭухзар маӷык.
Уара џьабаа умбаӡеит, имҩасуа.
Амаӷ дахамԥалт, ихтын ишьапы.
Нас ибзиаӡами гәата-бӷата, амҩаҿ.
Ауаатәыҩса ныҟәозар имшәо.
Ршьапқәа хтны иахьырҭаху изцозар,
Сара уи насыԥс исыԥхьаӡон.
Бнацәкьарақәа, бнацәкьарақәа,
Ихәмаруеит са сгәаҿы,
Бнацәкьарақәа, бнацәкьарақәа
Ирылашәкәеит сыԥсы...
Бнацәкьарақәа, бнацәкьарақәа,
Аԥсыԥ еиԥш иласуп.
Бнацәкьарақәа са сыблақәа,
Ихыгьежьыло ирхуп.
Ма, ишԥеиҭаркуеи схәыцрақәа;
Иҳараркуеит зны,
Зных идырӡуеит сгәыӷрақәа,
Оҳ, избан, иззы?
Бнацәкьарақәа са исацәажәоит,
Сызхысқәахьоу рҳәоит,
Бнацәкьарақәа амч сырҭоит;
Сгәаҿы ишәаҳәоит.
Шәыхәмарла, анацәкьарақәа,
Шәыхәмарла, шәыхәмар,
Ааԥын қәала сгәы шәырԥсаҳәа,
Сгәы шәысҭеит, абар.
Анацәкьарақәа, анацәкьарақәа,
Ихәмарлааит са сгәаҿы,
Анацәкьарақәа, анацәкьарақәа,
Инрылашәкәеит сыԥсы!
Ацәқәырԥақәа еицәажәоит рыбжьы ҭахәаҽ,
Ахаҳә шкәакәақәа ирындоит аԥша.
Сара амшын абзиабара самоуп исылаҽ,
Са сыблақәа уи рбалароуп есымша.
Снапсыргәыҵаҿ ажакьа хышлаа анӡыҭылоит.
Уажәы-уажәы самҵасуеит искырц аԥаҵа.
Иара ччоит, ишыччац, самоуп сааннакылоит,
Са сгәырӷьара аҳәаа нҵәаӡом зынӡа.
Ицәқәырԥоит амшын сҿаԥхьа аҽырԥагьа,
Уи абла еҵәара ахьыкӡоуп адунеи.
Сгәамчхара шьҭнахуеит сырҳарак, снага,
Ажәҩан абӷаӡара зных иснаркуеит.
Амшыни сареи ҳаицәажәоит ҳашцәажәац,
Ҳааԥсаны ҳаидтәаларц мап, иҟалом.
Амшыни сареи ҳгәырӷьоит ҳашгәырӷьац,
Ҳазлеиԥшу хкы-хкыла ирацәоуп, иҳазҳәом.
Зны-зынлагьы амшын гәаалоит иҭрыс.
Усҟан ахаҳәқәа ԥыххаа иагоит.
Аха сҭалан сара сгәы анаҿаскуа,
Уи ԥхашьа-ԥхаҵо ишызбо иаатәоит.
Ацәқәырԥақәа еицәажәоит рыбжьы ҭахәаҽ,
Ахаҳә шкәакәақәа ирындоит аԥша.
Сара амшын абзиабара самоуп исылаҽ,
Са сыблақәа уи рбалароуп есымша.
Абаҳча акәа аԥша ҭалеит,
Абӷьы қыџьқыџьуа аԥсы аӡоит.
Ажәҩан аԥҭақәа неиҵнахуеит,
Ацәыкәбарқәа канаԥсоит.
Агәы ҭрысуеит маӡа абаҳча,
Ахцәы ҩеижьӡа инкаԥсеит,
Ихәыцуеит ҿымҭӡо иацәыӡт ачча,
Згәы нхаз сабиҵас иузыԥшуеит.
Ацәыкәбарқәа каԥсоит рҽоужьӡан,
Акакала абӷьы ԥхьаӡо.
Абаҳча иҵоуп, иҵоуп иҭынчӡа,
Аха ахьаа азыртәаӡом.
Ацәыкәбарқәа икаԥсаӡозеи!
Илаҟәын аԥҭақәа аатәаӡеит.
Аха башоуп, изхәарҭоузеи,
Абаҳча злаҟаз акры иацәцеит.
Зны сцәаӷәозар, зны слаҵозар,
Сара стәылаҿ гәырӷьа-нхароуп.
Ԥхьаҟа аиааирахь са сықәԥозар,
Сара ҩызас амра сымоуп!
Амра гылан сара исԥылоит,
Уи гәыкала исыцхандеиуеит,
Ҳаицуп, ҳныҟәоит, ҳара ҳнеиуеит,
Ҳҩыџьагь адгьыл ҳаицахысуеит.
Дунеи акәакьқәа зегь ҳарлашоит,
Ҳаивагыла ҳахьеицнеиуа,
Иҿыцӡа адгьыл аԥсы ҭалоит,
Ҳа ҳгәы аԥхара ахьазнеиуа.
Зны сцәаӷәозар, зны слаҵозар,
Сара стәылаҿ гәырӷьа-нхароуп.
Ԥхьаҟа аиааирахь са сықәԥозар,
Сара ҩызас амра сымоуп!
Алаф басуеит бызбазар,
Иҿыӷьӡом ба бгәы.
Арахь ибҳәо крыҟазар,
Усҟан ак сҳәарын.
Сҵәылбхлоит баҟәымҵӡо,
Ажәак ма исбырҳәарц.
Аха саргьы ҿымҭӡо,
Исҭахуп снаскьарц.
Исыбҭоит аҽԥныҳәа,
Баазқәылаз сыхҭакны.
Ибҳәоит: уцәоуп, уцәоуп, ҳәа
Баасысӡан сыбкит.
Исҭахуп ибдыруазар,
Абри шьҭарнахыс:
Еиӷьуп сара сыцәазар,
Ба бызбар аҵкыс!
Бажәақәа абаҟоу иалабҵоз ажәҩан.
Абзиабара агәыцқьа аҭахуп.
Бажәақәа абаҟоу иԥызҵәахьаз сыжәҩа.
Уажә исаҳәишь, абзиабара закәу?
Ҳаи, џьушьҭ, бсыргәамҵит сыццакын,
Ба бгәы ԥшқа ус инырхатәым.
Аха иббома ишыҟало аусқәа,
Иаԥсамзаап амцҳәара акагьы...
Анцәиныс ишмаҷу иаргәырӷьаз,
Бара сҳәар ҵасым уеизгьы.
Зны инеихьысуеит ԥшьаала абӷьыцқәа
Абаҳча ҟәиҭхоит, аԥшаҳәа.
Зны аԥша тәҩасуеит имтәаӡакәа,
Ахьы бӷьышра ахы иҭаҳәҳәа.
Зны џьарантәи џьара ишьҭасуеит,
Ақәаҵа иҵоуп еимырҟьо.
Ҩаԥхьа бӷьыцқәак нымҵанарсуеит,
Уаҟа аҩызцәа инархьыгӡо.
Шәырқәак, зыҽӡаны икынхалаз,
Амахә иқәтәан илбааԥшуеит.
Иреиҽырбошәа урҭ ахьеиқәхаз,
Амра аҵәаԥшь рыҿнашьуеит.
Ашәырҵла гылоуп уажәы иҭынчхан,
Аидара иаҵыҵт рыԥсы ршьоит.
Иааиуа ааԥынраз амахәар ԥхьаҳәан,
Аԥшазаҵә абаҳчақәа еилнаргоит.
Аӡахәа абыӷьқәа аарлаҳәа
Иарцәажәоит аԥша.
Ажьымжәақәа еиҟәыншәыла,
Ицәоуп рыҽҭаҳәҳәа.
Ицәоуп урҭ уахала
Амахә рҽахшьы,
Рыфҩы аҳауа иала
Ицоит икашьшьы.
Рыбла еиқәара шашаӡа,
Уара уахь иааԥшуеит.
Иҭәуп акалаҭқәа рықәцәанӡа,
Ақәаҵа ус иқьуеит.
Ираӡынԥсароуп аӡаӡа,
Адгьыл ахаҭа.
Ирыхнаԥсалеит аиаҵәа
Ажьымжәа рлакҭа.
Шьыжьӡа ҭынчроуп ақәаҵаҿ,
Уаҵәынӡа рыԥсы ршьауеит,
Амзагьы амра гылаанӡа,
Ицагьаӡа иааԥшуеит...
Аӡахәа абыӷьқәа аарлаҳәа,
Иарцәажәоит аԥша.
Ажьымжәақәа еиҟәыншәыла,
Ицәоуп рыҽҭаҳәҳәа.
Аԥшлапҟьақәа шьҭоуп ишцәалоу,
Ҩ-бахәыкны еиҿаԥшуа.
Дтәоуп ҭаҳмадак иҽрыдхалан,
Алапҟьа хиаақәа цәырҳәуа.
Дмыццакӡошәа ари аҭаҳмада,
Уи аԥхьаӡа ус дубоит.
Аха уижьозаап иҽырқабадан,
Лакәшәа дҟазаӡан дуасҭоит.
Алапҟьақәа рԥаҵа баба
Урҭ еиларшан изызҿоу,
Уи даалаган дмыццакӡакәа,
Исоит, иртәоит, ишахәҭоу.
Сылаԥш идхалт иԥырымҵӡо,
Анап шанақәа збауеит.
Бахәык ӡыҭуеит сҿаԥхьа,
Бахәык ҩеижьӡа иазҳауеит.
Аеҵәақәа, ажәҩан шәалан,
Аеҵәақәа, уа шәҽырбон.
Харантәыла шәсалацәҟәысуан,
Шәҽырԥагьа наҟ шәнаскьон.
Шәаргьы саргьы хара ҳаицәгылан
Иҿымҭӡо шәымаӡа шәҵәахлон.
Сшәыҵагылан сшәыхәаԥшлон.
Са сгәы еиҵасуан ицәқәырԥон.
Ицәқәырԥон уи, ус баша акәӡам,
Иахьа схаланы сԥырӡеит.
Жәҩан еиужьраҿ аҳаскьын цәырҵәо,
Сышьҭа каххаа инасырбеит.
Аеҵәақәа уа шәнеилыцҟьаа,
Аҭарчеи шәылга сара изгеит.
Адунеиаҿ рнапқәа еинырҟьоит,
Сфырхаҵара агәра ргеит.
Аеҵәақәа, ажәҩан шәалан,
Аеҵәақәа, уа шәҽырбон.
Харантәыла шәсалацәҟәысуан,
Шәҽырԥагьа ус шәнаскьон.
Иахьа исырӡит жәытә шәызлаҟаз,
Уи аргама агәра гоуп.
Сара сакәхеит зыҽзырԥагьаз,
Снацәкьарақәа шәырхаԥсоуп.
Иқәԥоит арҩаш шәышықәсала,
Ашьха дуқәа рыгәҭаны,
Ацаҟь шәыгәра иадыҽҽало.
Ицоит ишәахха ицәқәырԥаны.
Аԥҭа ҟәашқәа уи акалҭаҿ
Ииуеит араҟа иласӡа.
Нас еишьҭала урҭ жәҩан аҵаҿ
Иӡсоит дунеи рҽахьыгӡо.
Ихшырцаран арҩаш шыкьуа
Ицәажәоит абахәқәа рыгәҭа.
Ижәылоит арҩаш ԥхьаҟа иҭрысуа,
Шәышықәсала иқәԥоит иҭҟьа.
Уи аиааира залшом игәоумҭарц,
Ааи, иззықәԥоз иаԥсахеит.
Анапқәа иркызшәа акалам ҵар,
«Сымҩа» ҳәа ацаҟь ианнаҵеит!
Идыруп,
Амҩа баша ишурымҭо!
Уи азыҳәа иақәҵатәуп ахы,
Убри азыҳәа агәы ҭрысны
Имтәароуп,
Ажәылара ианадамха –
Дхьамҵроуп ауаҩы!
Иашоуп,
Амҩа зегь анылоит,
Аха сеидроу урҭ шцо,
Аӡәы шәҭышла игәырӷьо
Иԥылоит,
Ҽаӡә сеидроу,
Сеидроу дахьаго...
Егьаурым нас,
Ақәԥаҩ амҩҿы дҭахазар,
Аха хьаҵрак уи иҟаимҵаз,
Ус анакәха иқәлом хашҭра,
Жәлар рзы шьаҿа заҵәык ҟазҵаз!
Дҭахаз,
Аха амҩа мариала иурҭом?!
Уи азыҳәа иақәҵатәуп ахы,
Убри азыҳәа агәы ҭрысны
Имтәароуп,
Ажәылара ианадамха:
Дхьамҵроуп ауаҩы!
Уи иҽыхәа иҵакәаруа,
Дҽыжәлан дааиуеит имацара.
Ашьауардын нышьҭԥраазшәа,
Иҽы дақәтәоуп иҽырманшәалан,
Ихҭырԥарқьақьа, икәымжәы, икаба,
Иахьыӡсо гәасҭоит иуапа хәылда,
Иӷьазӷьазуеит иҟама амраҿ,
Илашеит саԥхьа агәарабжьара.
Дабатә ҷкәыноу?
Уа сааҭгылоит,
Ассир, ассир са дысԥылоит.
Аха абар цқьа снаԥшызар,
Иҟалап избо шәкы дреиҳазар...
Сыҩны сара снеиԥыххылеит,
Сыбла гәырӷьан амца хылеит.
Дзакә уаҩузеи абааԥсы,
Излахаз, абас сыԥсы!1.
Амҩахара дшықәыз мҩашьо,
Цқьа уихәаԥшыр иудыруеит иаашьа,
Иара дааиуеит, дааскьаӡоит,
Абар, абар уи дызбоит.
Ишьҭахь ишьҭоуп ашәышқәс ӡышӡа,
Ибла разқәа цәажәоит ҿымҭӡа.
Ишԥасҭаху знык даагылар,
Иҵегьы, иҵегь ҳа ҳнеилаҵәар.
Исыздырам саргьы исыхьыз,
Аарла-аарла уи снеихьысит,
Уаангыл! Иҽышькыл снахьынҳалеит,
Аха дцеит уи, дцеит, дмаангылеит!
Ахысбыжь геит.
Ихиаҵәааӡа алҩаҵәгьы ӡыҭит.
Сахьынаԥшыз, сыбла агәра сымгеит,
Ашьауардын ахьҭалаз сназыԥшит.
Аҽышьҭнахырц аҽарххеит,
Амҵәыжәҩақәагьы аҟьаӡеит,
Аха икакәкәа ишнеиуаз ихаҳәхан,
Ҵаҟа ахаҳәраҿ инкашәеит.
Ашәшьы ахыҵызшәа снықәыԥшит ашьха,
Амрахьгьы снаԥшит сразӡа.
«Схаҵара ахә зшьо дабаҟаху!»
Маҷкгьы саахәыцт шарԥазӡа.
Аха уаанӡа ашьха злаҟақәаз,
Аԥшӡара збом, аҽаӡеит.
Уажә исыхәаԥшуеит ашьха хыгыдӡа,
Сныҟәоит, схьаақәа мтәаӡеит...
Имҩашьаӡо игәасҭеит ашьыбжьон,
Шаҟа агәнаҳа ҟасҵаз,
Сара башаӡа схы сеижьеит,
Шьауардында ашьхақәа зыԥсаз?!
Дауаԥшьҵас аҽеимыртаӷа игылоуп ара ҵла,
Игылоуп, амӡырха аҽахьнагӡоит,
Уи шәшьырара азнауеит акәасқьа,
Еиԥырымҵуа џьарак еицынхоит.
Абри арамҵаҿ иҵысуеит, аԥсуа игара,
Абри арамҵаҿ уи изҳауеит,
Абри арамҵаҿ иуеит иара ачара,
Дыԥсыргьы абраҟа дырҵәуеит-дырхьуеит.
Ара-ҵла ахықәцәа жәҩангәахь иҩаха,
Ашәышықәсқәа иргәылашьшь иҽырбоит.
Иҳалалӡа шьапымшла, ибарақьаҭха,
Аԥсуа иашҭаҿ наӡаӡа иӷьацоит.
Аныҟәашьа иҵон ара ашьапы дацрымҵуа,
Иаҟәну аӡахәа-уаргьала агареиԥш дарҵыслон,
Арабӷьы ацәажәашьа еиликаауан аԥсуа,
Иара игәы еиԥш арагәаԥшьгьы ӷәӷәахон.
Ҩада сыҟаз, аҭахызар алада,
Уи анызбо сгәырӷьара иазҳауеит,
Ахьхьаҳәа ҳаицәажәоит еиҭагаҩда,
Уи аԥсшәа аҳәошәа саҳауеит.
Уажә араҵла сахәаԥшуа сангыло,
Исҭахуп иара азын исҳәарц:
Ара-ҵлақәа, сахьнеилакь исԥыло,
Исҭахуп адунеи иахьӡарц!
Сара сныҟәоит, сықәуп ашьха,
Сныҟәоит, сныҟәоит, сааԥсаӡом.
Сгәырӷьарагьы ихыҵт ирҩашха,
Инызкылода, иузыртәаӡом.
Адунеи еиԥш ишәыгәӡа ишьҭоу,
Ахаҳә дуқәагьы аақәацоит.
Сара урҭгьы амҩа сырҭоит,
Ихьанҭыџьӡа рыбла ччоит.
Ацаҟьа дуқәа сылаԥш рылоуп,
Уаҩ дызкьымсыц, иҟацаӡа,
Ҳазхылҵыз Гәашьа лгәыҳәԥы еицшуп,
Урҭ ҳалалуп ицқьаӡа!
Ахьҭа алсит, иалст аԥацха,
Иқыџьқыџь алҩаҵә ааилаҳәит.
Ахышәаҿ ашьашьалқәа кыцха,
Аб атәыҩеиԥш рыҽдырҳәит.
Ахәышҭаараҿы инаскьоит амца,
Акәицқәа рыбла ҭыԥсаауеит,
Аӡын абжа, мап, еиҩнамшац,
Аԥша ахыбраҿ иҵәаауеит.
Аха аԥацха ус ишгылац,
Игылоуп, амҵәыжәҩа еикәаԥса,
Аԥхара хәыҷ ус иамырцәарц,
Ҭаацәак ааӡоит иразӡа.
Ашәышықәсақәа еиҵарцалан,
Рыцҳа, алахьгьы кыҷуп.
Уи карахеит иахьықәыз амҩа.
Шьҭа аԥсашьарцын аҭахуп.
Шьоук ҩкыдлоит амарда.
Аха ҽа шьоукы.
Иқәҟьа иҭалоит алада
Рымҵәыжәҩа рҟәады.
Џьара иасуеит анаатә.
Иаԥыло архәашоит.
Аха шьоукы иџьоушьартә
Иагәыдлан иқәԥоит.
Адунеи гьежьы-гьежьуеит.
Алу ду лагоит.
Џьара уи иарџьаџьоит.
Џьара асақә аҟьоит.
Уҿыхаанӡа ухьхоит ҳәа сузыԥшын.
Иуласҵоз дарбан?!
Уанызбалакь са сзын мшаԥын.
Сыԥхыӡҵәҟьагьы уалан.
Ажәанаа шԥалшоз аӡәы иузиҳәар.
Сара сиҿаԥон.
Иҵабыргыҵәҟьан, сажәа азымхар.
Мчылаҵәҟьагьы сықәԥон.
Имӡаӡакәа исҳәоит аиаша.
Убас угәра згон.
Уара угхаҵәҟьагь сара истәушәа.
Ауаа идсырбалон.
Ус ҳнеиуан, аха аҵыхәтәан.
Узакәыҵәҟьаз еилсыргеит.
Умыдаӷьцәа ус уаагәылшәан.
«Уҷаԥшьӡа» уцәҟәыншьеит.
Ахьы ҳәа иузысҳәоз згәалашәода.
Усгьы усычҳарын.
Ма абҩа аҟынӡа узынаӡонда.
Ҭабуп ҳәа сҳәарын!
Алымҳақәа рыҽдырхәеит ишыркылакыз ашәқәа.
Ирҳәарызешь дӡырҩуеит, дӡырҩуеит.
Акәтаӷьгара иашьцылоу лак еиԥш дқыџьқыџьуеит.
Имԥыхьашәо мҵарсны игауеит.
Уа мцахәыцәа иванызажә гылеит.
Аха тәашьак имаӡам дбыруеит.
Ааҵрақәа дышрывҵаз зынӡа дчалахеит.
Уеизгьы ауаа еилазҵаша уск иԥшаауеит.
Илымҳақәа мҵарсуеит, еиҭамҵарсуеит.
Ак раҳандаз ирыцлон раҟара.
Еихаргыло еиҵаргыло идырмацәысуеит.
Ибз усгьы изҭагылаӡом аҭра.
Зегьынџьара уи ибз иаҳауеит акаҭ.
Илымҳақәа зыҽзырхәаз урҭ кәалаахеит.
Иаргьы илымҳа еиԥш иҽирхуеит дааџьоушьартә.
Иԥсы шҭаз насыԥда илымҳақәа иҭынхеит|
Аԥҭа гәаҩақәа ббаӡа.
Абҭәеиԥш инаҳхалалоит.
Урҭ рышәшьырақәа еҵәаӡа.
Адгьыл инаҿалалоит.
Иаҳзааргазшәа рҳәоит ақәа.
Аха иҳарҳәо башоуп.
Иҭацәуп иккаӡа рнапқәа.
Арахь иҳашҳашуеит.
Аа абар уажәы-уашьҭан.
Нас ирҟьошәа ақәаршҩы.
Иудырбоит аԥҭақәа рлакҭа.
Ус дыржьарцоуп ауаҩы.
Игәгәаӡа иахьнеиуа урҭ ҳәазоит.
Ихәарҭоуҳәа ҟарҵаӡом.
Абан ҳаргарцу нас ҳжьажьо.
Мап, игәаҩо ҳрызжьаӡом!
Избахьада икнаҳау арҩашқәа.
Избахьада аԥҭақәа ахьиуа?
Избахьада амацәыс ахьылакьуа.
Ишыԥхо амра, акырцх ахьауа?
Сашәа абраҟа иалоуп сгәырӷьара.
Сышьхатәыла, ашьауардынқәа ахьԥыруа.
Ари сара стәылоуп,  ашьха ҵәрыԥсара
Ажәҩан мҵәышә иаҵәара иахьазцауа.
Ари стәылоуп, стәыла лашара.
Ерцахә амҵәыжәҩала икәыршоу.
Ари са стәылоуп, иуапа шкәакәан,
Исабаха ажәҩан ахьҵыршоу.
Маҷ-маҷ иҭаауа сыблақәа кыдхалоит,
Сышьхатәыла иахьаҿу азыԥшра.
Ас сахьыҟало, саргьы схы ааџьасшьалоит,
Аха дарбан, сышьхақәа са исеиӷьны избара?!
Аҽаԥа Џьамхәхә са сакәушәа,
Ус ԥхыӡ зны-зынла избалоит.
Абынҽацәқәа саарыцрымшәо,
Ҟәбина ахықәаҿ сеимдалоит...
Избоит, сзааӡаз аҽа ахьгылоу,
Уи зегьы-зегь иреиҳауп.
Са сашьышьуеит бла разыла,
Ан леиԥш, иара сызгәкуп.
Избоит аеҵә кыдбыӷӷала,
Жәҩан ҵаула иахьыгӡоу.
Сшьапҵыркьакьо сырхьынҳалоит,
Иҿысхырц аеҵә ԥшӡаӡа.
Избоит, сгәы иҭоу ахьадырыз,
Ицәырҵуеит са сзааӡаз аҽа.
Абар, иааины саԥхьа иахьгылаз,
Исзыԥшуеит аблақәа ҭыџьџьа.
Нас атәыҩақәа неиҵыхны,
Ашьхара иахыкны иархоит.
Жәҩан акалҭаҿ иара тәҩасны.
Сыкәа аеҵә ҭанаԥсоит...
Зны снапы нахьысшьуеит ашысламшә ахьықәиааз.
Зны скыдиаалоит ихыҽҽу аҭӡаҿы.
Зны схәыцуа снықәтәалоит хаҳәык ибӷарҵаз,
Зны сыжәлар идыргылаз абааҿы.
Шаҟа шықәса идыргылоз анапқәа мааԥсаӡакәа.
Шаҟа шықәса шаҟа нап уасҭоз?!
Шаҟа шықәса ииуааз ара алакәқәа,
Шаҟа шықәса ҳаԥсадгьылаз ашьа каҭәоз!
Ирҳәоит: абраҟоуп иахьгәарҵыз алакәқәа.
Абаа агәашәқәа инарҭыҵт абырстәи.
Ирҳәоит: урҭ иахьӡазшәа адунеи акалҭқәа,
Уинахыс адунеиаҿ алакәқәа ҵысит...
Сара ари хасҵоит.
Дызусҭада мап ацәызкӡо!
Арҭ зегьы шаноуп, иҟоуп, ирызҳауеит.
Ааи, Нарҭаа рыхҿа зны аеҵәақәа ирдырзар,
Иахьа уи амҩахәасҭаҿоуп амҩақәа ахьиуа!
Аԥша жәылон иахантәарак,
Аԥенџьырқәа ашыӡ иакын,
Иҭаҳан иаман урҭ ашоура,
Аҵәҵәа рыхәдаҿы иахшьын...
Аԥша қәылон, аҵла ирысуан,
Атахҳәа рыжәҩа еиҿанакшон.
Аԥша шәышәуан, аҭел мацәысуан,
Афымца амҩаҿ ихәашон.
Аха анша,
Аԥша аҽырхаа адәы иқәҵуан,
Ихгыла аҵлақәа ҽырбон.
Сҿаԥхьа ԥшьаала рыхқәа шьҭыҵуан,
Ҭынч ииашаӡа икәашон.
Рацәак ҵӡом санҭыҵ аӡлагара,
Сҟәаҟәа инықәсхит сааҵәа.
Ашылафҩы ахуп аԥсабара.
Аеҵәақәа ааԥсазшәа,
инҭалоит икәкәаӡа...
Избоит, макьанагьы адгьыл аууҳәа,
Илухан игьежьуеит луҵас.
Сшьапқәа неихызгоит ашьшьыҳәа,
Аныҟәашьа зҵаз хәыҷҵас.
Аҵх иԥысҽыз ааин, ихьынҭыџьӡа,
Икыдтәалоуп сҟәаҟәа аҽыхшьы.
Аха гәырӷьарак цәырҵын, иҭынчӡа
Ишашьышьуа збоит схы-сҿы.
Аԥхӡы сылабоит ԥшьаала,
Зегьы ацәа иакуп ихааӡа.
Аеҵәақәа ажәҩан иахьалоу,
Рыблақәа ааԥшуп иҭааӡа.
Рацәак ҵӡом санҭыҵ аӡлагара,
Сҟәаҟәа инықәсхит сааҵәа.
Ашылафҩы ахуп аԥсабара,
Аеҵәақәагь ааԥсазшәа,
инҭалоит икәкәаӡа...
Ишаҟьоз ахьҭа аԥсы еиқәара
Аԥша иацҟьеит ӷәарапара.
Абар, аҽархааит сҿаԥхьа амра,
Ахаҿы ахаччеит аԥсабара.
Амшын ҿыцӡа, аԥҷаҷар ыршо
Иахьа иҽырбоит, иахьысԥыло,
Ацәқәырԥа азқәа ааԥын ықәтәоуп,
Сабоит сара, инасхаҵгылоит.
Снапы акәыршо исгәыдсыҳәҳәалоит,
Амҩа иқәысҵоит ааԥын ныҳәо,
Нас сажәақәа лаҵо ахьхьаҳәа,
Иама инеиуеит гәырӷьаҿҳәаша!
Сара алуқәа сшьапы инага иашьарҵааит,
Зегь акоуп, сҭеслымхарц ҟалаӡом.
Сышьхатәылаҿ сныҟәоит, сыҟазааит,
Нас хьаак сымоуп ҳәа сҳәаӡом!
Ахаҽаҳәа арҩаш жәылааит ихышхыҵәо,
Мап, изалшом уи сацәшәарц сара.
Снеины саҿагылоит, смахәар ԥхьарҵәан,
Сгәы иҭаҽҽо арҩаш аҿыз ашьқьырра ...
Исҭахызар, ласахак еиԥш, сыдгьылаҿ скәымпылшт
Ашьха ҵыҭәа сгәыдыҳәҳәала икны.
Са сгәырӷьара адунеи ду акапанып,
Инызкылода мамзар иахьӡаны!
Сара алуқәа сшьапы инага иашьарҵааит,
Зегьы акоуп, сҭеслымхарц ҟалаӡом,
Сышьхатәылаҿ сныҟәоит, сыҟазааит,
Нас хьаак сымоуп ҳәа сҳәаӡом!
Исхоуп алу злагаран,
Уи алахь кыҷуп.
Дажәарҟазоит сгәылагьы:
Макьана ухәыҷуп.
Иуздырам акәымзар,
Уа узҵоу лыхәҭоуп,
Абас сеиҳәоит шамахаз,
Иудыруаз ҳазҭоу...
Иухәҭоуп иҵегь уаҵаларц!
Ибжьы ҳаракуп.
Абас дыҟоуп, дсабжьаларц,
Уи изы схәыҷуп.
Снеиуеит ус, ҿымҭӡакәа,
Исҳәаӡом рацәак.
Исҳәар, сгәыла хьаақәак
Иркуеит ихәдацәа.
Снеиуеит сара амҩахь,
Алушәак сыччоит.
Иара алу еиԥш, сылахь,
Абар, икыҷуеит.
Снеиуеит сара, сҭынчӡам,
Снеиуеит, сықәԥоит.
Алуқәагьы ҭынчӡам,
Алуқәагьы лагоит.
Ирҳәоит, аӡқәа хыҵит ашамҭаз,
Ихыҽҽа ирықәлеит адәқәа.
Ирыҵалеит ҳәа шьоукгьы ахьыцәаз,
Иҟарҵеит ҳәа аԥхасҭақәа.
Аха аӡышьҭра ҿыц ҟамҵакәа,
Игьежьызаап иҵыкәкәа.
Ажәытәтәи рҭыԥ ахь ус, ҿымҭӡакәа
Идәықәлеит ирываԥса «рнапқәа».
Нас ихыҵма аӡқәа баша,
Мап, бажәқәак дырҳәазеит!
Аха ажәытәтәи абажәқәа рҭыԥаҿ
Аҿыцқәа нкажь, инықәҳа ицеит...
Ирҳәоит, аӡқәа хыҵит ашамҭаз
Ихыҽҽа ирықәлеит адәқәа.
Ирыҵалеит ҳәа шьоукгьы ахьыцәаз,
Иҟарҵеит ҳәа аԥхасҭақәа.
Аӡә дцәажәоит, дасуеит иажәа,
Хкыла ахшыҩқәа уирҵоит.
Уахьибалак дузыгәжәажәоит,
Ушыҟалаша аус иӡбоит.
Зны иуеиҳәалап: Иҽеим умҵәыжәҩа,
Ас аԥсаатәқәа ирҟьаӡом,
Узалалашам уара ажәҩан,
Идыр, уардынкгьы узахьӡаӡом.
Иуҳарбаз амҩаҿ уныҟәалароуп,
Ҳара иуаҳҳәо зегьы хаҵа...
Мап анакәха, иҳарҟәдыроуп
Умҵәыжәҩа ахьынҿаку зынӡа.
Угәы ирӡыӡоит, ишар, ихәлар,
Цқьа шәихәаԥши уи дзеиԥшроу!
Ихаҭа дгагоуп, уи дыжәбаргьы,
Арахь ухиҩарцын дықәԥоит.
Сара пату сзақәуп ажәа,
Ҩбагьы уаҩы исырҳәом.
Аха агага ихнарффарцу сыжәҩа?
Мап, са схәыцгьы аҿасыршәом!
Иугәыдысҵом ахаҳәҵәҟьа, са сымшын,
Уара ухықәаҿ сааин сгылоуп есымша...
Уцәқәырԥашьа ҿыцуп еснагь сара сзы,
Саргьы сҿыцуп еснагь уара узы.
Сыблақәа уара ухықәаҿ иҭааӡом,
Схәыцрақәагьы араҟа инҵәаӡом.
Избоит, ауаа рацәа уҭатәоуп есқьынгьы,
Иаауԥырымшәарц иашьҭоушәа џьаргьы.
Сара абра сасык иеиԥш сҟалалоит,
Ауаа аҭыԥқәа ранажь, сара снаскьалоит.
Амшын, амшын, абас уара узшеи?
Амшын, амшын, иулоу закә лшеи?!
Са сыблақәа ухықәаҿ иҭааӡом,
Са схәыцрақәа ухықәаҿ инҵәаӡом.
Иҩыҵыҩрыз алым еиԥш, исыхәаԥшуеит ахра,
Сыкәҷышьхан ашьапхыц сахҟьашоит.
Сара сандәықәлах, исҭахым схьаҵырц,
Ишәаз иоуп зынасыԥ зыцәцо...
Ацаҟьа алым хапыц цәырнагоит сҿаԥхьа,
Уи сацәымшәаӡакәа ашҟа снаскьоит.
Сара сшәарҭахоит иаҳа-иаҳа амҩаҿ,
Усгьы схьамҵуа сшықәԥац сықәԥоит.
Дзырхагазеи, зҳәара урҭ егьмаҷӡам,
Зхы зтәу алым деисом уамак...
Досу ишиҭаху... Уеизгьы, сара ишәцәызӡом,
Схьаҵырц сашьҭаӡам шьаҿак.
Сыгәҭакы адырызшәа ахра ӷьазӷьазра,
Са сааигәацыԥхьаӡа, иара аҽарӷәӷәоит,
Арҩашқәа шьхынԥсылоит, инахәаԥшны сыгәаӷьра,
Урҭ рыблақәа ҿымҭӡо иҳәҳәоит.
Абар, снахәҭа нахасыршәуеит алым,
Уи ҿыҿуеит иахьгылоу, ихәаауеит.
Егьаурым нас, уи иуадаҩу усым,
Аҟәараҿоуп амчгьы ахьиуа...
Аха мап, макьана аиааира ыҟаӡам,
Мап, макьана иҵегь иқәԥатәхоит.
Убри азы акәхап, сара сыцәагьы ҭынчӡам,
Алымқәеи ахрақәеи ԥхыӡ избалоит...
Са исҭахуп, адгьыл еиԥш, ачҳара сымазарц,
Амаҷ азыҳәа сыҵҟьо сҟамларц.
Са исҭахуп, адгьыл еиԥш, аразра сылазарц,
Сгәы ҟьаҟьаӡа иеиҵыхны, ауаа рзы инхарц.
Са исҭахуп, адгьыл еиԥш, исылазарц ахәыцра,
Уигьы ауаа рзыҳәа сара исҭахын.
Са исҭахуп исымазарц, адгьыл еиԥш, ақәра,
Сызхара ауаатәыҩса усҟан избарын!
Са исҭахуп, адгьыл еиԥш, аҳауаҿ сыӡсозарц,
Аӡиасқәеи амшынқәеи ахьыцәқәырԥо збаларц.
Са исҭахуп аеҵәақәа сырзааигәан сыҟазарц,
Адгьыл аблеиԥш, сыбла иҭаԥхаларц.
Аха зегьы раҵкыс исҭахуп ачҳара сымазарц,
Адгьыл ачҳара сара сахьӡарц...
Ианадамха, адгьыл еиԥш, иагәыдҵаӡан,
Аӷацәа рыгәҭаҿ агәақьҳәа сыԥжәарц.
Са исҭахуп, адгьыл еиԥш, ачҳара сымазарц,
Амаҷ азыҳәа сыҵҟьо сҟамларц.
Са исҭахуп, адгьыл еиԥш, аразра сылазарц,
Сгәы ҟьаҟьаӡа, иеиҵыхны ауаа рзы инхарц.
Амреи сареи ҳаиԥшуп хаҭала,
Еисуеит, иузынкылаӡом ҳагәқәа.
Нарчхьоуи Хәажәарԥыси реиԥш, ҳаиндаҭлан,
Наҟ-ааҟ еимаадоит ахҿақәа.
Зны-зынла амра сиааирц егьагӡам,
Уи аҵахарц зынӡаск иаҭахым.
Игәасҭоит, ҳаидыслараҿ аӡәгьы дхьаҵӡом,
Ақәԥараҿ аиааира дарбан изҭахым?
Зны схынаауеит, сахьықәԥо скаҳарц,
Аха сымчқәа еидкыло сеихоит.
Сара сгылоит усҟан, сышгылац,
Ҩаԥхьа аиааираз ақәԥара сыхоит, сықәԥоит.
Аха издыруеит араҟа исызҭо алшара,
Иахьа амра аҿаԥхьа сцәырҵырц сыӷәӷәаны,
Даҽа планетак иаарласны сазгылашт,
Амра аиҳагь сылша ҳаракны.
Ҳаишьҭоуп амреи сареи ҳаиԥырымҵуа,
Хаҵала ҳцәырҵны ҳаисауеит...
Иаҳкапануеит адгьыл ду қәаџ-қәаџуа,
Иаргьы ахәыцра агәлыжж иаҳҿаԥшуеит.
Амреи сареи ҳаиԥшуп хаҭала,
Еисуеит, иузынкылаӡом ҳагәқәа
Нарџьхьоуи Хәажәарԥыси реиԥш, ҳаиндаҭлан,
Наҟ-ааҟ  еимаадоит ахҿақәа.
Аԥсадгьыл абзиабара аҳәаа амҵәаӡом,
Агәы ҭагылазар агәаҿы...
Ацәашь еиԥш, унаҭәҳәангьы иузырцәаӡом,
Ма иҵаашьапӡам, иугартә иԥыҽҽы.
Абзиабара змоу агәы еиқәтәашьагьы амаӡам,
Аҵх еиқәара иагәылал иаршоит...
Ишәаҳәо егьрыдтәалом ашәҭ мацарақәа,
Уи Аԥсадгьылаз ишуеит, ицәқәырԥоит.
Агә аԥсы ԥсадгьылда иҭамзароуп,
Еиӷьуп ма ацыц ирфар иӷәаԥса,
Агәы Аԥсадгьылаз еиқәымтәо ишуазароуп,
Мап анакәха, ишәҳәеишь изыԥсоу?
Агәы ыҟазар – Аԥсадгьыл ыӡӡауам,
Иаҳҳәап, џьаллагьы агәы ҭахаз...
Усҟангьы агәы иахылҵроуп ашьац татаӡа
Иқәлартә ираҳаҭӡа ҿыц ныҟәара зҵаз!
Иԥаҟьаӡа асы каԥсон,
Сышьҭа иҷыӷраӡа иҭаԥсон.
Асы хәмарӡон, еикәаԥсон,
Сара сагәлал сышьҭа згон.
Асы леиуеит, асы хкәом,
Аха сҭынчӡа саргьы стәом.
Асы хәмаруашәа снарбоит,
Арахь сышьҭақәа хнаҩоит.
Сара снеиуеит асы ԥуа,
Аграпара агә ҭгауа.
Асы хәмаруеит, асы хәмар,
Агә иҭаҵәҟьоуп сыхнаҩарц...
Асы хәмаруеит, сымч ашәоит,
Аха схьаҵуам, ус снаскьоит.
Асы ахәмарра иаҟәымҵт, избоит
Уи иаҳа-иаҳа аҽарӷәӷәоит.
Сара снеиуеит, ԥхьа снаскьоит.
Аҵыхәтәантәи асы цҟьоит.
Саангылт, сышьҭахьҟа сыԥшуеит.
Мап, иагьыцәгьаӡам сылша.
Ааԥын азыҳәа са сықәԥеит.
Ааԥын азыҳәа са сҭахеит!
Ишыкәмпылуаз амра ахҩа нахашәазшәа,
Агәы ҭынчӡа инықәыԥшит адәы.
Арҩашқәа дәықәлеит, ицәажәеит ахаҽаҳәа,
Ахаҳәқәагьы нҭарҵеит ирдыды...
Адәы инахысит аҳаскьын иаҵәара,
Ииаҵәаӡа аччабжь саҳауеит иахьго...
Сгәы ахьыхәмаруа збоит ашьацраҿ,
Сабик иеиԥш, џьарак имтәаӡо.
Агәараандаҿ ашәҭқәа шыцәаз, ицәырҳазшәа,
Еибарыҩны ажра ахықә инахьӡеит.
Срыхәаԥшуеит аӡӷабцәа, иахьа ҿыц избазшәа,
Сыблақәа сызнымкыло иԥрит, иԥырӡеит...
Ашьауардын ихәу еиԥш, амра сҽасҭоит,
Нас ахәыцрақәа шьхыҵәны сыркуеит.
Мап, схьаа маҷхом, игәасҭоит,
Иаҳагьы исыхьларц иццакуеит.
Амра анԥхалоит адгьыл анаргәҵа,
Абри анаргәыҵаҿ са сынхоит.
Аха, ахьҭа сакызшәа, схаԥыцқәа
Аҷҷаҳәа сахьтәоу еихакшоит.
Шаҟаџьара иҿыбгароузеи аҟьаҟьара.
Ари анаргәыҵеиԥш иҟьаҟьаӡа иарту,
Макьана амра ишԥагу аԥхара,
Ииаҵәаӡа ашьацра ахьарку.
Мшәан, бареи сареи акымзарак ҳзеилам,
Иаҳԥырхагоугьы ыҟаӡам зынӡак.
Аха шаҟаџьара ҭыжаара, сахьнеиуа,
Адгьыл аҽналаӡҩа ишысԥыло сымӡап.
Сара сахь бзааиӡом, бара бахь сара,
Абрыскьыл иеиԥш, са сҿаҳәоуп.
Ҩдунеик иеицәыӡыз ҳреиԥшуп ҳара,
Сбыздырӡом, бсыздырӡом, ҳхароуп.
Ашьауардын ихәу еиԥш, амра сҽасҭоит,
Нас ахәыцрақәа шьхыҵәны сыркуеит.
Мап, схьаа маҷхом, игәасҭоит,
Иаҳагьы исыхьларц иццакуеит.
Асырҳәқәа леиуеит, илеиуеит ԥшьшьала,
Жәҩан акалҭ рҽагәыдыԥсала.
Ахәыцрақәа ҿыцӡа исхалан,
Аԥенџьраҿ сгылоуп са сшанхалан.
Иҳаҩсхьоу амшқәа ҩаԥхьа иаагылоит,
Иахьеиԥш саԥхьа асы шьҭалоит.
Ажәак сҳәаӡом схәыцра иалоу,
Арахь гәыла сбыдыбхалоит.
Асырҳәы ахьнеиуа, иас ихәмаруеит,
Схәыцуеит ажәак анбабасҳәо?!
Са сгәы ҭрысны мыцхә еиҵасуеит,
Жәак сҿыҵшәаӡом иахьа цасҳәа.
Асы еигәыдҵо ҳа ҳахәмаруеит.
Сара исымоу закә насыԥзеи?!
Аха иаразнак уи неиҭаԥоит,
Еҳ, аҿҳәара шаҟа имаҷзеи!
Асы ибыбышу уажә иахьлеиуа,
Шаҟа хәыцра сыжәырҵозеи?!
Изынсыжьзеи сгәы хьу-хьууа,
Бзиа бшызбоз зысымҳәазеи?
Абан, дбылгьоит дгәырӷьан ахәыҷы,
Игәҵаҳәҳәо ашьац иаҵәара кны.
Избоит еихәмаруашәа ҩыџьа адәаҿы,
Сгәы сымпыҵҟьа идәықәлоит иԥырны.
Уажәы-уажәы адгьыл инапқәа акәыршан,
Карпыжәҵас иааникылар иҭахуп,
Уи иргьежьуеит, днеиуашәа даҵалан,
Ихәыцрақәа акалашәа иласуп.
Дыхәмаруеит ахәыҷы иахьа аашазар,
Дыхәмарлааит уи, шәиҟәаҵ иара.
Шәиламкьысын, ауаҩы шәихшазар,
Избоит ихәмаруашәа схәҷра.
Аӡәы
Иҩызцәа рзы иԥсы ҭыхны
Икын, дыҟанаҵ иара.
Аԥсра даԥылеит ихы шьҭыхны
Заҵа ганкахь дымхынҳәра.
Дыржгәышьеит усгьы днаган.
Абри инаркны дхарахеит...
Ирҳәалоит ус: дыҟан, дхаҵан.
Абас ҩажәак издырхеит.
Даҽаӡәы
Дааизаргьы аиҳабыра далан,
Аӡәгьы изы бзиа ҟаимҵаӡеит.
Дыԥрит уи, иаџьал ааин.
Аха дхьысҳан дҟамлаӡеит.
Дызхәалоз иҭынхацәа кылсын.
Ирҳауҳауӡаны дыржит.
Аихатәы шьаҟа изадырсын,
Инышә баагәаран икәдыршеит.
Сара ҽа дунеик
Адунеиаҿ исыԥшаауан.
Ари Адунеиаҿ сазхәыцуан Адунеи.
Акалашәа аԥсабара ӡырҩуан.
Схәыцрақәагьы анырызшәа збеит.
Мап,
Адунеигьы ҭынчым Адунеиаз!
Схәыцрақәа еиҳа-еиҳа инаскьон.
Џьа избон, аеҵәа цәашьҵас иахьҿыхоз.
Ҽаџьара урҭ кәицны иҵакәкәон.
Сԥышәырччо схәыцуан сахьгылаз,
Иԥыруаз схәыцрақәагьы аатәеит,
Даҽа хәыцрак са исызцәырҵхуан.
Заҟа дунеи ыҟоузеи
Зегь схашҭит. Исхашҭит зегьы.
Аха исгәалашәоит, исгәалашәоит акы,
Уи акалашәа инхеит са схаҿы:
Аҩы аналаҭәа ибшәыз бара быҵкы.
Усҟан иҭынчӡа ихынааит бара бхы,
Седру, изакә хәыцроу бызҭала, ибымҳәеит акгьы.
Уеизгьы, аҵәца шакыц иакын ба бнапы,
Аҩеиԥш алашьцара алашәуа, икьаҭон ацәашьгьы...
Уазыӡырҩ адыдбжьы, аҩыза.
Ахуҳәа ажәҩан лагалааит.
Улымҳа иақәумҵан ахыза,
Аӷьеҩҳәа ихысааит, идыдлааит.
Уаргьы уагәыдла, адыд анужәла,
Уеиҭамҵроуп, уԥсы ҭанаҵы.
Уаԥыл аԥсҭазара, ушьамхнымшлан,
Знык уԥсыроуп, унхартә ҳамҭакы.
Уацәымшәан адыд, аҵықьҳәа ихыслааит,
Ахаҵа ахысбыжь дацәшәаӡом,
Аҳаҳаи, амарџьа, угәы мыҭрысааит!
Ахаҵа дыҟоуп, дыҟоуп, дыԥсӡом...
Идыдлааит аҭахызаргьы ишамчу,
Уагәыдла шԥыла, ишьҭых ужәҩахыр.
Убасҟан иудыруаз, ишҭынчхо
Адыдгьы, ушымшәо анадыр...
Уазыӡырҩ адыдбжьы, аҩыза.
Ахуҳәа ажәҩан лагалааит.
Улымҳа иақәумҵан ахыза,
Аӷьеҩҳәа ихысааит, идыдлааит.
Игылоуп араҵлақәа, игылоуп иҵыкка,
Аха реиҳарак лашьҭуп иԥыҟҟа.
Урҭ маҷхаӡеит, схаԥыц еихарӷәӷәа,
Баша срыхәаԥшуа са сгәы сырӷәӷәоит.
Даҽа рыԥхьуп инхазгьы зҟәыбо, ахьхьа,
Даҽа напуп изыҟәшәо иахьа.
Изурызеи, баба, уи збоит схаҭа.
Ушаниаз ауп ухаҵашьа! сҳәоит уашьҭа.
Снапқәа, мап, сџьыбаҵәҟьа иҭакӡам,
Аха араҟа шьҭа имаҭәахәӡам.
Исҭахха исҭахымха, аганахь снаскьоит,
Исҭахха-исҭахымха, ахәыцра рацәахоит...
Аԥсны, сыдгьыл, сылашара,
Са сабдуцәа рхәышҭаара,
Лакәҵас уалоуп аԥсабара,
Сара усзымбац сызхара.
Сырхалакьуеит уга, ушьха,
Зегьы еимыздеит, зегь збеит.
Ацаҟьақәа ирҿысит сышьхәа,
Аԥҭа быбышқәа сыршәшәеит.
Ашьауардын еиԥш, убла схыԥрааит,
Исҟьеит сымҵәыжәҩақәа рхханы.
Аԥсҭазаара аӡыхь ныҵхәрааит,
Ицоит ишәахха ицәқәырԥаны.
Ашәа узысҳәар, сашәа маҷуп,
Са сгәы иҭыхо маҷсымшьои.
Уара икамшәаӡо какаҷуп.
Сара сзыҳәа ублаҷыцуп,
Нас уҳәаа амшынаҿ изынҵәои?!
Ақәа кыдхаҽеит ажәҩан лыхәҭаҿ,
Амшын уи ҭнагеит.
Амацәыс алԥеит аԥҭа руапа,
Ихысит, идыдӡеит.
Ақәа цәыкәбарқәа ԥымҵәаӡо
Аҩнқәа инархьыжжит.
Ҵлақәак ахыбра реалаӡан.
Игәырӷьаҵәа иааԥшит.
Зегьы еиҭаркит ақәа цәыкәбарқәа.
Зегьы инарыхьӡеит.
Зегьы еихәмарит еиҿахәҭхәҭуа,
Рыгәқәа ҟанаҵеит.
Араҵла дуҵәҟьа ахьгылаз.
Адацқәа бааӡеит.
Аха арамҵаҿ ахаҳә ишьҭаз,
Ишхаҳәыз иаанхеит...
Иахантәарак аҟармаҵыс ашәа хаа сзаҳәон,
Иахантәарак сыԥхыӡқәа ссирын изакәыз,
Иахантәарак ашәҭқәа аҵх исҿанаԥсон,
Иахантәарак сгәырӷьара мшынын изеиԥшыз...
Саҵакьысхуан ажәҩан, исхан ахьча хылԥа,
Иахантәарак ашьхара сықәын скаууа.
Аԥсҭҳәа быбышқәа нкыдтәалахуан сызқәа,
Сеиҵас арҩашқәа сырхыԥахуан уа.
Нас ашьхантәи агаҟа сдәықәлон сышьҭхысаа,
Ус, агантәи ашьхарахь схалон сласӡа.
Абар, сгәырӷьара: џьара ҷкәынак дихзаап,
Абри агәырӷьара сылсит иԥхаӡа.
Иахантәарак аҟармаҵыс ашәа хаа сзаҳәон,
Иахантәарак аԥхыӡ сакын сытҟәаны.
Сааԥшит... Сыԥхыӡгьы цеит ирҳаны,
Ицеит, аиашаз, ԥхыӡк еиԥш, са сжьаны.
Аԥсаҵлақәа, Аҟәа игылоу,
Ицрышӡа аԥҭақәа рыхшьуп.
Урҭ рҵыхәа амшын иалоуп,
Рымшын уапақәагь ӡлачуп.
Ас адыруеит ааԥын Аҟәа,
Ааԥын агхан ианаало,
Аҩаршьҭраҿ ацәыкәбар тҟәацуеит,
Аҵәаԥсаԥҳәа ианкаҭәало.
Аха шьыбжьон амра халан,
Аԥсаҵлақәа анарҵысуа,
Аԥсҭҳәа рышҳауп бымбыл шкәакәан,
Инаскьо, ашьхахь иӡсауеит.
Ибырлашха амра ҿыцхан,
Аҟәа ашҭа инахьӡауеит,
Аԥсаҵлақәагьы ласкәантраӡа,
Ицәашьы иаҵәаха, абар, иааԥшуеит.
Икаԥсеит абыӷьқәа.
Иҿахаз ажьқәагьы канӡеит,
Аха урҭгьы ҿышәшәеит,
Ана-ара ажыц ирҿаԥсеит.
Ақәаҵара ҟьаҵәит. Аԥша рыжәлеит аҵла,
Амахәқәа еинҟьо, иргьежьуа иаргәамҵуеит...
Спалта ахәда сҩахоит, сахьнеиуа сааҭгылан,
Ахьҭа! Ахьҭа цәырҵуеит, абар, иаԥшәымахан.
Амра аԥҭа иргәылԥхоит имчыдахан,
Уи аҟәарҷахак уажәы изыԥсааз, аха...
Изқәаршәшәоит акамбашьқәа,
Агәарабжьара ибжьысуа,
Ихәарчаруеит, ихәарчаруеит амш, еимҳәа-еимсоит,
Ишьҭууа иԥрит амш, иԥрит, иԥырӡеит,
Аҿгьы кәалаԥхан аҷеҩҳәа инеихашәеит...
Схы ашәҭқәа инарылак, сырфыҩуеит.
Ашьхыц еиԥш срылоуп, исыртытуеит...
Иҭабуп, апрель мза! аҳәара саҿуп.
Иаҳзааугаз ааԥын џьашьо сазыԥшуп.
Аха, сишь, исызцәырҵуеит хьаак,
Шәҭык ахьӡ схашҭит, игәылҵхьаз заа,
Рыцҳа, уи ианар аҵааҿ инхеит,
Сгәы иалоу: уи здыруаз ашьхыцгьы ҭахеит...
Аҟәа Амшын Еиқәа иҽԥынтәалоуп,
Напы иаҵәала агәы шьышьуа,
Абри Амшын Еиқәаҿ схықәтәалоуп,
Уи агәы ҭбаа сазыԥшуа.
Жәҩан еиҵнаххьеит схахьы ауапа,
Ашьапы шьҭыбжьқәа ԥшьаала еиԥхьбоит.
Са схатәы жәҩан сцоит сагәылԥа,
Дҭынчӡа дтәоуп, иҳәоит сызбо...
Сызхара исымбацшәа сыдгьыл,
Сыбла кыдхалоит џьара.
Иахьа акәушәа уи саннықәгыл,
Агәы цәҟьар ҳәа сшәоит сара.
Абыржәы, абыржә акәушәа санаацәырҵ,
Макьана сыблақәа ԥшаауеит,
Ирҭахӡам амшын иҭыҵырц,
Урҭ абраҟа иӡсауеит...
Иҵысуеит амшынгәы раҳаҭӡа,
Аԥшқа игәеиԥш агәы шразу.
Аҽеиҵых ицәоуп абӷьаӡа,
Ишоит, аеҵәа шахшьу!
Иаха ақәа ауит, рҳәеит, иаалырҟьан,
Икыцхахьаз адгьылгьы бааӡеит.
Иахьа иааԥшит, рҳәеит, аԥсабара ҿыцхан,
Ашоурагьы ныҵаҳа ицеит...
Аха башоуп ҳәа сыҟоуп ирҳәо,
Зызхара иҟамлац, ашәыр
Кәкәаӡа инҭалоит, ишыҳәҳәо,
Амахә аанрыжьуеит, уԥшыр.
Асаба ргәыдчыл иаҳа-иаҳа, аҵла
Ихырқәақәо иаркарт амҩаду.
Џьара акы иаҳәоит иканӡаз рыбла
Аха аӡәгьы ихьаам изакәу.
Иԥҽыз аирыӡгьы акы иаҳәоит,
Аҵлақәа рыҵаҿ уи аҵәҩан иахшьуп,
Иаҭахызар, иауааит ақәа, седру, изыхәо,
Зегьы акоуп аирыӡаз шьҭа иӡыз мшуп.
Иаха ақәа ауит, рҳәеит, иаалырҟьан.
Икыцхахьаз адгьылгьы бааӡеит.
Иахьа иааԥшит, рҳәеит, аԥсабара ҿыцхан,
Ашоурагьы ныҵаҳа ицеит...
Хьҭахеит, сҳәоит, сара саазқәылаз,
Џьара амра ԥсҭҳәацк нахаԥар.
Сқыџьқыџьуашәа ибоит инасԥылаз,
Еснагьы амра сашьҭоуп, иаашар.
Сашшлоит, мшәан, аԥхарра абацеи,
Аамҭа аҽаԥсахит, шәымбои?!
«Анкьа иҟаз абацеи, иԥхазҵеи?»
Зҵаарала аҩызцәа рыгәқәа згалоит.
Урҭгьы ԥышәырччоит, ҿырҭӡом,
Аха ахәыцра зҿықәлаз срыԥхьоит рхырҿқәа:
«Ишубо, аҩыза, аамҭа хәмарӡом,
Џьара ианцәырҵуа ааԥын ҿыцӡа,
Иаҟьагәышьоит даҽаџьара асҿа..,»
Исаркьалуан асаркьал, исаркьалуан асаркьал,
Ақыҭа зегьы рлымҳақәа ҵнахуан.
Шьоукгьы ахыҽхәон, идуӡӡоуп ҳара ҳмал,
Аӡәыр дыҟоума ари ахә зшьахуа...
Исаркьалуан асаркьал, алымҳақәа ҵууан,
Ақыҭа гылан, уахь иӡырҩуан.
Ицон аҳаблақәа абжьы рхәаан,
Ахәқәа анаҟа-араҟа ирынҟьауан.
Исаркьалуан асаркьал, адуцәагьы ажьон,
Акеҩҳәа адгьыл ду иахҟьон, шьжьымҭан, шьыбжьон!
Исаркьалуан асаркьал, аха мчыбжьык,
Амчыбжь анаҩс иацәцеит уи абжьы...
Ақәа, ԥшьаала ахыбрақәа инарықәлан,
Акакала-акакала зегьы инарыхьӡеит,
Аҩнқәа рыбжьараҿ аҷапырхәа ианылан,
Нас ацәыкәбарқәа зехьынџьара икәазеит.
Атахҳәа амҩачаԥа ишрылшо инасуеит,
Иара убраҟа иагьҭыҵуеит рыԥсы.
Ауаа цеит, иԥхьатәеит, аӡәгьы дымҩасӡом,
Аԥсаҵлақәа амҩаҿ ихырхәоит рхазы.
Уаха ақалақь ыцәарц иақәнакит заа,
Иҟамлои нас, зны-зынла ақәа иацәшәалоит.
Аха, аӡхыҵреиԥш, амашьынақәа еишьҭалан,
Ачча-ччаҳәа аҩарқәа амҩаҿ ирыцҟьоит.
Сбазҵаауан, ҳаиԥылараҿ бзымнеизеи?
Сгәы ҭыҵны ицон, ицон, аха ишԥа?!
Сыԥшын... шаҟа са сыԥшызеи,
Сгәы еиҵамгыло ицәқәырԥон, ицәқәырԥа.
Исоуит аҭак. Быбжьы хьшәашәаӡа,
Аҭелаҿ хырқьиагас ажәақәак набҳәеит:
Сгәы рахәымызт, исҳәо хоумҵаӡо?
Ариабжьарак сшышьҭаз сынхеит.
Угә иалымсӡан, сара саашьҭахазар,
Нас акыр ҟалама, атәыла мбгаӡеит...
Акымзарак, сыхаара, мыц хәҷык бҳәазар,
Аха бара бзыҳәа сара сыԥхашьеит.
Иаԥсышәа мацараха абаҳчақәа хырхәоит,
Урҭ рықәцәаҿ амза ласаханы икәымпылт.
Аиаҵәара сгәыдыҽҽалоит, ихышхыҵәо, имшынха,
Ахәыцра исызцәырҵыз сзымцо сааннакылт.
Изалшом, сыԥсадгьыл, ҳҟаларц ҳаицәԥагьан,
Мап, афеида уа уҿы сара исыԥшааӡом,
Амала, сызлауҳәо, сгәыла сџьыба дҭамлааит,
О, усҟан иара Анцәаҵәҟьагьы сара сицәшәаӡом!
Аихацқәа неиҿаҳаит ихьанҭыџьӡа, идагәаӡа,
Иҵууҵууа иааихсыӷьит рыбжьы.
Лоунытә иқәыԥсычҳаит алым, иабеит ишалаӡыз,
Ԥшькәакькны аихацқәа ишыркыз ишьаҽы.
Изкыз урҭ акәша игылоуп, ргәы рҭынчны,
Аиха аус аӡбеит ишаӡбашаз аиха.
Аӡәгьы хьаа имаӡам, ицеит аамҭа мҩасны,
Иркит алым ҳәа рҳәаӡом шамаха.
Аха ирҳәалоит шьоукы: ицәаӡамшәа алым,
Иҿыхазаргьы, уи хьааӡам ҳәа усҟак,
Зны изкызгьы гәаӷк рымамызт, ируалын...
Иара? Иара шҭаку ахашҭзаргьы ҟалап!
Асы неилыцҟьааит нахьхьи ашьха,
Сырҩаш дәықәлеит иҭҟьаны.
Амҩа иқәлеит ажәытә амҩахь
Ахаҳә ԥыххаа, ирхәашаны.
Уи бзиа иабоит ахақәиҭра,
Ԥшьаала итәазарц аҭахӡам.
Иит ашьхаҿ, иақәым хьаҵра.
Иқәуп амҩа, иааԥсаӡам.
Иатәамбакәа ацҳа ихырҵаз
Абӷа иқәҵа иахьцоз иагеит.
Уажәы иџьаршьоит шьоукы ирбаз,
Ари иашам ҳәа рҳәауеит.
Аха, сара сахьахәаԥшуа.
Цәгьак азысҳәартә избаӡом,
Инеиуеит сырҩаш, агәы шыкьуа,
Ус ирҳәынҷарц ҟалаӡом...
Сара сыдгьыл, схәыцра уалоуп,
Схәыцра уалоуп убас уара,
Сахьцалакгьы, сыбла ухгылоуп,
Цқьа усымбацзаап сгәазхара.
Ахәыцрақәа сыбла ирхылан,
Сара сшыҟоу сызҳәаӡом.
Са сыԥсадгьыл Аԥсынтәыла,
Умшыни ушьхақәеи нҵәаӡом...
Схәыцра сызлоу аҽарҵаулоит,
Ушԥассиру ҳан-Аԥсны!
Ааԥын ӡаӡа угәыднакылоит,
Ашәҭқәа уӡамоа иаҿаԥсаны.
Ма ишԥагәыку са сыблақәа!
Еихымсыӷьӡо иузыԥшуеит.
Иара абракәзар иахьԥышәырчча,
Игәырӷьан раԥхьаӡа адунеи!
Сахьнеилакгьы, исҳәап аиаша,
Сухьымӡошәа сгәы ҟалоит.
Узҳа, стәыла, сымра шаша,
Сара ԥхыӡлагьы уара узбоит.
Аха ԥхыӡла са уанызбо,
Умшыни ушьхақәеи наскьоит...
Уҽуао хаҵан саԥхьа уцәырҟьоит,
Апҟараҳәа ушьҭхысаа уцоит!
Излачыз ашәгьы нкыдҳалеит,
Итәеит аҭыԥаҿ ибақьаӡа.
Иҿымҭӡо зназы ашә саадхалеит,
Инҵәазшәа амҩақәа зынӡа.
Мап, ас аӡынгьы хьанҭамызт,
Уи аӡын иаман аҽыҵга.
Аха март ас ҳазыԥшымызт,
Игьежьит ааԥын наҳарба.
Сгылоуп схәыцуа, март ааизар,
Шьҭа саангылар, еиҵахароуп.
Аӡын сацәшәаны сымтәазар,
Март сареиџьыр, ԥхашьароуп!
Аҩнқәа, аҩнқәа рацәахеит,
Сшьапы ааихызгар, сымҩа куп.
Ассир, сқыҭаҿ амҩақәа ҭшәахеит,
Саргьы шәсыхәаԥш даҽаӡәуп.
Ишьҭасны ахьшь акәҷышь агаӡом,
Аха акәҷарақәагьы, ус ирацәам.
«Аҩсҭаацәа», мап, урҭ нырҵәаӡам,
Ааи, аҩызцәа, ҳиааит ҳәа шәымҳәаӡан.
Арыӷьала снеиуазар, амҩа арымахоит,
Иарымазар, уи арыӷьахеит,
Избақәо ссиршәа сдыршанхоит,
«Аҩсҭаацәа» ирзымшрахеит...
Аҩнқәа, аҩнқәа рацәахеит,
Сшьапы еихызгар, сымҩа куп.
Ассир, сқыҭаҿ амҩақәа ҭшәахеит,
Саргьы шәсыхәаԥш даҽаӡәуп.
Сара исҭахуп ишыҟаҵәҟьоу
Ашәҭқәа збаларц.
Иагьыҟамлароуп урҭ сдырҩашьо.
Еижьаган иҽырбарц...
Сара исҭахуп аҵла иаша
Иҟато ирызҳаларц,
Сагьамжьароуп сыбла баша,
Саԥхьа абажә ҽырбарц.
Сара исҭахуп иԥсахымкәа
Избаларц зегьы,
Иагьысҭахӡам алаԥшхырԥага,
Иаԥсам акагьы.
Сара исҭахуп зегь раҵкьысгьы
Ауаҩы дуаҩны.
Уи дыҟазарц, дагьынхарцаз
Иажәагь ажәаны!
Сшақәымгәыӷӡоз, алапҟьеиԥш, скақәхеит аҵлаҿ,
Дыҟоуп иччазгьы, ари згәаԥханы.
Егьаурым нас, иҟалаз сазхәыцлап,
Ихьлоит ус амҩаҿ ауаҩы.
Амахә аԥша иалоуп илеиҩеиуа.
Аҵысхәеиԥш, ажәҩан салоуп скәалкәало.
Адгьыл ҟьантазра сзыԥшуеит иказказуа,
Шәыԥсык схазар, ԥсыкгьы нхаӡом.
Аха сзықәлазеи ари аҵла, шԥасҳәо!
Сара аригь ԥысшәарц схала исҭахын.
Сықәмлаӡеит иара цасҳәа,
Араҟа ақәлара уигь агәы аҭахын.
Издыруада, шанала сеиқәхаҵәҟьар,
Иԥхыӡхан ари ахҭыс ԥырып,
Издыруада, сеибган акгьы смыхьҵәҟьар,
Усҟан аччабжьқәа ӡшәахха иӡыҭып.
Сшақәымгәыӷӡоз, алапҟьеиԥш, скақәхеит аҵлаҿ,
Дыҟоуп иччазгьы, ари згәаԥханы.
Егьаурым нас, иҟалаз сазхәыцлап,
Ихьлоит ус амҩаҿ ауаҩы.
Сара сықәлеит амҩа схала,
Иназгоит сымҩа, сааԥсаӡом.
Схала иназгоит сымҩахәасҭа.
Абахә шьанҵагь сацәшәаӡом.
Схала иназгоит са сеидара,
Исҭахым исхьысырц ҽа напык,
Сагьашьцылам аргәыбзыӷра,
Уаҩышьалагь даеаӡәуп.
Егьаурым амҩан аџьа избо,
Са схы иамаз, са исычҳап,
Аӡәгьы дысхыччап ас сахьыҟоу,
Аха, еаӡәгьы сигәаԥхап.
Аҭахызар, са сыхжәазааит,
Аха, исхарԥамзааит сара ҩцәак.
Сымҩахәасҭа са санызааит,
Амҩаду ахьгьы снаӡап!
Ҳаицын, исыԥхьаӡон ҳзаҩсуаз аҵлақәа,
Аеҵәақәа рыбла хьшәашәаӡа иҵыкәкәон.
Ҳнеиуан, асааҭ ахь иԥшуан сыблақәа,
Ҳнеиуан, аамҭа исаҩсуаз зџьабон...
Ихьанҭыџьӡа игәагәон уи асааҭгьы,
Уардынк еиԥш, ианхалаз асазан.
Ҳаицын, ҳаицын, аха зынӡаскгьы
Бгәамҭо, ус, амҩа аганахь сыԥшлон.
Анцәа иџьынџьоуп ҳәа, баансыжьит аԥхьа,
Аха сгәырӷьара нықәхәаша ицаӡеит.
Иахьааз ҳәа сзымдырӡо, ахҿеиԥш исаахан,
Сгәы иазымдырӡо хьаак иагаӡеит.
Сыблақәа кыдхалт, иҭахаз амзеиԥш,
Хьшьыцбак еиԥш, аамҭа ԥрит, игәагәоз.
Иџьасшьоит избо, уаанӡа сабаҟаз,
Ауреиԥш ԥшьаала ашаха анысхашәоз?!
Снаԥшит, сааԥшит, са схәыцит акыр,
Усҵәыҟьагь ԥшьаала сымтәаӡеит сара.
Аԥхӡы касҭәеит сҵасала, ижәдыр,
Аха сааԥсеит ҳәа смашшӡеит џьара.
Имаҷӡоуп иҟасҵаз, уи збоит схаҭагьы,
Еиҳау сзыҟаҵар, саргьы исгәаԥхарын.
Аха ишԥааури, аԥсҭазаараҿ ҳаиԥшхалом зегьы,
Зегьыҵәҟьа ҳаиԥшхаргьы, агәҿыӷь ҳагарын...
Иумшьын!.. Игеит аӡәы ибжьы ҵәыҵәӡа,
Аха, араҟа, џьеи, сыԥшрын,
Ахы ахыцҟьаа ишьҭасҵеит аҳәаза!
Аҩыза шԥасыцәцеи? сгыла схәыцуан,
Ах, маҷк иҵегь сааибагап.
Зҽызҵәахызгьы ахәыстәуан иҟаӡамкәа,
Сганахь ҿызҭыз симшьаҳар...
Иҟаиҵазеи, иҟаиҵазеи? ихьааго
Уи митә ҟаиҵон, дахӡыӡо аҳәаза. Ари хәышәуп, ауаа еибарҩуа иашьҭоуп! –
Дыҳәҳәон: Ауаа, шәабаҟоу, шәеиза?!.
Ижәбома иҟаиҵаз агәнаҳа! –
Инацәа сықәкны аҳәацәара даҿын.
Саргьы сгылан, сқәацаӡомызт уаҳа,
Исыцәцаз азы, џьеи, ак сҳәарын.
Аԥхасҭа ҟасҵазаап... Сахьырхәын ӷәӷәала,
Сықәыԥшуан сыдгьыл, абаҳчара ахьзазо.
Избон, избон, мап, џьанаҭ макьана
Ҵоуп аҩсҭаа, уи шьоукгьы дрыхьчоит.
Снықәлап агаҿахь, Иуа дахьгылоу,
Издыруада, ихала дынхазар ҟалап...
Уа мшыбзиақәа! инапы ааныскылап,
Аԥсышәала ҳаицәажәар, маҷк иԥсишьап.
Уи даара, даара деилахазаргь,
Ихы схибаарым, аамҭа иԥшаап.
Шьҭа иазхоуп, аҩыза, уҿымҭра,
Ианақәук, ухьамҵын! ибжьы ҵар сирҳап.
Аҳаҳаи, амарџьа, уеиҵамхан! дсабжьап,
Убзанатәими! дыхәмарып, дыччап.
Издыруада, саргьы сгәы усҟан самжьар,
Схьамҵуа сымҩахь сеихап.
Издыруада, саргьы усҟан сеиҵыҵыр,
Беслан иеиԥш, сыҽҟазан сҟалар,
Издыруада, сашәагьы хало ишьҭыҵыр,
Иуагьы дсеигәырӷьан дыччар.
Сааиуеит араҟа. Сааилоит араҟа,
Схьаақәа ицәырҵыз каԥсаларц.
Сааилоит араҟа, сҟамларгьы зны араҟа,
Зегь акоуп, абраҟа дыҟоуп ҳәа рҳәаларц...
Сара скәасқьаҿ ахала иазҳаит аӡахәа,
Ашьаҟьарқәа еиҵнахӡеит, абар, еиҵыхәхәа.
Сбыркьыл аҽкылдан, аҽарӷәӷәеит, аҽаҳаит,
Аидарагьы азышьҭымхуа, акыр «ичкәаҳаит».
Саазқәлаз, саргьы агәыларахь снаԥшлоит,
Слаԥықәшәа сафалоит, ссиршәа сыччалоит.
Аха, сгәылараҿ аҩн ашәқәа аркуп еиқәҟаца,
Аԥенџьыр даҽаџьароуп иахьарту иԥхаӡа.
Игәымбылӡа амза авагьежьхьеит скәасқьа,
Иагьҭахахьеит акырынтә са сшымгәыӷӡоз асҵәҟьа,
Сыҟоуп макьаназ, сыҟоуп сара акала,
Сыҟоуп макьаназ, сыҟоуп сара схала...
Аха, жәаха идыдымацәыс, ақәа канаршит,
Сара, сара сҿыцӡахан адәахьы снаԥшит.
Сгәы иҭаз зегь адырзаап ари са сӡахәа,
Иаргьы агәыларахь иарххеит анапқәа.
Акаршәраҿ сгылазааит, избоит ҳахрақәа,
Руапа иаҵәа ҟәашӡа ихырҷаны...
Цаҟьацыԥхьаӡа игәасҭоит сшьапышьҭрақәагь,
Исаҳауеит ахрашәа еснагь ихраны.
Акызаҵәык изхәыцда ари ахрашәа,
Изҳәада ари ашәа имыӡуа бзанҵы?
Ирҳәама ахацәа, алаӷырӡ зҿымшәоз,
Мамзар... Мамзар ахра иахәыцма ҳара ҳзы?
Ашьапқәа наҵхны амшынхықәаҿ Басла тәеит,
Саргьы исҭахыз убри акәын ҳәа амшынгьы ччеит.
Згәы кыдгылаз ҭагалара аҵыхәтәан аҽаршәшәан,
Иааԥсаз абыӷьқәагьы аӡы ихыхәхәала уахь иагеит.
Ирҭахызааит, ирҭахымзааит иахьцо, сеидру, ицоит,
Амшын аиааира азымҭода, ишыччо зегь агоит!
Аӡыркәиқәа, аӡыркәиқәа,
Аҵх еиқәара шәмыршауеи...
Аӡыркәиқәа, абла ҭкәиқәа,
Сгәы абажәго, шәымҳәауеи?!
Аӡыркәиқәа, шәымшәаӡакәа
Аҵх еиқәараҿ иҟашәҵои?
Аӡыркәиқәа, шәымтәаӡакәа
Шәызлаԥыруеи, ишәылшаӡои?!
Аӡыркәиқәа, иалашәхузеи
Аҵых еиқәара илашьцаӡоу?
Аӡыркәиқәа, шәцәажәарауазеи,
Ас шәзырԥыруа шәымҳәаӡои?!
Аӡыркәиқәа, абла ҭкәиқәа,
Аҵых еиқәара шәмыршауеи...
Аӡыркәиқәа, абла ҭкәиқәа,
Сгәы абажәго, шәымҳәауеи?!
Аԥсаҵлақәа гылоуп рҽеидыԥсала,
Ишкәакәаӡа ишәуп ршьамхы.
Избо ирзиҳәоит, аиашаз, еинаалоуп,
Асалдаҭ реиԥш, ишьҭыхуп рхы.
Амҩа иаваршәны ицоит нахьхьынӡа,
Ицоит, иҟарулуп есқьынгьы.
Иахьеиҭарҳаз игылоуп, ҿырҭӡом,
Иахьеиҭарҳаз иқәацом џьаргьы.
Иахьоурышьҭыз рымахә аагылеит,
Аҵысҵәҟьа зықәтәом еимдар.
Аамҭа рҽақәыршәа инагылеит,
Рдацқәа рҳаит уҭаххар.
Зны абри аҭыԥаҿ игылан ахьаца,
Ирџаџа рымахә дырҵысуан.
Аха, рыбӷьы каԥсоит ҳәа ибнарҵан,
Иҟәаҟәаса мҿыс ирбылуан.
Иаҿарцалт ашьхара иԥхарсны,
Аӡәгьы бзиа урҭ рзы имҳәаӡеит
Иныхтәуп, рҳәоит ианырхуеит ирысны,
Маҷ-маҷ ахьаца ӡыҭуеит.
Иахьагьы ибылуеит ауаа рзыҳәа,
Аԥсақәа рхахә ахьаца цоит.
Икаҳауеит ахьаца.
Ибылуеит ашьшьыҳәа,
Аха, аӡәгьы «ҭабуп» иҳәаӡом.
Амшцәгьа аҭакәажәцәа адырлоит,
Дызусҭа амҩа иану зыԥхьаӡо...
Уахьнеилак, илабарҟыгәуа иуԥылоит,
Ахымҩаԥгашьагьы урҭ иудырҵоит.
Амшцәгьа иахьак иҳарамхеит,
Ихраӡагахеит ажәҩан акалҭ.
Иаразнак амҩақәа ҭшәаррахан,
Ацәҳара агәамҵра нарҿалт...
Уабацо, аҩыза, ужәҩа кшама?!
Аӡәы аҵәылаҵараз дыԥшуп,
Аиашаз, амшцәгьа иакыҵәҟьеит амҩа,
Ҩаруп амҩақәа ирну...
Ухы аауцәынаар, аҷаԥҳәа
Ацәыкәбар ухәдаҿ иҭаҭәоит,
Иахьа амҽышаха, иауама цасҳәа,
Ауаа ахьыгҿацалоу рыгәқәа ԥыжәжәоит.
Амшцәгьа аҭакәажәцәа адыруеит,
Дызусҭа амҩа иану зыԥхьаӡо...
Уахьнеиуа, илабарҟыгәуа иуԥылоит,
Ахымҩаԥгашьагь урҭ иудырҵоит.
Аԥша иаркәашоит аҵлақәа,
Шьамхыла ишьҭасит март,
Ахыбрақәа идырӷызит арира,
Аӡын ацамҭаз ихәмарт.
Ампыл еиԥш аӡын ҩышьҭыԥеит,
Акылҳара иасит аԥша,
Иахеит, иахаԥеит акаҭа,
Аӡын ацамҭаз икшеит.
Амчымхара иақәшәеит ҵарақәак,
Мҩабжара рашәа неиԥҟьеит,
Ааԥын иажьазаап ирыҵалан,
Амрагь «џьит» ҟанаҵеит.
Ицеит аӡын хьаҳәхьачан,
Ицеит ҳәа ԥыҭҩык ирҳәеит,
Ааԥын ааит ҳәа, иԥышәырччан,
Рыҩнашәқәагь, абар, иадыртуеит.
Аха иҟам, иҟам ҵарақәак,
Ирҳәалоит аӡын иагеит,
Заа ицәырымҵыр еиӷьзаарын!
Абас ҩажәак рыздырхеит...
Аԥша иаркәашоит аҵлақәа,
Шьамхыла ишьҭасит март,
Ахыбрақәа идырӷызит арира,
Аӡын ацамҭаз ихәмарт.
Изазоит ааигәа игылоу аҵла,
Урҭ аԥенџьрахь иаалаҟәуеит,
Ирныԥшылоит зных асаркьа,
Нас аҵх ахь иаалацәҟәуеит.
Ицәоуп аҵыхгьы ҭаҳәахаа,
Ҵыскгьы абаҳчахь ашәа аҳәом,
Аҵх иароуит уаха аҳәаа,
Аԥенџьыраҿ иааҭгылт, инаскьом.
Икаҷҷо ацәымза ахькәеицеиуа,
Ажәеинраала аира иаҿуп,
Ахьычԥаԥырқәа ԥаҭхалеиуеит,
Алашара рыбла ихуп.
Зных асаркьа реадрыԥсалоит.
Аҵх инрыжьыз иазыԥшуеит,
Нас иаразнак урҭ наҭрысуеит,
Ацәымза иакәшо, иршьышьуеит.
Ацәымза салҵас аҵхагә иалоуп,
Абар, акагьагӡам, еиҩнашоит.
Даԥхьоит арԥыс ажәеинраала,
Маҷ-маҷ аҵых аеаӡоит.
Изазоит аҵла, изазоит аҵла,
Еиҿахәыҭхәыҭӡан иаалаҟәуеит.
Иргәаԥхазаап ажәеинраала,
Аԥенџьыр асаркьақәа ршьышьуеит.
Сылаԥш иҵшәом аеҵәа,
Иусҭеит ҳәа бызҿыз.
Са сахәаԥшуеит сгәырӷьаҵәа,
Сааԥсеит, сшазыԥшыз...
Аха иара ҩашьахын.
Инаскьан иҵыкәкәеит.
Ба бҟазшьаҵәҟьа шьҭнахын,
Ихьшәашәаӡа исзыԥшуеит.
Аарҩара ихыблаа-ҿыблаа
Адгьыл ҟанаҵеит.
Аҭакар иарԥеит иҩықәлан.
Зегьы инарыхьӡеит.
Абыӷьқәа цәажәеит иҩанҭхьӡа,
Аҳаскьын хыҷҷеит,
Ишын адгьыл кыцха,
Агәахы еиҟәыҷҷеит.
Ақәа аҳәон аԥсабара,
Ақәа рҭахын зегьы,
Ақәа аҭахын сгәы ашыра,
Ақәа ҟамлаӡеит џьаргьы.
Ус, амҩаҿ икыдхаҽеит,
Икыдхаҽеит ақәа,
Икьасеит аҩарқәа,
Ирыхьӡеит адәқәа.
Ибааӡеит сымаҭәа,
Ихкәаӡом ихкәа,
Схәыцуеит, шьҭа изхәарҭоузеи
Икыдыбгаз ақәа?!
Ахәыцрақәа агәы иҭало
Аҵыс ықәтәан аҵлаҿ уа,
Изықәтәаз амахә уи анаалон,
Ашәаҳәара аҽазнакуан...
Аха џьоук аҵыс аагәарҭан,
Ак ҟамлазшәа иԥхьаӡауа,
Ашәақь рша аҵла иазааин,
Аҵыс иеихсит маӡала.
Адунеи зных иаанҿасит,
Нас иалагеит агьежьра.
Икаууа ишнеиуаз, инаҭрысӡеит,
Ицеит илҭахәаша џьара...
Ихьы бӷьышхеит аҵла рықәцәа,
Мрагылара знык анша,
Абыӷьқәа цәажәеит, иалҵын ацәа,
Ианырзас урҭ ҭынч аԥша.
Амра иашәит аҵла абӷьыцқәа,
Иԥхахеит даргьы мраҵас.
Ихагьежьааӡа рыбла аҷыцқәа,
Адунеи инықәыԥшит хьшьыцбаҵас.
Ахьыҵәҵәеиԥш абыӷьқәа кнаҳауп,
Уаҳа иарбан акагьы,
Урҭ гәырӷьоит, еиҭагәырӷьап,
Аҳауа иалоуп есқьынгьы...
Зехьынџьара ашәшьыра хыҵит,
Зегьы ирхаччеит рхы-рҿы...
Уеизгьы, шьыбжьоннӡа амра мнеиӡеит
Аҵла игылаз ршьапқәа рҿы!
Снапы усҭеит ирҟьаҟьаӡан.
Сыгәгьы снапеиԥш иусыркит.
Аха иуҵәахит ублақәа ҭаӡӡан,
Икәыкәублахан аарла иԥшит...
Идыр:
Уажәа уазхәыцроуп уҿы аауртаанӡа,
Иузырымҳәарц: «Ҳаи, ҟадыџь!..»
Аӡы зжәит ҳәа, умхәыцӡакәа
Уҭамыжьцәароуп уаԥхьа аҵеџь.
Ӡаӡала рҽыкәабан, ашәҭ ԥшқарахқәа
Ааԥын мрала идырбеит рхырҿқәа.
Агәырӷьара сԥылан, абаҳчахь исыхоит,
Абаҳчахь рхала инеиуеит сшьапқәа.
Снықәтәоит ԥшьаала саԥхьа ахҵысҭа,
Икаԥачаԥо, амра ласӡа,
Аӡыс еиԥш, ихәмаруа иааиуеит сааигәа,
Ашьац ҟатара ахы мырҵысӡо...
Самҵасуеит уажәы-уажәы, алымҳақәа кьацәӡа,
Аха сахьӡаанӡа уи кәараҵоит,
Зны сарӷьарахь ицоит, нас сааԥшаанӡа
Сармарахьала иҩуа инаскьоит...
Ҳнеиуеит, амреи сареи абаҳча ҳагәыла,
Ааԥыни ааԥыни наҟ-ааҟ инеиҿалт.
Аууҳәа ашьхыҵә ҩагылан, ихиаало,
Илымҳарыҩны абаҳча иахьынҳалт.
Ӡаӡала рҽыкәабан, ашәҭ ԥшқарахқәа
Ааԥын мрала идырбеит рхырҿқәа.
Ргәырӷьара сԥылан, абаҳчахь исыхоит,
Абаҳчахь рхала инеиуеит сшьапқәа.
Арҩаш ахыԥеит ахаҳә икажьыз.
Амҩа иқәлеит нас ишамчыз.
Аҩхаа абжьара иара бжьысит,
Арха еиужьрахь инаҭрысит.
Ас имгәыӷӡоз ахаҳә шәыгәӡа,
Ишьҭоуп ихаҳәха, ихьанҭыџьӡа.
Арҩаш амҩа скәеит ҳәа ишашьҭаз.
Иазгәамҭаӡеит ишахыԥаз!
Ахы кны игылоуп ари аказарма.
Абӷа гәардӡа, икәадырхахьеит акыр.
Иахьынӡасылшоз, акыраз мап скыма?..
Уи цәажәо иналагоит, знык уназыԥшыр.
Даҽа ԥсык ауп иаанхаз, нас адгьыл инықәҳашт.
Аҵыхәтәантәи абаҩқәа цашт иԥыҵәҵәа.
Аҭакәажәцәа рзыҳәа гәырӷьара усхашт.
Фархьымцас амаҭәахә ргашт игәырӷьаҵәа.
Уеизгьы игылоуп, игылоуп макьаназ,
Адгьыл ахошәа, ажәҩахыр хьыԥсааит.
Ала ахы кылахоит аганқәа идырчалаз,
Ашықәсқәа насын, ахәдацәа ҵыркааит.
Ахы кны игылоуп ари аказарма.
Абӷа гәардӡа икәадырхахьеит акыр.
Иахьынӡасылшоз, акыраз мап скыма?.. –
Ианцәажәо иналагоит знык уназыԥшыр.
Аха иџьоушьаша, аҳәасаҵла игылаз
Меигӡарахда ашәҭ аҟәаҟәа инахьнагӡеит.
Иаргьы, агәы ҷкәынхазшәа, ашәҭқәа ахьақәыԥсаз
«Сынтәагьы сынхеит!» аҳәошәа иузыԥшуеит.
Бзиала расҳәахьеит абаҳчақәа рымҵа.
Сшьапқәа рышьҭаҿ еималахьеит ашьац.
Атәарҭақәа сыхәаԥшуеит, исарҳәошәа: «Рыцҳа.
Анкьа зны дааихьан дҽырбарц...»
Рнапқәа еиҵыхны аҵла ахыргоит ахкаара,
Абар, аганаҿ сахьгылоу исдыркуеит.
Иаҳауеи, ушԥашоу уарак аԥсабара.
Иҿымҭӡо сгәаҵа ҿурԥсаауеит...
Уеизгьы «мчыла» срыцәҭалоит ахкаара.
«Мшәан, дабацои ани?» ацәажәабыжьқәа гоит.
Зегь аарҳәушәа, сыла аҭаԥшра
Ирҭахым аргама уажәшьҭа еилсыргоит...
Икыдхха илеиуеит абыӷьқәа, узырхымсуа.
Избоит, урҭгьы гәазҭо рацәам...
Уеизгьы сҭынчӡам, сгылазӡм сҿырҳасуа.
Избан? Зҵаарала ихҭаскуеит сзыхьӡо.
Аха, иџьоушьаша, зынтәи сара стәарҭаҿ.
Иҽырхықәымҵо ҷкәынак дызбоит.
Уи аӡәы длацәажәоит, насгьы сахьгәеиҭо.
Цас иуашәа, акыркыр дыччоит.
Бзиала расҳәахьеит абаҳчақәа рымҵа.
Сшьапқәа рышьҭаҿ еималахьеит ашьац.
Атәарҭақәа сыхәаԥшуеит, исарҳәошәа: «Рыцҳа.
Анкьа зны дааихьан дҽырбарц...»
Ирҳәоит шьоукы, адгьыл ныҟәоит.
Уи иаҳа-иаҳа инаскьоит.
Ирҳәоит, аеҵә жәҩан иалашәкәоит.
Урҭгьы цоит ҳәа иҳамбаӡо...
Убыс маӡак шьоук ирыԥшаазшәа.
Ак шьҭырхуеит, ак рзоит.
Ирҳәоит, адгьыл ааигәа иҟалазшәа.
Шаҟа ахыԥшагьы шьақәдырӷәӷәоит.
Сара ари сызсыдкылом.
Аха, ихасҵо ажәак сҳәоит:
Ауаҩы дыҟазар иҟоуп адгьыл.
Дыҟанаҵгьы иара аанхоит!
Снаԥшы-ааԥшуа снеиуеит амҩаҿ.
Ақыцәқәа саԥхьа ишәыршәыруеит.
Ихалоит амҩа,  илакьуа жәҩанаҿ.
Адаҷқәа иркәшәа снахьыԥшуеит.
Сганахь ишьҭоуп адәеиужьра.
Сыбжьы еиҵыхны инасыргоит.
«Еи!» аныҩуеит асакара.
Аҟырҟырҳәа нас иччоит.
Ишԥазури сара, дад.
Иаԥсам баша ахәыцра шьҭа.
Аҳы, сдәықәлап, еиҵахарада.
Сымҩа згароуп,  нас ишԥа!
Мап, усҵәҟьа макьа счалам.
Џьоук башаӡа шәхы шәажьеит.
Џьаҳаным шәҭыԥхеит,  сара ак схарам.
Снапы саҭәҳәан, ԥшьшьала исҟьеит.
Снеиуеит амҩахь схала,исхарои.
Аӡәгьы исҭаӡом гәыбӷан.
Мшыбзиа, амҩеи ауаа исԥылои.
Ишәысҭоит гәыкала салам!
Сыхҿа ажәҩан иалахазшәа.
Сыбла еихымсыӷь уахь сыԥшуеит.
Иахьа иҿыцӡа ажәҩан збазшәа.
Амҵәышә иаҵәараҿ сыԥшаауеит.
Исыԥхьаӡоит амшқәа, асааҭқәа.
Урҭгьы дысит сара сзы...
Ирацәоушәа блеихаҟәысрак.
Сыԥшуп,  еснагь ичҳаны...
Ауаҩытәыҩса данбаԥыруеи.
Ҽа дунеик агәашә аатырц...
Ауаҩытәыҩса абыржә дхаларауеи!
Ус сыԥшуп сара, сшыԥшыц.
Афырхацәа игәасҭоит рышьҭа.
Асар рымҩеиԥш,  жәҩан иаҿгоу...
Иара убриҵәҟьа сара имаҷшьо.
Аиааира ҿыцқәа сырзыԥшуп.
Ахҿеиԥш схәыцра агәылҟьоит ажәҩан.
Ихало инеиуеит, икаууа.
Избоит, ажәҩан шыҟоу игәырӷьан.
Сара сиааира ишазыԥшуа.
Сара сакәым ари аиааираз
Иԥшуп сыдгьыл ичҳаны...
Избоит алымҳакәа ишырҩахаз.
Иӡырыҩуеит аишьцәа абарцы.
Аҵла рықәцәа ишхалоз, иналҟьазшәа.
Инҭаҳаит амра леины амшын.
Нарҭаа ркәасҭӷа дуқәа неихыҩрызшәа.
Ашәаԥшь неилаҳаит иблын.
Аԥша зҵалаз абыӷьқәа ҿшәаны иҭалоит.
Икәкәаӡа ишнеиуа, иныхиаалахуеит уа.
Аҵарақәа еибархьу-сууа еилалоит.
Рыбжьы абаҳча алымҳа ҵнахуеит.
Ихьышьашӡа амшын шьҭыԥоит сҿаԥхьа.
Аԥаҩ хыла инадсылоит иӷьны.
Ахәхәаҳәа иқәыԥсычҳауа,ҩнуҵҟала ихьааха.
Аҟәараҳәагь еиҵасуеит илаҳәны.
Игәагәо ашоура адәы иқәжьыз хьасахеит.
Маҷ-маҷ уи амчра ацәцаӡеит.
Бӷьыцны икнаҳазшәа, аԥхын аԥарда инахеит.
Абаҳча хьшәашәаӡа иаазқәршәшәеит.
Аҵлақәа рҽыркәабоит,  ажәҩан рхы аҵакны.
Абыӷьқәа гәырӷьаҵәа ицәажәоит маӡа.
Хыхь ажәҩан алыхәҭа шьҭнахит иаҵасны.
Ақәа шылагәӡан иаҟьоит иԥхаӡа.
Ачаҭаҳәа ицәажәоит аҩаршьҭрақәа еилалан.
Аеҵәа шкәакәақәа ҭҟәацуеит ичны.
Икыдхәашоит, ишкыдхәашац, итатоу хызаҵәқәан.
Ақәа цырақәа цоит иҭыҟьҟьаны.
Аҭел ахьыкнаҳау еимхәыцны иахалоит.
Иқәҵәраа ишнеиуа, инҭалоит иҿшәаны.
Аҭаҳмада иику ҭеисԥыҳәҵас игәасҭоит.
Зны ирыгхо, зны ирыцло, итәоит еизаны.
Аҵлақәа рҽыркәабоит, ажәҩан рхы аҵакны.
Абыӷьқәа гәырӷьаҵәа ицәажәоит маӡа.
Хыхь ажәҩан алыхәҭа шьҭнахит иаҵасны.
Ақәа шылагәӡан иаҟьоит иԥхаӡа.
Ианҿаз абыӷьқәа зегь ҳреигәырӷьон.
Ҳашрыхәаԥшуаз, ҳаԥсы ҳшьон.
Рыԥшӡара ҳхы-ҳгә иҭалон.
Иҳацәажәошәа аргама иаабон.
Иканарцеир амрашыра.
Ҳара ҳшәаӡомызт зынӡагьы...
Ҳаҵагылон урҭ рышәшьыра.
Амра ҳҟәыркуан есқьынгьы.
Џьара қәаршҩык кыдыбгаргьы.
Абӷьқәа идырҟьаҟьон рнапқәа.
Ҳара иаҳзыруан урҭ аҳаргьра.
Иаҳдырсуамызт ус ақәа.
Аха. ишааиуаз. абыӷьқәа ҩежьхан.
Ашыӡ иакызшәа урҭ ҟалеит.
Иааи иаразнак. ԥшак аацәырҟьан.
Аҵла рымахәқәагь аршәшәеит.
Абыӷьқәа еишьҭалан акатаҳәа
Адгьыл ҟьашра иахьӡеит ирҭәуа.
Ҳаччо ҳгылан акыркырҳәа.
Хьаа змадаз. ус ҳаԥшуан...
Абыӷьқәа ҳхашҭит. Ишҳахәахьазгьы.
Изгәалашәода урҭ аӡәгьы!
Машәырла барҵак иныҵашәазгьы.
Идыршәт аҩаршьҭрахь, уаҳа акгьы!
Иԥыххаа-жьыххаа икажьуп аҵла,
Амреи асабеи ирганы...
Уи ыҵызхыз аӡиас хьамҵуа,
Ицоит амшын ахь ицәқәрԥаны.
Ус адыруеит аӡы анхыҵлак,
Уи алеишәа цәгьахаӡоит.
Шьҭа ирзымариоуп зегь ари аҵла,
Џьабаада амахәқәа рҿаҟәоит.
Абар, ацәҳар еиԥш, ацәа ахырҳәеит,
Ашьапы иаркны аханӡа,
Алахь ҿашагь зынӡа ак амҳәо,
Амҿышра ааԥшит иккаӡа.
Усгьы иџьасшьоит изаҟараз ари аҵла,
Иахькажьу изахыԥарым арашь,
Уи сахәаԥшуа, сцәажәоит ҿымҭӡо,
Адац сыԥхьаӡоит маҷ-маҷ.
Аха зегь раҵкыс уажә иџьасшьо:
Ари аҵла абас иазҳарц,
Изхәыҵымҵуа анышә лашьцараҿ,
Ҵаҟа ихәыҵааз шаҟа дац!
Аҳаскьын агәылышьшь сықәыԥшуеит сыдгьыл,
Ииаҵәҟаҟараӡа ишаҳәшаҳәуеит агәы.
Сабик иеиԥш, сгәырӷьаҵәа сбылгьоит,
Ахәмарра саҟәыҵыргьы сҭахым.
Сыдгьыл, изумҳәозеи сара шаҟа схыҵуа?
Сышьҭрақәа ҳаскьынла иуҵәахуеит.
Сыдгьыл, сухәаԥшуеит сара сгәы хыҭхыҭуа,
Умаӡа ссиршәагь избауеит.
Ажәытәтәи абаашқәагь хуҩоит ҳаскьынла,
Ииаҵәаӡа зехьынџьара иахугоит унапқәа.
Ишухәаԥшуа, амзагь шанхалоит уахынла,
Уа уеиԥш цәашьы еҵәан избоит сахьыԥшуа.
Сыдгьыл, изумҳәозеи сара шаҟа схыҵуа,
Изуҭахузеи ари амаӡа уара иуҵәахлар?
Зегь акоуп, издыруеит изызку уа умаӡа,
Иуҭахыми сқәыԥшны есқьынгьы субалар.
Аҳаскьын агәылышьшь сықәыԥшуеит сыдгьыл.
Ииаҵәҟаҟараӡа ишаҳәшаҳәуеит агәы.
Сабик иеиԥш, сгәырӷьаҵәа сбылгьоит,
Араҟа сажәыргьы, мап, сара исҭахым!
Ашәырҵлақәа рымахәқәа
Лаҟәӡаны иӡсауеит,
Ҭагалара, иазҭынчраха,
Аблақәа ҭаауеит.
Аԥсаа игәарҭоит рымҩақәа,
Адәықәларахь еихоит.
Иркызшәа урҭ ахәыцрақәа,
Ҿырҭӡом шамаха.
Аԥсабараҵәҟьа иазҭынчраха,
Ихықәтәала иԥшуеит.
Игәагәоз амра ҩаҵхахан,
Иԥан инҭашәеит.
Абыӷьқәа рҽыршәын шәыгала,
Шәшьырала еилыԥхоит.
Ҽаанынӡа бзиала!
Апҟақәа ԥыруеит.
Икакаҷит ацақәа,
Иҟатоит абыӷьҿа.
Ҵлақәак, ирхаччо рыблақәа,
Рымахәқәа ааилыҷҷеит.
Ицәхышааӡа аӡаӡа,
Ҩаԥхьа ашьац арчит,
Амрагь аагәыбзыӷӡан,
Аԥхарра кашит.
Акамбашьқәа шикны
Ирҭатәеит аӡмах,
Ҳәынҵәала рыҽшьыхны,
Ашоура дыртәахт.
Быӷьқәак џьара инеихьысуеит,
Аразны рҟьоит,
Аамҭа ссиршәа еиҭасуеит,
Аҵарақәа еизоит.
Аԥсны абас адыруеит
Ус уажәааны,
Зегь аԥхарра рныруеит,
Иҟалоит иџьашьатәны.
Уи анасыԥ ацуп,
Ааԥнуп уҳәартәы,
Ари ԥхныҷкәын ахьӡуп –
Ҭагалара анапы!
Ӡаагара инеиуа ҭыԥҳацәоушәа,
Икахәхәа саԥхьа алқәа еишьҭалт,
Са срыхәаԥшуеит, ҿыц избошәа,
Шәгәырӷьарак сгәаҵа иҭалт.
Урҭ рӡара аӡахәа акәшо,
Рхақәцәа хыбны итәахьеит.
Амра хаала ашәахәа аҿаччоит,
Ажьымжәақәа пахәӡа ишәхьеит.
Ажьҭаара ҳәа аӡәгьы дмааиӡац,
Макьана амҵәышәқәа рыԥсы ршьоит.
Ҽаанбзиала ҳәа аӡәгьы ҿимҭӡац,
Макьана ҭагалара ҽырбоит.
Аха усгьы ажьыргәыцқәа
Абар, абар, ичкәаҳауеит,
Ачаҭаҳәа амаҷар хыҵуа,
Иахьеилашуа збауеит.
Ткьац пала уи еинаало
Абӷазара еихарҳәуп.
Аҵла ақәцәахь иансыԥхало,
Зназы аҵысхәеиԥш иласуп.
Аха аҵлаҿ ҳарданжьыла
Ипеипеиуа иансырҭәлак,
Ашаха иску ишьҭнахуеит аарла,
Сымҵәышә џьеишьоит избалак...
Абар, инеиуеит амахә иалҵәраа, Еи, аҩыза, усҭ, иаанкыл! Иҭәуа аклаҭқәа уа ишьҭкәыцәаа.
Ауардынқәа амҩа ианылт.
Ажьымжәақәа рыбла еиқәара.
Ишашаӡа са сҭаԥшуеит.
Ақәаҵа хыбуп, ақәаҵа еиужьра.
Сымҵәышә халоит, илбаауеит.
Аҵла рымахә иахьынҳалан.
Уахьынаԥшлак, иара убоит.
Ажьымжәақәа еиҟәыншәылан.
Са сымҵәышә аҿы иҭаԥсоит!
Аԥша хәмаруеит, абӷьы хиаалоит.
Уи ахәмарра аҳәаа нҵәаӡом.
Абӷьы хәмаруеит, аԥша иалоуп.
Аԥша ааныжьны изтәаӡом.
Аԥша хәмаруеит, абӷьы хәмаруеит.
Еицыхәмаруеит, еибагәыӡуеит.
Аԥша шьҭыҵуеит, абӷьы ҿыҵуеит.
Иахьцо ирхәмар иагауеит.
Аԥша хәмаруеит, абӷьы хәмаруеит.
Ишеицыхәмаруа инаскьаӡоит.
Ус адыруеит аԥсабара.
Ҭагаларахь амҩа цоит.
Ахышә иаҭәҳәоит аԥша шаанӡа.
Зных ахыбра инахьҳәазоит.
Абаҳча шыцәаз ус, иҭынчӡа,
Аԥша ишьҭнахын, изазоит.
Зны ахаҽаҳәа ақәа кыдҵәо,
Абыӷь ҩежьқәа инарҿыкәкәоит,
Абықчықҳәа аҵәақәа ахьыԥо,
Аҵх алымҳаҿ иҭаԥсоит.
Аԥсабара алеишәа аԥсахт,
Уаҳа иашьышьӡом ахы,
Абжьас рҳа уи аҩызахт,
Амҩа иқәҳа, ицоит ҽырххы.
Уи ҽыҳәҵәыла ирыст иаԥыло,
Апҟацаҳәа аҟамчы ҟьо,
Амҩақәа зегьы иара инкыло,
Аӡын ахь қәсырԥа ҟанаҵоит.
Иахьагьы сдәылҵит бырфын кьаҿла,
Ҩахьхьынӡа иҵасыркәакәеит смаӷрақәа.
Аԥшқа иеиԥш, сгәы ҭырхьахьа адәы снықәлеит,
Цәгьагьы избомызт ихыстыргьы сшьапқәа.
Ҩаԥхьа адәы иаҵәара сыҩны саныларц,
Ҩаԥхьа абӷьы иаҵәара сгәыдсыҳәҳәаларц сҭахны,
Ҩаԥьа аҵар ааины снапы иқәтәарц,
Ҩаԥхьа исцәымшәо сара сырҭахны.
Хәык аҟынтәи даҽа хәык ахь схаларц,
Ашьабысҭеиԥш, хьаада сласны.
Снеиуан адәы сықәлан, саанымҿасраз,
Снеиуан иаразнаказ сышны.
Аха, аԥша имҵанарсзаап абыӷь гәарҭа,
Еилнахит аҵла рыбжакы.
Зынгьы сшанхеит сахьнеиуаз, ари ангәасҭа,
Уеизгьы, саанымгылеит сшәаны.
Исԥылоз ауаа иршәын акьаҿқәа,
Апалта зшәызгьы дубарын.
Урҭ сыхәаԥшуан, иччон ҿымҭкәа,
Ари дабаҟаз? ажәа рыбла ихын.
Сандәылҵых, снеиуан сара схьамҵкәа,
Аиашаз, макьана са сыԥхан.
Иацтәи аԥхарра сылан имцацкәа,
Исышьҭгәшьомызт аԥхын, аха...
Игыдын аҵлақәа,
Рымахә еилыҟҟан.
Инаскьахьан амра.
Иҟәыбан арақәа...
Ахәы қәаԥрақәа ирықәҳәаӡоит анаҟәа,
Икыдҵәан илеиуеит ақәа.
Аҵыхәтәанӡа икынхалаз аԥҳәаҟәа
Арахә аиԥхыӡуеиҭ, рылацә анҭаауа.
Март ацамҭаз иаалырҟьан ибжьысит,
Иаха аҵх ԥнаҽит ақәа.
Аҩарқәа кьасо амҩақәа ирхысит,
Раԥхьатәи ашәҭқәа ирылоуп ирҟәыдуа.
Амш напыршьшьуеит, алашә иеиԥшхан,
Зегь цқьа еилнаргарц аҭахуп.
Ирацәахазшәа иамоу агәкылха,
Илабарҟыгәуеит амҩа иахьану...
Арахә еидцалан адәы иқәнацеит
Ицәырҟьаз март аԥша.
Адгьылгьы аԥхарра налнацеит,
Иаҳнарбарц аӡын ақәҵымҭаз алша.
Ахәы кәаԥрақәа ирықәҳәазоит анаҟәа,
Ишлеиц илеиуеит ақәа.
Аҵыхәтәанӡа икынхалаз аԥҳәаҟәа
Арахә аиԥхыӡуеит, рылацә анҭаауа.
Аууҳәа ицәажәоит саԥхьа ашьхымза.
Аттаҳәа ашьхыцқәа ԥыруеит,
Ҳашьхагәара агәырӷьа аҭазааит,
Са сгәы дуӡӡан сазыԥшуеит.
Са исеигәырӷьан ашьхыҵә сԥылоит,
Снапсыргәыҵаҿ зны исыртәоит.
Дареи сареи нас ҳаицәажәо,
Шаанӡа абаҳчарахь ҳаиццоит.
Ашәҭ абӷьыцқәа ҳа ҳарҭалоит,
Шьыжьтәи аӡаӡа зхьыршақәоу,
Ҳазбо ашәҭқәа рыԥсы ҭалоит,
Ҳнапқәа наҟ-ааҟ еикәҳаршоит.
Урҭ шызбо рыбла хыртуеит,
Иҿыхан ашьхыҵә ирзыԥшуеит.
Ашәҭқәа ргәаҵа дырчыхәчыхәуеит,
Даргьы шыччо ирызҳауеит.
Аԥхӡы карҭәоит имтәаӡакәа,
Сышьхыҵә ашьҭоуп амати,
Аԥхӡы карҭәоит цқьа имшаӡацкәа,
Урҭ аусаз иццакит.
Са дсацәажәоит Анана Гәында,
Лышьхаӡара калаӡа,
Ицха ԥшшәалоу лыбла жәбанда!
Лцәа саранџьуп ицқьаӡа.
Лнапсыргәыҵа ашьха анԥрылоит,
Ашьхагәараҿ уа дубоит.
Асаара лыма уи даауԥылоит,
Саранџь ҟәашла уагьлырчоит.
Аԥсата леиуеит, аԥсата леиуеит,
Аха, ассир, аџьшьатәы:
Ацха афҩыхаа ашҭа иҭысуеит,
Ашьха ирҟьазаап амати!
Слымҳаҿ акы ҭахәыҭхәыҭит,
Са сааҭрысын уахь снаԥшуеит.
Сныжьны, ашьха, еес, инаҭрысит,
Амш ԥымкӡо иԥыруеит.
Амаҵурҭа акәасқьа рыбжьара
Ашьхыҵә бжьысуеит икаууа.
Абраҟа узакәшом ашьхагәара,
Аԥсуа шьхымза иазҳауеит
Абыб иску алҩа хнарчылт,
Ашьха ганкахь инатәеит,
Асаранџь ҟәашқәа снарыдгылт.
Ҩажәа саара са исырҭәхьеит.
Харантә амра ашәахәа еиҵыхны,
Асаара ашҟа уи иархоит.
Нас, амшәҳәыс еиԥш, абз еиҵыхны
Ацха агьама уи иабоит!
Иахьа ныҳәоуп. Гәында лныҳәа,
Ашьха ҳныҳәап, шәааи, шәласы!
Асаранџь аанышәкыл, еи, аҩызцәа,
Иҵегь еиӷьхарц ҽааназы!
Абарақьаҭра ҳашҭа иқәзарц,
Ҳара ҳашҭа хәыҷ аҿы
Ачеиџьыка зегьы ираӡарц,
Анана Гәында лыхьӡ иазкны!
Абырфын касы еиҵыхуа
Ажәҩан иахьыгӡа,
Ицәеит аҵх ҭаҳәахаа,
Аеҵәа аҿаԥса.
Иҟәындшәындуа аҟәара,
Амшын ахь иццакӡом.
Ицәоуп аԥсабара,
Џьара ԥшак ҵысӡом.
Аԥсны иабоит ԥхыӡла:
Ашьхыҵә ахьԥыруа,
Асаранџь еишьҭала
Рымҵәыжәҩа рҟьошәа!
Асаара ианыԥраа ԥшьаала
Ажәҩан иахьӡаны,
Ҩымчыбжь зхыҵуа амзеиԥш,
Асаранџьқәа ҭәны!
Сара бзиа избоит хәылбыҽхала
Аԥсуа иашҭаҿ сантәало.
Ашьхымза афҩыхаа аҳауа иала
Сара сышҟа ианаало.
Бзиа избоит ашьха анцәажәо,
Урҭ ршыкьыбжь ансаҳало.
Аусураҿ зхы иамеижьо
Рџьа гәырҭәыла ианазышәаҳәо!
Бзиа избоит ашьхымза, ихҟьоу
Ашысламшә уапақәа ирҭашьшьу.
Ҳа ҳҟынӡа иааз жәытә ҟазшьала,
Аха, аҿатәраз згәы хаа рту!
Зны-зынла сышнеиуа, снатәоит сымацара,
Сгәи сареи иныҵак ҳаицәажәоит маӡа.
Ҳагәҭыха шеибаҳҳәо, ҳаԥылоит ашара,
Ҳхәыцрақәагь еҵәоушәа, инҭалоит икәкәаӡа.
Зегьы-зегьы ыӡзаап... иауеи, аҽыргәаҟра,
Бзиала, сыбзиабара, изқәымло хынҳәра!
Аха, сишь! Быхьӡылак ус анлызҿырҭло,
Избан, избан нас, сгәы зҭыҵуеи аҭра?!
Снеиуеит амҩапа санылан,
Суапа акалҭқәа ааӡысоит,
Ахәыцрақәа иааи иаасхалан,
Зных иеидароуп, зны ишәаҟьоит.
Адгьыл дуӡӡа амҩа агәылгоуп,
Ашьапышьҭақәа збоит иахьцо.
Џьара ихалоит, џьара иҭалоит,
Ицоит усгьы имааԥсаӡо...
Зных са сарччоит адгьыл дуӡӡа,
Уи иахьагәылгоу амҩапа.
Зных сархәыцуеит сара ҿымҭӡо,
Рсахьа ыӡрушь сшьаҿақәа?!
Сыҵан аџьра
Ԥсырӡха ахәкәаԥраҿ шьыжьымҭан.
Ацаҟьақәа рыбла шәыгәра
Аԥхӡы хьшәашәаӡа ирҿатәан.
Иахантәарак аԥҭа ҟәашӡа,
Иҟәашӡа аџьра шьыхны иркын.
Иахантәарак аԥҭа рхымҵӡо,
Ԥсырӡха ашьхақәа ирыхшьын.
Шьыжь аԥсасеиԥш, аԥҭа ахысцан,
Аџьра сныҵалт иккаӡа.
Амрагь сԥылеит игәыбзыӷӡан,
Абла шашақәа разӡа.
Иахантәарак аԥҭа ҟәашӡа,
Иҟәашӡа аџьра шьыхны иркын.
Иахантәарак аԥҭа рхымҵӡо,
Ԥсырӡха ашьхақәа ирыхшьын.
Аха...
Амреи сареи «кьац» ҳахәмаруа,
Ҳаныҵал аџьра, ҳамтәаӡо,
Игәырӷьан ихырхәон аџь иаҵәара,
Игон нас аччабжь иаҵәаӡа...
Шаҟаҩ ари адгьыл драпахьоузеи,
Мҩадус уи ҟаҵо...
Шаҟаҩ ари адгьыл хыршьаахьоузеи,
Бна шьхымзакеиԥш иԥхьаӡо.
Макьана ари адгьыл алахьынҵаҵәҟьа
Дызусҭа ишыҟаҵәҟьоу зҳәало...
Ауаа хуаада рзыҳәа ицәҟьаран
Ауп макьанагь ишынхо.
Са сабдуцәа абри еидаран
Рыбӷа иқәын есымша.
Са сабдуцәа еилараан,
Аха, икамҳаит рҟазшьа.
Саргьы исықәлеит ари ахьанҭара,
Уи сахьаҵоу са смашшло...
Аха, инасыԥуп ари аидара,
Абри анасыԥоуп сынзырхо.
Асысцәа аҽагәылаҳәан исԥылеит аҵх еиқәара,
Аԥсабара алымҳақәагь аџьгәеит уасцәала,
Асыс абзеиԥш, аҽырхааӡан даара,
Исацәажәо, исацәажәо сакит сыкҿацала.
...Са скасышны ухәда аҵаҟа снеины сузахалап,
Хьымацәазны исҩычап уара унацәақәа.
Иахьуҭаху ишуҭаху амҩа уаԥхьа ишьҭалап,
Са сҩызара уара иубахып шаҟа иузгәышьуа... Ицәажәо ԥшьаала иааиуеит сышҟа, ихәмаруа,
Абар агьагӡам, аҵх еиқәара снапы акырц,
Иҵамҵамуеит са исыхәаԥшуа абла еиқәара,
Ус иҽхырччоит, сгәы анымҩаӡо уи сакырц.
Асысцәа аҽагәылаҳәан, аҵх еиқәара сԥылеит,
Шьацәа хыла иныҟәо сышҟагь иааскьаӡеит,
Шаха баала сакырцаз, иара даара ижәылеит,
Аха, аусқәа шеиқәнарҽаҽоз, иацәшеит.
Иахьа? Иахьа ицаз џьышәшьо уи ахара,
Ус ицәыҵагылан, игәаҟәа исзыԥшуеит,
Игәаҟлааит ицәыҵагылан, иазхымгааит аҭахызар,
Уи ахьгәаҟуа, сара сгәы сшьышьуеит...
Абаҳча рнапқәа амрахь иҩахоит,
Амрагь хырхәоит дара рахь.
Аҵарақәа рымҵәыжәҩа еиҵырхит,
Нахьхьиӡа ҳашьхақәа лашахт.
Ашәа ҿыцқәа ахыҩит аԥсабара,
Слымҳақәа ҿыхеит иҵарӡа,
Акеҩҳәа ашәа рыцысҳәоит аҵара,
Ҳабжьгьы ахара ицоит иласӡа.
Аӡахәақәа ирыҟәнысхуеит ахәажәцәа,
Сыблақәа ԥшаауеит, еимдоит,
Иалсхуеит абаҳчара ацәа,
Сгәырҩара рҩашха ицәқәырԥоит.
Абаҳча рнапқәа амрахь иҩахеит,
Амрагь хырхәоит дара рахь,
Аҵарақәа рымҵәыжәҩа еиҵырхит,
Нахьхьынӡа ҳашьхақәа лашахт...
Бзиа избоит ианыхәмаруа ахәыҷқәа,
Агәарабжьара анырку ибжьырҭәаа.
Сара усҟан рыгәҭа сгылоит смыццакуа,
Дара реиԥш сыхәмарларц, исҭахуп сымтәа.
Бзиа избоит ианыхәмаруа ахәыҷқәа,
Џьарамзар-џьара еилыхк рымаӡамкәа,
Арҭ еиҟарауаа рыгәҭа игьежьуеит схәыҷра,
Сагьыҟалоит дунеи хьаак сымаӡамкәа.
Бзиа избоит ахәыҷқәа санрыцасуа ампыл,
Адәы сазцозар мҵәыжәҩада сԥырны,
Зны «кьац» ҟаҵо, даҽазных ҳаанымгыл,
Акьаброу ҳанасуа, аԥхӡы ҳаганы.
Бзиа избоит ахәыҷқәа срыцзар, саарыцрымшәо,
Урҭ ргәалаҟара сымазарц саргьы.
Абри аԥсҭазара сымазарц сацәымшәо,
Усҟан исоурымызт хьаак бзанҵгьы.
Ихәыжжаӡа, амреиԥш, ианырку ачабаба,
Шьыжьыз, аҭахызар, хәылбыҽхаз,
Сааԥсаны сыҟазааит уаҩы дмааиуа сыблаҿ,
Аԥышәырччара сакәеит, исзымдырӡо изыхҟьаз.
Аҭахызаргьы иҵаауазааит, аԥша асуаз игыгшәыгха,
Ашьашьалқәа кнаҳаз ахыбраҿ иԥыҵәҵәо,
Зегь акоуп, исаҳауеит адгьыл афҩы хаа,
Ааԥын какаҷра амра ахьыҵәҵәо.
Избоит уи адагь, адунеи зегь чарҭоушәа,
Амрагылареи амраҭашәареи рҳәаа инахьыгӡа,
Слымҳаҿ аҽырхаа иҭаҩуеит анхара ашәа,
Абри акәхап сызԥышәырччо сара, сгәы ԥхаӡа.
Мап, сара сшьапы хырҟьаҟьа сзыҩшам уажәшьҭа,
Ма амаланыҟәа сақәтәан, санылашам мҩапак.
Сахьынаԥшлак, ҭагалара саԥхьа иаагылоит,
Зназы уи саарччоит, аха сымҩа арҟьалоит.
Абар, апалта, иагьысхоуп ахылԥа,
Снеиуеит, адгьыл сыгәошәа, снеиуеит, сыԥом.
Маҷ-маҷ, акәиц еиԥш, гәырӷьарак сымҟәыҵӡаауеит,
Ианаамҭаз афархь зхьымӡаз акәиц еиԥш, сҿыцәаауеит.
Иаҳауеи... анасыԥ аныҟаз сыздырӡомызт,
Сшьапы хырҟьаҟьа саныҩуаз.
са сзакәу збаӡомызт.
Мап, сара сшьапы хырҟьаҟьа сзыҩшам уажәшьҭа.
Ма амаланыҟәа сақәтәан,
санылашам мҩапак...
Иахьа амра ԥхеит, адгьыл ԥсасиит,
Иахатәи аҵаагь иаҿаӡҭит аԥаҵа.
Аҽҵысгьы чаразны иаакьыркьырит.
Ашҭагь инахҟьеит иласӡа.
Саргьы сгылан, ашьацраҿ саалеиҩеит,
Аҳаскьынқәа рыбла ччахт ииаҵәаӡа.
Агәырӷьара аԥсабара инахыҩит.
Ишеишеиуа амра адгьыл ианахьӡа.
Игәаҟхьаз абыӷьқәагь ааҟьаԥ-ҟьаԥит.
Иркит рымахәқәа ӷәӷәаӡа.
Хьаа дукгьы иаразнак ирхашҭит.
Аԥсҭазаара иалоуп, макьана иԥхаӡа.
Ҩаԥхьа ԥхныҷкәын адгьыл иазцәырҵит.
Зегьы ирхаччеит рхы-рҿқәа.
Иҟәиҭхахьаз аҵарақәагь рашәа хыҵит,
Амрахь ишьҭырхит рыхқәа.
Иахьа амра ԥхеит, адгьыл ԥсасиит,
Иахатәи аҵаагь иаҿаӡҭит аԥаҵа.
Аҽҵысгьы чаразны иаакьыркьырит.
Ашҭагь инахҟьеит иласӡа.
Быблақәа сыхәаԥшлоит:
«Рыцҳа, ҭынхада,
Абригь бзиа дсымбалоз!..»
Сыблақәа быхәаԥшлоит:
«Рыцҳа, бызгада,
Бабаҟаз, бынасыԥ анцоз?..»
Сынтәа ҭагалан кыр икынхалеит,
Амандаринқәа ҩежьӡа иҟалеит.
Урҭ ҿысхын, бымҩа санылеит,
Иаасаӡар, абар, снабыхьӡеит.
Ари амандарина баша мандаринӡам,
Гагратәиуп, иҵаӷоуп ацәа.
Баахеит амра нас иаагәылҵит,
Ашәахәақәа бҿы инҭаԥыҽҽит.
Аха иабаҟоу, амҩа анакәӡам, аракәӡам,
Аха иабаҟоу, бара бхарахеит,
Сшәоит сзымнеир ҳәа сеибган бара бҟынӡа.
Гагратәи амандарин еиԥш, сцәа ҵаӷахеит..
Акырԥ-кырԥҳәа аҽышьҭыбжь геит ацәылашамҭаз,
Ажәытә бызшәа наныҩт амҩаду.
Ахьхьа-хьхьаҳәа афаетон, аҵәҵәа ишасуаз,
Архәа инавалан, ицеит ишеибакәу.
Ицеит уи, ашәышқәсақәа
иргәылхәхәа иргәылсны,
Ацәылашара рҟәандо, аԥсы ҭаҵаны.
Ицеит, ҳацәа хаарак иазныжьны,
Иԥҵәаз рахәыцк еиԥш, ҳгәы ныҿкааны.
Нас ашара адәы инықәлеит ицәырҵны,
Ҿыц адгьыл иизшәа иаақәацеит.
Идәықәлеит амашьынақәагь еиқәҿырҭын,
Амҩадуқәагь агәгәаҳәа рыбжьы нахьӡеит.
Иссирын иахьатәи ашьыжь ашара,
Ашәышықәсқәа рнапеимдахьеиԥш инхон.
Ишанхалазшәа, сганахь амшын иаҵәарагь
Аҽырҭынчӡан, акалашәа игазгон...
Ахаҳәқәа ирықәԥало-рықәԥало амра,
Ауаҩы иеиԥш, аӡы хыла инаст.
Иааилаҽҽеит амшын ҵамҵамра,
Ацәқәырԥақәагь еибарсны ичаразт.
Иҭашәеит амра.
Аха, ақәԥара меихсыӷьцызт,
Уи ажәҩан мыҵмџьны иарпыҵуан,
Иара цон, аха аҟазшьа ықәмҵыцызт,
Ашәаԥшь ҟаԥшьӡа ажәҩан ианаркуан.
Уи сзахьымӡошәа, егьи сзахьымӡошәа,
Агәаанагарақәа схацалоит ихьанҭаӡа.
Избоит зны-зынлагь адунеи ааԥсазшәа,
Алуажә еиԥш сывараҿ итәоушәа иҟәызгаӡа.
Сара уи сцәымӷуп, сагьаршәоит зегь раҵкыс,
Усҟан искугь сымҟәыҵҟьан икашәоит.
Сгәеисыбжь слымҳақәа ирҭасуеит:
«Аҵықь», имҩанырҵаз жьаҳәаҵас икшоит.
Анцәа иумҳәан сыӡлагара ҭәарцаз,
Макьана аӡышьҭраҿ аӡы хыжжуеит.
Илагалааит алу, џьара аӡәы имҳәарцаз:
Ҳшақәымгәыӷӡоз ҳаӡлагаражә тәеит.
Избалоит, амҩақәагь шнеиуаз, иааԥсазшәа,
Адыхҳәа иара адгьыл агәҭаны,
Схацәкәакәын еиԥш, аҳаскьын рҳазшәа,
Ари ирбаз амитә иацәшәаны.
Исҭахым аарҩара сымч канаԥсарц,
Исҭахыҵәҟьам сыԥсы шҭоу избар,
Исҭахуп аԥсҭазаареиԥш амҩа неиларц,
Исҭахуп са сылу мтәо илагаларц...
Аԥсыԥ еиԥш абзиабара ласын, иласӡан,
Амшын еиԥш абзиабара агәы ҳаракӡан.
Амзеиԥш быблақәа цон иҭыԥхо,
Амреиԥш сгәаҵаҿ ааԥын ҭабырԥхон...
Аӡыхь аҟынтәи иаагаз аирыӡгьы ҭәын,
Ссиршәа агәы ҭынчӡа ҳа иаҳзыԥшын.
Аха, икаҳаит аирыӡ, аӡы иҭаз каҭәеит.
Ирҳаз абзиабара ажьеиԥш ишәаҟьеит.
Аӡәгьы иҭахӡам аирыӡ анҭацәу,
Нас дарбану ҳауа ҳахҩык изаҵәу?!
Ихы рыцҳа шьҭыхны ажәҩан иалеиҵеит,
Иара игәаналагь даара дхалаӡеит, Сеиԥш дабаҟоу? ицәажәоит ихы-иҿы,
Дчит дԥахәӡа, дызтәом акаҿы.
Аха, уизыԥшыҵәҟьар халара имаӡам,
Ихы, рыцҳа иахароуп – аҭыԥаҿ иҟаӡам.
Уи азы акәхап изгәаҟуа ишьапқәа,
Илақәагь ҳзырымбо, изцаз иҵыкәкәа...
Абар, игәылҵит адәыкрынқәа,
Рҽахьырыгӡеит еиужь адәы.
Аҩны сдәылҵуеит хылԥа схамкәа,
Аҩнашә аансыжьуеит, ус, иаркӡамкәа,
Иҿыхеит адгьыл аԥштәы.
Аҵарақәа инрыжьт ахыбра,
Аҵыхәтәантәи аҵысгьы ԥрит.
Икәлиҷлит, иӡит рҿымҭра,
Иҷырҷыруа иаԥылеит амра,
Абаҳчара агәы дырҭәит.
Сара сныҟәоит абаҳча амҵа,
Сгәырӷьара ҳаракуп,
Амахә ҿиаа ирықәтәо аӡаӡа,
Ирықәшәшәо ԥшьаала ҿымҭӡо
Снапы ианшәалалар сҭахуп...
Иаҳа-иаҳа иацлоит сычча,
Ааԥын гәашәқәа аанартит,
Ашәа ҭыҩуеит ҿыц абаҳча,
Ашәа ҭыҩуеит ҿыц са сгәаҵа,
Иҿыцӡан сашәагь ҩаԥхьа иԥрит!
Аԥенџьырқәа асыркуеит еимаҷыҩны.
Аха, аҩны аганаҿ игоит ақәа абжьы.
Ас ианыҟоу, аӡәы дакуеит ацәа исны,
Сара ахьаақәа исызрылгом сгәахы.
Избоит ҵарақәак ақәа злысыз сҿаԥхьа,
Ихәыцраха амшцәгьа зыблақәа акыз.
Схы сазҵаауеит сахьгылоу, сгәы ҿыцха,
Ма иарбан хьааушь иахьа ас иатыз?!
Аихац иҭаркыз амшә жәбахьазар,
Сгьежьуеит, схынҳәуеит ауаҭах сахьыҩноу.
Сдәылҵып, аха сахьцо уҳәозар,
Уи ами иуҳәаша, сыгәгьы сазырго.
Аԥенџьырқәа асыркуеит еимаҷыҩны.
Аха, аҩны аганаҿ игоит ақәа абжьы.
Ас ианыҟоу, аӡәы дакуеит ацәа исны,
Сара ахьаақәа исызрылгом сгәахы.
Аԥҭа руасцәа уапақәа
Ирхьыҵәҵәоит ақәа,
Аӡы рнылеит амҩақәа.
Иласӡом иҵыкәкәарц...
Ихышәашәеит аҵлақәа,
Ахыбра, аҩынқәа.
Иршьыхт аԥенџьыр рыблақәа,
Иацәыргарц ақәа.
Аԥҭа руасцәа уапақәа
Ирхьыҵәҵәоит ақәа,
Аӡы рнылеит амҩақәа.
Иаҭахӡам иҵыкәкәарц...
Аҩаршьҭақәа ирҭаԥсоуп абыӷьқәа,
Аҵәҵәа-ҵәҵәаҳәа ирҿаҭәоит ақәа.
Амра, Кәыдры иагазшәа, инаскьеит,
Аԥҭа ҟыжь еиқәаран иаҿатәеит.
Акылҳара ахы ҭакны, иҭаҭәҳәоит аԥша,
Ақьышә хьшәашәаӡа узқәахь икшоит.
Агәы ҿыӷьны амш ҿырҳасуеит ахәхәа,
Лҩаҵәкгьы ахыбра инахылҵуеит еиҵыхәхәа.
Схәыцрақәа еиҳа-еиҳа еишьҭала ирызҳауеит,
Ақәа хьшәашәаӡа адәахьы иауеит...
Абыржәоуп ианыздыр уи амра зыԥсоу,
Абыржәоуп ианыздыр сара сан дзыԥсоу...
Аҩаршьҭақәа ирҭаԥсоуп абыӷьқәа,
Аҵәҵәа-ҵәҵәаҳәа ирҿаҭәоит ақәа...
Анапсыргәыҵа ргәаҩо, адгьыл
Аҩарқәа еизнакуеит,
Ачҳарақәа ргәахы кыдгылт,
Ақәа шауц иауеит...
Адәы ианхалеит аҩарқәа.
Ҿырҭӡом, иҭатәоуп,
Уҭаԥаларгьы, рыблақәа
Хыртӡом, ихәашьуп.
Ирхыԥсалоуп аҳаскьынқәа,
Аӡы мчыла иашьыз,
Дара рзыҳәа ицеит амшқәа,
Аԥхын ирзартыз.
Анапсыргәыҵа ргәаҩан, адгьыл
Аҩарқәа еизнакуеит,
Ачҳарақәа ргәахы кыдгылт,
Ақәа шауц иауеит...
Ақәа алсит, иалсит амра,
Аҟаԥшьрагь ахҟьеит.
Ишаҿыз уи аҩра
Ахара инаскьеит.
Ақәа ахәда иҭыкьаса,
Еиџьит акы мҳәо,
Аԥаҵа цәеиқәараха
Аԥҭа ирыбжьатәоуп.
Адгьыл ахы кәымпылраҿ
Аблақәа рҟәыҷуа,
Иаркьаҿт алеиҩеира,
Иҿыцәоит иҭаауа.
Иааԥшыргьы, агәы цәҟьазшәа,
Иубахуеит уажәы.
Абӷьыжәраҿ уи былгьазшәа,
Иҩежьуп иаргьы.
Ақәа алсит, иалсит амра,
Аҟаԥшьрагь ахҟьеит.
Ишаҿыз уи аҩра,
Ахара инаскьеит.
Амш бааӡоуп.
Иаҿуп ақәоура,
Абыӷь ҩежьқәа каԥсоуп.
Сшанхалашәа сгылоуп сара,
Сыжәҩахыргьы маҷк ибааӡоуп.
Бара баацәырҵуеит, зназы саагәырӷьоит,
Издырт, издырит бныҟәашәа.
Аҳаргь бкуп, ақәа ԥхьаҳәҳәо,
Ҿысҭит быхьӡала, аха сыбжьы уа икашәеит,
Иҿшәаз аҳарҭ иеиԥшхан.
Бара сыббаӡом, сыбжьы баҳаӡом,
Акыр ҵуама ҳанеилаҵәоз,
Ҿысҭӡом зынӡа, зегь ыӡит зынӡа,
Иархьшәашәеит амш мҟәыл иҳабжьаҳаз.
Сзаҵәха аҵлазаҵә самҵагылоуп,
Уи ныхам, избоит саргьы,
Самҵаныҳәом, аха сгәы ҭагылом,
Ибгәалашәо,
Ҳаиқәшәалон абраҟа зынгьы.
Амш бааӡоуп.
Иаҿуп ақәоура,
Абыӷь ҩежьқәа каԥсоуп.
Сшанхалашәа сгылоуп сара,
Сыжәҩахыргьы маҷк ибааӡоуп...
Аԥҭақәа цәхышааӡа инеиуеит еишьҭалан,
Ажәҩан аӡамҩа ҿдыршәаауеит.
Ажәҩан мақьаха ицәыҵыԥшуеит аарла,
Нахьхьи акылҳараҿ амра ҿыԥсаауеит.
Илаӷырзырқәақәо, жәҩан ҿааихак амаӡам,
Алабжышқәа адгьыл акәа иҭанаԥсоит.
Аӡԥсы рҿыҵыкәкәоит абыӷь ҩежь рлакыҵа,
Џьара амацәыс аԥҭа ирылԥа аҽаӡоит.
Абаҳча рнацәкьарақәа хаххала ирҩахеит.
Еиҵырхит амрахь иԥхарц,
Аха, иалшои амра, инаскьан икынхалеит,
Аԥҭақәа хьшәашәаӡа имҵарст.
Иҵәыҵәӡа аԥша қәылалоит ишқәлац,
Итҟатҟо адгьыл азқәа бааӡеит.
Аха ихкәашам ажәҩан, аԥҭақәа шқәлац
Иқәлоит, амра урҭ ирҵәахӡеит.
Ажәҩан аҳаҭа кылҵәазшәа, икылхаҽоит,
Аԥҳәаҟәақәа гылоуп ибааӡан.
Џьара иааихсыӷьшам, ус икыдхәашоит,
Амра абаҟоу, инаскьеит, инаскьаӡеит.
Ашәа бзысымҳәацызт,
Быхьӡгьы смаҳацызт,
Быҟан сыҟамызт,
Сыҟан быҟамызт.
Аха зны:
Саԥхьа баацәырҵит,
Сара сгәы мҵабырсит,
Идыр, быгәра згеит,
Сгәы бара ибзынхеит.
Снап сылахь иаԥырак, амра снахоит,
Иаргьы акәапаҳәа амшын инҭашәоит.
Ажәҩан аӡамҩаҿ ашәаԥшь ҟаԥшьшьӡа иҿыхоит,
Уи адгьыл азбжак нас инахьнаршоит.
Икәымпылӡа адгьыл сҿаԥхьа иаагылоит,
Зны иӷбаҵәоушәа, икәкәаӡа инаскьоит.
Зных карпыжә иаҵәан, ибылгьаӡа ишьҭалоит,
Исгәыдкыл снеиуашәа, сара сгәы иабоит.
Уӡышӡа ушлоуп...
Ус акәым, ухахәгьы каԥсахьеит.
Иҟәатҟәатоит астолгьы узхатәоу,
Ацыц асны ирфахьеит.
Сара уаныздыр ааигәаӡоуп,
Сгәы иалоуп, имӡакәа исҳәап.
Уа узын ирҳәон: дыӷәӷәаӡоуп,
Ицназго, џьеи, аӡә дҟалап...
Ааи, ас рҳәон, саргьы сыԥшын,
Саргьы рыгәра хасҵон џьоукы.
Аха, жәаха аԥараҭреиԥш уаатын,
Аԥараҭреиԥш уҭацәын...
Иҟоу убома, иҟоу шьҭа иаҳҳәароуп,
Бааԥсык ажәлар ргәы иҭаӡам,
Аха, ирҳәоит:
Ауаҩгьы ианиаамҭоу дыԥсыроуп, Абри ухашҭит, изатәӡам.
Уӡышӡа ушлоуп...
Ус акәым, ухахәгьы каԥсахьеит.
Иҟәатҟәатоит астолгьы узхатәоу,
Ацыц асны ирфахьеит.
Ицәеит амра, амшын инҭалан,
Ицәеит, ԥшьаала иҭахәхәа,
Хыхь ажәҩангьы мшын ԥшшәалан,
Иааԥшит аблақәа хыхәхәа.
Ахәызқәа снықәгылт са саацәырҵны,
Аҳауа лбааздоит иласӡа.
Снықәыԥшит сыдгьыл, сыбла еиҵыхны,
Сышьхатәыла ԥшӡаӡа.
Уи сахәаԥшуеит, уажә избазшәа,
Са сгәы шьҭнахуеит иҳаракуа,
Баҳча ҭыԥуп, Анцәа ишазшәа,
Са сыԥсадгьыл сзызгәыкуа.
Иаразнак, шәхәыцрак схахьы иҿыхоит,
Сыжәҩан гәакьа агәы ччоит.
Ашырсырҳәа аеҵә хәыҵҟьоит,
Уаха шаанӡагь исхаҷҷоит...
Аценџьыраҿы сара сахьгылоу,
Ашә аасыртуеит адәахьы.
Снапсыргәыҵа, адәы ицәкылоу,
Ацәыкәбарқәа ахьныҳәҳәуп.
Аеҵә ҟәашқәа каԥачаԥоит,
Снапсыргәыҵаҿ урҭ еизоит.
Иааиԥхьхәыцызшәа, нас идәықәлоит,
Ршьапхыц снапы инахьҳәазоит.
Иқәсны икаԥоит аҳаскьынрахь,
Икәаԥӡа уаҟа рыԥсы рӡоит.
Ианыҵуеит адгьыл акаҷырагь,
Тлаз иаҵәала аеыхнаҩоит.
Ахаҽаҳәа ақәа илеиуа,
Снапы иахьҵәҵәа иахькаҭәо,
Сара сабиҵас сарчыхәчыхәуеит,
Сабиҵасгьы нас сыччоит.
«Амза атыҩ иакит, иақәшәыԥса!..»
Ауаа хысуеит, идәылҵны адәахьы.
Ахысбыжьқәагь аҵх иналаԥсоит,
Агәгәаҳәа улымҳа ҵырхып.
... Шәхык рахь хык усгьы инеиуеит,
Шәымԥсын, амарџьа, шәхыс! –
Аӡәи-аӡәи рыбжьқәа еигәныҩуеит.
Аҩхаақәа асаркьал ирыст.
Саргьы схысуеит сдәылҵны,
Шәхык рахь хык ҳәа сҳәауеит.
Атыҩгьы амза иаахыҵуеит,
Аха зхымҭа камшәаз ҳҳәаӡом, ҳаиҿаԥшуеит...
Илашьцоуп аҵых, убас илашьцоуп,
Ҩ-ҵхык неихалазшәа еразнакы.
Ажәҩан агәшҵа ԥҭеиқәаҵәала иҵҟьоуп,
Уеимдозаргьы, иузырбода еҵәакы.
Ҳаи, иараби, уаха ссиршәа иҭынчроуп,
Иззыԥшузеи, иалагаруеи ақәоура?!
Имацәысыр, идыдыр, ма седру,
Иалшарызма ҩызарак аура?
Илашьцоуп аҵых, иагьҭынчхеит акала,
Ицәоушәа, аҵых ус игәагәоит.
Илашьцоуп аҵых, ҩ-ҵхык неихалан,
Цәашьык алашьцараҿ инаскьан иччоит.
Иччалааит, нас уи макьана,
Иабыкәу иахьцәырҵуа ауаҩ илша?
Аҵых еиқәара дызусҭа изиааиуа?
Абраҟоуп иахьиуа ахаҵа иҟазшьа.
Аӡахәа зқәыз аҵла иқәырҟьеит ашьхәа,
Ус ҳзашьҭоузеи ҳәа иԥхьаӡа.
Иаргьы нықәҳаит, иааҳәын, азқәа,
Амҩадуаҿ ахы шьҭаҵа.
Амшгацәа аслоит ианиасуа,
Арҭ реигәышәқәа шьҭа ихиоуп,
Аха агәы иалсӡом аҵла иазыруа,
Изқәиааз адгьыл агәаҿы ииоуп.
Ҭакәажәцәакгьы иацәырӡоит амахә,
Гәыдкылала ифархьны иргоит,
Хьаас измада, «ирҳәеит ашәахә»,
Ус ахәҭоуп ҳәа ирыԥхьаӡеит.
Аха иџьоушьаша, агәыблыра мыӡӡо,
Аҵла инахәаԥшыз, изалшом имбарц:
Аӡахәа иақәыз ҳәҳәоит иҿымҭӡо,
Иахьагь аҵла аҽакәырша, иакуп ишакыц.
Сареи ссааҭи ҳаицгылеит иацы,
Ҳашьҭахь игылеит амра акранҵы.
Аха, иахьа ссааҭ маҷк иццакит,
Мшыбзиа ҳәа ус илацәҟәит!
Амра саԥысзаап, саргьы сыччеит,
Акгьы ҟамлаӡазшәа, ҭаккгьы насҳәеит.
Аха, аамҭа ԥшӡам, ицоит ишцац,
Уи гәыблырак амаӡам зынӡас.
Ишысҳәоз, ааԥын макьана изазоит,
Ишәахәо иҩны ҭагалара иазцоит.
Акгьы ҟамлаӡазшәа, саргьы сыччоит,
Акгьы ҟамлаӡазшәа, ҭаккгьы насҳәоит.
Аха, бӷьыжәны сара скаԥса,
Умцан, аамҭа, саамҭа сахьыгӡа.
Ацхыраара еиҭа, абыржә исҭахуп,
Ҭагалан са иуасҳәарц: «Идуӡӡан иҭабуп!»
Гомер ихаануп аамҭа, адунеи ааԥсеит,
Ауаа ракәым, абан, ашьхақәагь каԥсеит.
Абас ҳәо, снатәалоит сашшуа,
Уск исзыҟамҵаз сара санаршуа.
Ма ахьҭа сакит, сызҭамлеит амшын,
Исҳәоит: аамҭа аҽаԥсахт, шәазԥшы!
Амра амч маҷхеит, ихьшәашәеит аҳауа,
Адгьыл ӡлачит, уигьы уаҳа алам.
Сыркуеит иаша ахәыцрақәа ҿыхан,
Сыркуеит, сагьҿарҳәоит, исымҭа ҭаха.
Иазааргозеи адгьыл, иаҿакуп аихац,
Агьрыгӡам иҵәаҟаԥшьны, абар, иҿдыршәарц.
Абас сышхәыцуа, ахәыҷқәа рыччабжь
Салнахуеит схәыцра. Амра хцәыҟаԥшь
Урҭ меигӡарахда аԥхарра рзаҟьоит.
Блуз заҵәы ихәмаруеит, ахәҷқәа шәаҳәоит.
Аамҭа мажәӡазаап! Еивызгоит сыԥсы,
Ахәыҷқәа ҭоуп амшын, ашьацраҿ шьыжьы.
Урҭ былгьоит, уахьгьы сырзыԥшуеит,
Зегь рҭыԥаҿ иҟоуп, ус аамҭа еикәшауеит.
Суҩызоуп сымҳәацызт, усҩызоуп умҳәацызт,
Аха ҳаиҩызара ԥхныган ирҳәын.
Ҳаицымкәа, амш акәым, асааҭгьы мцацызт,
Амш лашарагь акала иаҳзыԥшын.
Ус, ҳаиҩызара шааиуаз, иҿымҭӡо,
Лаԥан мҿык еицш уи ҵәыԥсит.
Саҵхеит уи амца, уаҵхеит уи амца,
Ҳаиҭаҵхеит уи амца, аха уаҳа умԥсит!
Ихьшәашәеит аҽҳәаҿ акәицқәа,
Ассир, аҩарҵәҟьа абраҟа ихыҵт.
Ақәагьы кылсит ҳазҵатәаз аҩныҵәҟьа.
Нас иаҳзымдырӡо уинахыс ҳаиԥырҵт.
Ҳаи, анаџьалбеит, исхароу сыздырам,
Ажәытәтәи уҩыза ҳәа, наԥшҩыкгьы дыччоит.
Сара иуасҳәап, уи сакит сыркаран,
Иахьагьы, аиашаз, сакуп сеиҟәырҷҷо.
Аха, убасҟангьы ҽакын уара ухьаа,
Сдырҳәызшәа избон сара схы,
Нас ианадамха, иусҭарц ма џьабаак,
Анцәа имҳәааит, сагалааит сшьамхы!
Избоит, аеҵәа ҿыцны иузкыдлеит,
Ҵаҟа акәзар, уҩызцәа рацәахеит.
Аԥхарра ҳәа, ишаҳәшаҳәуа иуԥылеит,
Самеигәырӷьазар, суаҩым, сҭахахьеит!
Уеизгьы, иухоумыршҭын икьаҭахьоу аеҵәа,
Урҭгьы ус баша жәҩанаҿ имкақәхеит,
Аҿыц еиԥш, имшеишеиргьы даараҵәҟьа,
Ирҳәоит, урҭ краамҭа илашоит, иагьыԥхоит.
Африка ахсаалеиԥш, иаасхалоит аԥҭа,
Урҭ агәсахьа ирымоу сазыԥшуеит.
Ииаҵәахоит ԥшьаала Амшын Еиқәа акалҭан,
Нас аҳәиҵәҳәа ацәыкәбар рҟьауеит.
Изқәыршәшәоит апальма гәырӷьан,
Ҿыц ихыҵыз ақәачеиқш, ицқьаӡа.
Сара усҟан ашә ахь исыхоит,
Уахь адәеиужь ахь, сыҩны сахьӡарц.
Икнаҳау Ерцахә ауапа шкәакәа,
Иахьыҵәҵәоит ацәыкәбар иаҵәақәа.
Абар, сыдгьыл сҿаԥхьа аҽакәабоит,
Ииаҵәҟаҟараӡа еиҵыхны анапқәа.
Акакала неиқәҿырҭызшәа, ашәҭқәа неишьҭалоит,
Адәқәеи амҩақәеи ирыхьӡоит иццакы.
Мшыбзиа, исгәакьоу сыԥсадгьыл,
Дырҩегьых иукәсыршоит снапы!
Амшәҳәыс еиԥш, аԥҭақәа былгьан,
Ажәҩан алаӷьахь илҭалт;
Иҵырыҵыруа амацәыс цәырҟьан.
Адыд насит асаркьал.
Илагоит ахрақәа аууҳәа,
Ирԥсаҟьоит иҟәандаӡа аԥхӡы.
Зынгьы акырцх аҟьоит ахуҳәа,
Цәаҳәакны ицоит иццакы.
Аҳаҳаира, амарџьа, аҳаҳаира! –
Инаиргоит ҭаҳмадак ибжьы.
Ирххоит илабашьа, аца дасырц,
Раԥхьатәи адыд даԥылоит дласы.
Днеиуеит арԥыскгьы, игәы ҭхьахьа,
Ихәыцрақәа цәажәо дыркуеит.
Ааԥын цәажәо иаҳәоит гәырӷьаҿҳәаша,
Имацәысуеит, ихысуеит, идыдуеит.
Зегь дәықәлоит, зегь цәажәоит хаала,
Абаҳчақәа гәырӷьан иччоит.
Ԥҳәызбак дахьнеиуа, дааҭгылоит ԥшьаала,
Ааԥын шылагәӡан аԥсаҭа аҽаҟьоит.
Амаҭәа ҩежьқәа ршәырҵеит аҵла,
Абыӷьқәа ажәҩан ахь рызқәа дырхеит.
Иҩежьхеит ажәҩангьы агәышҵа,
Ишьынкаха амрагь ааԥшуеит.
Саргьы исшәыларц амаҭәа ҩежьқәа.
Анаҟа-араҟа исыхьҳәазоит.
Ак ҟамлазшәа, иҿымҭӡакәа,
Абар, абар, инасыхьӡоит.
Смыццакӡо амшын ахь снеиуеит,
Аха, амаҭәа ҩежьқәа сара исышәӡам.
Уи амшын иабоит, иадыруеит,
Иараз ак шакәымгьы, агәы сзынхаӡам.
Снеиуеит саргьы амшын ахь ԥшьаала,
Аха, заа сҩежьхар сҭахым зынӡагьы,
Исҭахуп, иара амшын еиԥш,
сыҭбаазарц, сиаҵәазарц,
Иара амшын еиԥш, сыҟазарц саргьы.
Аус злоу аҽыжәлара акәӡам,
Аҽыжәлара ҳалшозаап зегьы.
Иацтәи ахәыҷқәа ҳҽыжәуп, ҳмаҷӡам,
Ҳҽеимаабжь каҩуеит, ҳҳәоит шьоукгьы.
Адәы ҳамҽхак ҳақәуп аҟьҟьаҳәа,
Ҽеила шьацкгьы ахы рҟьыцӡам,
Арахь, ҳабжьқәа гоит акисиҳәа:
«Амҩа, амҩа, ҳҽыжәуп шәымбаӡо!»
Мап кышьагь амаӡам, абар, зегьы ҳҽыжәуп,
Ҳабыжьқәагь маҷӡам, иаҳӡарым,
Аха макьаназ даараӡа ҳаԥсыҽуп, Беслан...
Беслан макьана дҳазжьарым.
Абан, адгьыл снықәиеит сҽынеиҵыхны,
Сгәы ажәҩан ахь иҟьаҟьаӡа инасырхеит.
Аҳаскьын иаҵәа сызқәа арчыхә-чыхәуеит,
Иаразнаказ сгәы схашҭны сласхеит.
Сыблақәа рыхәаԥшуеит аеҵәа кәицқәа,
Анаҟа-араҟа ажәҩан иаҿаԥсоу.
Схәыцра хало абраҟа ишьҭыҵуеит,
Мҵәыжәҩада, ажәҩан салоуп сыӡсо.
Ишԥеихәаԥшуеи ҳаблақәа гәырӷьаҵәа,
Абан, исалацәҟәуа еҵәак аацырцырт.
Иџьоушьаша, шаҟа иааигәоузеи аеҵәа,
Шаҟагьы ихароузеи, анаџьалбеит, урҭ...
Амшын сҿаԥхьа иҭатәоуп иҭынчӡа,
Са схьаақәа уи иахьаам, мап, зынӡа.
Еиҵҳәоуп, агәы хьшәашәа дысӡа,
Ажәҩан анаӡара акуп аҽахьыгӡа.
Ахаҳә сыршәит абри амшын ду ашҟа,
Схаҳәгьы ахьнеиуа збоит игьежьӡа.
Аиаҵәара ҵамҵамра инахууан,
Ишызбоз, иӡаашәалт икәкәаӡа.
Ассир, амшын иамыхәаӡеит адура,
Схаҳә ахьнақәшәаз, иаазқәыршәшәеит.
Иахьеиҟараҵәҟьаз абӷа иаҵәарагь,
Ишызбоз, ишкәакәаӡа иаацәҟьеит.
Сҿаԥхьа ибзарыбзаруеит абӷьы иаҵәара,
Сара сахәаԥшуеит уи сгәазхара.
Уи аԥштәала еилаҳәоуп аԥсабара,
«Идәылҵуазаап» уи ала ҽырбара.
Ари иахьанӡа агәра згаӡомызт,
Аԥсабара ишамоу уи шәҵатәыс.
Иџьоушьаша, зынӡак избаӡомызт
Абӷьы иеҵәа иеҵәаӡа ишаркыз.
Аиеҵәара иагәылсуазаап сажәа,
Сара сзыҳәа ари мшуп.
Уи аԥшшәала ишәызаап сыжәҩан,
Уи абла акәзаап иазҭоугьы сымшын!
Шьоукы сџьаршьоит ҵаҟа игылан:
«Дабахалеи, шәизыԥшы?!
Ерцахә хәмаргоуп иара изыҳәан,
Уи дахыст иахьа шьыжьы!»
Ицәажәалааит ахәыҷқәа сыҵахь,
Сара араҟа ицәгьоу ҳәа збом,
Сымҩа неилааит ихало жәҩанахь,
Ашьауардынқәа ргәы сыцәцом...
Аха, акызаҵәык сара игәнызго,
Ерцахә дхалеит ҳәа ахьдырххо,
Мап, схамлаӡеит Ерцахә ижәбо,
Ерцахә ақәцәаҿ са сынхоит!
Жәҩан агәашәқәа аауртит аҷараҳәа,
Амҩа алугеит аеҵәқәа рыҭуан.
Адунеиқәа ирыбжьыҩуеит уашәа,
Урҭ шшанхалаз иурҿыхт урыхьӡан.
Акызаҵәык ласырак умыхьааит,
Адгьыл иеҵәа улеиԥш ихьчала,
Амра аҳаскьынраҿ ихәмарлааит,
Аӡаӡа ахьыӡсо шьыжьла.
Аҩажәатәи ашәышықәса, уҿаԥхьа схырхәоит,
Ашаҭара улаз, еснагь уразыз,
Аԥсҭазара ахьалаго, аҳаскьынра ахьҿыхо,
Анасыԥ абраҟа ишакыц иакыз.
Узлаҟоу зҳәода, Аҩажәатәи ашәышықәса!
Адгьылаҿтәи амҩақәа жәҩан ахь иурхеит.
Инеиуеит амҩақәа, жәҩан саба рықәыԥса,
Имыӡуа ашьҭақәагь адгьыл иазынхоит!
Снеиуеит сыԥсадгьыл агаҿала,
Снеиуеит сымҩахь, сымтәаӡо,
Маитәи аԥша асит ихиаала,
Ацәқәырԥа хәмаруеит сгәы ҟаҵо.
Ауаа рымшынгьы сара салоуп,
Ихыҵит, амҩадуқәа ҭәуп.
Ҩымшынк рыбжьара сара сгылоуп,
Снеиуеит, сымҩа нагӡатәуп.
Џьара схыҵуеит, џьара сҭалоит,
Исыҵахәмаруеит сара сҽы,
Џьара дәеиужьк саԥхьа ишьҭалоит,
Апҟацаҳәа исҟьоит сҟамчы.
Уа мшыбзиа, Сыԥсадгьыл!Иуасҳәоит гәыкала сыччо.
Нарҭ Сасрыҟәа ишьҭа схыла,
Снеиуеит сышьҭақәа ҭырҿҿо.
Арҩашқәа еибарччо илсуеит аҳаскьынра,
Ахьхьаҳәа еицәажәо, ашьха бызшәа рҳәоит.
Џьара ацаҟьа инықәԥыруеит шьауардынҵас ахраҿ,
Нас, ахаҳәқәа ирықәԥало, ахаҳә иадыргоит.
Избахьада са саҟара, арҩашқәа хәыҵҟьан,
Урҭ гәаан, абжьас еиԥш, аиҩхаа ианыҭҟьо?
Абахә ԥагьақәагь хыџхыџуеит усҟан,
Абарҭ адуӡӡақәагь ҿымҭӡо ишәаҟьоит.
Абар, абри атәылаҿ сара саԥшәымоуп,
Зқьышықәсала сашәабжь рныҩуеит ахәқәа.
Сыжәлар иахьа ахақәиҭра ду рымоуп,
Ашьхеи амшыни ирылиааит рыгәқәа.
Сласуп сара араҟа, мпылк еиԥш сышьҭыԥоит,
Аԥсҭҳәа бымбылқәа бымбылҵас срызцоит.
Сашәақәагь абраҟа рымчқәа идырԥоит,
Нас, ажәҩан гәыцқьахь ихало, иеҵәахоит.
Сара абраантәоуп адунеи сшықәыԥшуа,
Сара абраҟоуп сымҩа ахы ахьарту.
Сымҩахәасҭа неиуеит амҩаду ахь аҽышьҭыхуа,
Избоит уи шмыӡуа, ишынаӡо агәыхәтәы.
Амра ааҭгылоит аԥса рхыцәқәаҿ,
Ауаагьы рымҵаҿ итәалоит.
Амҩа аҿықәаҿ аԥса гылоуп,
Гәыԥҩык аԥсуаа са избалоит.
Зны алада аԥша рыхеит,
Зных аҩада урҭ аҟьеит.
Аха усгьы урҭ азмырхәеит,
Амреи дареи еизынхеит.
Иахьа амра ара ианааиуа,
Хәыҷык еиԥшхоит уи зынӡа.
Иамоу аус ду иара иахаршҭуа,
Аԥсара илоуп «џьит» ҟаҵо.
Амреи аԥсеи акала еинаалоит,
Ихьымацәазха инархатәоит.
Ишыхәмаруа, абраҟа иархәлоит,
Уи абраҟа аԥсы ашьоит.
Сҿаԥхьа игылоуп ихалаз аԥса,
Адгьыл иаларсу зшьапқәа,
Ахҿеиԥш ихало жәҩангәы ҵәырԥссо,
Ишгылац игылоуп, иҩахан рыхқәа.
Абар ашьхаҿ асы цәырҵит,
Ицырцырт абахә рыжәҩахыр,
Сҿаԥхьа руапа шкәакәа еиҵырхит,
Исҭахуп гәыкала исшьышьырц.
Сахьықәгылоу сышьха дгьылаҿ,
Аӡын иаахоит анапы,
Зны ашәыб ҿалоит аҵла рӡамҩаҿ,
Инҭалахуеит зны иԥыҽҽы.
Аԥҭа ҟәашқәа шьыжь игәылҵыз,
Бамбаны абахә ирҿаҳәуеит.
Зны инкьаԥышҭоуп, аԥша анрыҵас,
Ихало ԥшьаалаӡа иԥыруеит.
Ахра дукәа ркамбашь тәыҩа
Асы неины ирыбжьатәоит,
Урҭ сырҿалан снеиуеит сыҩуа.
Сышьҭра ҿыцқәа ирызҳауеит.
Ҵабыргуп, амшын хьанҭыџьуп,
Иагьҵаулоуп азхара.
Уеизгьы, акала са сгәы азҭынчуп,
Идуӡӡамшәа збоит сара.
Ирҳәоз, амшын каршәра еиужьуп,
Уи Аԥсны аҵкьыс кыр еиҳауп,
Амшын азыҳәа Аԥсны ҵысхәуп,
Убри аҟынӡа уи хәыҷуп...
Аха исҭаххаҵәҟьар иласкәантраӡа,
Ишьҭысхрашәа збоит сымшын.
Сара сзыҳәа, мап, идуӡӡам,
Аԥсуа уапоуп уи зеиԥшу.
Аҵыхәтәантәи алҩақгьы ижәҩан ԥшшәа
Инаскьо жәҩанаҿ иӡыҭит.
Амрагь жәҩанахь ихало, ихало,
Ихалан уаҟа уи ааԥшит.
Аԥша аҽырхаа иҭалт абаҳча,
Агәашәқәагь ԥшьаала ианартит.
Аҵла гәырӷьан иахьа еибарччеит,
Хәыҷҵас сыблақәа ирҭаԥшит.
Ааԥын аӡәгьы изнымкылац,
Ааԥын ааиуеит зегьы рзын.
Исҭахуп ааԥын сбаҳча иҭазарц,
Саргьы иснаҭарц са схы азин...
Избоит, амра ахьнеиуа иҭала,
Ԥшьаала, ԥшьаала ишлаҟәуа.
Стәоуп суаҭахаҿ саатәанхалан,
Амра алеишьа сазыԥшуа.
Еикәанаԥсан уи амҵәыжәҩа,
Зных ашьынкеиԥш иара хылт,
Акаршәра агәҭаҿ, илбаан ажәҩан,
Абра ҳамҭак уи ааҭгылт.
Сара схәыцуеит: Сыҩны амра сахьӡарыма,
Иахьтәоу акаршәраҿ иааԥсаны,
Жьа ԥшқак еиԥш снеины искрыма,
Сла шәарыца ахьыгӡаны?
Ных... амра ахы иақәиҭыз,
Сара сыжәҩан агәы ҭбааӡоуп.
Сахьынаԥшлак сыдгьыл акәзар,
Ари амрагь зтәу са соуп!
Ахыбраҿ иқәтәоуп аҳәыҳәқәа,
Ахыбра амра аҿаԥхоит...
Ахыбраҿ ихәмаруеит аҳәыҳәқәа,
Ахыбраҿ урҭ еицынхоит.
Дынхоит анхаҩы абри ахыбраҿ,
Иҩнашә ҟьаҟьаӡа иаартуп.
Аӡә диԥырхагам адунеиаҿ,
Ималаз унацәкьарақәа мыцхәуп.
Инхалааит анхацәа, ирԥылааит амшқәа,
Адунеи рызхап егьаҩы...
Ахыбраҿ ихәмаруеит аҳәыҳәқәа,
Рыҵаҟа дынхоит анхаҩы.
Амҩа нымҩахыҵ ицәам ахаҳәқәа,
Ус наҟ-ааҟ еиҿықәуп рыхқәа.
Гәабанхеит адгьылгьы рызқәаҿ,
Жәҩан ахьгьы иҩахеит рыгәқәа.
Инеиуеит амҩа аҩхаа ибжьалан,
Иҟармашны амҩахәасҭа ҵәиуеит.
Снапала аԥҭақәа снархьыслоит,
Мҵәыжәҩада араҟа сԥырлоит.
Сабдуцәа рашәа саҳалоит ихиаало,
Сгәы иҵегь сышьҭыхны сагоит.
Снеиуеит ашьхамҩа санылан,
Иҭӷәыхаа сымҩақәагь збалоит.
Мчыкгьы ыҟамшәа снызкыло,
Абасгьы сгәы иабалоит.
Ашәа ҿыцқәагь цәырҟьан исԥылоит,
Сабак еиԥш, сымҵарсшәагь сыргоит.
Аха седру шаҟагь амҩан ибжьысхуа,
Шаҟагь седру исцәырго саргьы.
Ихәыцраха хьаак аасныруеит,
Сабдуцәа рашәа сызгомашь ԥхьаҟагьы?
Аҟәа ааигәара игылоуп ажәытәӡатәи
Ақалакь Диоскәыриа иахаану абааԥҽыха.
Ашыцламшә иагәылатәа ицәеит абааԥҽыха,
Ицәеит, уаҳа ара имааԥшырц.
Аха, акәылӡзқәа ԥибаҽҽуеит алымҳаҿ.
Иахьагь аҳәа еиҿасыбжь аҳауеит ишаҳац.
Деиҵамхаӡо абраҟа дгылан ахаҵа,
Дгылан ахаҵа еиҵыхны игәышԥы.
Ихьчон уи иԥсадгьыл, иԥсы хаара нақәҵо,
Аԥсны иԥсадгьыл ичаԥон аразҟы.
Иҿыхан абаа, аԥсы ҭаны игылан усҟан,
Мрагылареи мраҭашәареи абон.
Ахаҵарашәа ахыӷәӷәарҭа иҭыҩуан,
Ишгац еихымсыӷьуа шәышықәсала игон.
Аӷа иԥылон араҟа ахаҵара ахьӡала,
Ахаҵара ахьӡала араҟа иагьҭахон.
Уеизгьы, ажәлар рымчра камҳаит акала,
Ақәԥара аиаша араҟа ирҭынхон.
Иҵарцалон адгьыл шәышықәсала иҟәыбо
Ари абаарыԥхра иақәлоз аӷацәа.
Аха Хәажәарԥыс иеиԥш игылан агәы ҭымцо,
Иахьанӡагьы иаанхеит ацыԥҵәаха.
Мап, аамҭа ус баша ихәмарӡом,
Абаа акәым, адгьылгьы хоит икыҷны.
Аха иҟанаҵ иҟан, аӷацәа ирыламӡӡо,
Иԥсит, хаҵак иеиԥш, ауалгьы нагӡаны.
Рыҽдыршәшәеит дырҩегьых аҵла,
Ицеит иқәҳа ҽа шықәсык.
Сара схәыҷушәа збахуеит ԥхыӡла,
Ԥхыӡк збондаз даҽа ԥсык...
Ишԥабзиоу, сԥырны схалоит,
Иҟасҵо зегь сара иснаалоит.
Дышԥаԥыруеи, рҳәоит, зегьы,
Сараапкыхуеит ари саргьы.
Сыцо-сыҩуа абаҳча сыҵоуп,
Аҵар ҷырҷыруа ашәа рҳәоит.
Иҭалаҳа шәҭышла иҩычоуп,
Ааԥын мра ашәахәа аҟьоит.
Сара ашьацраҿ сыӡсауеит,
Хӡаарҟәыла ҟасҵауеит,
Ассир, сызхара исызбом,
Сгәырӷьоит, сыччабжь еиқәтәаӡом.
Ишԥабзиоу ас уанҿыхо,
Ма аԥхыӡ хаа анухатәо.
Адәы унықәлар ргәы ҭгәырӷьо
Ашәҭқәа рыкәа уа уанҭоу.
Аха, араҟа аусқәа нҵәам,
Уажәшьҭа саргьы ус схәыҷӡам.
Аԥхыӡ сшеижьоз агәра згеит,
Зегь ҽакала даҽакхеит.
Адунеи цахьазаап наҟ хара,
Ихыҵхьазаап шьыбжьагәы,
Аԥхыӡқәа срылазаап сара,
Ашәҭқәа ирысҭазаап са схы.
Избоит уажәшьҭа уи закәхаз,
Уажәшьҭа аусқәа зеиԥшрахаз.
Адунеи мцозаап икашьшьы,
Адунеи ԥыруазаап, шәазыԥшы!
Рыҽдыршәшәеит дырҩегьых аҵла,
Ицеит иқәҳа ҽа шықәсык...
Абна еиқәараҿ, абна тоураҿ,
Амца еиқәысҵеит хәылбыҽха.
Абна еиқәараҿ, ажәҩан хыбраҿ,
Сымацара стәан иаха.
Амца смырцәеит аҵх еиқәараҿ,
Алашара хара ицон.
Абна еиқәара са исырҿыхон,
Иахантәарак уи лашон.
Сгәы шаҳә-шаҳәуа саԥылт ашара,
Ашәаԥшь аарла еимыггон,
Абжьы ҭахәаҽ абна еиқәара
Ԥшьаала-ԥшьаала аҽаӡон.
Иҭынчуп абна, абна еиқәара,
Аҩнуҵҟа ахәыцрақәа ҵәахы,
Иқәԥатәузеи заҟа шара,
Амра аҟынӡа ҳнаӡарцы.
Иаҳа-иаҳа сеидырӷәӷәало,
Иааи хьанҭарак са саклоит.
Сыжәҩахырахь илеи ихалан,
Ҵаҟа исыхарцын иаапклоит
Сымчымхара уи иазныҳәоуп,
Аҟырҟырҳәа нас иччоит,
Абар игәасҭоит сҿанаҳәошәа.
Зназы ишызбо сымчгьы цоит.
Избоит сҿаԥхьа: арҩаш ҿарҳәоит.
Абрыскьыл иеиԥш уи рытҟәарц.
Сгәы нҭаҳауеит, схы самыхәо,
Ҿысҭуеит: соушәыжь, еи, шәысҟәаҵ!
Игьежьуеит аамҭа, игьежьуеит адгьыл,
Абри адуӡӡзаҵәҟьа тәаӡом.
Иануп амҩа, дызусҭа инызкыл?
Ицеит арҩаш, дызусҭа иахьӡо?
Нас сакрыма ҭыԥк насхьысын,
Шьоукгьы ирлас сус рыӡбып...
Мап, сымҵәыжәҩа шәаламкьысын,
Ари ажәҩан са исзыԥшуп.
Амшын хықәаҿын санааило,
Хәыцрак цәырҵны саклоит,
Ацәқәырԥа шьҭыԥан ианыхиаало,
Сара схәыцра саршәалоит...
Икашәарымашь ацәқәырԥ ҩежьха,
Игәил иаҵәаха иахьа ишәҭу?
Ма иажәрымашь ари ӡмахха,
Ишларымашь агәы иарту?
Ухәмарла саԥхьа, амшын, ухәмарла.
Схәыцра схысцоит, угәы мшыз,
Ауаатәыҩса рашәа ухыҩлааит,
Еснагь уқәыԥшыз, угәыкыз.
Угәы ҿыцӡа, амшын, ухәмарла,
Анцәа имҳәааит уара уажәырц.
Уиаҵәаз сҿаԥхьа, сыгәгьы схаршҭла,
Гәырӷьа мшыла сыбла ухыз.
Икәымпылӡа ажәҩан хыбра
Аҵла ргәыцәқәа ишьҭыхны иркуп.
Аџьа ирбо акәхап, рызқәа
Акаҷырақәагь ануп.
Ҵәҩанҵәы ихало инеиуеит аҵла,
Ажәҩан иҵегь иҳаракхеит.
Ҩ-иаҵәарак ара еилалан,
Цәқәырԥак ала рыҽдырхиеит.
Снеиуеит сыҵалан аккара,
Хкы-хкыла аҵла збоит,
Иӡуеит ԥшьаала сааԥсара,
Сыгәгьы ҭынчӡа аԥсашьоит.
Акакала сара исныруеит
Аҵла рхәыцра лашаӡа,
Ауаа реиԥшгьы ҳаибадыруеит,
Рыгәқәа еисуазаап ицқьаӡа.
Зны-зынла ари ақалақьаҿ анаҟә хчылоит,
Иӡыҭуеит акакала аҩынқәа.
Сара амҩаҿ сышнеиуа, иаразнак сааҭгылоит,
Усҟан гәҭыхақәак цәырҵуеит иԥшаауа.
«Иабыкәу мрагылара» схәыцуа сааҭгылоит,
Исшәоит адгьыл шьапыла сахьцо.
Ус амра ԥхашьацхаҵо ицәырҵны исԥылоит,
Абнакәтеиԥш, амҵәыжәҩа каҷҷо.
Сыччоит усҟан, агәырӷьарагь аасхалоит,
Ихыҵуеит анаҟә, иахьцаз сымбаӡо.
Амра, рҩашк еиԥш, сгәырӷьара арҿыхоит,
Сыжәҩан ахрақәа збоит илашаӡа.
Сшьаҿа еихызго асааҭбыжь иамнадоит,
Сануп сымҩа, икаҩуеит сшьаҿа.
Избоит аеҵәа иахьақәшәаз араҟа
Зны Сасрыҟәа иршәыз ахҿа!
Акарпыжә кәымпылуеит...
Дыхәмаруеит ахәыҷы,
Ашьацра днылалан шьыжьӡа.
Ихыԥраауа иччоит ихы-иҿы,
Ашҭаҿ амҩа шьҭалоит игьежьӡа.
Ахәыҷы дыхәмаруеит,
Акырпыжә иртәаӡом,
Уи иблақәа ажәҩанахь уажәы-уажәы ирыԥшлон
Ихәмарра иалсуеит игәыӷрақәа ԥхаӡа,
Имраха икарпыжә халазшәагь ибоит.
Иахшазшәа аӡиа абла иаҵәара,
Ԥшьаала ақыцәқәа мырҵысӡо,
Иӡсоит апҟа, аԥсабара
Ҭынч ахәыцра ихнаҵоит.
Шьыжьтәи амра ҭалт ихынаан,
Аха сара снаскьаӡом.
Ари аҭынчра саргьы исхалан,
Сыԥшуп, џьаргьы сыццакӡом.
Адунеи ақәыԥшра сԥылеит,
Ажәытәтәи аҭынчра араҟа ихьчоуп.
Ахаҳә ашәшьыра сыҵагылоуп,
Иааигәоуп схәыцра, иагьхароуп.
Сабик еиԥшуп адунеи ду,
Иагьраҳаҭуп, иагьымшуп,
Ауаҩытәыҩса агәы изаартуп,
Имырхәашьыр, имҟьашьыр.
Ҩ-ҳәаак рыгәҭаҿ сгылоуп сааины
Ԥшьаала апҟа сазыԥшуеит,
Уи шьыжьаахыс аӡиа ихыҵны,
Сара сгәаҵаҿ иӡсауеит.
Урҭ гылоуижьҭеи шаҟа рхыҵуа
Дызусҭа, дарбан изыԥхьаӡо,
Ашәышқәсақәа рыҵадырӡуеит,
Иҭәуп хәыцрала изазо.
Рхақәцәаҿын амреи амзеи
Инықәтәа ԥшьаала рыԥсы ршьоит.
Уахынлакәзар, аеҵә ӡаӡа
Иԥыхха еимхәыцны ирҿаԥсоит.
Рхы шьҭыхны шәышықәсала,
Ҳажәҩан гәакьа ҵдыргәон.
Иргәылышәшәо абӷьы еишьҭала,
Ҳадгьыл гәакьа инахьӡон.
Мрагылареи мраҭашәареи
Рымахә џаџақәа ахьҳәазоит.
Знык игәазҭаз игәы шьҭырхуеит,
Урҭ дунеик еиԥш иԥхьаӡоит.
Абас игылоу ҳара ҳаҵла,
Реиха жьакцақәа мҩанҵо,
Шьоук иԥырҟоит имшаҭаӡакәа,
Афеида рџьыбахь инҭаҵо.
Рхатә џьыбаз урҭ фҩышәо,
Асакарахь ҳа ҳаргоит.
Ҳадгьыл гәакьа ыҟаӡамшәа,
Иркит ацыц, ирӷәаԥсоит.
Рнапқәа ҿӷәыххаа ишьҭалоит ҳаҵла,
Урҭ дыриааит абар зынӡас.
Рдацқәаҵәҟьа ркит хаԥыцла,
Уажәшьҭа ирымада ҭынхас?
Идау хшаран ҳаҵла игылаз,
Ҳабла аԥхьа иԥырҟоит иас.
Ауаа хуаада знапы зырҭаз,
Изырҿаҳҵои ҳаҵла абас?
Ишәмаҳаӡои ҟыгәыбжьыла,
Ара амшқәа рхы ахьыҵырхуа?
Аӷьычцәа рзы ихааҩан ҳала,
Наҟ-ааҟ ирҟьоит реихақәа.
Ԥхыӡ ирбоит ҳаҵлақәа еиқәҳархазшәа,
Уаанӡеиԥш иҟоушәа инхарцы.
Ирбоит рхьаа маҷк еиқәтәазшәа,
Аха иҿыхоит иԥсырцы...
Избан, сыблақәа шбыхәаԥшуа изыршанхо?!
Схәыцыр, ачча сакуеит.
Зчалт ҵыс аҵамлаз ахәҷы сиеиԥшхан,
Уажәымзар уажәы ҳәа бышҟа сыԥшуеит.
Аха, баргьы, амахә иқәтәоу баӷырк еиԥш, бхало!
Еиҳа-еиҳа аҩада бҩаскьоит.
Исыздыруам, аиашаз, ишызура, сҟьалоу,
Сымҩа аганахь иҩны исыцәцоит.
Сгәаан исҳәахуеит, сцоит иахьынеиԥырхуа,
Сҩаҵҟьан сдәықәлоит наҟ џьара...
Аха, сзымцеит џьаргьы, гәҭыхак сыцрыхо,
Сакуан самышьҭуа ҭыԥкаҿ сара.
Адунеи уазхәыцыр, ишыршаз ссиршәоуп,
Зны сгәаауеит, зны сгәырӷьо сыччоит.
Сыԥшыхуп еиҭа, сықәгьежьуа сгылоуп,
Амза аҽыкәаҳа адгьылаҿ иҟасҵоит.
Икынхалаз ашәыр наскьан, иқәтәоуп аҵла,
Ажәҩан иалахаз еҵәақәоушәа избоит.
Снаԥшы-ааԥшуа абаҳча сныҵалт,
Џьара шәырқәак ҿысхырц сеимдоит.
Аха иабаҟоу, аҵлақәа ирхалода,
Сықәларгьы, хра ҭакнаҳан саҿҟьап.
Шьҭа маҷкгьы сшәоит, избанда
Ԥыхьеиԥш аҵла сзықәлом, исымӡап.
Иаҳауеи, иабаҟоу аамҭа исаҩсыз,
Мшәан, хара сгылазеи шаҟа?
Сықәлоит аҵла, сеиҵахарц ишԥыкәу,
Аха, ашәырқәа наскьоит, инаскьа...
Сара аԥхӡы сылҵуеит аҵәҵәаҳәа,
Схалоит аҵла, уахь сеихауеит.
Аха амахәқәа схыччошәа акыркырҳәа,
Абыӷь ҩежьқәа сықәыԥсо иҵысуеит...
Ачачхалеиқәа цәажәеит ахьхьаҳәа,
Ҩаԥхьа сгәырӷьабыжь нарҭыҩит акәара.
Схәыҷра сԥылеит имҩашьаӡо ҩаԥхьа,
Шьапы еимаадагь сналалт аԥсабара.
Ачачхалеи ашәахқәа насҿаԥсоит иԥыххаа,
Акыркырҳәа ахәҷыччабыжь саҳауеит.
Сахьгылоунтәи сыԥоит атахҳәа,
Акәара аӡыжь хәыҷ хыла сазцауеит.
Думышьҭын! исаҳахуан абыжьқәа, ахьҿырҭуа,
Абан, аркьыл сыма адәы сахҟьоит.
Исышьҭоуп ахәыҷқәа, исыхьӡарц урҭ аауеит,
Аха, амбаҿ усгьы ампыл насыгӡоит.
Игеит, игеит ампыл! абыжьқәа нҭасуеит слымҳа,
Аха, уи уадаҩӡам сара сзын рацәак,
Гәырӷьара дуӡӡак сагоит сара сықәҳа,
Ашьхарԥқәа сыҩны уажә снарыхҟьап.
Абаарыԥхрақәа шыҟоу сара снеиуеит,
Избоит, ахыӷәӷәарҭа сара искуп.
Џьара саркьалбжьык ахәқәа иаарныҩуеит.
Ар рашәа сыԥхьоит, исзыԥшуп!
Ирԥырхагахазаап ажәытәтәи абаакыра,
Атракторқәа агәыдҵан ирӷәаԥсеит,
Лаӷәымла иԥыржәеит измышьҭуаз агдыра,
Ицыххаа бӷьыжәкеиԥш ирыԥссеит.
Анкьа кыр гылазма, иубом хыхь ҟәырҷахак,
Идырыргьы изҭахыда, ицеит аамҭа мԥшы,
Аха, абаа шьапы нрыжьзаап... зынӡа иаугаӡаху,
Уажә иқәлан мҩадук еиԥш ицоит икашьшьы...
Мпылк еиԥш сылслон ашьац иаҵәара,
Уажә сааҭгылеит смыццакӡо.
Избаз сцәыӡит лаԥшҵашәаран, Адәеиужь ишьҭаз иаҵәаӡа.
Ссиршәа иҟоуп аԥсабара,
Избоит сыла са сшажьаз.
Сшьапқәа хтуп, қәыц мацароуп,
Ҭаҟәаҭаҿоуп зыԥсы зӡаз.
Абан сганаҿ ицәырҵт аӡытҟәа,
Аҳаскьын хышьшьыла иҭатәоуп.
Улбаанадоит иҿымҭӡакәа,
Узыхьчаша Анцәа иоуп!
Мпылк еиԥш, адәқәа урхыԥан,
Ицәгьазаап еснагь ацара,
Зегь ссируп ҳәа рыгәра гаҵәҟьан,
Иаԥсамзаап амҩан аҽыртра...
Иҽреиџьшәа дгылан уи деиҵалан,
Уи адагь акалашәа дгәасҭеит сара.
Ихазы дцәажәон, ицәажәара кралан,
Ихәашаз мацара даҿын аҳәара.
Сгәы аҳаҟьеиԥш иаасыртын, саргьы сцәажәон,
Ажәытә-аҿатә ҳәа ҵасқәак срыххон,
Иара ддагәан, дшыҟаз ус дыҟан,
Сара исҳәоз сара исзынхон.
Ихааӡа амра аԥенџьыр иадыԥхалоит,
Ашәахәа гәыбзыӷӡа исхьысуеит сара.
Сгәы рҟәандо агәырӷьарақәа аасхалоит,
Абар, салагоит ашәак аҳәара.
Иацы аԥҭақәа амра кҿацалан иркын.
Иаҿын икыдҵәан ақәоура,
Мзызда слакҭа ыҟан еималан,
Заҵа ашәак сара исымҳәара.
Абыржәоуп иангәасҭа амра аҟазшьала,
Ишышьақәыргылоу саргьы сҟазшьа.
Ус анакәха, уԥхоз, амра, хаала,
Ашәа гәыбзыӷқәа сыҽрысҭоит ешьас.
Уԥхала ухааӡа, амра лашара,
Адгьыли ауаатәыҩсеи рзы уразыз.
Исыҭ насгьы идуӡӡоу улшара,
Хьӡы аман инхарцаз амҩа сызныз.
Са сыбжьы акәзар изаҵәхеит,
Аҵх еиқәара ахьҳанто,
Адунеи ахаҭа ҭшәахеит,
Арахь иҟоуп ишхьанҭоу.
Ҿысҭыр, аӡәыр иаҳару,
Ари аҵх еиқәара ахьҳанто?
Аӡәы иаҳаит ҳәа дааскьару?
Акымзарак ыҟам дызхәарҭоу.
Ихьанҭыџьӡа адунеи қьуеит,
Ихьшәашәоуп алу еиқәҟаца.
Ҿымҭӡо ԥшьаалагь уарҟьыцуеит,
Хьаасгьы уимаӡам Анцәа!
Ибылгьеит амра чча-ччо,
Ашьацраҿ ихәмарит.
Уи аӡаӡа иахьыӡсо
Адгьыл арџьоуҳарит.
Ашәҭқәеи ашьхеи еиԥыло,
Џьарак инеилаҵәеит,
Урҭ гәаҭо срылоуп,
Сгәы зынӡак иԥымҵәеит.
Икаԥсоит ашәҭқәа еилала,
Иакәшо аҵла рӡара.
Зегь ласуп акала,
Игәырӷьоит аԥсабара.
Нахьхьи ишыкьуеит арҩаш.
Ихшцан уи аахыҵит.
Иқәлеит иахьа гәырӷьамш,
Архахь иҩ иҭрысит.
Иасуеит ага ԥшалас,
Аԥшаҳәа иахууоит,
Аха са исзыннажьыз,
Иарбан уи еидароу?
Акыр снеихьеит мҩала.
Зегь ҟалеит рҽырхаа,
Нас абас еиԥш аан
Изышьҭухи, сгәы ахьаа?!
Ҳахәмаруан ахәыҷкәа, ҳбылгьон ашьацраҿ,
Иӡыжь иаҵәароу аԥсуа шҭа ҳҭан.
Уара узусҭоу, са сызусҭоу ицәгьан адырра,
Уи адыррагь зҭахыдаз, избан?!
Ҽнак зӷаб хәҷык дацлеит ҳхыԥхьаӡара,
Иҳамбаӡеит ссирсгьы ари ҳара. –
Ибыхьӡузеи? Алҭуна! – Нас ҳацгылан ашара
Адәы иаҵәаҿ ҳахәмаруан ҳазхара.
Арацәарԥеиԥш, Алҭуна лыхцәы еилаӡсо,
Лызқәа иқәын, ацәқәырԥеиԥш еихданы.
Лыбла гәыҭбаақәа ишашаз, маахырҵас,
Лылахь иаҵыԥхон уаҩ иимбац еҵәаны.
Лара дыччаанӡа, иччон лхаԥыцкәа,
Ҳа ҳгәырӷьара азҳара иаҿын.
Ҳахәмарра ԥсыс дахалон имшацкәа.
Алҭуна, Алҭуна ҳәа зегь лыхьӡ ҳҿакын.
Уи дҳацәажәон аԥсышәала дҷырҷыруа,
Аԥсшәа акәын иҳамазгьы бызшәас.
Аха, ҽнак ицеит лҭаацәа ҩҽыжәлан.
Дыргеит Алҭунагьы дымҵарс...
Ахәыҷкәа рқьалеиԥш, еилаҳаит ҳахәмарра,
Уи нахысгьы иазымкӡеит уаҳа ахы.
Ԥшьаала аамҭа еиҭасуан аԥсабараҿ,
Амшгьы аамҭагь ҽакхон адәахьы...
Жәҩан акалҭахь аԥҭа хәмарын,
Ишәҭышха ааԥын аԥсаҟьеит.
Иҩт иаразнак сгәы саԥысын,
Иԥырны аԥҭақәа ирыхьӡеит.
Сара снеиуеит, сықәлеит амҩа.
Гәыла бышҟа снаӡахьеит.
Хреи рҩаши кыр сырхыԥеит,
Сыбла аԥхьаҿ бызбахьеит.
Абар инеиуа амҩахәасҭа
Рҩашк ахықәаҿ аҽаӡеит.
Икааууа иԥаз ацәыкәбарқәагь
Аҵла рымахә инарыхьӡеит.
Ҳара ҳаиԥылеит. Бцәажәон ажәада,
Былаԥш схыбгон быццакы,
Бсыхәаԥшуан сбымбацшәа уажәада,
Џьара шәҭык ахьакымыз снапы.
Бара быԥшышьа сара сареиџьуан,
Бара бхәыцшьа асуан сгәахы.
Адгьыл сыгәон, сгылан схьаҳәхьачан,
Иаҳауеи, снаскьагандаз абыржәы...
Ихаамызт раамҭа сабдуцәа, рыцҳа,
Урҭ бџьарын гәилс изфыҩуаз.
Ашәҭ аҭыԥан абџьар урҭ аҵан,
Аӷа иԥылон амцабз ахькашуаз.
Шәҭыс иркуазгьы рҳазырҭра акәын,
Уахгьы-ҽынгьы уи ргәы иахшьын.
Изланхаӡаз, аиашаз, илакәуп,
Цнапык ала ацәмаа урҭ иркын.
Агәырҟәандаразы ирымамызт хҩаха,
Агәы рԥшқаха имамызт аӡәгьы,
Рыцнапык ишакыз иакын аҳәа,
Анхареи анымхареи ахацын рыԥсы.
Саргь урҭ ртәы сзацәымцазар акәхап,
Идырра маҷуп ҳәа сыбмырџьан,
Аамҭа смоузар агәырԥшқаха,
Уи ала сбыҳәоит сара сыхә бымшьан.
Шьыҵәрак ашәҭ акымзарак алам,
Ихьанҭаӡам убӷа ԥнаҵәартә,
Аха, са сзы, Анцәа ибома, игәнаалам,
Азингьы бымоума сыхә уи ала ибшьартә!
Иџьасшьоит, сызлоу иарбан хәыцроу,
Ас сгәы инакәшан изкыз.
Сыздыруам. Иҟәызгаӡа ҭынчроуп,
Уажә адунеи шуазароуп.
Ишԥаҟалеи ус? Снеиуеит.
Сгәыӷуеит, баацәырҵуеит саԥхьа,
Аҭынчрагьы ыҩны наҟ аҽаӡап.
Маҷкоуп уи иагу, гәанылагь исҳәахуеит,
Даҽак схахьы иҟаӡам зынӡак.
Абар баацәырҵуеит, зназы саагәырӷьоит,
Аха сгәырӷьара брырҳан, ицаӡеит,
Бара боумашь?
Бааины бааҭгылоит,
Аԥсабара ҿымҭӡо иҵегь аԥсы аӡеит.
Ахы еиқәыҿаҳәоуп амза,
Иахькыду аԥсы арзом,
Иӡлачу аԥҭақәа наҟ-ааҟ иаҿаҳәуеит.
Ихьшәашәаӡа иахькыду, идагәаӡа иааԥшуеит.
Сыццакӡом.
Сгылоуп.
Быццакӡом.
Бгылоуп,
Имақьахаз амза наскьо иӡысоит.
Быхьшәашәаӡа бгылоуп.
Сыхьшәашәаӡа сгылоуп,
Ҳгәыӷрақәа ҳаҩсны ицоит...
Ицаӡоит.
Хара ҳаиқәымшәеит, бҳәеит, бажәақәа ҵааха.
Сгәы бнаӷрагыла, бхьамҳәӡакәа бцеит.
Сахьгылаз сынхеит сҳашҳатәараха,
Сгәы амца нацрабҵан, иблит, ибылӡеит.
Ишԥазурыз, сдәықәлеит сгәы ибхәыз саҵалан,
Сахьцо ҳәа сзымдырӡо снеиуеит сгәагәо.
Ажәҩан лаӷырӡышошәа избоит аарла,
Ахы еиқәҿаҳәа амза аԥҭа ирыбжьатәоуп.
Мап, са сгәы иамбацызт ари еиԥш аидара,
Уи агәра хаҳҵарцгьы зынӡаск исҭахӡам.
Аха, ихоумҵо иарбану, икылҵәоуп сгәаҵаӷара
Ба бнықәхәашеит, бхабарк зымбаӡо...
Сныҟәоит Басла ахықәаҿ, сцәажәоит ҳәа избада,
Аӡәыр сибаӡозаргьы, дысхыччаргьы ҟалап,
Ахьхьаҳәа сцәа-сжьы иалсуеит ага ԥшадаас,
Аха схьаақәа, џьеи, иԥханаҵап.
Сшыгәаҭеиуаз, Басла ахықәаҿ ишарккеит, ишызбоз,
Схьаақәа рҽыԥхьакуа маҷ-маҷ инаскьоит.
Схәыцрақәа ҭынчхоит срыгәҭылак сахьнаргоз,
Нас Басла аӡы ырхәашь аҩныҟа сеихоит...
Сшьапқәа: рсахьа ҭнахуеит шьыжьтәи аӡаӡа,
Абар адәеиужь зехьынџьара иахьыгӡоуп,
Макьана ицәоуп аԥсабара раҳаҭӡан,
Аӡаӡа ԥыххаа адгьыл иаҿаԥсоуп.
Уарҳал иаҵәоуп саԥхьа, зҽеиҵызхыз ашьацра,
Ирыӡәӡәоит ашәҭқәа ашьыжь рхырҿқәа.
Ааԥын иалалан урҭ аҿуп агәылҵра,
Ишкәакәа-шкәакәаӡа еиҵырхит рымпахьшьқәа.
Сахьнеиуа, иласӡа сшьапқәа еихызгоит,
Адгьыл ахаҭа ҿыхан, игәырӷьоит уажәшьҭа..
Ахаҿы ахалашоит мрагыларагь, ишызбо,
Ҩаԥхьа иччоитаз амра алакҭа.
Бареи сареи ҳаиԥылеит аҵааҵла амҵа,
Амш асы аҿыҵышәшәара иаҿын.
Аха сгәаҿы аԥырқьҳәа иҵбырҟьаз амца
Иххаӡа, имкьаҭаӡо иакын...
Ҳнеиуеит аҵлақәа ҳрыбжьалан,
Аҵлақәагь рееиҩыршеит наҟ-ааҟ.
Ҿымҭӡо бымнеилан, бцәажәала,
Иарбан бзызхәыцуа усҟак?
Аҵлақәа рҟәаҟәа асы ықәлоит ԥшьаала,
Урҭ ахәыцрақәа ишьҭырхуеит маӡа.
Сара сандәықәлах, идыр, саангылом,
Шьыжьтәи аусқәа бхаршҭ зынӡа.
Ҩ-ԥсак рымҵа аӡә лыжәҩа кшазаап...Ус сыхәмаруа ибысҭеит азҵаара.
Амшын Еиқәа агәы макьана исымазаап,
Ус ахәмарра здыруаз нас сара.
Бааскьа, сыхаара, бааскьа сааигәара,
Ибмырцәан амца иххаӡа иаку.
Аҵаа аҭыԥан ҳагәқәа араҟа ихәмарааит,
Иалҵааит рхәыцрақәа аҵлақәа ҳхаҿы.
Ақалақь алашара маҷк аҟара иарцәааит,
Алашараҿ сыблақәа ԥхашьоит.
Акрамоума, аеҵәақәа цәырҵааит,
Сара урҭ исҳәаша сдырҳәоит.
Аҭахызаргьы амза ҭахазааит,
Схаҭа сышлазаргьы уадаҩым, ибычҳап...
Сгәы хәмаруа еснагь ишәаҳәозааит,
Усҟан спалта быҵак бызгап. .
Аха, ҳамҭак амҩаҿ ҳара ҳаангылап,
Ҵлеи ӡахәеи реиԥш, ҳнапқәа еикәҳаршап.
Бмыццакын, ирҳәо ббома сыбла,
Аҭахызаргьы аҵых уаха ара иҳаршап...
Сшьапы хтны адгьыл снықәгылт ицқьаӡа,
Ашьац алакҭа хаа сҭаԥшуеит иразӡа.
Сшьаҿақәа еихызгоит акалашәа сласӡа,
Аԥсҭазаара агәашәаҿ сгылоуп сгәырӷьаҵәа.
Убарақьаҭын, Адгьыл, абас узҳала,
Ауаатәыҩса ргәаҵа еснагь ирԥхала.
Адгьыл, Адгьыл, ублақәа ччалааит,
Уҳалалӡаны ауаа рзын унхааит!
Ихалаз амахәқәа аеҵә рҿалеит,
Хылԥарчны амза рхахьынтә иааԥшуеит.
Ихало, ихалеит абан сара сҵәаҵла,
Мшаҽнеиԥш иара уажәыгь иазҳауеит.
Стәоуп, амҵаҿ амза сықәыҷҷо,
Уи аҵәа ҟәазқәа иаҿоу сыԥхьаӡоит,
Уахатәи аҵых акала исыхәаччоит,
Сшьамхы сыҵԥраауа ҷкәынҵас скәашоит.
Избоит, аҵәақәа ажәҩан иаласоуп,
Мза шәахәала урҭ ҩежьӡа икәабоуп,
Рхахьгьы еҵәаџьаа ҿырпны ирылаԥсоуп,
Руа иҿысхра сзымдыруа стәоуп.
Аҵых лашоуп, илашоуп уаха акала,
Згәы ҭәу ты ҩарҩаркгьы ҵлакаҿ иччауеит.
Изызҳан игылоу ари сара сҵәаҵла
Суҭра иҭыҵижьҭеи акырҵуеит...
Еихьышәшәа-еиԥышәшәо ауаа саҩсуеит,
Ирыма ицоит урҭ рыгәҭакқәа.
Сахьтәоу ԥшьаала сгәы сҭахәыцуеит,
Аԥсаатә рашәабжь ахьгауа.
Аиаҵәара адгьыл иқәлан,
Ихало жәҩан ахь иҩаскьоит.
Схахьы џьара амра ҟьалан,
Аҵла рықәцәаҿы еимдоит.
Ашьапышьҭыбжьқәа атыгә-тыгәҳәа,
Адгьыл алымҳаҿ иаагалоит.
Аиаҵәара абӷьы ԥхьаҳәо,
Ахәы ихало, амҩа цоит.
Ари адгьылаҿ ауаа сааҭуп,
Џьара иныҟәоит, џьара итәоит.
Џьара шьарда амҩа рзаатуп,
Џьара заа иҿахҵәоит.
Иадыруашәа арҭ зегь адгьыл;
Зных ихәыцуеит, зных иччоит,
Ицоит, ахатәы мҩа аҽадкыл,
Аамҭа ишақәшәо аҽархиоит.
Сеирыӡ адгьыл еиԥш икәымпылӡа.
Ихыхәхәо ҩы еиқәаҵәала ирҭәны,
Адгьыл кәымпылраҿ иқәсыргылт, ишьҭыхӡан.
Уажә срыхәаԥшуеит рыҩбагь са стәаны.
Избоит адгьыл маҷ-маҷ аҩы шаныруа,
Игәырӷьан иқәԥраа икәашоит.
Абар имцызар, уахыки-ҽнаки рыла,
Ишыгьежьуа, ҩажәи ԥшьба сааҭ ҟанаҵоит...
Саргьы иамыздоит адгьыл аидара,
Саргьы уажә сықәлеит смҩашьо.
Шьҭа саргьы саҿызар ҟалап армацәысра,
Аха избода сахьықәу скәашо...
Асы леиуеит еимагылан,
Адәахь макьана шәык маатыц,
Абаҳчагь хыбуп бымбыл шкәакәан,
Махәык макьана имҵысыц.
Аԥенџьырахь сылаԥш аакыдхалан,
Снаԥшуеит ԥшьаала адәахьы,
Асцырақәа схәыцра рныла,
Ихалоит ажәҩан ахахьы.
Аԥсабара сыбла адхалоит,
Ҿыц избазшәа сазыԥшуеит,
Ихылԥарч шкәакәан асы ахалоит,
Ахьырхьырҳәа иара ччоит.
Слахаҵ гьежьуеит сҿыц ныҟәоушәа.
Еисуеит сыгәгьы аҭҳара,
Ауаҭах ажәҩан ахь ицошәа,
Икыдҳан иаҿуп асоура.
Ацәқәырԥа неиуан ахаҳә рбылгьо,
Аԥаҩқәа ӡыӡон ишәаны.
Аӡиас шыкьуан амҩагәы ылго,
Амшын иаҵәахь иҭҟкьаны...
Абас исԥылеит Кәыдры раԥхьа,
Схәыҷны ахықәаҿ са санааз.
Аарла сгылон уи аҿаԥхьа,
Анаџьалбеит, изаҟарааз!
Аӡы сыруан сара ҽыла,
Сышьҭахь ацәқәырԥа сакын,
Снеиуан схало, ажәҩан сала,
Аԥаҩ ҿыцаҿ сдаҽаӡәын.
Ицеит схәыҷра, нас исцәыҩит.
Ҽа дунеик сара сазцеит.
«Ухаҵахеит, Кәыдры урит»,
Шьоукгьы сыхәаԥш ара иччеит.
Сықәуп амҩа, ус, сышнеиц,
Кәыдры хәыҷхазшәагьы збалоит.
Аха усгьы, са сгәы ишацыц
Иацуп, амҩа снарбалоит.
Издыруеит, адунеи ажәышт, ҳәарада,
Аҵыхәтәантәи ацәашь еиԥш еиџьны.
Ма алу инхаз еиԥш, иаалырҟьан, ӡыда
Иҟәызгаӡа инеиқәаҳашт иҵкьыҿны.
Абас ахәыцрақәа сыхҭарклоит исыкәшан,
Алақәа иркыз хәыҷык еиԥш, сынхалоит.
Адунеигьы сахәаԥшлоит илакәшьо,
Схәыцрақәа ссиршәагь избалоит.
Аха ари адгьыл дәықәларгьы ибырны,
Акәапеи кылҵәеиԥш икәкәаӡа ицарцы,
Сгәы иаанагоит, имҟәыҵҟьарым ауаҩы,
Еиқәирхап ҳәа дгылан шарԥазык.
Аҵаа хьшәашәа ааԥсасин,
Ашьац иаҵәара инашәыҵит,
Суапа абраҟа инеиҵысхын,
Стәан сраҳаҭӡа, са сгәы шьҭыҵит.
Сара амра сгәыдыԥхалеит,
Снапқәеи сыхәдеи уи иарԥхеит.
Амра хало, жәҩан ихалеит,
Аусқәа зегь мариахеит.
Аха ахәызқәа схыҵ санҭала,
Иахатәи аҵаа ус ишьҭан.
Иԥхон амра аушәақә ихалан,
Уи арааз ихаран.
Ӡәыр изҳәома амра ԥхомызт,
Мап, ус еиԥшгьы са исызҳәом,
Сцон, аҵаа са избаӡомызт,
Ус ахәҭоуп ҳәа исыԥхьаӡон...
Алашбыжьқәа налыҩуеит ақыҭа,
Уажәы-уажә аҵхгьы цәырҳауеит.
Нас инықәиахуеит ацәа хаара аҽаҭо,
Уаҵәтәи амшгьы ԥхыӡны иабауеит...
Ацәылашамҭаз сара сгылеит,
Сҭаҭыныжәга еиҵасҵан сахоит.
Адунеи снагәыдыԥшылеит,
Ахәыцрақәа акала исыхоит.
Иахьа иҿыцуп ссиршәа ашьыжь,
Аӡаӡа цәыкәбар хырпыҟҟала.
Ауасардәынагь абар ашыжә
Ихало, ихало жәҩан иналалт.
Иԥышәырччо адгьыл ҿыхоит,
Избоит аџьымшь иахьырҩахаз.
Аҭаҭыныжәга са сеиԥш иахоит,
Абыржәами иаргьы анҿыхаз.
Икыдымҟьац, џьара икамҳац,
Инагоу хаҵан дрыԥхьаӡом.
Аҽ иақәымтәац, ахра ихамлац,
Шьха уаҩуп ҳәа узизҳәом.
Зегь ԥишәароуп ахаҵа иаша,
Изакәу идырроуп уи зегьы.
Аха, змоу иҟаларц ддырҩашьо
Иалымшароуп зынӡагьы.
Ааи, ахаҵа ахьаа ичҳароуп,
Ижьы ицаргьы иӷәӷәаны,
Иԥыларгьы амцашыра,
Ԥхьаҟа днеироуп деиханы.
Бзиа дызбоит, сиҵашьыцуеит,
Даныԥшӡоу ауаҩы абас,
Ахаҵеибага анизырҳәо ахаҵа,
Уи даныҟам ԥшқаҵас!
Икыдымҟьац, џьара икамҳац,
Инагоу хаҵан дрыԥхьаӡом.
Аҽы иақәымтәац, ахра ихамлац,
Шьха уаҩуп хәа узизҳәом.
Еимаҳамкӡаргьы, усгьы иусуп,
Бгәы нхо зны-зынла ибҳәалоит:
«Ҵхыбжьон угәарлоит, иламысым.
Са сыҩныхьчаӡам!» башшлоит.
Аҭак харҭәааны исымҳәаӡаргьы,
Саргьы ажәақәак сҳәалоит,
Аҳаҭа ахеиԥш сыбдмыркызар,
Џьара сынҭыҵзар, ак ҟамлеит.
Рацәак ҳабжьы ҭаҳамгазаргь,
Аус аус ахь ахы архоит.
Аамҭа дуӡӡак амгацәазаргь,
Акаба ахәдеиԥш «сус» ҳарххоит.
Уеизгьы ибдыруаз, исҳәаргьы, изӡаргьы,
Исызкажьӡом сара сҵас,
Ицәгьам, абзиабараҿ сҭахаргьы,
Аха, сҭеислымхар, схаҵам нас...
Сара ахра схалон, сеиҩаӡо абӷаб,
Абар сшәақь аԥынҵа инаҿашәон,
Абӷаб еиҭаԥон, ак шагым ибӷаларц,
Ҩаԥхьа ҿҟьарак иназцон.
Усгьы ахҭа иҭаскит измыҩуа,
Царҭа ахьамам иаргьы аҿахеит,
Иаакәыршан ацаҟьа цыҩцыҩит.
Сшәақь снаҵхеит, нас иҭахеит.
Аха, убри аамҭаз тәыҩала аҽыкнаҳа,
Ахра ҭакнаҳа инаҿалт,
Уа сааҭгылеит, схысӡом уаҳа,
Садырсызшәа сҭыԥаҿ сшанхалт.
Хаҵак иеиԥш инаҿалан ахра,
Абӷаб еиҭаԥон ахра аԥынҵа ԥуа,
Тәыҩала, тәыҩала мацара,
Ицон уи, амҩа лакьуа.
Сара самеихсӡеит ари абӷаб,
Иаҿысит ахра иеибгаӡа.
Амала схысит ус саагәырӷьан,
Уи фырхаҵак иеиԥш избон иӷәӷәаӡа.
Иҵихуан аҭӡы аӷәышәқәа.
Ауаа иргачамкуан.
Ибжьы цон ашҭа иқәҟьа.
Исаркьалха икаҩуан.
Даԥхьо дгылан ажәеинраала;
Даԥхьон, ибжьы халон.
Ауаа рлымҳа днеины дҭалон,
Ауаа рыбла дхылон.
Анаџьалбеит, ассир; ассир
Ауаа тәан иҿымҭӡо.
«Дабатәида, ари зныкыр
Дызбахьада?» ирхәыцуан.
«Шәнапы шәааха! уа рызҿиҭуан, Бзиа са шәышԥазбо!»
Ажәлар гыла имҵахырхәон:
«Изакәызеи иаҳбо!..»
Аха баша игәырӷьацәазаап,
Ауаа ракәым, иҩызцәагь.
Уи ибыжь дугьы шаанҵәазҵәҟьа,
Инҵәеит иажәеинраалагь.
Алашьцара адгьылаҿ икаҳаит,
Ицәеит ақыҭа ҭахәхәа.
Абаҳчақәа рхы-рҿы ҭакәаҳа,
Аҵх рылсны иакуп ихыхәхәо.
Ицәоуп аӷьара. Агәышҵа еиҵыхны,
Ажәҩан ахь иҩахан иакуп.
Аҵых ҭынчуп, аха ишьыхуп
Шьҭыбжьык уи иалам, имчуп.
Ақыҭа лақәаҵәҟьа ҭеислымхеит,
Ицәеит заа, идырҭынчын ргәы.
Ҽуаҩыкгьы џьара дымҩахыҵхьеит.
Ихырқәақәоит ашҭаҿ иҽы.
Ицәоуп зегьы, аҵых риааизаап,
Аҽырмашьца зегьы ирхатәоуп,
Аха, мап зынӡаҵәҟьа ицәамзаап,
Аԥсабара акалашәа ишоуп.
Исаҳауеит ҟармаҵыск абжьы хаа,
Аҵых еиқәараҿ, акалашәа иласу.
Ҩаԥхьа ахәыцрақәа ҿыхан исыхоит,
Иԥымҵәо ари ашәабжь гоз сара сзы.
Иҟоумашь Адгьыл даҽа дунеикаҿ,
Уаҟагь абас еиԥш амра ахаԥхо?
Иҟоумашь ҽа уаатәыҩсак, урҭгьы гәаҭеиуа,
Рхәыцрақәа ҳашҟа аума иахьдырхо?
Ҳара ҳаиԥш урҭгьы рыҽдырхиома,
Уажәымзар-уажәы амҩа ашьапы ркырц?
Иааигәахомашь, ма кыр ҵыроума,
Наҟ-ааҟ ҳаблақәа неиҿаԥшырц?
Издыруада урҭ макьана ицәазар,
Иарԥхацәазар амра уа,
Џьара гыгшәыгқәак урҭ ириааизар,
Зегь дара реиԥш иуаау џьшьа ишырзыԥшуаз?
Мамзаргьы, иеиԥшьны иҭынчроума,
Ирымаӡамкәа хьаас џьара акы?
Ас акәымкәа, гәаҟрак иакума,
Ма игылома абџьар еиҿакы?
Ртәыла иарбан ашәоу иқәыҩуа,
Гәаҟ ашәоумашь уаҟа иадырҳәо?
Ма ирхатәоума тәра хьанҭарак,
Иԥҵәахьоумашь адаҷ излаҿаҳәоу?
Акы акәымкәа, адунеиқәа рацәоумашь,
Еиқәҿырҭрыма знымзар зны?
Мамзар, маҷ-маҷ иҿыцәаарымашь,
Сыгәҭыхақәа, идәықәлаз ихыжжны?!
Аԥша имҵанарсыз абӷьыц иеиԥшны,
Икашәарымашь наҟ инаскьаны?
Мап, ауаатәыҩса џьара иҟаны.
Ҳа ҳарбароуп, ма иаабароуп ҳрыхьӡаны.
Ҩ-дунеик меиԥыларц залшом,
Ҩ-хшыҩк ӷәӷәахашт еиҳагьы.
Аха абри анбыкәу ианалшо? –
Ахәыцрақәа сыркуп есқьынгьы.
Икәымпылит амшын ахь амра,
Ахцәы бырфын еиҵыхәхәа.
Иқәс-иқәԥало уи аахәмарын,
Ихиаалт амшынаҿ иааԥсаха.
Ацәқәырԥақәа рнапсыргәыҵа
Ара иҟьаҟьаӡа иаадыртуеит,
Амрагь ыцәеит ираҳаҭӡан,
Амшын гараха иҵысуеит!
Ибыбышӡа аԥҭа ҟәашқәа
Иаҵоуп ажәҩан агәышԥы.
Имеихаҟәысӡо сыбла ахәыцқәа
Урҭ ирцуп есыҽны.
Риҵа ихыҵма, мшәан, ашамҭаз,
Ма иахшама хыхь Ерцахә?
Ма арҭ Гәашьа илрышҳама,
Ҟәыбина ахықәаҿ дықәтәа ахаҳә?
Ма Гәында лоума аԥсы рхазҵа,
Иԥшқарахӡоу уи знапы?
Аҟәымшәышәра дызусҭа изҿырҵаа?
Арҭ ирыцуп са сыԥсы...
Аӡыркәи ныҵаԥсеит абаҳча мацәыс ҟәырҷахан,
Саргьы сымқәхьази быхьӡ сҳәарым ҳәа уаҳа...
Аха, цас иауашәа, иҭәуп амза ԥҳалха,
Иара абраҵәҟьа исԥылоит, абар уаха хахоуп.
Иԥытлаз сгәалашәара рыма игьежьуеит аӡыркәиқәа,
Ассир, алакә, уаха итәада ҿымҭкәа?!
Схәыҷхан саргьы еимсырҟьоит абаҳча,
Убзаҳәит ҳәа амза насыхәаԥш ичча-ччоит,
Абан саргьы сымҵәыжәҩақәа неиҵыхны сыԥшит,
Нас аҵх алымҳа скылкәраа сӡыркәиха сыԥрит.
Иахантәарак бааҵраҿ ақәоура иаҿын,
Ацәыкәбарқәа аԥенџьыри ашәи ирысуан ихҭакы.
Аха, иҩналаӡомызт. Ус бара быԥшын,
Ихәыцраха бхы ибкыз ҭынч иадын аҭӡы.
Аирыӡ азна каҭәаны азна узышьҭыхуам,
Саргьы исхароу араҟа акымзарак збом.
Аҵыс иумҟәыҵԥрааз уаҳа иузырхынҳәуам,
Ицеит акаҭа иалԥраа, ицеит, узахьӡом.
Ахәыцрақәа бацәажәоит еиқәаҵәа маҭәала,
Ибхагылоуп инабхыҵны имцаӡо.
Аԥенџьыр иасуазгьы ацәыкәбар маангылеит
Аха, араҟа иҟам, иҟам изхәарҭоу...
Сгылоуп сгәаҭеиуа, шьҭа ибзыскри бзиас,
Шьҭа иабаҟоу ицқьоу џьара акы?
Сымшын акәзар, еиқәаҵәоуп иааизар,
Баша сгәы ԥызжәоит сыццакы.
Сара сшыцәаз бымҵарсны быргазар,
Гәыбӷан зысҭода? схәыцуеит уажәы.
Сара сшыцәаз амза агәашә рыцҟьазар,
Ахаҭагьы ргазар ажәҩан рҳәы.
Уажәшьҭа иарбан ажәас ҳәа исҳәара,
Уажәшьҭа иарбан ибзыскра сара?
Иаҳа-иаҳа иацло, иацлоит сышлара,
Сымчгьы аҿуп акаԥсара.
Уеизгьы, схәыцлап, џьара акгьы сашьҭаз,
Аха адгьыл еиԥш ажәҩангьы хкаауп,
Еҳ, изымариан аус
Инал-иԥа иҽы иашьҭаз,
Сара сымҩеи суси арҭ зегь ирҟәыблаауп.
Исцәыргеит амза ҟәырҷахак аанмыжькәа,
Аха, скалам сымҟәыҵшәан имкашәеит.
Сгылоуп адгьылаҿ, сычҳара хыжжуа,
Даӷьқәак нахьхьи ӡмахкаҿ слымҳақәа ҵырхуеит.
Алым ааԥсеиԥш схы зны-зынла избалоит,
Акәтрыбгақәа, сҟалоит, срыҵашьыцуа.
Урҭ кәтык амаха, аашар, ирфалоит,
Иҟарҵо иашоуп, сҳәоит, сгәы сҭахәыцуа.
Аиашаз, аԥсҭазаарагь ссиршәа ишоуп,
Акәытрыбгақәа аамҭа рынуалоит.
Аҽаџьара ванызаҵас иашоуп,
Ҭынхадаҵас амза уанхалоит.
Уи аамҭа аҭагәҭасра шыҟоу зҳәода,
Изҳәода аиашаҵәҟьа ахьҵәаху?!
Узықәгәыӷуа унижьуеит уардында,
Дабаҟоу, уишьҭаз унцәахәы!
Мап, мап, башаӡа ҳгәыӷлоит,
Абас сгәы сысны саклоит.
Нас сшәарыма, снеишьа сазхәыцуа,
Саԥхьа шәызҵаарак шаҟьоит.
Узырхәыцрагь ыҟоуп, аиашаз,
Аҵәҩан дахаԥсуеит аҵәҩан иахаиз,
Аха, уааԥсазаргьы, еиӷьуп улымызар,
Укәытрыбга рыцҳазар аҵкыс!
Абыржәыҵәҟьоуп ақәаршҩы анжәылаз,
Ицеит адгьыл кәабаны.
Икақәхеит нахьхьи ԥҭацк иҟьалаз,
Ишрыхәаԥшуаз аҵла илаҟәӡаны.
Уажәы икаҭашны аҵла ирхьынҳалоуп,
Агәы рҭынчшәа иашьоит аԥсы.
Абна аҽыгәрагь ахәыцра иагәылоуп,
Иахоуп ҳамҭак аԥҭа хылԥасы.
Махҽ ааԥсоушәа ахәадақәа ыцәоуп,
Ажәҩан аҵкараҿ инаскьаны,
Рызқәаҿ аеҵәақәа раҵәоуп,
Мыҵмыџьны ирықәдоуп ихыркны.
Урҭ ааԥсаҵәҟьеит амҩа иахьықәыз,
Рхы-рҿы акаҷырақәагь иркхьеит,
Аха, мшаҽнеиԥш адәы иқәуп,
Урҭ акырынтә срыхьчахьеит.
Сара абраҟоуп сахьиз, шьардагь схыҵуеит,
Абарҭ ижәбо ашьха рыгәҭаны,
Дареи сареи архнышьнак еиҩаҳҵәеит.
Гәык иҳазҭоугьы еисуеит иҳаракны...
Аҵла рықәцәаҿ ихҭырԥашны
Аҽеиҵых аԥҭа нахатәеит.
Ахәқәа игылаз рыхқәа шьҭыхны,
Урҭгьы жәҩанаҿ иӡыҭит.
Ашәа аԥсахт ажәардәына,
Иҵегь иаркьыкьт, аԥсы ахалт,
Гәыла-ԥсыла ааԥын дырны,
Уи иазгәырӷьан жәҩан ихалт.
Ихало иаԥылеит аԥсаҭа хаа,
Амҵәыжәҩа еиҵыхны ҭынч иаҟьеит.
Ихҭырԥашха аҽеиҵых аԥҭа
Инагәлҵәраа ицеит, ицеит.
Адәы снықәлан шьапҵыркьынҵа,
Саргьы сыхәмаруа снаскьаӡеит,
Ҽаанбзиала аҳаскьын ҿа
Адәқәа, ахкаара инарыхьӡеит.
Икынхалаз аԥаҭхь еиԥш, амза ҵәииӡа,
Ажәҩан иаҵахан, иааԥшуеит иҭааӡа.
Уахантәарак аҟармаҵыс абжьы сазыԥшуп,
Аха, цас иауашәа, абаҳчара ҭацәуп.
Исыздырам уахак аҟармаҵыс ахьцаз,
Знызаҵәыкоуп абжьы сара санахьӡаз.
Слымҳа баша икыдҵа аҵхаҿ сӡырҩуеит.
Сзышьҭоу абжьы аҭыԥан ҽа бжьык саҳауеит.
Иахьа шазар, амш еихашьшьуп,
Маҷ-маҷ иаҿуп ақәоура.
Џьара схәыцуа са сыкҿаршәуп,
Са схы иасҭоит азҵаара.
Аҩаршьҭақәа ақәа рҭатәоуп,
Адәқәа, абнақәа бааӡоуп,
Шаҟа узычҳаз, уара ухаҵоуп,
Уара уаиааит ҳәа иԥхьаӡа.
Ахылҩа-ԥсылҩа лҩаҵәны ихалоит,
Уи ианушәа адырдха,
Илаҟәӡан аԥҭа убла ихтәалоит,
Ахәқәа реырӡоит наҟ насҭха.
Сцәа-сжьы хьаак ԥшьаала ианыруеит,
Нас хәыцра шәкы са сыркуеит.
Џьара исыхо сгәы хьухьууеит,
Ԥшьаала ахәрашәа сҳәауеит.
Сыбжьы шьҭыҵуа ихало-ихалоит,
Амш цасҳәа еихашьшьуп.
Сара схьаа еиҳагьы еицралоит,
Ҽакалагь иҟоуп са сымшын.
Дтәан ԥҳәыск агәарԥаҿ ахәыҷкәа лыдеизала,
Дтәан ашьацраҿ. Санду длеиԥшыншьала,
Уи слыхәаԥшуан. Ашымҳа ашәшьыра иала,
Схәыҷра ашықәсқәа ааиуан еишьҭала.
Садырсызшәа сгылан, сҭыԥаҿ сшанхалан,
Ашымҳа ашәшьыра иаҵәа саԥхьа ишьҭалон.
Слаԥшҵашәарак араҟа изгомызт агәра,
Ашьацраҿ сыхәмаруа скәымпылуан сара.
Сылабжышқәа хыҵны идәықәлеит дара рхала,
Зны исаҩсхьоу аамҭа аԥхыӡ еиԥш салан.
«Ибла агәы кәадазаап!» аӡәгьы илаф даасуа,
Иҩызак диацәажәо, дсаҩсны дныбжьалеит.
Ахәыцрақәа сыхәда иаҵаҽҽоит еицааины,
Зегь аргаман избаҵәҟьоит абыржәы.
Сҽыҩ-лаба сырхәмаруеит снеи-ааины,
Сыббома, нану ҳәа исыргоит сыбжьы!
Абан лара сандугьы, амза ҭәымҭеиԥш, дҟәашӡоуп,
Гәашьа лажәабжь ҳалҳәоит, лгәалаҟара шьахәӡоуп.
Ҟәарҭкгьы ԥшьаала ҳааигәара иҟәарҭуеит,
Аҳәиҵәҳәа акәҷарақәагь ашҭа иқәла инеиуеит.
Ариабжьарак амра иарԥеиит,
Адгьыл иахыԥԥеит ацәа,
Быӷьқәакгьы ашьацраҿ илеиит,
Рлакыҵа ҩежь ҭакарла иҵыӡәӡәа.
Амҩадуаҿ аҵарақәа идыргылоит асаба,
Анаҟа-араҟа итәаны иӷәаԥсоит,
Цыгәқәакгьы, иршо рԥаҵа баба,
Маӡала ицәыҵыԥшы избоит.
Иармыцхәцәазар ҟалап, аарҩара,
Аҵеџьқәа рҿы аведра халоит, илбаауеит.
Аха, ишӡышкыц иӡышкуеит аԥҳалқәа,
Аирыӡқәагь шыччо ибауеит.
Адгьыл дуӡӡа илгәыгәӡа абӷа,
Ақәа ауазар ҳәа уигьы ԥшуеит.
Ишԥамури нас, зегьы ҳгәыӷлап,
Зегь ақәа рҭахызар, хымԥада иауеит.
Еҳ, анаџьалбеит, шаҟа ихәыҷузеи аԥсынҵры –
Ауаҩытәыҩса аамҭала имоу қәрасы!
Уи иниҵуа џьишьоит акры,
Арахь иац диин, дыҟам иахьазы.
Избан изрымоуи зегьы аҿҳәара,
Зыԥсы ҭоу зегьы зыҟоуи иԥсырцы?
Ари аԥсабара иакәышроуп ҳәа сызҳәом сара,
Ауаҩытәыҩса дины даныԥсы!
Адгьыл дуӡӡоу џьаҳшьоит баша,
Уи ӷбаҵәак еиԥш иҿоуп ишыҿшәара.
Икҿацалоуп иамаӡамкәа ԥсгашьак,
Иҿшәахьазаргьы здыруада иара.
Арахь аҳәаақәа ҳасны иалаагоит,
Иашәугьы ашәаҳхуеит иркәыкәны.
Агәы кылҵәо аиха агәыларҵоит,
Иаӷрысуеит алаӷәым аӷраҵаны.
Издыруада иара ҳхыччозар, шәыхәмарла ҳәа,
Имԥсуа уи идуӡӡазар аԥсынҵры?
Седроу, седроу, аҵабырг ҳдырит ҳәа,
Усҟангьы ҳаиӷьхозушь акры?!
Дыцәан аӡәы арыжәтә иҽаҭан,
Дыцәан дааԥсаха.
Иара ицыз лакгьы ыцәан,
Иааигәа иҭахәхәа.
Ладеи-ҩадеи ауаа рывсуеит,
Аха ихҭаркӡом зынӡагьы.
Ладеи-ҩадеи ауаа рхысуеит,
Аха дрықәԥалом аӡәгьы.
Дыцәоуп иара, игәы раҳаҭӡа,
Диоушәа иаб ихәышҭаара,
Ауаа ршыкьыбжь имԥан иқәӡам,
Ишьапқәа џьаруп асаара.
Ила акәзар, акаҭран хьшәашәа
Азыбымбылуп, еиҵыхәхәа,
Алымҳақәа ахы рықәҵа,
Иагәыҵаԥсоуп анапқәа.
Ирызҭынчроуп арҭ аҩыџьа,
Хьаа рымам аказы,
Унарыхәаԥшыр, уакуеит ачча,
Изыхҟьа узымдырӡо, иззы.
Абыржәыҵәҟьагь иусуеит хәыцрак,
Акала еиԥшшәа азҵаара:
Ианбашьҭибах абарҭ еиҩызцәас,
Ишԥыкәу ишеиԥырҵра дара?..
Акаканқәа ықәкәыруан адгьыл азқәа,
Краамҭа леи-чыси еиҩыст иразны.
Аӡәгьы иҭабуп имҳәаӡакәа
Араҵла иарчон ихааны.
Иҿырхуан акаканқәа акакала,
Ус ирҟәыбаӡеит ҽнак шьамхахьы,
Ахьхьаҳәа акакан цәҟәыншьа илалан,
Инеиуаз аклаҭқәагь ҭәит хәдацәахьы.
Ишааиуаз: арҭ инархыст аусқәа:
Аӷьеҩҳәа араҵла ҩықәҟьеит ашьапы.
Иҿырхуаз каканҵас икәымпылуа
Инықәҳаит адгьыл агәышԥы.
Сгылоуп схәыцуа:
Иарбан хәыцроу уашьҭа араҟа инхаз,
Сгәы хьааха аҭра иҭыҵуеит,
Изакә ҳалалроузеи иџаџаӡа иҭахаз...
Шьыжьымҭанк снықәлеит адәы,
Аҽырхаа илеиуан аԥсата.
Ибыбышӡа аҳаскьынқәа шәҭын,
Исзымдырӡо иччон слакҭа.
Сӡамҩа амҵаскуан аԥшқара,
Сылахьгьы иақәҭәон ицәаакӡа,
Сҿыцӡа салан аԥсабара,
Зегьгьы гәылҵуан шарԥазӡа.
Илагон снаҩсан аӡлагара,
Арыц цыра-цыра алу иаҿаԥсон,
Ианбеилаго иқәу аидара? –
Аӡлагарахьча изы гәаныла исҳәон.
Агьагӡамызт иааирц шьыбжьон,
Сшыбааӡара сбааӡоуп.
Сыбжьы сыргомызт, избо ус иџьасшьон,
Аԥсата? Аԥсата аусқәа нагӡоуп.
Аӡлагарахь саныԥшы, избон
Иахьнаргоз иҭәыз ааҵәақәа.
Цыра-цыра алу иаҿаԥсон,
Иаҳәон аԥсата. Иахьӡмызт ақәа...
Саазқәылаз краамҭа срышьҭоуп абӷьыцқәа,
Рҽырҵәахызшәа даргьы, ирлас избаӡом,
Иахьықәысҵаз схашҭуеит, даара сымхәыцкәа,
Скалам хьанҭахазшәа, уик аҽарҵысӡом.
Сныҟәоит саргьы, исхашҭыз ҳәа сгәаламшәо,
Аҭӡи акәакьқәеи сгылан сырзыԥшуеит.
Сҭынчуп адәахьала, схы хәыцгьы алымшәо,
Аха, сыҩнуҵҟа рҩашк ссиршәа ицәқәырԥауеит..
Иӡма сажәақәа, иӡма схәыцрақәа,
Иӡма уаанӡатәи сус, сара сызҿыз?
Исиааима исԥылаз абаша хьаақәа,
Ирҳәартәеиԥш инаԥшуа изынамӡеит иус?
Мап, ишыкьуеит сыҩнуҵҟатәи арҩаш,
Нас акалашәагь сыхшыҩ еилшәоит,
Ицәырҵуеит сқьаадқәа, иагьаатуеит сгәырӷьамш,
Скаламгьы ажәақәа аҿышәшәоит.
Уажә стәоуп, схәыцра аҽарҵаулоит,
Исԥырхагаӡам ус џьара шьҭыбжьык,
Адгьыли сареи абар ҳаибакапанхуеит,
Избом араҟа исиааиуа даҽа мчык.
Амин ақәзааит, ииуеит ажәеинраала,
Адунеи макьана иқәыԥшуп, игәыкуп.
Иԥыруеит аҳәыҳәқәа схахьы ихиаалан,
Иԥыруеит сыбӷьыцқәа, са скалам ласуп!
Са сгәы акралоуп, аиаша шәасҳәап,
Санымыччо амшқәа еиҳауп.
Сажәагь заҳаз гәыбӷан сиҭап:
«Қьач иҿасит, имуӡахт!»
Сара иансызҳа, сзыхьӡаз шәасҳәап:
Амхы еиужьраҿ акрура,
Идсмырҳәеит мышкгьы дтәеит ҳәа
Уи ашәшьыраҿы ԥсшьара.
Аԥхӡы ԥхьазҳәо срывагыла
Аус зуан амхаҿы,
Акыр дәеиужь ҽага ҿыла
Сахыст, аӡәгьы сизмырџьеит.
Афаса хысҿон, адгьыл агәышҵа
Амра ҟьаҟьаӡа иасырбеит,
Амсагь ыҵалт снапсыргәыҵа,
Аха, схьаҵны сымцаӡеит.
Избанзар, сара ҳаҭыр сзақәуп
Ахақәиҭра исзааргаз,
Ашьа икарҭәаз аҭак сыԥхықәуп,
Уи џьаусла исыхьчарц.
Шәхаҵкы, шәасҳәоит,
ахақәиҭраз иқәԥоз,
Сакәыхшааит шәыԥсы иҭахаз,
Амца шыраҿ аӷа ижәлоз,
Згәышԥала амҩақәа зчаԥаз.
Мышкгьы шәныжьны, сара схәыцра
Ахала инеины имтәаӡац.
Алу еиԥш ахьанҭара саҵоуп,
Ҵабыргуп, шәа шәҟынӡа сымнаӡац.
Снеиуеит, схьаҵуам, иахьаҭахуаз
Шәыхьӡала икасҭәоит аԥхӡы.
Аԥхӡы акәым, аҩызцәа, ижәдыруаз
Ашьа касҭәап, иҭысхып сыԥсы.
Ҳара ҳзеиԥш ус сымч зегь асҭоит,
Аказы схьаҵырц сгәы иагьҭам.
Аха, ажәаказ шьоукы сшәыҳәоит:
Иҟоуҵахьоузеишь шәымҳәалан!
Сцарц шԥасҭаху асы зқәу ашьхахь,
Ипашәккараӡа ахра ахьҭаҳәҳәоу.
Ицқьаӡа ҳауак наҿасрын сылахь,
Схәыҷра сԥыларц, исаҩсны ицахьоу.
Гәата-бӷата сызхара скәымпылрын,
Ас быԥкра хчнызас иҟасҵарын;
Нас, шьабсҭак еиԥш, сышьҭа нсыжьрын,
Ладеи-ҩадеи ԥсыԥны сахьӡарын.
Исгәалашәарын иӡхьоу сышьҭақәа,
Исгәалашәарын ианыҵхьоу абынҽа,
Исхасыршҭрын архатәи сгәамҵрақәа,
Ҩаԥхьа избарын иахьыԥо аӡхыҽҽа.
Ашьха каԥкаԥ сазыӡырҩрын абжьы хаа,
Хьаа-баада сгәгьы аԥсашьарын,
Қәсырԥа сыбжьыԥарын аҩхаа,
Исхашҭхьоу сыԥхыӡгьы хынҳәрын.
Сшәышьҭы, сшәышьҭы!
Сышьхақәа рышҟа,
Ҩаԥхьа сгәырӷьарц сара сгәазхара,
Сшәышьҭы, аԥсашьарцаз сгәы цқьа,
Ҳамҭак акәзаргьы, ихынҳәырц са схәыҷра...
Абан нахьхьиӡа аиаҵәара икәеикәеиуаз,
Амра маҭәа, ишызбо, инашәнаҵоит,
Зехьынџьара уажәы иҟаԥшьуарцеиуеит,
Амра аба хаҽра нахьӡоит.
Саргьы сҽеиласҳәоит мра маҭәала,
Уи акабаԥшь сшәуп ишәыршәыруа.
Сара амра ашәа азысҳәоит гәыҭкаала,
Уи ҩызара зегь раҵкыс иахьауа.
Снеиуеит, уи иснаҭаз акаба сагәылԥхо,
Хәы змаӡам аҳамҭа сымоуп, избоит,
Аха маҷ-маҷ алашьцара сыцрыхо,
Сымра маҭәа сшәыхны иагоит.
Уеизгьы, снеиуеит сымҩа гәаҭо,
Уи ҩашьом, ишызбац избоит.
Зны исшәыҵӡаргьы исшәу амракаба,
Зегь акоуп, са сымҩа наӡоит!
Сыҟоуп сара. Ҭыԥкгьы самахом,
Сагьԥсӡом зынӡаскгьы сара,
Абри адунеиаҿ сыҟазаашт, уи сагьақәлахап,
Аԥсуак дыҟазар џьара.
Иҵӡозеи, анцәа реизара иалгахьеит,
Олимп ашәгәашәқәа ҭацәхьеит.
Аԥша тәаасуа атәарҭақәа ирықәлахьеит,
Еикәшаны, амрагь џьара иҭашәахьеит.
Аха, абан амра даҽаџьара игылахьеит,
Даҽаџьара амшын еишьылӡа иаартуп.
Акала зегьы-зегь хәмаргахеит,
Акалагь адунеи аԥсы ахац иакуп...
Шаҟа ахыҵӡозеи адгьыл, анаџьалбеит,
Шаҟагьы иқәыԥшузеи уазхәыцыр иара?
Шаҟаџьара ахи-аҵыхәеи рчалтхьеи,
Ауаа хыдақәа, иашьҭаз аиҳабра...
Олимп анцәа реизара иалгахьеит,
Ицаз аамҭа наскьоуп, инаскьаӡоуп.
Абаҳчаҿ ашәҭқәа ҿырхқәахьеит,
Аха ишԥоууеи, адунеи ус ишоуп.
Зегь ыӡхьеит, аиашаз, хаара-бзаара,
Зны-зынлагь абас ҳашшуеит...
Аха ухәыцыр, зегь ыҟоуп аԥсабара,
Зегь ыҟоуп!
Гомер ахә аҟынтәи дааԥшуеит.
Москва аӡиас са схыԥшыло,
Иӡсоит сышхәа ҳаракӡа,
Аԥша ишьҭнахыз аԥра халоит,
Ахьшьыцба амҵәыжәҩеиԥш иласӡа.
Сышьҭра ҿыцӡа ацәқәырԥа иалсуеит,
Асар рымҩеиԥш ицқьаӡа,
Иҟәандаӡа ԥхаррак сылсуеит,
Аԥаҩқәа ахьышьҭоу иҭбааӡа.
Иӡсоит сышхәа, аӡы ихыхәхәала,
Ԥынгыла амаӡам зынӡа,
Аҵааҵлақәа аԥаҩ  ихгыла,
Салам сырҭауеит шьыжьӡа.
Илеилааит сышхәа ацәқәырԥа иала,
Ԥхьаҟа исыԥхьоит сара сгәы,
Мшыбзиа, идӡӡоу Урыстәыла!
Уҵеицәа срылами саргьы.
Иӡсоит сышхәа, иацлоит амчра,
Сылаԥшҳәаа агәра згоит,
Инеилааит сышхәа, изқәым хьаҵра,
Урыстәыла мшынны ицәқәырԥоит...
Сара абри адгьыл каршәра сықәлан снеиуеит,
Уи бааӡоуп, аӡыԥсы ахьыкәкәоит,
Аха, иԥшӡоуп иара, сара цәала исныруеит,
Блалагь избоит, ашәҭқәа мраны иаҿаҷҷоит.
Срықәԥалаӡом ашәҭқәа, снеиуеит сраҩсуа,
Иҿдырпызшәа ирхьыкӡоуп адәқәа,
Абар схы ларҟәны џьара ак ҿысхуеит,
Уи агәы инҭыԥраауеит ашьхыц ԥыруа.
Абар, абри адгьыл сықәуп сааизар,
Шаҟа, шаҟа идуузеи иара?
Аха, адунеи зегь ари иадукылар,
Уи ԥхныга хәыҷызаап зынӡа.
Ус анакәха, сгылоуп схәыцуа,
Изырзымҳарызеи ашәҭқәа иҵегь, избан?
Са сеихсуам адгьыл, исшьышьуеит агәаҵа,
Смыркыџьны ма сбаџьарны, Анцәа, са сҟоумҵан!...
Зегь ачҳауеит адгьыл, иҟәышзар акәхап?!
Цәгьагьы бзиагьы аҵәахуеит еиԥшны,
Иазуулакь ҿнаҭӡом, ицоит амҩа иқәҳа,
Игьежьуеит мшаҽнеиԥш иахьагьы.
Зегь абоит адгьыл, мшынҵас иҭбаауп аблақәа,
Аха, иҳамбошәа ус иааԥшуеит.
Иԥышәырччоит адгьыл, ишәҭызар ашәҭқәа,
Абӷьы каԥсозар, ҿымҭӡо, агәы ԥшаауеит.
Иабоит адгьыл агәақьҳәа ишаӷрахысуа,
Аха, иҭынчӡа иԥшуп уаҩҵас.
Издыруада, аӡә игәаҵәа еилысыр,
Ихәыцуеит амҩаҿ, маҷӡак иааҭагәҭас.
Зегь ачҳауеит адгьыл, иҟәышзар акәхап!..
Абан, нахьхьи, алаԥшҳәааҿ џьара,
Кәалаԥны ажәҩан адгьыл ахьаку,
Аԥсҭҳәақәа иахьҭырхуа ашьха ахаҿра,
Сылаԥш иҵашәоит асахьақәа игәыку.
Избоит аргама ԥацхак алҩа ахылҵуа,
Архәараҿ ҽуаҩык дыбжьҟьоит,
Уардынкгьы абыржәы аҳәынҵәа иаалҵуеит,
Акамбашьқәагь аҷын нарыхҟьоит.
Хьшьык, абар, ашыжәҳәа ишьҭасуеит,
Кәҷышьк шьҭԥааны, есс, ицоит,
Ԥҳәыскгьы, ҳааи, ҳааи! лыбжьы неиҵылхуеит,
Лақәакгьы агәашә инҭҟьоит.
Наскьа бахәыкаҿ арҩаш ықәсны икаԥоит,
Зныказ абахә арҵысуеит.
Мҵәышәқәакгьы алқәа ирылԥа-рылԥоит,
Аиаҳәаҿ амаҷар еилашуеит.
«Шьардаамҭа» ашәа слымҳа иҭаҩуеит,
Арӷыз саргьы саҿуп аҳәара,
Ҽааныбзиала! Аҵәцақәа хьаҩуеит,
Сааҭгылан уахь саҿуп аԥшра.
Еҳ, ихароуп, уаанӡа инеиуада,
Ихәмаруашәа, снаскьар иаргьы наскьоит,
Адгьыл дуӡӡа сҭахым, исышәымҭан,
Аха, ари аҿацә хәыҷ сылаԥшаҿ инхоит!..
Икьаҿхазар, амшқәа ҿымҭӡо,
Еиџьуазар амҩақәа рхы-рҿы,
Убри азоума ахәыцра сыжәҵо,
Аҩадатәи аԥша сзакы?
Ицәгьоуп амҩаҿ аныҟәара,
Ишьыгрынха аҵаа ҵәыруеит,
Уажәы-уашьҭан сшьапықәҟьара,
Мхәыцкгьы ачча данаркуеит.
Арныг маҷҟам аԥсабараҿ,
Анцәа иҟынгьы урҭ убоит.
Аҵааршә ԥацха зҿоу амҩаҿ,
Изура сзымдыруа сынхоит.
Аԥшадаас иамам хьаа,
Уаԥыхьашәеит ҵысны, уарҳәуеит,
Ари сзымдырт сара заа,
Ҿыц грапарак сыртытуеит.
Аҟәраан лаҳәуеит иахьхало,
Аԥша ахьыкшо иӡыӡха,
Сгылоит. Сҭалоит. Сеиҭагылоит,
Уигьы иааироуп, ара иҳамӡап.
Зназы сзышьҭаз насгәаламшәо,
Акы саҿуп ҵхагәазгьы,
Акәзааит усгьы, са схы ԥысшәон,
Сыламыс цқьазааит уаҳа акгьы...
Адгьыл иазноу ақалақь сахәаԥшуеит,
Зехьынџьара хаҳәышла ичаԥоуп.
Шышкамсҭроушәа, ауаа шыкьуеит,
Амҩақәа зегьы уаала иџьгәоуп.
Амашьынақәа, ашақә иасуа,
Ақалақь лыхәҭан идраӡоит, иццакуа.
Акакала зегьы сылаԥш нархьысуеит,
Мраҵас саргьы снарывашәоит аҩнқәа.
Џьара ҵлакгьы убаӡом иҟьалан,
Абас ахәыцрақәа цәырҵны сыркуеит,
Убри аамҭаз, ҭыԥҳацәоушәа, еинаалан,
Ишкәакәа-шкәакәаӡа ашьац илагыла
Аҵааҵлақәа сҿаԥхьа иҽырбауеит...
Аԥша рыҭәҳәоит аҵла жәпара,
Ахьшьыҵәҵәеиԥш, абӷьы шәышәуеит.
Аҵааҵлақәа рааигәара
Сгылоуп, схала сырзыԥшуеит.
Иҟалам шкәакәан ажәҩан иаҵалт,
Ажәҩан хылԥагь ҳаракхеит,
Исызцәырҵын ԥшьала хәыцрак,
Аҵла рашәабжь саҳауеит.
Ари ахақәиҭра са сышьҭнахуеит,
Схало мҵәыжәҩада сԥыруеит,
Аԥша иасуа аҵла еилнахуеит,
Абӷьы иаҵәа шәыршәыруеит.
Абарҭ рымҵаҿ аума, дааины,
Апоет ԥшьаала дахьтәалоз.
Нас игәаҵаҿ ашәа цәырҵны,
Дҟармаҵысха дахьшәаҳәоз.
Абарҭ рҿоуми уи иԥсадгьыл,
Ахаҿы ахьибаз ицқьаӡа,
Абарҭ рыбжьыхаа шәаны ицгылт,
Иԥсадгьыл агәҭаҿ шарцазӡа.
Аԥша рыҭәҳәоит аҵла жәпара,
Ахьшьыҵәҵәеиԥш, абӷьы шәышәуеит,
Аҵааҵлақәа рааигәара
Сгылоуп, ԥшьаала сырзыԥшуеит...
Исышәҭ ажәҩан, аеҵәа зныҷҷало,
Уаха шаанӡа еимыздап сыҭрыс,
Ихьанҭоуп ажәҩан, аԥҭақәа зҵало,
Ихьанҭоуп адгьылгьы, асы зшәу хамыс.
Сҿаԥхьа аҵааҵла аԥша иаркаран,
Илагылоуп ихьшәашәаӡа шьамхахьы,
Амахәқәа ирықәысхит аидара,
Ԥхыӡлагь иабоит ааԥын лассы.
Ладатәи аԥхарра ихааӡа иаасылсуеит,
Ладатәи сыжәҩан збахуеит лабҿаба,
Амшын Еиқәагь ахьарчбыжь саҳахуеит,
Аласбеиԥш ихәмаруеит ацәқәырԥа.
Нас исхарои, сыжәҩан, сгәы уҵалазар,
Сыбжьы ныҵак исҳәозар ашәақәак,
Гәыбӷанс исымои, ас угәхьаазгазар,
Сыгәгьы иаанагомызт ариаҟара усычҳап.
Абар, узбоит, сыжәҩан, амза уныҷҷало,
Исыԥхьаӡоит уеҵәагь, усыхәаԥшыр схәыҷуп,
Сышьҭыԥраа сыжәҩан уқәцәахь схалоит,
Сыжәҩан гәакьа, сыблақәа узыԥшуп.
Сухәаԥшуашәа уаха сгылоуп сҿыцӡа,
Абан, Еҵәаџьаа схахьы икәалкәаџьоит,
Ажәада ҳаицәажәоит иҿымҭӡо,
Игәыкыз аеҵәақәагь сыжәҩа ихшьушәа збоит.
Ааԥын ԥырԥалыкьҵас, схәыцра адгьыл иқәлеит,
Сара сыжәҩан гәакьа збаҵәҟьоит аԥштәы,
Урҭ схәыцра иалоуп ладатәи сымшқәеи сыҵхқәеи,
Сыжәҩан аиаҵәарагь ааԥшуеит абрстәи...
Игәырҿыӷьгацәоуп аҵхгьы акаршәра еиужьраҿ,
Аган еиужьрада акымзарак аҳәаӡом,
Џьара ԥҭацкгьы ара ииӡом уааигәара,
Мариа узыдгылашагь ус акы убаӡом.
Иҭацәушәа, аҳаԥшьа кылҵәеиԥш, анаӡара,
Аушәақә зегьы ус иҟьаҟьаӡа иаартуп,
Акгьы амҳәаӡозаап аиужьра мацара,
Баша ажәҩан ахылԥа ахыхны ус иакуп.
Сыбла ихгылоуп игәакьоу сыжәҩан анаӡара,
Абар, акаршәра ахьаанҵәо, иахьалаго ахәқәа,
Ерцахә гәасҭоит, ихалоу жәҩанахь уи зыҵкарра,
Устәи ага, иахьеисуа иҟәандоу ацәқәырԥақәа.
Имаҷӡам аҟәаԥаҿаԥа акаршәраҿ узырҩашьо,
Саргьы слабашьа, алакә аҟнеиԥш, искуп.
Уи ахы аӡыӡ наларс сгылоит сҽыриаша,
Сыԥарц ҽаԥа стәыла гәакьахь са сыԥшуп.
Ажәҩан иарцәеит амра,
Снықәлеит асакара,
Ари адгьыл ужәра,
Иаздырӡом агәара.
Ҽуардынк неиуеит,
Ԥсақәак рыҵаҟала,
Нахьхьи жәҩанаҿ иԥшаргәуа
Уа ӡыцәак ҩхалеит.
Агәы иқәхаз уахәамак,
Аџьарқәа неиҵнахуеит,
Иаса Қьырса иоума,
Аҭӡы исахьа анысхуеит.
Жәҩанаҿ жәаҩа сахьан,
Аеҵәа кәеицеиуеит,
Игәыргәыл ҟәырҷахан,
Амзаҿагьы цырцыруеит.
Еиқәҿырҭызшәа аҭәаҟәа,
Ицоит ӡыԥшаҳәала
Еиқәуп чаҟәа-чаҟәа,
Нырцәи-аарцәи игылоуп.
Иҟәрышәны ача ҵысқәа,
Иԥырны инеишьҭалоит,
Асакара ахыза,
Уи ҵәҵәа бжьны инахыҩуеит...
Ишьхымзаҭран ицәажәоит ақалақь,
Саргьы шьхыцны снацлеит уа,
Амашьынақәагь ӷәыруеит ауаа ирыҵақь,
Аҩнқәа реиҩхааҿ амҩақәа ртытуа.
Абри ашьхымзамгәа ақалақь ахьӡуп,
Иқәыршәуп амҩақәа, иҭачаԥоуп аӡқәа.
Ухәыцыр, ауаҩытәыҩса дҭәыцуп,
Арахь еиҵихит инапқәа.
Амардуан жәҩанахь ихалоит,
Иахьа шьаҿак, уаҵәгьы убас,
Амҩақәа ишрыцлац, ирыцлоит,
Ақалақьқәа рынаур збоит имиӡац.
Абар, адунеи ҿыцқәа гылоит,
Даҽа хҿак ажәҩанахь иазцоит икаууа,
Иԥырны ашьхыцқәагь акакала инеишьҭалоит,
Избоит нахьхьи еҵәакаҿ ашьхымза шиуа...
ИРЫЗДЫРӠОМ АЏЬҚӘА АԤСРА
Ахәыԥшқеиԥш, амахә срылоуп,
Аџьқәа ахьгылоу иааԥсаха,
Маҷк акәзаргьы иаасырҿыхоит,
Урҭ ахьыцәоу иҭахәхәа.
Уажә абыӷь ҩежьра илагылоуп,
Ахьхьахьхьаҳәа шьамхахьы,
Аха мшаҽнеиԥш урҭ еидгылоуп,
Ишьҭырхуеит ажәҩангьы схахьы.
Аџь оурыжәқәа срыҵашьыцуеит,
Урҭ иахьрықәым бабыцра,
Иааԥсазаргьы аума рхыҵуеит,
Ирыздырӡом аџьқәа аԥсра.
Ацаҟьа иахшаз ахаҳә сықәтәоуп,
Ҿыц сахәаԥшуеит адунеи.
Нахьхьи арҩаш ықәсны иԥоит,
Ихылҩаԥсылҩан ицҟьауеит.
«Изаҟароузеи анаџьалбеит!» Ари адунеиаз зназы исҳәоит.
Схәыцуеит сара, сеиҭахәыцуеит,
Схәыҷӡахазшәа зныхгьы избоит.
Аха, мап! Аноума, ароума,
Сҭыԥ ааныжьӡаны сԥырхьеит,
Сахьтәо хаҳәи дгьыли рҿоума,
Аеҵә гәарҭа еимсырҟьахьеит.
Сгьежьит... саԥхьа ишьҭоуп сыдгьыл,
Уи махәыкаҿ иҵысҵысуеит...
Дунеи избаз анеидыскыл,
Ҵысҭран сыдгьыл сазыԥшуеит.
Адгьыл азқәа акарпыжәраҿ,
Схалан снықәгылт хәылԥазык.
Ԥшакгьы асуам, ари аҭынчра
Ссирны исылсит абыржәык.
Аӡқәагь ҭынчуп. Иҭынчуп аҵлагь,
Арҩаш ӷәырбыжь аагалоит,
Ихьанҭаӡам хәыцрак саҵоуп,
Ажәҩан аҵахь саанаԥшлоит.
Иаҿуп аеҵә ацырцырра,
Ажәҩан аҵаҿ ирӡан рыԥсы,
Урҭ аҟәыҵӡом алацәҟәысра,
Лассы иаушазаап асы.
Ақәа амуазар уи сгәы иалоуп,
Хьаас ишьҭысхуеит, исырххоит,
Иаарҩаразар аҵәы сахалоит,
Ихәыҷӡоу ускгьы сгәы архоит.
Хәыҷык иблаҿ ихызбар ӷаррак,
Уигьы хьаауп сара сзы,
Ҵыс ԥшқак аҭра ихшәаргьы,
Саргәжәажәахуеит уигь хазы.
Аӡәы ишьапы кыдиҟьаргьы,
Нас ауаз асырҳәалоит,
Сыԥхыӡ ҭынчым, иага сҳәаргьы,
Снаҳәы-ааҳәуа исыршалоит.
Џьара адгьыл аақәацаргьы,
Ма иаахыҵыр ӡык џьара,
Иҵысыргь џьара еибашьракгьы,
Игәнызгоит, анра, аԥара.
Ҭакәажәык быжьцуҭак лхьаан,
Лара диздырӡомызт аӡәгьы, Иазысҳәалоит схы сазгәаан,
Санааиԥхьхәыцло ҳамҭакы.
Ҵабыргуп, илҵшәадоуп кыргьы,
Са схьаақәа рхы ахьҿаҳәо,
Сцан ганкахь сныԥхьатәаргьы,
Усҟан споетуп ҳәа сызҳәом.
Ԥхьарца рахәыцҵас акәарақәа,
Исаҳауеит рыбжьы,
Иахьнарго ишьҭыхны схәыцрақәа,
Сгәы рҿыхо шьыжьы.
Изызкыда, акәарақәа,
Шәашәақәа ихәыҷу?
Ишәырҵысуада згарақәа,
Шәцәажәа, сышәзыԥшуп.
Акәарақәа, зашәақәа
Еснагь игәыку,
Акәарақәа, згәарақәа
Хәажәбыцла ихырку,
Акәарақәа, акәарақәа,
Шәнеила, шәызҳала,
Акәарақәа, игәҩарамкәа.
Шәашәақәа шәҳәала.
Узшәои, усгьы ҳаԥсуеит, иҳәан...
Уи саҿеигалан ахра, ахра сагеит.
Иара ашьшьыҳәа мҩахәасҭак нылихын,
Дҿаԥхаҿаччо иԥсы игеит.
Иԥсы игеит...
Аха шаҟа маанала
Ихәашаз аус аз сықәирԥеи!
Ахра, аусқәа рҽеитәуп ҳәа ахра слажәиҵан,
Адгьыл дуӡӡаҿ ӡшәахҵас сынкабеит.
Иара?
Иара иахьагьы дыҟоуп дҭахәӡа,
Крифоит, крижәуеит, дбақьаӡа.
Сара сышгәыӷуаз: ус сырхашҭӡом,
Ардәынагь ҟәиҭ аҳәаӡом...
Снеиуеит еиҩыцәу ахрақәа срыбжьалан,
Ажәытәтәи ақыҭақәа ԥхьаӡо,
Сылаԥш анаҟа-араҟа икыдхало,
Сааҭгылоит амҩаҿ, сымқәацо.
Дали Ҵабали схыԥшылоит рыблақәа,
Хәыцрала иҭәыми, сҿыцушәа срымбои.
Инеиуеит Кәдры, ирывҵас аԥаҩқәа.
Багада еиҩыхха амшынахь аҽаҟьоит.
Сылаԥш иааҵшәом ақыҭа Азанҭа,
Избоит уи аблақәа шхәашьу,
Нахьхьи џьара иҩаскьан Чҳалҭа,
Данбаауеи ҳәа ишанхашәа исзыԥшуп.
О, сышьха тәыла, угәы-уҵәы ҭаҳаҳа
Изфаз дызусҭада, абас, умҳәои?
Адунеигь ушԥаҟаз ҳара ҳзын удагәаха,
Ҳалаӷырӡ амшын шарҵааз умбеит!
Снеиуеит аҩхаақәа срыбжьалан,
Сгәы исыхьуа снапы адкыл искуп.
Ицәқәырԥоит Кәыдры, скалҭ инахьыӡсан,
Сыргәыбзыӷуа ицәажәарц аҭахуп...
Ажәҩан адыркызшәа иҭынчуп,
Аԥсаатәқәа наскьан иӡысоит,
Абаҳча аҵахьынтә аҷынҷа
Абыӷь ҩежьра еимнарӷӷоит.
Шьыжьымҭанла амра ҩыҵхах,
Рбаӷьк еиԥш, акиҳәа ҿнаҭуеит,
Аҳәысҭақәа ицәо арҿыхоит,
Ақыцәқәарҿ араӡын ӡыҭуеит.
Нас аҟәынџь инахҟьашазшәа,
Иахьнаҵхахаз, амра ныхбыкьуеит,
Аҵых ыҩуеит, ашаха ахшәазшәа,
Адәқәеи амҩеи ирыхҟьауеит.
Избоит адгьыл аԥсы ҭалан,
Баҳча ҷынҷеиԥш икәруа,
Аеҵә рыԥхра ырхәаҭхәаҭуа
Алашьцараҿ иахьԥыруа...
Икашәаз аџьрыц шьҭысхын, сахәаԥшуеит,
Икәымпылӡа снапсыргәыҵа иануп.
Акәылӡы маҭәагь иаҵәаӡа ицырцыруеит,
Ахгьы чаԥразла еихарҳәны ичаԥоуп.
Амҵан сгылан избаз џьашьашәа,
Ус арыц ианашәысх акәылӡы иашәыз,
Ачаԥраз хылԥагь наҟ ианахшәа,
Избеит уи аҩнуҵҟа шҭацәыз...
Ҵабыргуп аџьҵла гылоуп иӷәӷәаӡа,
Уи ахала адәы ихыртыз иазыԥшуеит.
Игәыӷуеит,
Иӡрым сҵыхәтәа,
Иахьеи уаҵәи исыхьӡап ҳәа,
Аамҭагь шмариаӡам адыруеит...
Имацәысуеит, имацәысуеит,
Имацәысуеит, идыдӡом.
Арҵу рашәа аҵых иагәылсуеит,
Џьара акала иааԥсаӡом.
Иҵырҵыруеит ажәҩан аҵа,
Асар рымҩа џьарны иаҿгоуп.
Амацәыс баша абџьар иаҵхоит,
Аԥҭа цәышқәа ргәы ҵаӷоуп.
Ус иаанрыжьит адәқәа арҵу,
Џьара ркаԥабжь мыргаӡо,
Акәаскьақәа инеины ирыҵалт,
Урҭ ирдырзаап ақәа шрыхьӡо.
Абыргуп, ицәоуп макьа Шәқәырча,
Аха абар, уажәы-уашьҭан,
Ахшырԥеиԥш, аԥҭа, еи, ихыҽҽап,
Жәҩан калҭ иаҵал ицәқәырԥап.
Иҭадыдышт ага ишамчу,
Хымԥада, иаушт ақәа,
Аха, макьана аҵхагә ҭынчуп,
Саргьы сгачамкшәа ус сыԥшуеит...
Уҽеиԥш уаргьы унарха нҵәазар,
Умжәылаӡан баша хаха.
Енагь амҟәыба аӡы азаамгозар,
Уфеида иугаз ааузырха.
Иубома аеҵәа гылт ашамҭаз,
Ус адыруеит ари адунеи,
Баша умгәаан, еснагь уа узы иҳамҭам,
Даҽаӡәгьы ихәарц аамҭа еикәшауеит.
Рхы аҳаҭыраз ажәлар амҩа уадраӡазар,
Аԥхьахә узыԥҵәазҭгьы есымша,
Акыр аамҭа аҵыс ухылԥа иҭадырҳәызар,
Шьҭа уаҟәыҵ аӡырхәашьра, уԥхашьа.
Маҷк уаанаскьа, унаха уҽаӷәра,
Игьамадоу уҩра аҵыхәа ԥҵәа;
Иҟалап шьҭак даара иумыхәар,
Ҩаԥхьа иузыҟарҵаргьы ҽыха,
Урҭ иувагылан уназго уҭахцәа!..
Аԥенџьырқәа наласҵеит ажәҩан,
Аҩын аганаҿ иаахьынҳалт инаан,
Ашәқәагь еидырхит рыжәҩа,
Азҵаара сырымҭеит «избан?..»
Абар, сықәлеит сара адәы,
Сгәы уаҭахк аҿын иазкӡом,
Еисуеит, имацәысуеит идыды,
Рашьла уашьҭаз, узахьӡом.
Ааи, саргьы исҭахӡам сыԥшырц,
Иазҳалароуп адәахьы сылша,
Уажәраанӡа иқәлалоз аԥша,
Ашәхымсаҿ игылаӡам икшарц.
Аԥенџьырқәа наласҵеит ажәҩан,
Аҩн аганаҿ иаахьынҳалт инаан,
Ашәқәагь еидырхит рыжәҩа.
Азҵаара сырымҭеит «избан?..»
Абахә ишнаҩшәаз амра, иагеит алашьцара,
Еицәҟьалеит аԥҭақәа рыхқәа,
Ласахқәаны икәымпылуа инҭалт ӷәарапара,
Рыбжа амшын иҭаҳаит, рыбжа ахәқәа...
Аԥша џьбара иналалеит исҳәоз сара сашәа,
Иҭҟьеит аҵыхәтәантәи ахҿа.
Иццышәхаз ԥырӷык еиԥш аҳауа хьшәашәеит,
Асазанаҿ ианхалеит сшьаҿа.
Сызгәык цәажәоит: шьҭа аусқәа башоуп,
Амҩа абыкәу, макьана ихароуп.
Амыжда аҟәара агәҭа изшьаноуп,
Угьежьыр уара узы ихәарҭоуп.
Егьи сызгәык цәажәоит: аҳаҳаи, уеиҵамхан,
Унеила, умҩа шиашо игала,
Ихалаз абахә уазнеи, уацәымшәан,
Угәы еицамкын, ушьапы еихгала!
Сахьынаԥшуа амҩаҿ сааҭгылан,
Зегь ҭынчуп, ԥсаатәкгьы ԥырӡом,
Еиқәарахышлаау аҵыхгьы еихалан,
«Игәы иҭеикзеишь?» уигь хәыцуеит маӡа!..
Ԥхыз избалоит схәыҷра,
Абар, снаԥрыхын, сынхалеит,
Избоит сҳабла, сыкҿыҩра.
Ашьац иаҵәа сышьҭа анхалеит...
Ус схало, сара сынхалеит
Ҳәыҳәк еиԥш, ажәҩан агәахьы,
Ауаа ахьгылаз ишанхалеит,
Уа сыԥрышьа иназыԥшы.
Ус санҭала слаҟәӡаны,
Ҳгәыла хага даапкӡаны,
Илаба агәарԥаҿ ишьҭԥааны
Дысзыҭрысуан, сишьразы.
Аха сышьҭыԥраа сара схалон,
Ҳгәыла хагагь игәы ԥжәо,
Дсықәмақаруан ҵаҟа дгыла,
Нас иҽкажьхны уи дҳәазон.
Сааԥшлон саргьы сцәырҳаны,
Избон сшеибгаз, баша сшәон,
Саагәырӷьон исызҳаны,
Еимыгго аҵыхгьы иаашон.
Ԥхыӡ избалоит схәыҷра,
Абар, сыԥрыхын, сынхалеит...
Ашә аасыртуеит, абар суаҭах,
Аԥсуа шҭа збоит шьыжьӡа.
Аҳаскьын еинчылоуп еиҭах,
Ари ашҭаҿ, ааԥын ииаҵәаӡоуп.
Ирацәоуп избақәо адәқәа,
Ари ашҭа аҟынтәи сахьыԥшуа,
Ирацәоуп избо ахәқәа,
Идәықәлаз арҩаш ахьшуа.
Амхы еиужьқәа, ачарҭақәа,
Ачаи иаҵәара еивала иахьцо,
Ачаи хызхуа анапқәагьы
Аус ахьыруа имааԥсаӡо.
Избоит амҩақәа, аӡқәа,
Еикәаӷӷа игыло аҩынқәа.
Зегьы срыхәаԥшуеит слаԥшуа,
Аԥсны сыдгьыл иахьазҳауа,
Мҵәыжәҩада схалоит сԥырны,
Снахоит аԥҭақәа ркасы,
Шаҟа ихәыҷузеи, мшәан, Аԥсны
Шаҟагьы идуузеи са сзы?!
Риҵа акәылӡы ҵаа неилышшан,
Ацәқәырԥа еишьҭала инаҿахәмарт аԥаҩ
Адәыкрын рыфҩы хаагь
Нагәылалан аԥша,
Инеиуеит ааԥын аԥшаҳәала иҩ.
Риҵа, сара с-Риҵа, ижәҩангәыԥшшәалоу.
Уеишьылӡа ахра рыкәаҿ унҭатәеит,
Убла иаҵәара схыԥшылоит,
Схаҭагьы сшанхало,
Ацаҟьа рлакыҵаҿ адәыкрын ааԥшуеит.
Сармарахь ала иҵхәыруеит аӡыхьқәа,
Сарӷьарахь анааҿ аҵыҭәа шәыршәыруеит,
Маҷк ихиаҵәаау,
Срыхәаԥшуеит аԥҭақәа,
Бымбаны ахра ркьыԥшьаҿ иаҿаҳәуеит.
Абри ацаҟьа далҵит Сасрыҟәагь,
Абри адгьылаҿ идуӡӡахаз зылша,
Абри ацаҟьаҿ
Аԥсы ҭалеит Риҵагь,
Лара Гәындагь Риҵа иаҵәа дахшеит.
Сахьгыло инҵәаӡом са сгәырӷьара,
Сыԥсадгьыл сызбом сгәазхара,
Дунеи ԥхыӡны иамбо ааԥынрагь,
Абра, абра заҵәыкоуп, иахьалшо аира!.
Саныхәыҷыз схәыцлон: аҩн ашә задыркуазеи,
Изаҭахузеи, изныҟәыргои ацаԥха?
Агәашәҵәҟьа алыкә зыларҵозеи?..
Абарҭқәа сыман иџьашьатәха.
Зегь хҭасклон срысны зҵаарала,
Аха аӡәгьы исиҭомызт аҭак.
Хәыҷгьы-дугьы сырхысуан мышкала,
Исарҳәап сыгәҭыха ҽнакмзар-ҽнак.
Ииасуан аамҭа, зегь рыҽдырҭынчын,
Сызҵаара инахыкәшан ицон.
Избон, иаашар, сара сус ҿыцын,
Сызҵаара ҭакда ишыҟац исзынхон.
Ус ҽнак исарҳәеит, имыццакӡакәа,
Аҩн ашәқәа цаԥхала изадыркуаз,
Сахьтәаз сҭыԥаҿ схәыцуан ҿымҭӡакәа,
Саргәаҭеиуан ажәабжь исаҳаз.
Акрааҵуеит, акрааҵуеит уи аахыс,
Ари амш схамышҭӡеит сара.
Аӡәыргьы ихашҭхьоума шамахаз,
Иаалырҟьан изцәыӡыз зхәыҷра?!
Ԥшьала ахьҭа аҿааха, еиҵнахт анапқәа,
Икынҩалан аԥша иалаз ҿыҵит абыӷьқәа.
Ахәажәра инасын, акәарақәа шәаҟьеит,
Ихьшәашәаӡа амрагь амшын ахь инаскьеит.
Анаҟа-араҟа абардқәа аҵарақәа рҿаԥсоуп,
Аҭаҭын иахо ԥацхақәак уажәы-уажәы «еимсоит».
Џьара ашәшь иналԥыруеит ардәынак шәаны,
Иҿықәҿықәуа наҟ абнарахь ицоит ирҳаны.
Нырцәи-аарцәи ахыс быжьқәа гоит ихараны,
Ицәхышааӡа алҩақгьы ӡыҭуеит илаҳәны...
Дцәаӷәон, длаҵон, рҳәеит, сабду,
Еҳ, дқьиааз рыцҳа, шаҟа?
Анхараз ицаҳәцаҳәуа еисуан уи игәы,
Шәышықәса анихыҵгьы деилҟьан.
Анхара ҟаиҵеит, ҳажәла ахы икит,
Бзиала уаабеит ҳәа асас диԥылт.
Сгәы дасит ҳәа гәылак изы дмыццакит,
Илшоз азыҳәан дхьаҵынгьы дымгылт.
Аха иаамҭа анааи, ихы ықәҵан дыԥсит,
Ицқьаӡа ихиҩеит илакҭа.
Аҵла хымжәеит, абӷа мҵысит,
Ус ирҳәалоит ҭыԥказ: «Петра иқьаԥҭа».
Иаҭахӡам аамҭагь иадыррац
Ас ахьыӡ хәыҷқәа рацәан,
Аха Ҷаҷал, Бзана ахықәаҿ џьара,
Зны дынхон, дынҵуан ауаҩы...
Сзырццакуазеи, мшәан, аҩныҟа.
Сзықәуи амҩа уахь сгәагәо?!
Сани саби сԥылом уаҟа,
Схьаа дарбан изасҳәо?
«Уара ушеибгоу», сан исалҳәом,
Исаҳаӡом иажәа саб.
Сажәеинраала аӡәгьы сизаԥхьом,
Аӡәгьы дыԥшым, уи даҳзаап...
Ус игәхьаазгоит зынтәи сашҭа,
Сахьааӡаз, са сахьҭаз;
Иҳабжьалт аамҭа, сыгәгьы ашаҭом,
Иҭабеит Дӷамшьгьы ақәа шауаз.
Сгәы сархьаалоит ус баша,
Сыхгьы сацәгәаауеи шаҟантәы?
Иааууеи, рыцҳа, сышԥаҩашьеи.
Баша сашьҭоуп анкьатәи!
Адәы снықәлап, адәы хырымкаазар,
Ахы иақәиҭыстәып са сҽы.
Акрамоума сара срашь бжьамзар,
Адгьыл шьҭалааит сшьапаҿы.
Егаҩы рҽышьҭыбжь анысхьеит,
Иабахьеит ари иагаҩгьы.
Нас иазыжәуеи адгьыл иахысхьоу,
Згәы иалсда сцәырҵызар саргьы?!
Акаҭран шыра аԥхӡы алҵуеит,
Ахаҳәгьы ааԥшит ицәаакӡа.
Арабӷьы ҵәыҵәӡа амҩа ианылеит,
Аҳауагь ҳантоит ижәпаӡа.
Аиха ашәшьыра сыҵагыла,
Амҩахәасҭа иӡыз сазыԥшуеит,
Лаԥшыла срышьҭоуп аҩынқәа ихалаз,
Рганаҿ амра иканаршуеит.
Акаҭран ахьсаз сышьҭа ианхалаз,
Уажә сахәаԥшуеит снаскьаны,
Избеит ианымҵуа ишанылаз,
Сара сшьапышьҭа ҭырҭәааны.
Иануп амҩаҿ сшьапы асахьа,
Мап, уи еиԥшым даҽакгьы,
Ажәытә қалақьқәагь, жәытә ирдырхьан,
Иагьырдырааит иахьагьы...
Амза ҭәуп ихыхәхәо,
Ақалақьгьы збоит имзаха.
Ҩымзак срышьҭоуп, исызхом,
Руа иарбан сзыхьӡара?
Сахәаԥшуеит амза, ақалақь иазнаха,
Сахьынаԥшлакь иара збоит,
Уажәы-уашьҭан иаасанахоит,
Аҩныбжьараҿы снахьӡоит...
Еихысҵәоит амҩа уи снаԥылан,
Аха, ирыбжьыԥоит аҩынқәа,
Исыхәаԥшуеит ауаа ааҭгылан,
Сара снеишьа иазыԥшуа.
Сгәы шаҳәшаҳәуа сара иназгоит,
Иҟьаҟьаӡа искуп иаартны,
Ҩ-мзак гәасҭоит имхьаҳәхьачо,
Иагьсыхәаччоит исзыԥшны...
Суапа сшәысҵеит, исшәысхит суапа,
Акы сашьҭоуп сыԥшаауеит,
Ицоит амшқәа еихыԥа-еиҵыԥа,
Иҭәыз амзагь ҵыкәкәауеит.
Сара сакәын, сара соума?
Акәара хықәаҿ сеимдауеит,
Зны ари рҩашын иамҽхак аума,
Ахра агәаԥшьқәа ардыдхьеит.
Хәык аҟынтәи хәык ахь схалоит,
Ҿыц мҩахәасҭак сыԥшаауеит,
Ашарԥы еҵәа абар икыдлоит,
Быжьхаҳәык акәарахьтәи иааԥшхьеит,
Ҩаԥхьа игылеит еиҭах амза,
Жәҩан акалҭқәа ҵлашаауеит,
Арҭ зегь збо сара сакәӡам,
Зынтәи акәарахьгьы сыԥшуеит.
Иҭәит амза, мап узкышам,
Ихыҵышт акәарақәагь мышкы зны,
Сара сакәын, сара соума,
Уажә игыло адәаҿы?!.
Шаҟа биԥара уеимырдаз,
Сара схәыцыргьы исызҳәом.
Шаҟа биԥара ргәыӷра уалаз,
Дунеик иеиԥшуп, инҵәаӡом.
Сара сҟынӡагь уааӡеит, сҟама,
Саб уаниҵеит, абар, снапы.
Аха шьҭа сҽаӡәуп, субома,
Цқьа сахәаԥшуеит ухы-уҿы...
Аиашазы уааԥсеит амҩа уахьықәыз,
Аха, башаӡа умааԥсеит,
Уикын аԥсуа, знык иунықәыз,
Шәарҭ гәыкала уск шәазцеит.
Жәытә аԥсуан уӡара еихҵәоушәа,
Узбоит, сҟама, укалаӡа,
Уагьыласуп уара ссиршәа,
Уагьыхьанҭоуп уамаӡа.
Уеизгьы, ухәымгам, уҵкьыҵкьаршьо
Унархәа-аархәан уеиҿартәым,
Баша усказ уҟьашьым, уԥхаршьо,
Уиҟәнын аԥсуа, ухьӡыркын.
Ҵабыргуп, ихьшәашәоуп убла,
Џьара ацәгьара уазкын,
Аха, иџьасшьо, иара абраҟагь,
Ухы-уҿы ииашаӡа иаартын.
Уа мшыбзиа, сара сԥацха!
Ҩаԥхьа ушҟа са сгьежьит.
Иҿыцәаауазар умца сҩаҵхап,
Ҿыц игахып са сыбжьы.
Игәакьоу сылҩа схәышҭаара амцаҿ,
Ишаҳәшаҳәуа сгәы сырԥхап,
Снапы ахьысшьып аҭыӡбыца,
Арымӡ снықәтәа сыԥсы сшьап.
Аҽҳәаџьџьамца ара еҵәаџьаан,
Ибырлашха иаасҿаԥхап,
Акаҷыҷ лых аҩы нкыла,
«Ҽааныбзиала!» ааҭсырҟьап.
«Шьардаамҭа» сҩызцәа ишьҭырхып,
Ашәа ахыҩлааит ҳакҿыҩра.
Жәытә ҟазшьала ахәхәаҳәа ҳхысып,
Ҿатәла ҳақәлап кәашара.
Уа мшыбзиа, сара сԥацха!
Ҩаԥхьа ушҟа са сгьежьит,
Иҿыцәаауазар умца сҩаҵхап.
Ҿыц игахып са сыбжьы.
Ԥшьала срыхәаԥшуа ахәқәа,
Ашҭа ашәшьыраҿ сыԥсы сшьон.
Қьафшақә иаахыстын сшьапқәа,
Адәы снықәлеит шьыбжьон.
Сшьап иааихызгаз инаҵашәан шьхацк,
Аԥс хәыҷы уаҟа иааҭсыршәеит.
Игылоуп ашьхагәарагь насҭха,
Шьҭа иҳәала: иҟоуп ҽа дунеик...
Аеҵәақәа схахьы ицәырҟьоит,
Жәҩан агәышҵа дара ирҩычоит.
Ссиршәа акала исыхәаччахуеит,
Иааскьан сышҟа, акы рҳәахуеит.
Акакала ирысҭоит ахьӡқәа,
Инықәпапоит шьхыҵәны сызқәа,
Узлатәоузеи араҟа ҿымҭкәа! –
Сгәалаҟара цоит ихыҵуа.
Исызхом избо, са сгәы ҭәыхуам,
Ишапшапуа урҭ насԥырҵхуам,
Искуеит анысҳәах иаанаскьахит,
Иҟоу сзымдырӡо сааԥшыхит...
Ашьха иқәтәан иҭынчӡа иацы,
Ахарантәи уи ааԥшуан,
Ахра ақәцәаҿ иаӡан аԥсы,
Ҿымҭӡо амҩақәа аҵауан.
Нас иааиласын амш аныхәла,
Уи еиҵнахит агәҭакқәа,
Ашамҭаз иԥеит архахь қәсырԥа,
Иҟәашыккараӡа иахыбит аҩынқәа.
Аҩнашә анаадыртуеиԥш иҟьаҟьаӡа,
Уи иҿаԥхьа иаауртит угәы,
Иаргьы аимҟьара иҽалагӡа,
Угәахы дҭалеит дшеибакәу.
Уара унысҳәоуп ииҳәо жәасгьы,
Шьҭа, дшәарҭаӡам, иҟәыкуп аԥшаӷьы,
Ицқьаӡахеит даара иламысгьы,
Иҩеигашам уаԥхьа ҿаҵак иҿахьы.
Иахьазы дыҟаҵәҟьам илоуҵоҳәа,
Мап, дузымдырӡеит уи дзакәыз,
Аҽыжәлаха знык уи иаӡар «чоу» ҳәа,
Нас дубахып угәаҿ амҩа ззауртыз!..
Исыздырам изызыҩуа ажәеинраала,
Уи сара исгәаԥхома, игәаԥхома ҽаӡәы,
Аӡәгьы симазҵаац амҩаҿ даанкылан,
«Ишԥоубо сҩымҭа?» дсымкыц ныҟәаҩык.
Урҭ сара истәуп, аӡәгьы исымеикуам
Сара истәуп! Убри ауп аус злоу...
Ус анакәха, ауаҩы иитәу дақәиҭуп,
Ауаа ирысҭалап амҩан сахьцо!
Иаргьы дыччоит, саргьы сыччоит,
Иаҳкуп аҵәцақәа рыҭәны,
Иара дныҳәоит, ауаа ҷаԥшьоит,
Иҳәоит сыхьыӡ дазгәышьны.
Синыҳәоит, исиҭоит амҩа,
Амҩа акәӡам, шәааӡырҩишь,
Схеигалеит иаразнак ажәҩан,
Исеиӷьу дыҟам, анцәиныс!
Иӡырҩуа игылоу иџьаршьоит ажәлар,
Дабытә хаҵоу? уаҟа ирҳәоит,
Сирҽхәоит. Ҳаԥшуп.
Далгом иажәа,
Аҵых абжа еиҩнашоит.
Иааныскылоит саргьы аҵәца,
Шьҭа исныҳәо дыжәдыршт,
Абар, саргьы иацрасҵоит амца,
Ҳахьгылоу жәбоит шәаҳзыԥшыр,
Еиларыԥсоит арбаӷь аккаҳәа,
Ашьацаҿ алҩаҵә ааиқәтәақәоит,
Уара умсит, сара сымсит ҳәа,
«Усла» ҳшеицәажәо ҳаршоит.
Ианшалакь, нас ҳзеибадырӡом,
Ҿыц ҳаацәырҵын ҳаиҿаԥшуеит,
Акы ҳҳәахьазу иҳаздырӡом,
Абла ҵырҟәыҿ ҳагауеит.
Аус арбан, амҩа абаҟоу,
Алакә ҳҳәозаарын ицеит,
Уажә дхалахьеит днеины уҟәаҟәахь,
Иузычҳазар ахьыӡ угеит.
Иаргьы дыччоит, саргьы сыччоит,
Ҳаҵәцақәа анҭәу ихыхәхәо,
Аха, абраҟа ҳаччарыма,
Абраҟа агәыԥшаара аҭахуп...
Дыччоит енагь, дыччоит дааҟәымҵӡакәа,
Игәы ихьшәашәаӡа ахаҳәгьы ҭаз,
Дыччоит ус, дызхыччо ыҟаӡамкәа,
Шьыжьыз, аҭахызар хәылбыҽхаз.
Ҳаи, џьушьҭ, дзеиԥш уаҩузеи! –
Изызымҳәара аӡәгьы дубаӡом.
«Аиашаз, имоу закәытә ҟазшьоузеи!» Уаргьы изумҳәар ҟалаӡом.
Ааи, ас еиԥш аҟазшьа зыԥсабароу,
Игәра шәымган, дзакәу шәымбаӡо?!
Ак ҟамлаӡазшәа дшыччо мацара,
Иуҵаԥиҟоит амахә узықәтәоу.
Дыччоит енагь, дыччоит дааҟәымҵӡакәа.
Ихьшәашәаӡа игәгьы ахаҳәгьы ҭаз.
Дыччоит ус, дзырччо ыҟаӡамкәа.
Шьыжьыз, аҭахызар хәылбыҽхаз.
Иаха ҵхыбжьон иалагеит ақәоура,
Аԥша аҵла рхацәкәыкәын акит.
Ацәыҵашоура иҭажьыз ӡыҭра,
Ибааӡарҳәа ишәазшәа, наҟ џьара иццакит.
Ацәыкәбарқәа рҽоужьны аҩынқәа ирхьынҳалеит,
Имацәысын аҵықьҳәагь ихысит наскьа,
Ажәҩан алуқәагь дыԥдыԥны исаркьалит,
Абжьы рныҩит аӷуҳәа ахәқәа.
Иџьоушьаша, сзыцәом саргьы сахьиоу,
Сыцәа ҟьалазаап, избом иахьцо.
Уи иахьӡода, седроу, иахьцахьоу,
Ақәа иауз иснаҭоишь шарԥазӡа?
Ҩ-рахәыцк рылагь иаурҳәоит ачамгәыр,
Хар имам ҳәа урыԥхьаӡартә.
Аџьабаа убаӡозаргьы акыр,
Ухы ҟоуҵоит иузыӡырҩуа уичҳартә.
Уи моу, рахәыцк ала иулшоит ухәмарырц,
Аҟазара улаиҵар Анцәа, иара ус,
Аха, иаҳҳәап, рыцҳарас иҟалаз,
Шәа заҵәык ала уршьом шәаҳәаҩыс.
Ахцәы еиқәараҿ шлацк
машәырны иналашәаргьы,
Уи хьынаа ганкахь аҽарҳәуеит,
Иузыҵәахӡом, иага уургьы, иага уҳәаргьы,
Арӷьарахь иқәуҳәар, армарахь инаҳәуеит.
Иҽеимхаз, ҽеим, ега азыҟауҵаргьы,
Уи ахала ицәырҵуеит, амала уааԥсоит,
Аԥсҭазаара закәыҵәҟьо ари иамҳәаӡаргьы,
Аиқәырҽаҽара шбашо, уи аргама иаҳәоит...
Ардәынақәа ҷит рҳәаанӡа,
Уи усура дцоит.
Ар ишьҭоушәа, уаахьаҳәаанӡа,
Ахҵысҭа днахшәоит.
Дызбо, аиашаз, ииҳәарызеи,
Мшәан, уи дигәаԥхоит,
«Анаџьалбеит, дзакә уаҩузеи»,
Хымԥада иирҳәоит.
Дцәажәоит иаргьы: Сара абасоуп,
Уаҳа сгәы иауӡом.
Ихы-игәы азҭоуп, ибла кылцоуп,
Аусҳәарҭаҿ дтәоуп.
Аха иҟалаз рыцҳарас,
Дтәоуп ирҭынч игәгьы,
Ус адунеи ахьыршаз,
Дтәоуп уаҳа акгьы!..
Еҳ, амҩаҿ икыдхалеит ааԥын,
Аҵлақәа рхы ырнаа иԥшуп,
Саргьы хәыцрақәак насылсын:
«Ааԥын анбаауеи?» сгылоуп, сгәыкуп.
Амҩақәа инархыԥоит аԥша ҟьала,
Ҵлақәак неигәыдҵа ишнеиуа аҽаӡоит.
Нас, ахҵысҭа иахыԥоит, ашҭақәа инарҭало,
Аҩны ԥенџьырқәа аанкыл иарҵысуеит.
Ишыԥшыз иааԥсазшәа, аҩнқәагь гылоуп,
Имбаӡац рганқәагь цәаакуп.
Ааԥын аусқәа аҳауа иалоуп,
Аҳауагь сеидру макьана изакәу?..
Еҳ, амҩаҿ икыдхалеит ааԥын,
Аҵла рхы ырнаа иркуп,
Саргьых хәыцрақәак насылсын,
«Ааԥын анбаауеи?» сгыла сыԥшуп.
Иахак ԥхыӡла абаҳча сыҵан,
Амза ӡаӡан икаҭәан,
Иаха ԥхыӡла ҩ-ҵәак ҿысхуан,
Ҵлак амҵаҿ сара стәан.
Иааигәон аҵла сара сышҟа,
Сгәырӷьара ԥҳалны иҭәуан,
Ҩ-ҵәак ҿысхуан... исымпыҵҟьон,
Аха, ҩаԥхьа ҿыц искуан,
Аԥхыӡ салан сара ԥхыӡла,
Иҭабуп ҳәа ԥхыӡла исҳәон,
Исхагылан схахьы аҵла,
Ихәыҭхәыҭуа акы аҳәон.
Исыхагәышьон сгәы чыхәчыхәуа,
Ахала ссиршәагь иҭыԥсаахуан.
Сааԥшит ԥхыӡла... ҩ-ҵәак ҿысхуан,
Баргьы бсыхәаԥшны быччахуан...
Ҳахьааиԥылазҵәҟьа, иаацәырҟьеит ақәа,
Ҳара ҳцәажәон, ҳажәақәа нҵәаӡомызт.
Ҳхы инаркны ҳшьапаҟынӡа ицон иаҳхьыкәкәа,
Уеизгьы иҟаз зынӡа иаабаӡомызт.
Ашьҭахь игәаҳҭеит ишауаз ақәа,
Хыбрак ашҟа ҳаҩны ҳнаскьеит.
Уажә ҳбахын, ҳгылан ҳмыццакуа,
Аха ахыбраҿ ҳажәақәа ҳцәынҵәеит.
Аҽыԥныҳәа сыбҭеит,
Исзааумхуеит џьара акы.
Сара сгылан ҿымҭӡо,
Сыԥсахы еибакы.
Мшәан, иарбан ҳамҭоу
Бара еиҳа бзызхьуаз,
Иарбан исызгәамҭа
Сара абра исыцәцаз?
Схәыцуан...
Гәыбӷан схы исзамҭеит,
Изакәи бзыркшаз.
Са сгәы иеиҳаз аҳамҭа
Иарбан ба бзышьҭаз?..
Бнацәкьарақәа снапы ианшәалан,
Сгәы чыхәчыхәуа иҭыҵны иԥрит,
Бмацәаз ҳсахьақәа аанхалан,
Нас ашьацраҿ иара кәрит.
Мрагыларахьтә мраҭашәарахь,
Иԥан, бӷьыкаҿ аҽаӡеит.
Уи еиқәнамҵеит, мап, ҳа ҳалахь,
Бара сышҟа бааскьаӡеит.
Аха, бмацәаз еиԥш, са сыкәрыхын,
Сахьыҟоу сзымдырӡо сцаӡеит,
Схы ҩ-шьхак рҿы искыхын,
Ҩ-дунеик рҿы аԥсы аӡеит.
Адунеи агәҭаҿ сара сшыҟаз,
Адунеи акалҭахь саанаӡеит,
Анаџьалбеит, адунеи гьежьуазаап,
Саргьы аладахь сагеит?!.
Иҵырҵыруа уахантәарак,
Амацәыс аҟәақҳәа икшоит,
Адыд аҿуп агәыргәырра,
Икыдхаҽа ақәа хәашоит.
Сыҩнаҿаԥхьа аҩны игылоу
Ақәа цәыкәбарқәа ахьыҵәҵәоит,
Аценџьырқәа рҽеимагалан,
Иадыркит схәыцрақәа хыҵәҵәа.
Амҩахәасҭагь ӡҭит ашьацраҿ,
Иржәит ашәҭқәа ақәаӡы,
Имнаӡарцу сара схәыцра?
Ас саанхаҵәҟьар ла лзы ихьӡу?
Акы схәыцроуп уаха акала,
Сҭанасыҵәҟьар ла лгәы нхап,
Ақәацәыкәбарқәа сырхьынҳала
Лара лҟынӡа са сҩаӡап...
Ҳахьеицылоз бааит, аиашаз,
Ажәазаҵәык сара исҳәаанӡа,
Аха, иаразнак аусқәа бырласт,
Амзаҿеиԥш, бҽыбӡеит, цқьа бызбаанӡа.
Лаԥшҵашәаран бцеит иаразнак,
Сыблақәагь рыгәқәа ҭәаанӡа,
Мацәыс еимҟьарак насызхама,
Сыԥшызар, иахьа уажәраанӡа?!
Иббома, иббома иажәуазаап амза,
Уахак зынӡа избом иҟьалеит,
Усгьы сгәы шыҟо инхазаап,
Ажәытә аамҭа иаваҟәалоит.
Сыӡсо савоуп, абар, аӡмыжьра,
Исыздырам ишыҟоу аԥангьы.
Да, базхәыци, абас сныжьра,
Иахьӡу бҳәозар бара цасгьы?!
Салаз сара ари аӡмыжьра,
Исыхьлакгьы бахьымхәуазар...
Исыхьлакгьы бычҳауазар
Исыхьлак сыхьааит, сагьҭахааит нас!!!
Ҿыц иаагәылҵыз ашәҭыш беиԥшуп,
Уи азын мап, аӡәгьы изкӡом,
Сара бызбоижьҭеи, абар, ҩымзуп,
Сыгәгьы амца ацраҵан...
Амсыр қьаадыш бара баҩызоуп,
Аԥсабара ус башеит.
«Бара бзыҟоу сара сзыноуп», Абас раԥхьа сгәы сажьеит.
Быбжьалт баша сгәарабжьара,
Ус, еицрабҵеит сыԥсахы,
Шаҟа бааскьо сааигәарахь,
Сара, ишызбо, схарахоит!
Саазқәылаз схы агәра сзымго салагеит,
Сгылалоит избақәо џьшьаны,
Биеҵәахан, есс, бхало ажәҩан бналалеит,
Бцоит, аха бышԥацо бԥырӡаны?!.
Саргьы блаԥшықәҵан, снеи снабышьҭалоит,
Хыцк еиԥш, схалан сцоит сиеҵәахо,
Аамҭагь ҽа дунеикны ишьақәгылоит,
Избоит ҩдунеикны, ҩ-еҵәак ааигәахоит.
Арымӡаа аеҵәақәа избо раасҭа,
Абар, ҩ-еҵәак еизааигәахеит зынӡа,
Сеидру, ицәырҵуа шаҟа хәыцра,
Ҳәаа змам адунеи ахьызбо хараӡа.
Иҟаларызеишь, схәыцуеит акала,
Издыруа сеидру адунеи шшоу?
Инеиуеит ҩ-еҵәак, ҩ-дунеик еивалан,
Каамеҭума иҟало, ҽа дунеик аатуоу?..
Сара уи ашә аасыртрын, иаркызаргьы,
Ҩнуҵҟала иҭаршә ацаԥхақәа,
Игәхьаа скымызт аӡәы акы иҳәаргьы,
Ашәхымс иахызгарын сшьапқәа.
Сџыхӡа сгыларын ауаҭах агәҭа,
Хаҵак дшааиз адыррын аҩынгьы,
Сгәы аасыртрын араҟа иҳамҭан,
Агәыӷьра цәгьазаргьы сацәшәом акагьы.
Ишәаҳау аценџьырқәагь ажәҩан иалаҵа,
Иҿыцӡан амш араҟа иаасыртрын,
Акызаҵәык...
Акызаҵәык ба бгәы саӡар,
Аҭӡаҿы амрагь сааҭны иасыркрын!!!
Адунеи аныршазтәи агәашә еиԥш, сынҭалеит,
Мҷышь иаҵәара абахә агәҭа инахшоит..
Аӡы иҭыҵыз хаҳәык снеины снықәгылоит,
Нас сыблақәа Мҷышь еиԥш ииаҵәахоит.
Избахьада изахьӡу аӡиас Мҷышьҭа,
Аԥаҟь ԥагьа уалашны иахаҳәуеит.
Уи аҽагәылырҵәраа иқәсны икаԥоит,
Ажәытәӡатәи ашәагь аҿатәра ианаркуеит.
Алым аԥырцәқәа ирҩахазшәа игәаан,
Ашысламшә зқәиаау ахаҳә
Аӡы аҵахьтә иааԥшуеит.
Мҷышьҭа раҵәан,
Аиаҳәа ианушәа, ацаҟь иаҿаӡыҭуеит ашәах.
Сыԥан салаԥалоит Мҷышьҭа ақәыԥшра,
Абар, ишызбо ари даҽакхоит,
Иҭачаԥан аԥсыӡқәа рбаагәара,
Иаусыжьуеит Мҷышьҭа...
Нас ӡык ишубахьоу,
Амшын ахь ицәқәырԥоит...
Бышьҭақәа сыԥшаауан абаҳчаҿ,
Аҳаскьын еимсырттон,
Иҭагьежьуан сгәы амца,
Сыԥсахы еиҟәыҷҷон.
Ҵлашьапыкгьы аанысмыжьит,
Сабиҵас сеимдон,
Сычҳара хыжжит,
Баша сгәы сырӷәӷәон.
Гәырӡ-шашәаз бысцәыӡит,
Икаԥсеит сшьамхы,
Ирҳаны сгәы сԥырҵит,
Санҩаха уа схы,
Иҭалоит абӷьы ҿыҵны,
Иӡысыз аԥшаӷьы,
Урҭ иргоит имҵарсны
Са сзышьҭаз акы...
Иахьа хымшуп, ишәшьуп, иаҿыҵышәшәоит ақәа,
Сыбла кыдхало сыԥшуп, схәыцрақәа еизакуа.
Еҳ, ианаамҭамыз иҽыжәҵит ҭагалара,
Сгәы шымҩоз, сԥенџьырахь иаҿуп ахаларагь.
Сара?..
Сара сахьтәоу сыԥхашьоит суаҭахаҿ,
Иҭазгало сура маҷми, ирацәоуп сыгәҭыха!.
Исзымдырӡо ашықәсқәа ахьынтәааз ҳәа,
Ашәҭ абӷьыц еиԥш, исықәыԥсоит иласӡа,
Сыкәа, смаӷра сахьӡом сықәыршәшәаха,
Ааԥын ҳәасеиԥш, сбыбышӡа сааԥшит шьыжьӡа.
Избан ас ашәҭқәа заа изкаԥса?
Са исдырбома аамҭа, аамҭа зыԥсоу?
Сышнаҵҟьара сгыла, сазыԥшуеит адәы,
Уа иахысроуп сышьҭақәа сара,
Амҩаҿгьы ахаҳәқәа згароуп еиҟәырдды,
Избоит арҩаш ахьаҿу ауасҭара,
Аҳы, уа уеиҵамхан амҩаҿ, сара сҽы!
Иҳахьлакгьы, адәеиужь ҳазцароуп ҳаԥры!
Ҩаԥхьа ахәыцрақәа цоит срыма,
Сгылоуп Кәтол ақыҭаҿ џьара,
Ҩаԥхьа аӡлагара арлагоит Бзана,
Амшын ахьгьы амҩа иқәуп иара.
Ҷаҷал игәылҵхьеит абжьынҵ,
Ашьхақәагь рымҩа дырхиоит.
Рыҽқәа ркәадыруеит шьоукгьы анҭыҵ,
Аныҳәақәагь шьҭа иааигәахоит.
Шәаҳәарала иаԥыргашт ҭоумышьаа,
Қьарақьанаа аҽыбӷаҿы иит.
Ажәабжьҳәара еиҵырхып Ахуаа,
Чаарқыҭаа аимҵакьача ркит...
Кәтол дырԥшӡап бзанаа,
Иагьгәырӷьап Кәтол ахаҭа,
Шәрыхәаԥши, кәтолаа еизама,
Сҭамԥшижьҭеи иҵуазеи рлакҭа?!
Еҳ, схәыцрақәа, схәыцрақәа,
Избоит шәышхалаз ԥырра,
Абыржә сахьгылоугь, са сшьыцуеит,
Сара сабаҟоу? Шәабаҟоу шәара?
Ариабжьарак сшәарыцо салоуп аҳабла,
Ҵәак сықәлоит, ахуҳәа еибарфо ала.
Ԥсыкьа! ҳәа ҭаацәаныла идыргоит рыбжькәа,
Саргьы сыҩкаԥоит, сцозаргьы сцыркьуа.
Ибзымдырырцу сара исыхьқәаз закәу?
Избоит сара аҵәа... Избоит бара бгәы...
Сара исхароуп, еисуазар бгәы ԥшқаӡа,
Сара исхароуп, аҵәа ҟаԥшь ҿазар шәара шәҵәа?
Дӷамшь аӡиас. Исгәалашәоит схәыҷра,
Сшьапқәа рсахьа анын аҟәара.
Алԥхынракгьы, еиҩырссо ацәқәырԥа,
Акәата реиԥш, аӡмыжьқәа ҳарҭан.
Ус ишааиуаз, Дӷамшь ҭабеит шьыбжьон,
Сӡырҩуеит... Аӡәгьы акымзарак иҳәом.
Ауаҩ иеиԥш, иажәыма аӡиас ахаҭа,
Мамзар, иҟалаз закәызеи изыхҟьа?
Ахаҳәқәа, амра иаршыз, ирылҵит аԥхӡы,
Дӷамшь ахаҭа шеикын, иаҳәоит аӡы.
Изызӡои, зны-зынла сгәырӷьара ӡаӡаҵас,
Аҷҷа-ҷҷаҳәа ицоит инасхаба,
Абри адгьыл, акәӡамшәа избац,
Ицәышхоит, анаҟә ахаԥа.
Исылсуеит адгьыл ахьамҭара хьаан,
Сшьапқәа гәҩаран исыргылоит сахьцо,
Аԥсаҭа иаҳәо иааԥын қәа хаан,
Схы ахызбаауеит адәқәа ианрыхьӡо.
Ажәҵыс ҷырҷыруа ианахууо ашҭа,
Избоит, сгәы ԥрызшәа џьара,
Усҟан ахьаақәа сыркуеит сымшаҭо,
Ауал ду исықәугь сарҳәауеит дара.
Аԥхьатәи аҵыруа, акәазара иагәылсуа,
Сгәы ырԥшаауа, иакуеит са сгәахы,
Анхара анҵыра згәы аҳәоз арԥарцәа,
Иабыкәушь рыбаҩқәа ахьҵәаху?
Аидара исықәу иамоуи хашҭшьас,
Шықәсык еиԥш, зқьышықәсагь ҵхьаз.
Изласшәои арԥарцәа исықәу руалԥшьа,
Алашара сыҭан, алашьцара иазцаз?
Ус, ишышьҭаз аҳәысҭажәқәа цәыббылӡа,
Иахьа иҿыхеит, иаалырҟьан, шьыжьӡа.
Нахьхьи, алраҿ, аандара аханӡа,
Ибыбышӡа аҳәаса шәҭит иԥшӡаӡа.
Аӡышьҭа ахьнеиуа алаԥнраҿ ихәашьӡам,
Ахылҩ-ԥсылҩа амахә ӡаӡан иахьыгӡоуп.
Сылагылоуп ҵыԥхтәи ақыцәра шьамхахьы,
Икасыжьт сабџьар, суапагь наҟ џьара,
Зегь арҿыхан ааԥын, иԥшуеит адәахьы,
Адәыкрынқәа, аҳәыц рымҽхак, иаҿуп азҳара.
Рыԥсы ҭалан, зегь гәырӷьауеит шьыжьӡа,
Абаахыҽҽырагь ашәшь нагәылсит ииаҵәаӡа.
Аԥсны шьхатәылоуп, аха Кәтол шьаҟьасҭоуп,
Сара избоит ашьхақәа абрстәи ишаны.
Ашәбаа арха сбарҭоуп, инаскьоуп
Мақьазҭоу,
Қьач араҟоуп, избоит са снаԥшны.
Абраантәи ҳашьхақәа збаҵәҟьоит имхәашьӡо,
Нахьхьынтәи сышьхақәагь сырбаҵәҟьоит даргьы,
Сгылоуп сара Кәтол агәаҿы, сыццакӡом,
Изызӡари, араҟа иҭынчуп сыгәгьы.
Амшын Еиқәа ирҵысуа иарҳәуеит схахәы,
Иасуеит агантәи аԥша иаҵәаӡа,
Уигь қәсырԥа ицоит еиҵыхәхәа,
Ицоит абраантәи ашьхара аханӡа.
Сыкәтолтәуп, арха уаҩ соуп саргьы,
Ҭыԥла ашьхақәа ааигәаӡам, ҵабыргуп,
Мап, уи шәарҭам, ишәарҭам зынӡагьы,
Ахрақәагь сырдыруеит, сырҭахуп.
Кәтолтәи сашәабжь рхыҩуеит ахәқәа,
Ерцахәгьы хырхәоит иӡышӡа хара,
Сара абраантәи сҩахо, еиҵысхуеит снапқәа,
Игәыдыскылоит Аԥсны зегь сызхара.
Зҽеиҵыхны ицәоу ажәытәтәи абаакыра,
Излоу аԥхыӡгьы иалысхит иахьа.
Агәы ԥшаазшәа, анаҟә аҿуп аԥсасира,
Ацәыкәбарқәа еицәажәо, еиҿаԥсоит ахьхьа.
Уара, исызгәакьоу сара сыԥсабара,
Уԥҭақәа ҟәашӡа, исхалоит схахьы.
Нас инҭалоит, иӡса-ӡсо, наҟ, ахшьырахь,
Ужәҩан иаҵәа ҩасхагылоит ҩаԥхьа.
Сара избаҵәҟьоит ажәытә Нарџьхьоу ибаакыра,
Схало-схало схалеит Лашькьындар ахәы.
Ҵаҟа ласкьа Аалӡга збоит икәаран,
Амҵәыжәҩа соузшәа, иласуп сшьамхы.
Са ишызбо еиԥш, ажәытәтәи Нарџьхьоу инхара,
Сҿыцнхарагь абоит Нарџьхьоу икҿаҩра.
Алымҳа иҭасырсуеит Тҟәарчал ашьҭыбжь,
Ахьеҩ-ахьеҩҳәа иахьеисуа ажьаҳәа.
Аусура ашәа агәылҩуеит ашьыжь,
Ичча-ччо амрагь ҩарывҵуеит ахәқәа.
Сасрыҟәа иеиԥш, салҵит сара ацаҟь шәыгәра,
Мшын ӡылагь сыӡрыжәын, сыԥшьан.
Убри акәхап исызҭаз имыӡуа алшара,
Ҽак иеиԥшым сыпату, сыламыс, сҟазшьа?!
Амшын жәылон саԥхьаҟала, ицәгәырчуан икҿалан,
Сышьҭахьҟала ацаҟь шәыгәра хало инаскьон,
Иарбан хәыцраз амшын иамаз хыла,
Уахгьы-ҽынгьы сара исԥыла ицәқәырԥон.
Сшьапҭыц арӡырц, иааҟәымҵӡо иара қәылон,
Урҭ сшьапҭыцкәагь азырӡӡомызт, инхон ибаӷьаӡа.
Ацаҟьа шәыгәра иалиааз ашыц еиԥш, схалон,
Сагьгылон абри адгьылаҿ сыӷәӷәаӡа.
Амшыни ацаҟьеи ирымысхит са стәыла,
Ишжәылозгьы имақьасуа Амшын Еиқәа шьҭын,
Наунагӡа абри адгьылаҿ сара сгылеит,
Ҳаԥхьаҟатәи аԥсуаа, еимашәымԥсан сшьапҭыԥ.
Сасрыҟәа иеиԥш, салҵит сара ацаҟь шәыгәра,
Мшын ӡылагь сыӡрыжәын, сыԥшьан...
Сара сҭынчра бырӡит бара, сыблеиқәара,
Бгәи сгәи еицәажәоит еиужьны, бӡырҩы?
Арахь бара ҿыбҭӡом, избан? Изакәи?
Ашәа еимырдон иахакгьы ҳхахьы аҟармаҵара.
Иахеижьҭеи ицәамыз, бсыхәаԥши ашьыжьымҭан,
Кыр ибыхәо, сбаҩсны сцозар снаскьо?
Ма ааҵрақәа срывахар уахь џьара сеимдо?
Уа, агәыла ԥҳәызба, баша сгәы бымфан.
Сгәы рыцҳашьа, бымгылан ус ҿымҭкәа,
Инароу иҟалозар, иргәырӷьа са сымшқәа,
Иахеижьҭеи бгәашәаҿ икәашозар сҽыхәа,
Нас, избан сызрыбҭа сара ус аганқәа,
Иаарты, иаарты, инеиужь ббаҳча агәашәқәа! –
Аӡаӡа рҿышәшәоит уа игәырӷьацәаз ашәҭқәа.
Уара иугәалашәомашь иҳаҩсхьоу амшқәа,
Ҳахәмаруа ҳанхалоз Гәадихә ахахьы?
Гәымсҭаҟа еиҵнахуан Аҟәа ажәҩа ҟәашқәа,
Басла ҟәындшәындуан ҵаҟа ҳладахьы.
Амшын сакара иархәыцлон ҳабла,
Аҟәа ӷбоушәа ҳахьыԥшуаз иаабон,
Абри аӷба зны ҳара ҳаицҭалан,
Нас аԥсҭазаара амшынаҿ ҳаицыӡсон.
Игылоуп Аҟәа иахьа иазҳа-зыӷьа,
Амшын аҽеиҵых ҳәаадагь ишьҭоуп.
Акы заҵәык... иабаҟоу иаҳхәыцуаз ԥыхьа,
Уажәгьы иҳаишлоит ԥинақәак ҳџьашьо!
Ҳааидгылан ҳамҭак, ҳаицәажәап амҩан,
Ишԥа, нас ҳцарыма ҳҵыкәкәаны?
Унапы уааха! Ҳамцап ҳаицәыбналан,
Дхьамҵроуп ахаҵа, иԥсы ҭанаҵы!
Уареи сареи иаҳтәуп ари аӷба Аҟәа,
Ари ажәҩан, ари адгьыл, амшын...
Ҳамцап ҳаицәыбналан, ҳаицныҟәап,
Иҟоуп Аԥсадгьыл дыҟоуп ауаҩы!
Избеит уахык сара ԥхыӡла,
Аԥсаатә рацәа, еиҵых рымҵәыжәҩа,
Еилаарцыруа ԥштәы рацәала,
Еилацыруа иаҵан ажәҩан.
Сыбла иҵашәон аԥсаатә шкәакәа
Ипытыхуан шьха ԥсҭҳәашны,
Уажәы-уашьҭан снарыхьӡахуан,
Иссирха иаҵан ажәҩан хыбны.
Адәы хтыра, адәы иаҵәараҿ,
Сазцон сыҩны акаршәра еиужьра,
Рацәак ихьаамызт аӡиас хыҵрагь,
Сахыԥон қәсырԥа сҿаԥхьа аӡмыжьра.
Сааигәа-сигәа аӡиа иҭагыла,
Ашәаԥыџьаԥ ирызҳахуан,
Иҿажәкыз махҽҵас, адгьыл ԥсылагь,
Аҟәырқь-ҟәырқьҳәа агәы ардахуан.
Ааԥын иарҿыхаз аҳаскьын ҿа,
Адәы еиужьқәа инарыхьӡон,
Игәылҵыз аԥсабара еихәлаччо,
Цәаҟәа ҵыхәан иҽырбон.
Насыԥ лашан зегьы шыкьуеит,
Ишԥакыду дунеи ақьаф,
Ичкәаҳаз жәкыкан адгьыл хыжжуеит,
Ишкәакәоуп ашәҭ еиԥш сара схарԥ.
Сааԥшит сшыцәаз сҭанагалан,
Адәы иқәлахьан ашьыжь шара,
Сыҩуа снеиуеит ашҭа сықәлан,
Иқәыԥшҵәыҟьоуп аԥсабара.
Сышьҭа агәылсуеит аӡаӡа еимхәыцра,
Сылаԥшҳәаа наԥыруеит,
Абар сыԥхыӡгьы: ачаи еиужьраҿ,
Шәҭышны аҭыԥҳацәа збауеит.
Имарымажан наскьа абаҳча,
Рнапқәа еимырдоит нырцәи аарцәи,
Са сыблақәа рхала еихаччоит,
Кәыдры неиуеит ихышхыҵәан.
Анхарашәа аҳауаҿ иӡасо,
Археи аҿаҩеи ирхыҩуеит.
Ҵыруа-ҵыруа адгьыл еихаԥсоит,
Ааԥынтәи амра цеицеиуеит.
Дцәаӷәоит анхаҩы дмыццакӡо,
Ауӷә иахоит икамбашьқәа,
Урҭ ахәызқәаҿ имҩашьо, ибаӷьаӡа,
Ианырҵоит адгьылаҿ анхара ашьҭа.
Ари ахәызқәаҿ амашьына мхалац,
Ирацәоуп макьана акамбашь аутәы.
Ауӷә иахоит ус, ишахац,
Зны ауардын наргоит, ҽазны ақды.
Уажә инаргоит иҭӷәыхаа аҵыруа,
Амхурсҭа еиҳа-еиҳа иҭбаахоит.
Ишьҭырхуашәа маҷ-маҷ амра
Ртәыҩа ахықәцәаҿ, сара избоит.
Анхарашәа ахәызқәа иахыҩуеит,
Схырхәоит иҿаԥхьа анхаҩы.
Уа, бзиа ууааит, ихандеиуа,
Иҳалалӡа ажәла аныҵуа знапы!
Чамгәыр рахәыцҵас, аҵар рашәа
Шәҭыцны еимырдоит ара хкы-хкыла,
Иаасыртын аԥенџьыр ашәқәа,
Саргьы снеиуеит адәы сықәла.
Гәында лыблеиԥш иҭыџьџьо,
Ауҭра аҟынтәи атама ааԥшуеит,
Иԥшқарахӡа аҳаскьын ччоит,
Игәырӷьацәан сгәы ԥшаауеит.
Агәара аандаҿын сааҭгылан,
Инеиҵысхуеит са снапы.
Шәгәырӷьарак цоит исҿықәлан,
Абар, исԥылеит даҽа ааԥнык.
Атама ишәҭыз амахә нкылан,
Ажәытә аублаа иеиԥш, сазыԥшуеит.
Инеиуеит ааԥын адәы иқәлан,
Иҿыхаз адгьыл агәы ҵысуеит.
Кәтол аҵеицәа ргәаларшәара иазкны
Иҿшәаз аеҵә еиԥш, схала
Сцеит, иабыкәу, сҭала,
Схарахеит акалагь,
Мап, имцӡам сгәанала...
Усымбеижьҭеи, сқыҭа, иумбеижьҭеи ҩымҭак,
Шаҟа ҵхьоузеи? Сара араҟа исымоуп авба,
Уара иудыруоу, иуеиҳау шсымам иахьагь ҳамҭак,
Срыҵашьыцуеит урҭ уҵеицәа, згәы узҭаз лабҿаба.
Сара ақыҭақәа срылсит шьарда,
Мап, мыцӡам,
Срылсит, убас, ақалақьқәагь
Ааигәаӡа.
Адгьыл абӷа ахьырхәоу сгылан, аха убрантәгьы узбауан,
Иара убрантәи сыблақәа абрахь иузыԥшуан.
Сқыҭа ушҟа, сахьнеилакгьы сгәаҿы уҭан,
Сгәы ырцыхцыхуа, ақәԥара амҩахь иурԥшуан.
Сқыҭа, сқыҭа, аҭынчра улоуп,
Аха аусаҿ иаҭаххар,
Аӷьараҳәа уара угылоуп,
Игәнаҳаҵәҟьоуп удырџьар.
Аԥсны ҟьаҟьа ззырҳәоз арбан аԥсуаа анкьа.
Ариани Ҟәбинеи рҿы инаӡозма иӷәӷәаӡа?!
Иахьа Кәтол ҳәа анысҳәо – Аԥсны гәакьа
Иадызбалоит адунеи ду агәы ҭбааӡа.
Са сгәырӷьоит, сагьхәыцуеит,
Снеиуеит сқыҭаҿ сыԥшаауа,
Ҭабара зқәым лакьҭоит Бзанагь,
Инеиуеит амҩаҿ иазҳауа.
Жәҩангәы еишьылӡа, аеҵә рҟынӡа иахьказказуа,
Игәырԥшааган аԥсаатә рашәабжь саҳауеит.
Уа мшыбзиа, сара сзырччо, сагьзырхәыцуа,
Сқыҭа гәакьа, Кәтол хәыҷ, сузыԥшуеит!
Сгәырӷьа-гәырӷьо, уашҭа сҭалеит ҩацхьа ара.
Знык еиԥш, шәынтәгьы угәыдыскылоит,
Сгәаԥхара.
Сыдгьыл гәакьа, уа уахьызбо,
ицоит иҭыԥо сара сгәы.
Гәыла-ԥсыла схырхәахьоузеи
ари ашьапаҿы заҟантә!
Сгәы сыхьлозар, иџьашьатәума, уҵеицәа
абаҟоу, сырзыԥшуп,
Убри азоуми изгәыдыскыло ари игылоу абаҟа?!
Иҿшәаз аеҵә еиԥш, схала
Сцеит, иабыкәу, сҭала,
Схарахеит акалагь,
Мап, имцӡам сгәанала...
Усымбеижьҭеи, сқыҭа, иумбеижьҭеи сҩымҭак,
Шаҟа ҵхьоузеи?
Сара араҟа схы иасҭоит авба...
Уара иудыруоу, иуеиҳау шсымам иахьагь ҳамҭак,
Срыҵашьыцуеит урҭ уҵеицәа, згәы узҭаз лабҿаба.
Асаба анкәашалоит амҩа ҭшәара,
Еихоиҭ асаба иахьасуа аԥша.
Амца акушәа, ишуеит аԥсабара,
Ишьҭоуп ҵаҟа адгьыл, агәахы еиҟәыҷҷа.
Абаӷыр ҳашҳашуа иӡышоит,
Аҵәҩан заҵә иқәтәа иԥшуеит изаҵәӡа,
Ахала инхаҵәҟьеит, иӡышо
Цгәаԥшькгьы кылыԥшуеит аԥаҵа. Абри аамҭаз сықәуп сара амҩа,
Анакәым, аракәым, инаскьагоуп хара,
Иаҿашуеит амра са сӡамҩа,
Ахәыцрақәагь ҭыҵуеит рыҭра.
Асолдаҭ ааԥса имагә еиԥш,
исцәыхьанҭоуп амҩа,
Аха, скаҳар иаҩызоуп аԥсра.
Ачҳара, еиҭах ачҳара! Схьаҵуам,
Аӡхықә ахь иназгоит алу лагара.
Амра лаӷәымҵас аԥҭақәа рыбжьара,
Агәақьҳәа ихәыҵыжжан, иԥжәеит.
Иагеит аԥҭа харабӷьара,
Ииаҵәаза ажәҩангәы шеишеит.
Рыҽдырқәацеит ирхәаз аҵла,
Ииаҵәаӡа рҽеиларҳәеит иахьа.
Сара адгьыл ужәра снықәлан,
Сгәы ҳалалӡа иаасыртит ҩаԥхьа.
Адгьыл ҿыцӡа аҭаҭын дәыкрын иахоит,
Еишьылӡа аԥсабара еилыԥхоит,
Аҭаҭын дәыкрын саргьы сахоит,
Сгәы ҭыԥраа ицоит, ишәаҳәоит.
Чаҟәыз ашьха аҽыхәа сахьа нықәӡыҭт,
Ааԥынра сҽасҭан снатәоит.
Калмаҳа ԥсыӡны ацәқәырԥа еилашьқьырт,
Акакаҷ хылԥагь Аҟәа инахашәеит...
Ахәҵа, Ахәҵа, сылашара Ахәҵа!
Схәыҷра сԥылоит
Сара араҟа игәырӷьа-ччо.
Шьапы еимаада ахра иаҿалоит,
Иқәсуеит ацҳа,
Уи ӡхыҽҽан, нас ишалшо
Иҩны ицоит.
Ихыҽҽо инеиуаз арҩаш
Ҭыстон са снапала.
Исаркьашу арҩаш аблаҿ
Исырӡасон амра.
Ашәбаа арха шыцәаз,
Ԥшьаала ихықәсыртәалон,
Исырҿыхон, иагьсыхәаччон,
Уи иазымдырӡо ҳарамра.
Сара схәыҷра уи ианыҳәон
Гәырӷьа мшыла,
Сагьышьҭнахуан,
Амҩа снаҭон сгәы ҟаҵо,
Иас абраантәи сыԥеит қәсырԥа,
Рҩашҵас схалан,
Убри азы акәхап, сымтәаӡакәа,
Сымҩа знеиуа имааԥсаӡо...
Ахәҵа, Ахәҵа, сылашара Ахәҵа!
Схәыҷра сԥылоит
Сара араҟа, игәырӷьа-ччо.
Шьапы еимаада ахра иаҿалоит,
Иқәсуеит ацҳа,
Уи зхыҽҽан, нас ишалшо
Иҩны ицоит.
Абан нахьхьи алаԥшҳәааҿ џьара,
Кәалаԥны ажәҩан адгьыл ахьаку,
Аԥсҭҳәақәа иахьҭырхуа ашьха ахаҿра...
Сылаԥш иҵашәоит асахьақәа исызгәыку.
Избоит: аргама ԥацхак алҩа ахылҵуа,
Архәараҿ ҽуаҩык дыбжьҟьоит,
Уардынкгьы абыржәы аҳәынҵәа иаалҵуеит,
Акамбашьқәагь аҷын нархҟьоит.
Хьшьык абар ашыжәҳәа ишьҭасуеит,
Кәҷышьк шьҭыԥаан, есс, ицоит,
Ԥҳәыскгьы, ҳааи, ҳааи ҳәа лыбжьы неиҵылхуеит,
Лақәакгьы агәашә инҭҟьоит.
Наскьа бахәыкаҿ арҩаш ықәсны икаԥоит,
Зныказ абахә арҵысуеит.
Мҵәышәқәакгьы алқәа ирылԥа-рылԥоит,
Аиаҳәаҿ амаҷар еилашуеит.
«Шьардаамҭа» ашәа слымҳа иҭаҩуеит,
Арӷыз саргьы саҿуп аҳәара,
Ҽааныбзиала! Аҵәцақәа хьаҩуеит,
Са сааҭгыла, уахь саҿуп аԥшра.
Еҳ, ихароуп уаанӡа, инеиуада,
Инеиуада, снаскьар, иаргьы наскьоит.
Адгьыл дуӡӡа сҭахӡам, исышәымҭан,
Аха, ари аҿацә хәыҷ сылаԥшаҿ инхоит.
Акырынтә ашьабысҭа сынуалахьан,
Рхәы ԥыххаа, иҭасҵахьан ажьа.
Убчараҳхеит, ахаҵа ҳәа сарҳәахьан,
Саргьы ус снеилон, акәыз џьышьа.
Махәи ҵыси, аиашаз, еиқәсыртәомызт,
Аԥсаатәҵәҟьагь, рыцҳа, харада инсырҵәон,
Аха аӡәгьы иазхоуп ҳәа сеиҳәаӡомызт,
Зегьы убчараҳхеит, рҳәон, игәырӷьаҵәа.
Сыҽхәон саргьы,
Ажәеиԥшьаа сирчеит ҳәа,
Уахгьы-ҽынгьы стәомызт џьаргьы.
Схымҭа ус баша икашәеит ҳәа –
Мариа-ҿариа имбаӡеит аӡәгьы.
Кыр шықәса цеит уи аахыс инеишьҭала,
Наҟ сабџьар насҵәахит саргьы,
Ахәыцрақәа сықәыԥсоит иааины рхала,
Имцымкәа, кырынтә иԥшаахьеит сыгәгьы.
Шәарыцара уца ҳәа сыхҭарклоит,
Ҩынгьы-бнагьы исыкәшан иҳәацәоит,
Саргьы изура сзымдыруа сықәхалоит,
Ҿымҭӡо, ус, срыцәцалоит...
Шәсықәымлан, дадраа, имшацкәа,
Сцом шәарыцара, шәҭахызар шәгәышуаз.
Еҳ, заҟаамҭа, сара игәамҭаӡакәа,
Аԥшӡара сеихсуаз, аԥшзара сшьуаз!..
Очамчыраҟа амҩа сықәуп,
Адәыӷба неиуеит ишьқьыруа.
Ажәытә мҩа уажә ирҿыцуп,
Зегь еиҭакуп сахьыԥшуа.
Ааҭгыларҭаҿ аҩыра саԥхьоит,
Зных сгәаауп, зных сыччоит,
Схәыцра сыхоит џьара исыԥхьо,
Џьара ихалоит, џьара итәоит.
Снарықәыԥшуеит адәқәа ихыртыз,
Сылаԥш ыҩны инарыхьӡоит.
Саахәыҷхазшәа, ауаа ахьызбо,
Аӡәаӡәала исыԥхьаӡоит.
Схала сҭоушәа ари адәыӷба,
Нацәкьысла асаркьақәа сыҩуеит.
Хьамҭаракгьы алсуеит сыбӷа,
Са сааныжь, сыхшыҩ ӡырҩуеит.
Сара исԥылалон зны абри амҩаҿ,
Сани саби агәашә иаԥшуан,
Уажә иабацои адәыӷба иҩуа,
Изышьҭоузеишь уи ццакуа?..
Адәы снықәлеит, цқьагьы имшацкәа,
Сара сгәырӷьо шырԥазык.
Асы леиуан, асы шкәакәа,
Ашәыб рымахә еимассын.
Амра лаҟәны ҵаҟа итәазшәа,
Асы сыблақәа хнакуан.
Избон уи џьитны аҽаӡазшәагь,
Асы ҟәымшәышә сыртытуан.
Иахьӡазшәа ааԥын адәы еиужьра,
Избон иҟәашӡа ипытны.
Сахьажьоз сыбла лаԥшҵашәаран,
Еиҳагьы сгәырӷьон сазгәыкны.
Ари ишкәакәоу аԥшӡара,
Исгәыдыҳәҳәала сара искуан.
Усгьы еижьаган аԥсабара,
Аҽырхаа абла сҭанарԥшуан.
Избан изужьо са сгәы, ахьҭа,
Асҵәҟьа, ас имарианы,
Асы шкәакәа, сгәы зузхысти!
Изынужьи уи былны?!
ИҚӘРЫМШЬРЫЗ АХӘША...
Бажәақәа заҵа сгәы иқәрымшьрыз ахәша,
Уажәыгь слымҳа иҭаҩуа быбжьы,
Иҷахьоуп,
Хаарак заҵа иаҵамлаша,
Ирҳаз шьабсҭак еиԥш,
Игылоит схәы-сжьы.
Сшыҩуа Ашәбаа архаҟа сцашан,
Аха сшәоит исцәырҳар ҳәа аҵара.
Снеиуеит баҳчала,
Аанда сырхыкәшо,
Ақыцәқәа ырхәо,
Сылоуп каламрак...
Ҳамҭак акәзааит, сыҟаз сымацара,
Џьара зинк змам уаҩык дыжәбахьоу?
Ирҳәалааит ашәа
Аҟармаҵара,
Издыруада, слымҳақәа
Ирхашҭыр ираҳахьоу!
Избан, адунеи, узымчу,
Адәыкрынқәа рыԥсыԥ иаҵәа ӡыҭхьеит.
Нас, уи аума
Иара саргьы сызҭынчу,
Лацәажәа смаабуа,
Аҽнышьыбжьон сзынха?!
Акрамоума, сара схәыцуан,
Аҽамырҽеизар амш иахьа?
Уаҵәгьы ыҟоуп, сгәы сырҿыцуан,
Ишакызгьы ахьаа еимырхха.
Ус, ишеикәшаҟьоз са схәыцра,
Аҷараҳәа иаатит суаҭах,
Сымчгьы иацлеит ара иӡхыҵран,
Иааит ааԥын еиҭах.
Ҵоуп, бшааиз еиԥш, бцеит ҽырххыла,
Аха ацәашьы иакыз каҷҷоит,
Ауаҭах арҿыхеит, уа имаангылеит,
Аԥенџьыр иалсны, адәахьы илашоит.
Цхыдараха иагьсысӡазааит,
Ихьаам, схәыцлап уахагьы,
Сгәыӷрақәа рдунеи мыӡзааит,
Ақьиацәа ыҟоуп есқьынгьы.
Уаха заа ауаа ԥхьатәеит,
Адгьыл инаӷралазшәа, амза ӡыҭит.
Агәарабжьара схәыцра нахыԥеит,
Иахьхало жәҩан ахь снахьыԥшит.
Ишуа, ԥинақәак ааныххылеит амҩа,
Ла дуқәакгьы ахуҳәа иааилалт.
Агәарабжьара урҭ авоуп еиваҩуа,
Аҽырлашьцо, аҵыхгьы неихалт.
Агәарабжьара аҵыхәаҿ аеҵәа ҩкыдлеит,
Илашьцаз аҵыхгьы кәалкәаџьеит.
Заҟа иҭшәоузеи адгьыл! схәыцуа сааҭгылеит
Агәарабжьараҿ, гәаныла сыччо.
Сзықәгылоу адгьыл, адураз идуӡӡоуп,
Ажәҩан ахаҭа алагоит абра,
Аха, ишдуу еиԥш, уи егьмаҷӡоуп,
Ахәаҭаҳәа иаҿуп ашра.
Уи иалдоузеи шаҟа гәарабжьара,
Акы нҵәар, иалагоит ҽакы,
Нас гәарабжьарак иазкрыма схәыцра,
Мап, уаҵәтәи амш иаԥылоит иццакы.
Снеилоит усгьы са сгәы ахьсыхо,
Адәы еиужьрахь уахь сара,
Избап ашәа ҿыцқәа ахьҿыхо,
Избап ааԥын ҿыц аира.
Итҟәацызшәа асаҿ амра,
Иарсеит аҵанӡа асы,
Асырӡ нықәлеит адәы еиужьра,
Ихыҵны акәара наҵысит.
Ихылда-ӡылдо, амшә ицәырҵыз,
Ахаҳә шкәакәа аанарҳәит,
Ашышкамсқәа сеидроу ирыхьыз,
Иҟәандаӡа ԥхыӡк иакуеит.
Иблакьуеит амшә, игәамҵхамҵуеит,
Абыз ашышкамс ахьацрало,
Ирапа-чапо иҟрымҿрымуеит, Еи! анысҳәа, ирҳан ицеит.
Ахаҳә аҭыԥ ахь сара саахан,
Ирысҭеит ашышкамс ахақәиҭра,
Аха рынасыԥ иаргәырӷьан,
Исыцҳаит...
Ицәгьоуп адунеи адырра.
Ишеиԥхыҳәҳәоз, ахьшь шьҭасны,
Иаргаҵәҟьеит акәҷышь аԥсӡы,
Саргьы сҭыԥаҿ сгылан сдысны,
Сылахь иадшәыл аԥхӡы.
Ицеит ахҿеиԥш, жәҩан калҭ иалаз,
Инахшәазшәа уи ахыц,
Уажәшьҭа саргьы, сыԥсы саӡан,
Сахьгылаз, ус сааиԥхьхәыцт:
Ҵабыргуп, акәҷышь алаӡт,
Иуҭахызар, аҵәгьы ԥҵәа,
Иамоузеи иара ахьшьгьы харас,
Ус ишазар уи Анцәа?!
Сгәанала, Нарҭаа рыцҳан, нцәа дрымаӡамызт,
Ирдырӡоз доуцәан, изеисуазгьы убарҭ ракәын,
Убри анаҩыс Сасрыҟәа иакәын изеикануаз,
Ирбаӡомызт аҩсҭаацәа шҿиоз, ари лакәын!
Иааҟәымҵӡо, Нарҭаа еидыслон, аашар инибарҵәон,
Иааибацон, инеибацон, ҩ-рыкны иҵыкәкәон.
Дара уи рбаӡомызт, мацәазны ирыкәшон,
Аҷыҷмаса гылон, аҩсҭаацәа ҿион.
Иҵӡозеи дара аҩсҭаацәагь, ргәы аақәԥымҵәо, Идыршуеижьҭеи ацәгьара, аиаша ԥдыргарц.
Убри азы акәхап ацәгьагьы дунеи изамымҵәо,
Ажәларгьы зықәԥо аҭынчра рыхьчарц.
Исшьит амшә илагәыдҵан,
Иахькаҳаз ахәажәра арҽит.
Арҩаш хықәаҿ саатәеит сҭынчӡа,
Ишызбоз, абнарагь ҭацәит.
Уи сахәаԥшуеит, сгәыԥшаа-хыԥшаа,
Еизҟьа иахьышьҭоу ишьны,
Кәиц цырақәан абла ҩҿыцәаан,
Иҩхылеит алҩаҵә хәашьны.
Сахьтәаз иҟасҵаз сархәыцит,
Амшә ахькажьыз насҭха,
Хьаакгьы исзымдырӡо исызцәырҵит,
Издырит ишыҟасҵаз агха.
Ацәа ргәаҩан аҵыҭәа аӷрасҵеит,
Аԥсы ҭоушәа иааҵысыр,
Аха иԥсит, дунеик ыӡӡеит.
Абнагь хьшәашәаӡа иахыҵит аԥсы.
Ибкыз џьыбшьеит аҵыс ԥаҟьԥаҟьуа.
Бчалт санаҵал сгәы ҵысуа,
Бнеиуан амҩаҿ, ус, бымхьаҳәкәа,
Аӡхьамԥш бгозшәа, быццакуа.
Зназы саргьых, сгәы қьып-шәыпуа,
Иӷызы-ӷызит ихҵаны.
Имариахазаап, ббома, аусқәа,
Адәқәа ахьышьҭоу илаҵаны.
Аихац еихда саргьы скылԥрааит,
Адәы иаҵәара саԥхьа ишьҭалт.
Ицәгьаӡаргьы сзықәшәо адырра,
Уеизгьы, саҵԥрит бара бчалт.
Уацәшәартә иҟам адунеи усҵәҟьа.
Ба бҿы иаламгеит, са сҟны инҵәом,
Мап, имаҷӡам сара сҩызцәагь.
Бҩызцәагь маҷуп узҳәаӡом.
Амышәҳәыс еиԥш, март шыцәаз,
Иҿыхан, амышәҳәыс еиԥш ибыбит,
Уи нагәдлеит абаҳча игылаз,
Игәылҵыз ашәҭқәа еимнарпит.
Аҵла рымахә иахьынҳалан,
Иархәоит ишамчу иԥнаҵәарц.
Ирҿаҭәҳәоит ашәҭқәа аҽрыдцалан,
Ҵаа қьышәла иҿнаршәарц,
Абаҳча иҭалаз ашьхыҵә ԥхьацан,
Урҭ рымҵәыжәҩақәа ҿнаҵәҵәоит.
Абаҳча иамаз агәыӷра рҟьалан,
Март, шьҭахьла игыла, икшоит.
Иԥыхаа ашәҭқәа сгәыднаԥсалоит,
Схы сҩахаргьы ауам, икшоит.
Зны сахьгылоу сышьхныԥсылоит,
Алеишәа арцәгьаӡеит аԥша.
Исызцәырҵзаргьы џьара шәарак,
Сбаҳча изалшом иҭахарц,
Уи азын ҵаа ахнагазар,
Март шықәҵуа изгоит агәра!
Кымҷеи Даҭеи ирызкны
Аҳабла агәҭаҿ урҭ рыԥсы мшьа,
Идырҿыхалон шьыжьла ақыҭа.
Игон еихымсыӷь ржьибыжь ҩыџьа,
Кымҷеи Даҭеи, Кымҷеи Даҭеи...
Арҭ ажьицәа акреицыруан,
Иусуцәан, рымч мшаҭо,
Цәашьыршоушәа аиха еиҵырхуан.
Иҭәын уаалагь ажьира ашҭа.
Еихан, еигәышәын, баҳан, ҽаган,
Досу дзышьҭаз ара иоуан,
Ашақә иасуа аӷагь ахон,
Арацәа еиқәара ҟаԥшьхон ԥшьаала.
Аинар ижьиреиԥш, ари ажьира,
Мацәысҵас ацыԥхьқәа неицралон,
Ахьеҩ-ахьеҩҳәа, аԥсынгьериаҿ
Ажьаҳәа уасҭон, еинаалан...
Раџьал ааин, ицсит ҩыџьа,
Имаҷӡам, уи аахыс акрыҵгәышьоит,
Аха ашамҭаз, амра анхаччо,
Иразӡа, хаала урҭ арҿыхоит.
Сара иахьанӡагьы, ишанахазшәа,
Иааихьысыргьы жьаҳәак, рыҭәак,
Исаҳауеит рыхьз рҳәошәа
Кымҷеи Даҭеи... Кымҷеи Даҭеи...
Ԥаҩк аҟынтәи, ԥаҩк ахь ацҳа наган,
Сымҵысӡо, зназы ахәыцрақәа насхалт.
Егьи аԥаҩ збон, аиашаз, игәыҭҟьаган,
Ҽа дунеик уа иалагон, уахь сыҩхалт.
Сыблақәа хызымҩеит сызго сга ҳәа,
Амала, иааԥҵәеит арахәыцқәа схәыҷра,
Сышьҭахь иаанхеит Ҷаҷалтәи аӡлагара,
Бзана акәара, нас ҳҳабла мҩапа.
Инеиуеит сымҩа, зны иҭало, зны ихало,
Абахә цәаԥшьқәа исԥылаз, сҩагылеит рхаҿы.
Кыр ихәшьадзаргьы, урҭ сышьҭа рынхалеит,
Уажәгьы ихьшәашәаӡа избалоит сшьапаҿы.
Абаҳчақәа шыцәаз иҭынчӡа,
Ацәа иалҵит иахьа.
Саргьы сшыҟаз ҿымҭӡо,
Иласхеит амш ашәахьа.
Ицәаакыз аӷәтәы ҩнқәа рывара,
Абар, ишбарыз ибеит,
Амра ласын аԥҭа рыжәпара,
Абӷьыжә еиԥш, еимыцҟьаа иагеит.
Адәқәа анхара ашәа нархыҩит.
Аҳаҳаира, амарџьа! игоит абыжьқәа,
Нырцәи аарцәи аԥсуаа еигәныҩит.
Аӡиас еиҵнахит анапқәа.
Аҵарақәа иԥымҵәаӡакәа,
Ишәҭышны рашәақәа нахьӡоит,
Ааԥын шкәакәа камыжьӡакәа,
Абаҳча ақәцәахь урҭ иргоит.
Хара-хара ҳнеиҩысуан.
Ацәажәара ҳзыгәаӷьӡомызт,
Ус ҳнеиуан,
Арахь, ихыҵуан ачҳара.
Абар-абар, ҳнеиԥылоит,
Ҳалақәа неихәаԥшуеит, уи азҳархоит,
Ҳагәаӷьра маҷха, ус ҳцоит ҳҭакәкәа.
Арахь, балсуазар ажәлар рыжәпара,
Сааҭрысуеит, бышнеиуагьы бсаҩсны ахара,
Имҩашьаӡо, бшьап ашьҭыбжь ааздыруеит.
Ҳнеиҩысуеит, ҳааиҩысуеит, ҳнеиҩысуеит.
Ҳҭынчым, ажәақәа ҳамаӡам, ҳаиҿаԥшуеит,
Сҭынчра маҷын, бҭынчра маҷын,
Иҟалазеи, схәыцуан, иззы? Ажәак...
Исылшо сыҟоума абыржәы,
Аха сгәы хьаԥссо, саангылон дырҩегь.
Дырҩегьых ус ҳаҟоуп, ахьанҭара,
Избоит, иалсӡеит сҟәаҟәа,
Аха исыӡбоит: исычҳароуп.
Избан шәсазҵаа.
Аҭак, са исҳәаргьы, изӡаргьы,
Аӡәгьы исызиҭом зынӡак.
Ҳнеиҩысуан, ҳааиҩысуан, ҳнеиҩысуан,
Ҳаибадырит! Ҳаицәажәеит, аха
Еҳ, афасааит, ҳзырццаки?!
Бабаду, иуцәыӡӡеи, ухы ларҟәны,
Иаашар адгьыл ахь уԥшуеит?
Ухы зукми ишьҭых иҳаракны,
Ишар, бжьы ҭаала уашшуеит?
Исымоуп, дад, ацәыӡ  ду сымоуп,
Избозар ҳәа сашьҭоуп, сеимдауеит,
Уи ауаҩы ианиоуа зныкоуп,
Сыҷкәынра, сыҷкәынра сыԥшаауеит!
Сабду иџь оурыжә иаҵатәоуп аӡиа,
Уаҩгьы уи амцахь дықәлаӡом мариа.
Уи ахықәаҿ сааины, снатәауеит сара,
Сыбла еихымсыӷь, аӡиашҟа саҿуп аԥшра.
Абахә ахахьала амза ыԥеит икаууа,
Нас уапа шкәакәан иааимҟьеит аӡиа.
Иԥеи-ԥеиуа, ӡыгәҭала инеиуеит иӡсо,
Ахьтәы гәыргәылқәа аԥаҩ  инаҿаԥсо.
Иџьасшьоит слаԥшҵашәара, абар, «Ӡызлан»
Далҵәраа днеиуеит, аӡиа агәы дхылан.
Лыхцәы џьоуҳарқәа азноуп саԥхьа аӡиа,
Дыӡсоит уи ԥшьаала, илымаӡам гәырҩа.
Ҽык кьыркьырзшәа, игоит аты бжьы,
Зназы иааилагылаҵәҟьеит схәы-сжьы.
Аха сеиԥхьхәыцаа, аӡиашҟа сыԥшуеит,
Ажәытәуаҩ сиҵашьыцуа, сгәы ԥшаауеит.
Схаҭагьы ажәытә уаҩ  иеиԥш, исымӡап,
Сыбла адунеи кәыԥш хуп иԥшӡаӡа.
Иаха иакыз ацәашьқәа ҿыцәааит,
Еихсыӷьт арбаӷьқәа рыбжьы,
Ихандаҟәлӡа амзагь хынааит,
Еиҵнахт анаҟә ампахьшьы.
Абар, сгылан адәы сықәлеит,
Шьыжьы бӷьыцкгьы мқәацаӡац.
Аӡаӡа еимхәыцра ԥыххаа сылоуп,
Аҳасқьынра сышьҭа ахьӡарц.
Қәсырԥа адгьылгьы сахыԥоит,
Сшьапы анааиҵысх абыржәоуп,
Адгьыл агәы ҭыԥаҭыԥоит,
Ажәла ҿыцаз иара хиоуп.
Иааит аамҭа, ҽа дгьылк ҿыхоит,
Аӡаӡа ыԥан иӡыҭуеит.
Аеҵәарахь са сгәы сыхоит,
Схало, схало, са сԥыруеит.
Сааԥшны ҵаҟа адгьыл гәасҭоит,
Ԥсыԥны аҳауаҿ икәалкәаџьоит.
Ахҿа сзықәтәоу атрышә иасуеит,
Рнапқәа сыҭо, аеҵә ччоит...
Сцон сара аӡлагарахь, стәаӡомызт,
Аҵыхгьы еимаҳан, иҳантон.
Ула аҵәыршы ҭакызаргь, акы убомызт,
Алашәага сганаҿ ирҳәон.
Иагьараан урҭ акәасҭӷа рыласҵон,
Алашьцара агәы рыман, ишаҟьон.
Ицеит шуҳәоз, иаразнак иаацәырҟьон,
Мшәан, урҭ қәылон, ирылшар сырфон.
Саргьы сықәԥон сеиҭамҵӡо,
Уигь усын, алашәага ирбон.
Нас, ҽаџьара ицахуан ихьагәгәо,
Рҩызцәа иахьрыԥхьоз, рмымбжь гон.
Уаха ҵхагәынӡа сахан аӡлагара,
Игьежьуан алу, ааҵәақәа сырҭәуан,
Нас, ашамҭаз аҩныҟа са сгәарлон,
Сааԥсан, аха акала сыӷәӷәан.
Игьежьуаз алуқәа рымч сыман,
Исыман, аиашаз, урҭ ргәы,
Ари аԥхара сырҩышьны саман,
Хаҵак иеиԥш, сара сықәԥаҩын.
Иҵӡозеи уи аахыс! Схәыцуеит,
Усҟан, аиашаз, схәыҷын,
Ианысгәалашәо, сгәы шьҭыҵуеит,
Абраантәигь амҩаз иқәԥатәын.
Цхыраара дукгьы ыҟаӡамкәа,
Иаарԥшын сҟазшьа, са сҵас.
Иҭабуп, аҵых! Сара суҭахӡамкәагь,
Алашәага рыгәҭа ақәԥашьа сзырҵаз!
Ишеишеиуеит уахак амза,
Ԥсҭҳәацкгьы ажәҩан иахым,
Сшьап ашьҭыбжь амаа иазнан,
Снеиуеит, сааҭгыларцгьы сҭахым.
Афымца шьушьа акаҷҷара,
Аӡы иалсуеит иҵысуа.
Снықәлеит ацҳа ҳаракыра,
Ҩ-ԥаок ахьгылоу еиҿаԥшуа.
Сныҟәашәа зных иагхоит,
Ҽазных сышьҭхысааӡан сԥыруеит.
Аԥенџьырқәа сылаԥш рыдхоит,
Жәҩан иахьалоу сырзыԥшуеит.
Изакә насыԥу иҟоу исԥыларц,
Издыруада, сгәы ццакуеит.
Абар, егьагӡам ацҳа еихысҵәарц,
Ишьхыҵәны ахәыцрақәа сыркуеит.
Аҽцәа ҽыжәлан, ақыҭа иалсуеит,
Агәарабжьара цоит ирҭәны.
Рҽеимаа хьеҩбыжь аҵәҵәа иасуеит,
Ауаа гылоуп ирзыԥшны.
Аҽқәа трышәны ашақә иасуеит,
Аҽцәагь ҽыжәуп иҭҳаца.
Аӡә дышьҭасны абаз шьҭихуеит,
Ҽаӡәгьы апҟеҩҳәа дцоит дҵарӡа.
Ары иҽышьҭа аҳәынҵәа ианиҵоит,
Ҽаӡәгьы ашьацраҿ ацәаҳәа.
Аӡәы аҳәала ачын еихиҵәоит,
Ҽаӡәгьы днеиуеит акы мҳәа.
Еилаарцыруа, аҽцәа ахьнеиуа,
Угәы ҭгәырӷьап, изӡатәуи?
Рыхәда еиқәырхәа, аҽқәа хәмаруеит,
Иԥшуп ажәлар хәыҷи дуи.
Ишьҭоуп раԥхьа адәы еиужьра,
Аҽыбӷа ҟаза дызҭаху.
Агәарабжьара, абар, инрыжьуеит,
Инықәгылоит адәы ахы.
Ааԥын ӡхыҵран адәы иазнан,
Иркуеит амҩа, иҭабару?
Арҭ царымашь ус, иӡхыҵран,
Мамзар ӡыхьҵас инхару?
Агәарабжьарахь сыԥшуеит сгыла,
Изыргодашь зыбжьы чоу!
Изгарыдашь аҭарчеи нкылан,
Руа дарбан Аԥсны иаԥоу?!
Аҵых лашьца ашә илатәоуп,
алақәа цымцымуа,
Ауаҭахаҿ иакуп ацәашьы.
Ачымазаҩ дықәуп,
аарла иԥсы леиҩеиуа.
Аарла иҭигоит уи ибжьы.
Аҵых иаҳа-иаҳа арацәа хылоит абла,
Аԥенџьыр иаднарӷәӷәалоит ахы.
Ацәашьы ҵыкәкәо инеиуеит ԥшьаала,
Аиашаз, иҿнаҵәоит угәахы.
Амч азҭада алашьцара абриаҟара –
Зегь акуп, аиашаз, ижәагәаны?!
Зегь хиоуп, иҟам ла ҭаԥшра,
Итәарыда, изычҳарыда иазыԥшны?
Еихсыӷьра макьанагь иамаӡам.
Ачымазаҩгь, иналаԥсан, апатара даҿуп.
Еҳ, иаҳауеи, алашьцара аиааирушь,
Ацәашьы мыжда ашара иахьӡару?
Ашьха хыбуп сыла, снеиуеит асы сыла,
Сшьапаҿы ишьыпуеит асы.
Исԥылеит абга, сеибгоуп, сызҩыдоуп.
Слаԥықәшәагь сафоит лассы.
Инеиуеит акәара ҩ-бахәык рыбжьара,
Ирҿыхо аԥсабара, амҩа го хара...
Сгылаз сымацарагь абахә анаӡараҿ –
Џьара ааԥын усгьы иаҿуп апытра.
Акакала аҵлақәа, адгьыл иқәкәыруа,
Икаҳауа, икаҳауа, иҭахаӡеит.
Ицеит Ҷаҷалгьы аԥсаатә агәылԥыруа,
Ишцозгьы аӡәгьы имбаӡеит.
Сывараҿ апҟыз аҿуп аҟыжра,
Амаҭ иакыз даӷьҵас, абжьы саҳауеит,
Иаҳауеи, закә ҭынчроузеи иӡыз,
Ԥаԥсак иеиԥш, сахьгылоу сгәы ԥшаауеит.
Амра ахьҭашәаз ахь сылаԥш кыдхало,
Ажәҩан саҵаԥшуеит ақьышә хԥышша,
Ари аҭыԥ иазымдырӡоз аламала,
Асаба шьҭыхны, ихәмаруеит аԥша.
Зынтәи аҵлақәа сацәажәоит иҭаҳан,
Шәыга иаҵәала жәҩан аҵа зшәуаз,
Иахьагьы избошәа рыжәҩахырқәа ирҩахан,
Зны иаақәгылахуеит... иагьцоит иӡыҭуа...
Иахьа амра рылзгеит аԥҭа,
Икәеикәеиуа ажәҩангьы лашеит.
Ахақәиҭра бжьы адгьыл иасҭеит,
Иаҵәа бӷьылагь аблақәа шеишеит.
Исҵәахит сгәыла иеиха жьакца,
Аҵла махә рҽоужьны иҟаталааит.
Игьежьлааит ирлас, адгьылгьы саҵгәоит,
Аԥхьатәи ақәыԥшра азынхааит.
Хкаарак икҿамхароуп ирыцҳан,
Иқәҿарҳәаз иеиԥшхан аҽы.
Ахы иақәиҭӡан, игьежьлароуп аҽоужьӡан,
Иаԥырхагамхо, мап, даҽа мчык.
Адунеи ауаатәыҩса ирбалароуп,
Ирбалароуп убас мшаҽнеиԥш,
Саргьы сашәабжь ауаа рзы игалароуп,
Ахаангьы имыӡырц уи аԥеиԥш.
Ахәы кәаԥрақәа са снарыхо,
Амҩахәасҭа снеи снанылт.
Џьара кәарақәак рҿыхо,
Амҩа рысҭан, даргьы гылт.
Ибзарыбзаруа, хәажә бӷьыла,
Ажәҩан аҵагь ааҵысҟьеит.
Нас чоуҳәа, аҳабла ахала,
Аҳәынҵәа еимыцҟьаа, сара сцеит.
Аҳардан ӡахәа ал ихалан,
Сара сымҩа иазыԥшит.
Аҭыԥҳацәагь, ачаирҭа иахьалоу,
Шьыри, шьыри! ргәы ршьышьит.
Аԥшаҳәала сцоит сҽоужьны,
Сыдгьыл салоуп лабҿаба.
Нахьхьи игәасҭоит амхы еиужьраҿ,
Ача иахьашьҭоу ахьшьыцба.
Иааԥсеит сҽыхәа, усгьы амҩа сықәын,
Фаха-фымш ныҟәа хымш азхеит.
Ҭакәажәыкгьы дсымбеит,
слыҳәарын дыснықәырц,
Скәанызануа, изури, сынхеит?
Быԥарауеи? Шәкәасқьа ҳаракым усҟак,
Сгәы зԥыбжәои асофаҿ бҽахшьны.
Ма схы еилабгарц башьҭоу уахак?
Сышгылоугь хара, бызбоит бааигәаны.
Ааигәаӡа сгылар, седроу сзакәхо,
Усгьы бымшәан, абаҳчаҿ сыԥшуп.
Амза аҩы иашьызшәа, избоит ихыхәхәо,
Цас иауашәа, сԥышәара иаҿуп.
Амҩа сашәан, сааԥсоуп сшеибаку,
Усгьы игәасҭеит иахьааимҟьаз бкасы,
Ишьал ҭашәашәоуп, аиашаз, ба бгәы...
Аҳ, азин сызҭода иааиҭаскыр сыԥсы?!
Шьыбжь хышәҭит...
Амш иаалырҟьан аԥша аҿалеит,
Аеш аҵлаҿын ибӷьаҭит,
Абыӷьқәа еишьҭала ҵаҟа илеит.
Аԥхын уаргьал леи ихынааит,
Ҭагалара абӷьы ҿнарпит,
Иаатәеит амшгьы, иарҳәо ахымаа,
Жәҩан ахь апҟа снархьыԥшит.
Избан, ас узылас, аԥхын?
Исыздыруам узыҭрыс,
Узырыҩуазеи, амра, иухьи?
Шаҟа аԥхын са исҭахыз!
Снеиуеит сылал адәы какаҷра,
Ашҭа еиужьраҿ ашьха хуп.
Саргьы сылоуп абри ашьацраҿ,
Исыцҳааит ашьха, сшьапқәа хтуп.
Исгәалашәап схәыҷра амшқәа,
Ажәытәтәи Дӷамшь еиԥш, ицқьаӡа.
Ма Ҷаҷалтәи ашәҵла дуқәа,
Изшәуаз ажәҩан иаҵәаӡа.
Ҳамҭак акәзаргь, урҭ срызхәыцып,
Игылоушәа еибгаӡа,
Ихало, ихало, са сгәы шьҭыҵып,
Аԥсы ашьап уи ихааӡа.
Кадыр ду рыцҳа иӡлагараҿ,
Сахатәоушәа ҿыц избахп.
Аҵых ԥысҽып аеҵә рыгәҭаҿ,
Урҭ шаҟа ыҟоу сыԥхьаӡахп.
Ашьац иаҵәара мшын иаҵәараҿ,
Хыла сасны са сыӡсап.
Сгьежьып анкьатәи аԥсабарахь,
Ҳамҭак, ҳамҭак сгәы аԥсашьап.
Сылоуп, абар, ашьац иаҵәара,
Исыцҳааит ашьха, исычҳап.
Сгьежьит анкьатәи аԥсабарахь,
Иҟалозар, шьхыцк, уцҳа!..
Ари адунеи уанықәлах, ацаҟьа уаҩызаз,
Иумаз уара ухы-уҿы цқьаӡа.
Абраҟа думамзааит аҩыза –
Акымзарак ихьааӡам зынӡа.
Идырхәашаргьы ацаҟьа, инхоит аҟәырҷаха,
Шәышықәсала имыӡуа ахаҿра,
Аиаша машәырла иҭахаргьы,
Иҟоуп, иаздырӡом аԥсра!
Мышкы уизар мышкы адунеи уԥсахуеит,
Уи шәарҭам, идыр, зынӡагьы.
Ауаҩра узныжьзар ауаҩра нхахуеит,
Краамҭа иазырӡӡом акгьы!
Аҵҟьарҭаҿ зегь ҳаицыҵҟьеит,
Адәы ҳамҽхак ҳнаскьаӡеит.
Ҳагәқәа гәырӷьарыла иҭыԥеит,
Нахьхьи арҩаш рхы ԥытлеит.
Иара убас ҳазнеир амбаҿ,
Игәырӷьап ҳҳабла, ҳакҿыҩра.
Ахҿа ацәҟьара агәҭа иақәшәар,
Абырггьы дықәлоит кәашара...
Амшын хықәаҿ сантәоугьы, срыхәаԥшуеит ашьха,
Дымҩашьаӡо Кьагәа урҭ рыгәҭаҿ дызбоит.
Ашәышықәсқәа иргәылсуеит ихаҵара рҩашха,
Уи, имыцәо цәымзаҵас, еснагь илашоит.
Аԥсны аҿацә атәымуаа ақәлан, еидԥахла,
Анхаҩыжәлар ргон ихырҵәаны.
Уи ԥхыӡ ибеит Кьагәа, дшыҟазгьы ашьха,
Дрыхьӡеит аимҵәаҩцәа, рымҩаҿ иаашоны.
Ижәлар ирхынҳәит, еидцала инарцоз,
Ираӷт ақәылацәа, ирҭеслымт инхаз,
Шьыжьы дгьежьны иҩныҟа дандәықәлоз,
Аӷа ихымҭа Кьагәа изыҟалеит џьалс.
Анаԥхаҩ дыршьырц, Кьагәа иҩызцәа анҩаҵҟьа,
«Дшәаџьҳәаоуп, шәиҟәаҵ», ҳәа дримыршьӡеит.
Иаԥсаны имбеит аӷа лаҟә ишьраҵәҟьа,
Маӡа ихысыз аӷа дрыцҳан диԥхьаӡеит...
Амшын хықәаҿ сантәоугьы, срыхәаԥшуеит ашьха,
Дымҩашьаӡо Кьагәа урҭ рыгәҭаҿ дызбоит.
Ашәышықәсқәа иргәылсуеит ихаҵара рҩашха,
Уи, имыцәо цәымзаҵас, еснагь илашоит.
Ихы-иҿы рҟәышны, иара дцәажәоит,
Ажәҩан даҵаԥшуа дантәоу,
Ее, иаразнак абаа хижәоит,
Зегь мацәазк иҭаиртәоит.
Шаҟа еҵәа жәҩан икыду,
Уи идыруеит урҭ зегьы,
Ауаатәыҩса ирыцу, ирыгу,
Еиӷьны издырам ус ҽаӡәгьы.
Ажәҩан аҭыԥ иқәҵатәуп ҳәа,
Дтәарҟаӡоит уи дмааԥсо,
Аеҵә џьарак еизгатәуп ҳәа,
Дтәалоит иажәақәа каԥсо.
Гәаныла иҩычоит уи абаҳча,
Арахь арыцҵәҟьа лаимҵац,
Инысычҳаргьы, сакуеит ачча,
Аҟәыд аха изамыркӡац.
Сара исхыҵхьеит шьардаӡа шықәса,
Исышьҭан еибарҩуа жәларак ҿҟьаса.
Исхызгахьоу идыруеит Анцәа,
Усгьы сҭыԥаҿ сынхеит сыӷәӷәаӡа.
Шаҟа мхырҭа еиужь сыргәылси сымтәа,
Ҽагеи, баҳаи ирызмырӡит сҵыхәтәа.
Исхызгахьоу аџьабаа збахьоу дысшәырба,
Ԥхыӡла акәым, дыҟам лабҿаба.
Сгыла амхы еиужьраҿ хаҵала сықәԥон,
Аиаҵәара шыҟаз адгьыл иасырбон.
Арахь иац ииз арыцгьы сыц ҵнахуеит,
Ажәак шԥарҳәазои? Сгәахы ԥжәаӡауеит.
Уажәык, зегьы рҽеибаркны исыжәлеит, абар!
Абас ачаҳәҵәы иадашшылон шьыбжьонказ абаџьар.
Ақәоура иалагеит,
Илеиуеит икыдҵәан.
Аха, иахьлеиҵәҟьаз иамахеит,
Адгьыл амԥахь иҟаӡам.
Адгьыл наскьоуп ҵаҟа,
Ақәа баша игазгоит,
Ацәыкәбарқәа, акатран ианпыҟҟа,
Ус аган ахь иҳәазоит.
Аҵарақәа ашәа рҳәеит,
Аргамаду ақәа ицәылан,
Апальма быӷьқәагь зқәаршәшәеит,
Цәыкәбар уаԥсҵәыла.
Амш хкәон.
Аҩар ҵыкәкәон.
Ақәа ауит ҳәа шьоукы ирҳәон.
Аха адгьыл ус ишабон,
Аха адгьыл иабоз џьнашьон.
Акакала иҿысхуан аҵәақәа,
Аҵла акьышәкьышәраҿ, аҵыс еиԥш схалон,
Аттаҳәа амахә ирхьысыгӡон снапқәа,
Амреиԥш иҟаԥшьӡа, аҵәақәа снапы ианыԥсалон.
Ажәҩан аеҵә анкыдшәо еиԥшны,
Амахәқәа ирылышәшәон аҵәақәа.
Аԥхьа урҭ ҭаԥсон сыкәаҿ илеины,
Нас амҩаҿ, аӡхықәаҿ иӡыҭуан рцәақәа.
Сара Адам иеиԥш адунеи сақәиҭын,
Абри иқәыԥшӡоу адгьыл санын.
Аӡқәаҵәҟьа хыҵӡомызт, иҭынчын,
Аҳаскьынҵәҟьа амҩаҿ имшын.
Акрааҵуеит уи аахыс, схәыцуеит схала,
Ааигәаӡоуп «Ахәрашәа» ансаҳа,
Иҵӡозеи, ари ашәа, ахәы-ажьы еиларгыло,
Агәқәа ирҭыҵуеижьҭеи ахьаа шәаҳа!
Сыжәлар срааӡозаарын, хьаа сымҭаӡакәа,
Дара маӡала «Ахәрашәа» рҳәон.
Схәыҷра рыхьчон, рыцҳа, имаарԥшӡакәа,
Адунеи са истәушәагь исдырбон.
Уажә схәыцлоит сахьгылоу ԥшьаала,
Шьҭа издырт аусқәа зегь ҿыц,
Акы заҵәык сҳәароуп сгәы иалоу:
Сыжәлар рхьаа, исзақәҵама ахәырбӷьыц?!
Сымч шымхоз абазаап абгахәыҷы,
Сааигәа-сигәа иааины «икьиуеит»,
Акымзарак, сара сгәы еиҟәыҷҷом,
Абгахәыҷы зегьы ирдыруеит.
Иацакәын ианҟаиоз ҵаҟа,
Иахьеиҟароу аҳәынҵәа агәҭа,
Иахьагьы ирыцҳаузеи шаҟа,
Иацтәи аҳәынҵәа ахьтатоуп.
Усыгәҭамсын, сыԥсадгьыл,
Сара суҵеиуп, бзиа сба.
Сгәы усҭоит уара, иудкыл,
Баша исумҭан сара вбак.
Уара ухьчарагь мариамызт,
Ахаҵа нага дуҭахын,
Мышкы ма еихсыӷьмызт,
Ианҭамлоз уашҭа ҽырххы.
Шаҟа анырҵеи урҭ са сгәы ахәра,
Маӡа-аргама аҳәа рҟьеит.
Аха ирызмырцәеит сара сгәы аҳра,
Сыбзиабара ус инхеит.
Бзиа сбала, исеиӷьу убаанӡа,
Сара сыҟамызт схазы.
Са сыԥсыргьы уҭоуп сгәаҵа,
Уара иугәылоуп са сыԥсы.
Сара снеиуан абри адгьыл санылан,
Сышәшьыра ахала ишьҭалон изаҵәӡа.
Баргьы бааиуан аушәақә, ус, бхала,
Краамҭа бышәшьыра ббон изаҵәӡа.
Еиҳа-еиҳа ари адгьыл хәыҷхон есааира,
Еиҳа-еиҳа ҳгәеисыбжь еиҳахон.
Ус, ԥасакаҿ еиԥылеит ҩ-шәшьырак,
Аха аамҭа ццакӡомызт, игәагәон.
Сара сааскьон, бааскьон баргьы,
Ашәшьырақәа ааигәон, иаауаз харатәы,
Снапы бысҭон, исыбҭон бнапгьы,
Иҵуааз ҳаибадыруеижьҭеи, избоит аџьшьатәы.
Сышәшьыра ыӡит, иӡит бышәшьыра,
Ҳаимдоит, аха иаабом зынӡагьы,
Шәшьырак аабоит, уажәы иссиру акала,
Са истәума?
Бара ибтәума? Схәыцуеит.
Бхәыцла баргьы...
Иасуеит аҵааԥша ҵәымӷны,
Ишьыгрынхеит адгьыл зынӡа,
Аха снеиуам амҩа сцәымӷны,
Снеиуеит, сшьап ашьҭыбжь гоит иласӡа..
Алԥсаҵыс еиԥш, аҵаа «ҷырҷыруа»,
Амҩеи адәқәеи нахьхьынӡа ирыхҟьоит.
Ихьҭакыз ҟәраанкгьы ҵлакаҿ иҟыжуеит,
Ԥхнымза ԥхыӡк еиԥш иабоит.
Иагьыцәам, иагьҿыхам, ари адгьыл шаноуп,
Аҭаҭын шкәакәа иахоит иџьбараӡа.
Акы зацәык, сара схәыцра иалаз,
Ицәқәырԥоз Амшын Еиқәа шьыжьӡа.
Ари агәеисра сара сарҿыхоит,
Исындоит иахылҵуа ахыԥша,
Шаҟа аҭаху аҵааԥша мҭынчхоз,
Издыруеит ишмаҷу, сара сҿын алша.
Иҭаҳәуаз аҵыс сара схылԥа,
Дазыразны исиҭеит Анцәа насыԥ,
Исҭахызар сыҩп, исҭахызар сыԥап,
Игәааз аҵаа, игәаан иԥшып.
Аҭахызар инымҵәаӡоз уи ахьаа,
Мап, сымҩа азкуам ихырҷо.
Ихәмаруеит Амшын Еиқәа, иаздырӡом аҵаа,
Ари ахақәиҭра, сара бзиа избоит!
Снагәылалеит аҵых еиқәара,
Схәыцуеит амҩа сахьану.
Ссиршәа иҭынчуп аԥсабара,
Ас ихәыцлоушь уажәааны?
Акымзарак збаӡом амҩаҿ,
Сыҵхгьы аҵхаҿ иӡыҭуеит.
Нахьхьи џьара ажәҩан аҵаҿ
Еҵәак лацәҟәысны иччауеит.
Избагәышьом сгәыӷра ишықьуаз,
Избан, схәыцуеит уажәы схала.
Уахантәарак исҳәоз, изуаз,
Иабацеи, мшәан, исцәыбналан?
Сара сыҩуа снеиуеит ишсымчу,
Адгьыл дуӡӡа сцоит сахҟкьаны.
Избоит, са сеиԥш адунеигьы ҭынчым,
Уигь шзахәо ицоит иҭҟьаӡаны.
Мап, макьана, макьана сабаҟоу,
Шаҟа ихароузеи аеҵә кәиӡа.
Ажәҩан иалоу, имацәысроуп сҽыхәа,
Ажәҩан абӷаӡара скыроуп ииаҵәаӡа!
Сыҩроуп макьана, сыҩроуп иҵегь,
Шаҟа исаԥысзеи аамҭа ласӡа.
Уи сцәымцароуп усҵәҟьа аҽырԥагьа,
Инеиуеит сымҩа ишьҭалаз шьыжьӡа.
Схәыҷра акыр иалахәмарт ари адунеи ду,
Уажәшьҭа уи здырит саргьы.
Убри азоуп, сҟьауагь, ишсымчу,
Саԥысроуп аамҭа, иахьакәым, уаҵәгьы.
Иҟыруеит аҟәраан, нахьхьи амхы аҵыхәаҿ,
Иаазқәылаз уи ус ишәаӡом.
Икылԥшуеит аԥынҵа еиқәаҵәа ырхәан,
Мариа-ҿариаказ ихиоуп, итәаӡзом.
Џьара иҵәахуп зны искыз сабџьар,
Исыԥцшаазаргьы, схысыр ҟалаӡом.
Еҳ, амшқәа асҵәҟьа исмеижьар,
Зегьы рҭыԥан инеины иҭатәон.
Аха иадыруеит аҟәраан сара сшышьҭоу,
Аха иадыруеит аҟәраан сара сышҿаҳәоу.
Ариабжьарак ҭаха уи иааснаҭом,
Дабом ауп, дабом изыцәшәо!
Ҳаи, ҟәраан ҟадыџь, ԥагьарак ҳәа алам,
Уара ианугу усҟан уи иазшоит.
Уи сҳәеит ҳәа, мап, цәгьараҵәҟьагьы алам,
Уи ҟәраануп, ишҟәраану инхоит!
Ирҳәоит, ҭагалан ажь афҩы хаа иалоуп,
Шьыжьтәи аҳауагь маҷарҵас иџьбарахоит.
Аҵәақәагьы шҿоу аҩы ҟаԥшь рықәҭәазшәоуп
Аҩы иржәуаз рылсызшәа, аҵлаҿ изазоит.
Избоит, аҵәақәа дунеик еиԥш икәымпылуп,
Дунеик еиԥш иқәуп абри адунеи.
Арҭ рдунеи акалашәагь иссируп,
Ииуеит амраҿ, амраҿ иӡыҭуеит.
Са саԥшәымоуп абри адунеиаҿ,
Иааигәазааит, ихаразааит, избоит.
Дара ааскьоит, саргьы снаскьоит амҩаҿ,
Нас дара рсахьа, сахьан исзынхоит.
Нарҭаа реиԥш, ҳгылоуп амца ҳакәшан,
Ақыдуахәақәа еиҿажьуп ҳагәҭаҿ ижжаӡа.
Ҳара ашәа ҳҳәоит аԥсышәала ҳаинаалан,
Ҳкәашоит ҳақәԥраа, ссиршәа ҳҵарӡа.
Аҽҳәаҿ акәац ӡуеит ашьшьыҳәа,
Акәацӡы афҩы хаа аҳауаҿ иӡыҭуеит.
Аҩхаа иҭҟьауеит агәырӷьара ашәа,
Аиҩызара ашәа слымҳаҿ игәыкуеит.
Схахьы, ацәашьы еиԥш, исхагылоуп аҵла,
Аԥсаҵлақәа ажәҩан ҵызԥссо.
Урҭ шанаҵас џьарак еидгәыԥлоуп,
Дара ахьшьцәа рҟазшьоуп исдырбо.
Аԥсуак дшыжәбахьоу снапқәа рџаџан,
Исгәыдыскыларц арҭ зегь са исҭахуп,
Сабиҵас сгәырӷьо, скәымпылуеит сычча-ччо,
Иҭабуп, ашьхақәа, схәыҷра хынзырҳәыз!
Анышә дарҭон Жана амра аҭашәамҭаз,
Аҵәуара еихсыӷьхьан, идәықәлахьан ауаа.
Еимҟьон адгьыл, еиҭакырцаз
Кәалаԥны, наунагӡа уаҳа имаатуа...
Ихьааго иахәаԥшуан Жана иҭынхара,
Иԥхьарца заҵә блала еибадырбон.
Нас гәанылагь еиҵырхуан зҵаарак,
Уи бжьыда, ашәақь еиԥш, ргәаҿы икшон.
Ицыжәж, рҳәеит шьоукы ахьгылаз,
Ари аус абас араҟа имариахеит.
Уи акәхеит, алахьынҵагьы иӡбаз
Иахыԥан араҟа ацара цәгьахеит...
Ирҳәоит Жана иԥхьарца иваржит ҳәа,
Уигь анышә хьшәашәа иарҭеит ҳәа еимҟьаны.
Иԥсыма аԥхьарцагьы ауаҩ иеиԥшҵәҟьа,
Мамзар иржуазма ас марианы?!
Иржуан,
Иржуан аԥхьарца ауаҩ иеиԥш гәыблыла,
Нышә еиқәаҵәала уигь аблақәа рыџьгәон.
Нас ахаҳә шкәакәа рывараҿ еиқәылон,
Ԥшьаала-ԥшьаала анышәынҭра кәдыршон.
Абас, амра аҭашәамҭаз, ианԥхоз аԥсымра,
Иржит урҭ, здунеи зыԥсах,
Аӡәгьы имбаӡеит ари ҳарамран,
Жана дрыцҳаршьеит еиҭах.
Аха.... аха, Жана, сгәы иалоу сҳәашан,
Ас зухьзеи, иԥшӡам уара узы:
Аӡәы заҵәык дҟамлаӡеи аԥхьарца зуҭашаз,
Уи ҳа ҳаҵкыс изеиӷьушьеи, абааԥсы?!
Ус садиаалоуп аҵла схәыцуа,
Сгәы ахьаақәа рацәоуп,
Зных ижәылоит, мшынны ихыҵуа,
Ҽазнык икәароуп, иҵыкәкәоуп.
Абан, сҿаԥхьа ба бахьцәырҵуа,
Са сыблақәа ссиршәа иԥшуеит.
Абааш гәасҭоит, иаарту згәашәқәа,
Сымч знысшәо акгьы збом.
Избоит адгьыл ахьҭагәҭасуа,
Иҵарбаӷьа сшьапқәа скуп.
Избан ахәыцра ас изсысуа!
Адунеи ссиршәа иџьашьахәуп.
Срыҵашьыцуеит исаҩсхьоу амшқәа,
Исаҩсны игылахьоу хара.
Избан, изаат абаа агәашәқәа –
Макьана сжәымлацызт сара?
Иацеиԥш, ари аҵла гылоуп иахьгылац,
Ашәшьыра амҩаҿ ишьҭалоит ихәхәаӡа.
Иацеиԥш, ари амшынгьы еисуеит ишеислац,
Ажәҩан анаӡара акуп ииаҵәаӡа.
Иацеиԥш, иахьагьы иниасит амчыбжь,
Заҟагь ԥсахузеи, акгьы ҟамлаӡазшәа?!
Абас ахәыцра салҵлоит,
имыргаӡакәа сышьҭыбжь
Ари адунеигьы сахәаԥшуеит,
Анцәа ҿыц ишазшәа...
Анаатә асуеит, ақәа кыдҵәоит,
Ишьҭхысаа аҵлақәа кәашоит.
Амшын шьҭыҵны, аԥаҩ иагәыдлоит,
Аԥаҩқәа ԥыххаа иархәашоит.
Иҩынтуеит хыла аԥҭа еиқәара,
Мацәыск хәыҵҟьоит ижжаӡа.
Адыд хысуеит, аԥсабара
Иҵҟьоит ҽак еиԥш икалаӡа.
Зны сааҭгылоит сара ҵлак амҵа
Нас аҽеиҵнахт сыхҭарԥа.
Бнакәтык еиԥш, саргьы сҩаҵҟьан,
Сазцоит ажәҩан ацәқәырԥа.
Арбаӷь ҵыхәеиԥш, умаӡа
Ҵытлан, ушьҭахьҟа иааԥшуеит.
Уԥшқам-уҳасым, уџаџаӡа,
Амцқәа урылоуп еиԥшьуа.
«Ужәытә ҵас ала, даара уҟәышуп,
Унацәкьыс урххоит ҽаџьара,
Ани шәихәаԥш, ари шәихәаԥш», умшуп,
Иԥсеивгагазаап аӡәы итәы аҳәара!
Усгьы, иужьо сзымдырт,
Иац узҿыз ауп иахьагьы узҿу,
Издыруада, еиӷьзар ҿумҭыр?
Иухьыз сзымдырт, ухәыҷым.
Иуршоит амцқәа, иуршоит,
Узҿыц уаҿуп ихҭакны,
Дырҩегьых смыццакӡакәа иуасҳәоит,
Урҟәаҵ умцқәа ма ҽнак иаачҳаны.
Ухәмаррақәа шьҭа иҟалап инҵәазар,
Уцаз џьушьеит ус ҳжьаны.
Умцқәа зегь рхала иааԥшуазар,
Еиӷьӡами уҟазар уаартны?
Сыԥсы ааиҭаскырц, снатәеит ҳамҭак,
Амҩа сшыԥнашәазгьы агәра згеит.
Сымаха-сышьаха збеит идысӡан,
Нас ахәыцрақәа сразқәынҵа сыргеит.
Наскьа схәыцра, ихалахьаз ахра,
Икәымпылын, инҭалеит ҵаҟа.
Ибылгьо, ибылгьо мацара,
Ес, инҭала ицеит аҿаҟьа...
Сырҳаны саалҵит схәыцра,
Ахра аҵаҟа стәоуп шарԥазӡа.
Зны идоумыжьхаз ахаҳәқәагь ҟәыбаса.
Сахьтәоу сааигәара ишьҭоуп ихьанҭаӡа.
Суапа анҿасҳәоз ашьыжь шараз,
Сылаԥш нақәшәеит аҳәынҵәраԥшь:
Амахә иқәтәан ҭынч аҭырас,
Сара сышҟа цасгьы имхьаԥшт...
Сара сымцаҿ иахантәарак
Аҳәынҵәраԥшь агәышҵа арԥхон,
Ишабазҵәҟьа уи ашара,
Иааҷыр-ҷыршәа ак аҳәон.
Инаԥшы-ааԥшит усс имкыкәа,
Инеиҵнахит ашьапқәа.
Амҵәыжәҩақәа нас ирҽеиуа,
Иԥрит иркылкәыр абыӷьқәа.
Асы хәмаруеит, асы хәмаруеит,
Аҵла рымахә иахаԥсоит,
Асы ацамҭаз ас адыруеит,
Адәқәа ҟәашӡа еиҭах иаршоит.
Сыҩны снеиуеит асакарахь,
Инсыжьт ақалақь шьыжьы,
Иҟәашӡа ишьҭоу адәы еиужьра,
Азқәаҿ сышьҭа снахьыԥшит.
Снапсыргәыҵа асы анӡыҭылоит,
Уи сахәаԥшуеит сара ҿыц.
Асы наскьазгоит, ҽаанбзиала,
Ҽааны бзиала ихынҳәырц.
«Лыхәҭа-лыхәҭа, саара-саара!» Са схәыҷрашәа хынсырҳәуеит.
Игәаҩаӡа адгьыл саара,
Иҟәашӡа ашәҭыш наҿаԥсоит.
Иахьа шьыжьымҭануп.
Ауаа рызҿысҭуеит: шьыжьыбзиа!
Амшгьы бзиоуп, агәы ҭынчуп,
Цқьагьы имҿыхац, излоу ԥхыӡуп.
Шьыжьыбзиа ауаа ирзысшоит,
Абыржәыҵәҟьа, абар, ашамҭаз.
Ахьыр-хьырҳәа аӡыхьгьы ҿыхоит
Аҳасқьынқәа рыԥсы ҭазҵаз.
Ишкәакәаӡа адгьыл хыбуп иахьа сыла,
Снеиуеит абраҟа, сылалан сара.
Асцырақәа хәмаруа, ихибаҳәалоит сыла,
Са сгәырӷьара шьҭыҵны иаҿуп ацара..
Игәилны асцырақәа снапы ианыԥсалоит,
Сҿы аихыхха сымҭо, иӡыҭуеит дара.
Са сразҵаауа, уажәы-уажә сырхьынҳалоит,
Издыруада, исырҭар аҭак сызҵаара.
Бысхашҭ џьыбымшьан, иӷәӷәоуп сцәалашәара,
Сымҩахәасҭа аҭахызар кырџьара еикәшахьаз.
Избоит шьарда еимаԥсаз аграпара,
Аха амҩа ҿыц ҩаԥхьа, идыр, ишсырхиаз.
Бцәырҵ, иббома, ишәарҭам асы шкәакәа,
Бҿааха, сымҩахәасҭа ббоит.
Асы ҳалатәан, ҳахәмарып ҳамшәакәа,
Ари ажәҩан зҩыдоуп, аеҵә шкәакәа аҟьоит.
Бааи, ахәыцра иалаҳхып, абан, ицәоу аҵла,
Иҳарҿыхап, урҭгьы адунеи лаша рбап.
Даргьы игәарҭап ишрықәу ауапа шкәакәа,
Нас ҳа иҳаигәырӷьо, ҭабуп ҳәа рҳәап.
Бааи, иббома, ҿысҭуеит, сара сышҟа,
Бааи, асырбылгьа ҟаҳҵап.
Баныл сымҩахәасҭа, уи здыруеит бшахымҟьо,
Мшәан, акраҭахума, са сҟынӡа бааӡап.
Асцырақәа ахьааиуа, ԥшьаала иеиҿахәыҭ-хәыҭуеит,
Аха... Акы заҵәык, Бабаду бымҳәан.
Ма иахьак исараӡа, бара схәыцра хәмаруеит,
Ари адгьыл шкәакәа са сыҩны сахьӡап...
Сгыла сыԥшуп
Сымацара,
Иҿыхеит ишәҭышха аԥсабарагь.
Игәылҵит ахәажә,
Избоит снаԥшыхын,
Ашәҭ какаҷқәа сдырҩашьыхын.
Сҭоуп акәара,
Исҳәоит «Ӡиуауа»,
Згәы ԥшааз ахәқәа сзыӡырҩыхуеит.
Саргьы хәыцрак
Сакуеит сҭаҳан,
Сагьгәыӷгәышьоит схәыҷра збап.
Сышәмырџьан сара уамаӡак сылымшазаргь,
Усгьы сыламыс иасымҭеит гәырҩак.
Сахьнымҳалеит икалҭ дбеиоуп ҳәа сҩызагь.
Ма дӷаруп ҳәа дкажьны сымцаӡеит зымҩа.
Аҵых саламлеит сара сыфҩышәо ҵхыла,
Аргама сгылан амҩаҿын шьыбжьон,
Сгәы сыхьӡаргьы иԥымҵәаӡо шықәсыла,
Аӡәгьы исмырҳәеит: «Уи игәаӷ ныҟәицон».
Ԥшь-аамҭакны амшқәагь рҽырыԥсахуан,
Аха искыц шыскыз искын, сеихон,
Сгәи схы-сҿи сҩыза изы исымԥсахит,
Сгәы шсыхьуазгьы, сҩызан са сынхон.
Сышәмырџьан сара уамаӡак сылымшазаргь,
Усгьы сыламыс иасымҭеит гәырҩак.
Сахьнымҳалеит икалҭ дбеиоуп ҳәа сҩызагь.
Ма дӷаруп ҳәа дкажьны, сымцаӡеит зымҩа.
Ақадақьҩы дасуеит иажәахә,
Иҳәоит ииҳәац уи еиҭах.
Инықәыԥрызшәа аҵыс еиԥш амахә,
Сыхьшьҟа ныҩныԥрит ауаҭах.
Гәыбӷанс иарбан саргьы исымоу,
Сагоит хәыцрак, ицәқәырԥо,
Исычҳацәеит амыцхә, уимоу,
Сақәгәыӷӡомызт асгьы стәо.
Снеиуеит сыҵал ҭынч абаҳча,
Иҿыцӡа абаҳчақәа пытуеит,
Аҵәҵәабжьы... Сакуеит ачча. –
Адәахьы! ҳәа ашә аатуеит.
Избоит ахьхьаҳәа инеиуа акәара,
Хақәиҭрала агәы цәыцәуп,
Иагьаздырӡом уи ааԥсарак,
Гәыԥҩык рыбжьара ирҳәуп ахцәы.
Иахьа закә мши? сазҵаауеит схы,
Амш бзиоуп, ажәҩан ҵыккоуп.
Ааԥын ԥша хаа хәмаруеит адәахьы,
Амрагь аблақәа ҭыџьџьоуп.
Сгәалашәом иарбан мшу иахьа,
Иаци иахьеи еиԥшуп уамашәа.
Ҩаԥхьа сҽыхәа сақәтәоуп сеилыхха,
«Чоу!» адәы сахууоит хьшьыцбашәа.
Шәнаскьа-ааскьа! игоит абжьқәа,
Абар, амра снаԥыст абыржәы.
Агәақьҳәа анапеинҟьабжь нархыҩит адәқәа,
Имҵысит акалҭ са скәымжәы...
Сышьҭасны, абаз шьҭысхит иацеиԥш,
Иац еиԥш, исырхәмарт са сҽы.
Са истәуп иахьатәи амш, иӡбуп са сԥеиԥш,
Сиҳәоит Анцәа, убас уаҵәгьы...
Игылалааит сымра каҷҷо,
Ари адгьылаҿ сақәиҭыз са схы,
Амшқәа сԥылалааит иччо,
Аҵәгьы иҵарызааит сҽыхәа ашьамхы!
Сымҩа насыгӡарц исыгхеит аԥсыӡак,
Дсыхьӡан ҩызак исиҭеит инапы.
Нас, уабасыхәо, ҽаԥара сыԥеит,
Гәырӷьарала ишьҭыҵит са сгәы.
Ҿыц избазшәа, адунеи гәасҭоит,
Ладеи-ҩадеи са сылаԥш наӡоит.
Агәыҩбара исымазгьы ԥхасҵеит,
Изӡаргьы, шьҭа изыԥсаӡои.
Сара сшыҟоу акәхап ауаагь шыҟоу,
Иҟаӡам акгьы иҟоуп зегьгьы.
Аҩызцәагь, ақәлацәагь маҷӡам, урҭ ыҟоуп,
Аха, уара уаныҟам, дыҟаӡам аӡәгьы.
Ажьа рыцҳа абахә иацәгәышуан,
Аҟырҟырҳәа шьоукгьы ахьгылаз иччауан.
Ажьа ҳәыԥыӡыԥуа, ус иашшуан,
Агәахы баша еиҟәыҷҷауан.
Иабадыруеи, рыцҳа, ажьа,
Аԥсабара гәымбыл шыџьбароу,
Ари абахә, ибашҳаку зҟазшьа,
Ахаҳә хьшәашәаӡа гәыс ишазҭоу!
Ари адгьыл асы адыруеит,
Уахгьы-ҽынгьы иаҿуп аура.
Саргьы сылалан сыхәмаруеит,
Исгәаласыршәоит схәыҷра.
Асы ҟәымшәышәра сара игәаҭан,
Сыхьӡ нацәкьысла избауеит.
Иҟәашыккароу асы нбанқәа
Иҿыцӡа сыхьӡ рҳәауеит.
Асцырақәа абра ихәмаруа,
Ԥшьаала еиҵырхуеит рхамы.
Асы ианысҵаз сыхьӡ анырхуеит,
Са сышгылоу сшанханы.
Ҩаԥхьа сыхьӡ асы ианысҵоит,
Еиҳа идуны, иԥшӡаны.
Уажә иааҭгылан шьоукгьы аԥхьоит,
Иахьану сыхьӡ ихырҷаны.
Ахьӡ рацәа асы ианылоит,
Адәы еиужьра инахьӡоит,
Еихыҳәҳәа-еиҵыҳәҳәоит, аха еинаалоит,
Еиҳагьы адгьыл ԥшӡахоит.
Ахьӡ рацәа асы иагәылаԥса,
Абан, избоит саанаԥшыр,
Даҽа хьӡыкгьы снеины исҩышан.
Аха сшәоит маӡак ааԥшыр.
Митәык ҟамлеит, сҽы снахҟьазар,
Сгылаз џьышәымшьан сшәаны.
Мҩоуп избо сыла хтызар,
Сцом аган ахь сырҳаны.
Сшәымбаӡошәа, наскьа шәгыла,
Ачамықәа шәгәы иауеит,
Баша иҭышәхуеит шәара шәыбла,
Сара аҽыбӷаҿ снаӡауеит.
Ишәызҭынчраха сеилахара,
Шьоук шәгылаҵәҟьеит шәысзыԥшуа,
Схьаа санажь сымацара,
Иаргьы сышьҭаҵәҟьоуп схәаҽуа.
Мап, усҵәҟьагь сара снапыдам,
Иагьыздыруеит сыгәҭакы.
Схала сҽыжәлап шәара шәыдагь,
Снеилап сымҩахь сыццакы.
Исыздырӡомызт уажә ааигәанӡагь
Шәыкны шәшагоз сара сгәаӷ,
Сгәы ҳалалра шьарда ишәаӡан,
Иахашәыршәит аҟәараӷ.
Уи шәагьарччеит маӡа-аргама,
Шәагьаргәырӷьеит шәызхара.
Нас, схала са сынхама,
Мап сыжәлар збоит сара.
Ҩаԥхьа амҩа урҭ исырҭоит,
Адәы еиужьрахь са сдырԥшуеит.
Апҟацаҳәа снеиуеит, сгәы егьҭыԥом,
Исԥылоит амра, иеилашуеит.
Исылсуеит иартлаз уи аԥхарра,
Сыжәлар ргәы еиԥшҵәҟьа иԥхаӡоу,
Ишьҭалоит саԥхьа адәы сакаран,
Ахҿеиԥш сахууаа саргьы сцоит.
Хьаас иумоуп: аҵәа ишықәу аҳа иқәлоит,
Иҟарҵо закәызеи? уашшуеит.
Иааубо зегь џьоушьоит уахьгылоу,
Баша-башаӡа угәышуеит.
Ушәара хәыҽырц, убжьы ҭуцеит баша,
Ус ӷьаԥ-чаԥроуп узҿу.
Џьара ак ҳәатәуп ҳәа, ухы хьаршшо,
Угыла уцәажәоит аушәақә.
Ҳәаса хынаак уара узықәымлазар,
Уааизар уаҿызар аҵысра,
Ушшьыцуаз мацара унеихәлаҳа уажәызар,
Гәыбӷан зуҭода, нас, уара?
Ааԥын касышны ианахала,
Ахаҳә қалақь шыцәаз иҭахәхәа.
Иааԥшын ихықәтәалт
Мышкала,
Ашәҭқәагь рыбла хыртит еиҵыхәхәа.
Амшын хьарчуеит ичаразны,
Ашьҭақәа аԥаҩаҿ иануп ицқьаӡа.
Амшын ҭыстоит
Суаҩақәа рызна,
Мшын-ӡылагь сҿы сыӡәӡәоит шьыжьӡа.
Агаҿа збоит иҭбаахазшәа,
Амҩадуқәагь ирнылеит ауаа,
Ихҿаха аҳәыҳәқәа
Халоит, ицҟьазшәа,
Аҵарақәагь ашәа ҳдыртуеит.
Апальма зқәыршәшәоит, абӷьқәа рџаџа,
Ахаҳә ҭӡы аԥшахь аннадоит,
Ааԥын, абар,
Аблақәа ахаччо, иналс-аалсны,
Акәа еимнадоит.
Сеимдоит Ариан ахықәаҿ, дызбозар ҳәа Сасрыҟәа,
Агәыр сыԥшаауашәа, аҩхаақәа срыбжьоуп.
Знык уи иҽышьҭа сызхылар, амҩа сахшәомызт,
Аџьабаа збазаргьы, уи лҵшәада инхомызт.
Аха аҽышьҭа ҭалаҳа, зехьынџьара ихҟьоуп.
Ҿыц сихызшәа, Егри Кәыдри срыбжьысхуеит,
Аш сҳауашәа, ҩаԥхьа Сасрыҟәа дызбарц,
Нас Бзыԥҭа аҩхаа иҭасыршәуеит.
Мшын гаҿала сышнеиуа, сҵәины ашьха схыҵуеит,
Ҟәбина ахықәаҿ ма сыгәҭыха сыԥшаарц.
Бжьы-мҩа ахьеихагалоу акалам шкәакәаҿ,
Издыруада Гәында лцәаара збар!
Схәыцуа снықәтәоит сааԥсан сара суапа,
Сылаԥш нахызгоит адгьыл анаӡараҿ,
Аха Нарҭаа рҭынхарак збаӡом ахабар.
Ҩаԥхьа схәыцуеит, адунеи ҿыц еимыздап.
Џьара игыламзар залшаӡом баҟак,
Ҩаԥхьа нхыҵи-аахыҵи арахәыц рыбжьызгап,
Нхыҵи-аахыҵи амцагь нарыбжьызгап,
Зны Сасрыҟәа иеиԥш, исырԥхап ихәшьадхаз агәқәа.
Аха, иабаҟоу, ианым Нарҭаа рҳабла,
Џьара ҭыԥкаҿ рҟәырҷахагьы збом,
Аха ари хьаам, иԥшаауазаргьы сыбла,
Ибылуазаргьы сгәы, сеимдоз, ма сгылаз,
Идунеиуп Нарҭаа, урҭ ҭыԥкаҿ иакӡом.
Иҵааԥшшәалоу аҵааҵлақәа сԥылоит,
Ари аҩхаа ианахызга сшьапы.
Урҭ гәырӷьан, рымҵәыжәҩақәа ирҩахоит,
Ргәыцәқәагь ажәҩан иазцоит ицәашьқәаны.
Агәырӷьареи, ахәыцреи сеимаркуеит сахьгылоу,
Сгәы саԥысны, иабыкәу, ицахьеит хара.
Аҵааҵла сызқәа иадҵан ԥшьаала,
Сизхәыцуеит ари ауаҩ имҩашьо џьара.
Уи дыҟоуп дмыӡӡо аҭоурыхаз,
Амшын Еиқәеиԥш, ихышлааӡа иԥаҵа.
Дџыхӡа дгылоуп, дгылоуп дауаԥшьҵас,
Заҟа шықәсагь сеидроу уи дрызцо!
Ааԥын мшеиԥш, ишьҭыҵуа, ихалоит схәыцра
Уажә абри иашҭаҿ иахьгылоу са сшьапы,
Избоит: абраҟа, абри аҭыԥ иаҵәара,
Ҳамҭан ишаду адгьыл агәышԥы.
Схахьы аҵааҵлақәа ԥшала ихәмаруеит,
Ицәажәоит ахьхьаҳәа еиҵыхны рыбжьқәа.
Урҭ ирдыруеит иахьгылоу, уи акәхап
Жәҩан ахь ихало, изҩахо рыхқәа.
Аҷнышқәа асы еиԥш ирхыбит ажәҩан.
Ихынаа-хынаа, ихышәҭит ацәқәырԥа.
Агәы дыԥдыԥуа, аҟәара цәажәоит,
Аҟәҟәа-ҿҿаҳәа еиныҟьҟьоит ахаҳәқәа рыхқәа.
Ицәахьаз ахаҳәқәа ҭрысны иҿыхоит,
Иҿыхаз ахаҳәқәа аҿуп адыдра.
Ажәҩан алакҭа еиҳа-еиҳа ичуанхоит,
Амшын гәаан, иаҿуп аҵысра.
Иахьа мҽышоуп. Иҟаӡам ццакырак,
Ԥшьаала амшын сазыԥшуеит саргьы.
Иаҭахымзаргьы амшын шьҭахьҟа хьаҵрак,
Ихьаҵуеит. Аҳәаақәа рымазаап зегьы.
Иркын алым, аихац иҭацалан,
Иакәшан иахәаԥшуан ауаа.
Иара ҭынчын, ус ахәыцра иалан,
Цқьагьы иаздырӡомызт ауаа абраҟа изаа.
Иаауан ауаа, ари мацәазны иакәшон,
Еиҳа-еиҳа рыжәпара ӷәӷәахон,
Акы еибырҳәон, рхы-рҿқәа шанан,
Нацәкьысла алым еибадырбон.
Ауаа рыжәпара амҩақәа аџьгәон,
Амашьынақәа ргәашәқәа акуан,
Ақалақь абжа гәырӷьачча-ччон,
Аҽнышьыбжьон алым рбауан.
Ҵысрак ыҟаӡамкәа, иаагылеит амҩа,
Ауаа рымшын халан, ицәқәырԥон.
Еизеит зегьы хәыҷла дула, иҩуа,
Аланаԥшыра еимгеимцара рбон.
Атыршә иасуан, рыблақәа шанан,
Рыбла ԥсыцәгьақәа жьаржьалеиуа ишуан.
Уажә дара шәарахын, рцәа иҭыҵуан,
Аҷыҷмаса лаԥшыла алым рфауан.
Аха... алым ҭынчын, ус, акала,
Ахьаақәа мчыла иакын ихәаҽуа.
Ауаҩ иеиԥш уи абӷа ихтәалан,
Ауаҩ иеиԥш ауаа ирзыԥшуан.
Рыбжьқәа ҭынчхеит ԥшьаала аҵара,
Еиӷьу амахәқәа еимдырҟьон,
Иагон амра алашьцара,
Жәҩан акалҭқәагь ааҵышлон.
Ус, снеиуан сара схала,
Цәашьқәак ҿыхон, иҭаауан.
Сымҩа нҵәомызт, сымҩа иацлон,
Сыбла амҩаҿ иԥшаауан.
Гәаныла иназгон ашьаҟамҩа,
Ҽынлатәи амҩа са избаӡом.
Ирхатәоуп аҵых зегьы ирхаҩан,
Махәык ҵлакаҿ иҵысӡом.
Ахәыцра сылсуеит ара еидаран,
Ҽынла избоз акгьы збом.
Зегьы аҵәахит аҵых рхалан,
Зегьы арҭынчит имқәацо.
Аҩеиԥш иналсын аԥсабара,
Адгьыл дуӡӡа уи иакуп.
Иаҿуп аарла агазҽазра,
Шьҭа уигь ыцәарц аҭахуп.
Аха иҿыхаз аеҵә рыԥхра,
Ирыцла-рыцло, рызҳауеит.
Илашьцазаргьы аҵых еиқәара,
Урҭ азымҵәахт, урҭ ааԥшуеит.
Зны иццакцәазаргь сара сгәеисра,
Уажәшьҭа иҭынчуп, агәра згоит.
Иагьа илашьцазаргь аҵх еиқәара,
Еиҳагь аеҵәа каҷҷоит.
Амшын аччабжь иарышкәакәан,
Ипашәӡа ишьҭоуп ахаҳәқәа.
Амшын хәмарҵәҟьоит еишьылӡа,
Зны иааскьахуеит сшьап аҟынӡагь.
Ккаракаҿ сара сныҵалт,
Иуапышха игылоуп аҵла.
Зных еиҵало, зных еиҵыҵуа,
Хшырцан анаҟә Шәқәрча ихыҵуеит.
Сыгаҿала снеиуеит ԥшьаала,
Еилаԥыруа аԥсаатә аасхалоит,
Ага хыбны аҟәараса ықәтәоуп,
Амшын шәыга ықәыртата...
Имыҭрысӡо ацәқәырԥ халан,
Аҽарҭынчын, ус иахьа иааԥшит.
Адгьыли, ажәҩани ирыбжьалан,
Аҽарҭынчӡан, иаатәеит амшын.
Ари асаркьа аныԥшылоит ажәҩан.
Амшын еиԥшгьы иашәуеит ахаҿы.
Бзиа еибабо реиԥш, рыжәҩа неидырҵан,
Нас рхәыцрақәа ааныркылт акаҿы.
Арҭ аҩбагь сара срыбжьагылоит,
Абырстәи са снаԥцшуеит хара.
Зны амшынаҿ сыҟоуп, зны ажәҩан схалоит,
Нас хәыҷык иеиԥш, сыхәмаруеит сара.
Сыхәмарра ҳәаакгьы амаӡам,
Аԥҟара ишҭыҵызгьы збауеит,
Амшын саркьаҿ снацәкьыс сырбааӡан,
Ажәҩан саркьаҿ сара сыхьӡ сыҩуеит.
Декабр. Изылаҵаауп адгьыл аԥынҵа,
Абан, сҿаԥхьахь апальма ҭаҳәҳәоуп.
Амшын заҵәык хәмаруеит шьапҵакьынҵа,
Ахәыҷ ду иеиԥш, аԥслымӡ еизыҳәҳәо.
Рҽеизга аҳәыҳәқәа тәоуп ихарамкәа,
Урҭ рхәы рылҭоит ҭакәажәык.
Каҳуак снаҿыхәоит, ихаамкәа, иашамкәа,
Схәыцуеит, иаасаӡар абыржәык,
Абрыскьыл аҳаԥы дҭызгашан,
Аҳәагәыжьқәагь ықәсҵап ицҟьаны.
Аха сеилахахуп, аф зысша,
Сусқәагь ирысҭахуеит уаҵәы ҿҳәараны...
Аеҵә налаԥсеит ажәҩан аҵаҿ,
Цәашьқәаҵас иакуеит, иҿыцәоит хараӡа,
Уахәаман иааԥшуеит ажәҩангьы хьшәашәаӡа,
Шәыга иаҵәала абжеиҳара бааӡаӡа.
Иахантәарак амшын ихыӡсалон сыԥра,
Амзагь хыӡсалон амшын.
Саргьы исцәеилагеит ҳәа сыҟоуп сықәра,
Амшын сԥеиԥеиуа сахшьын.
Амшын цәқәырԥа ҭыстон кәапеила,
Сханагала ахәмарра саҿын.
Амзагь, цас иауазшәа, сыбла ихыҷҷало,
Зехьынџьара ашәахәақәа ҿырпын,
Акрамоума нас, иаалырҟьан сыхәмарзар,
Аҷныш ҭысцазар амшын?
Аԥсабара ахаҭа ус иаҭаххазар,
Са стәозма аҵхаҿ сыԥшы?!
Ихыӡсалон амшын сара сыԥра.
Иаамуӡаҵәҟьеит амзак саанаҳәыр.
Еилазгазааит зныкгьы са сықәра,
Нагӡара ақәзааит сара схақәиҭра,
Изыхәодаз ҩнуҵҟала исхәаҽыр.
Амра нхьыҩрын, инарывалт аҵла,
Ашәшьырақәа шьҭалт ихәхәаӡа.
Изакәыху седроу, сгәы хьаак ныҵалт,
Еҳ, аамҭа, ушԥацо укәкәаӡа.
Уцоит уахыԥраа абри адгьыл дуӡӡа,
Иабыкәу мшәан, ас уҩны уахьцо?
Мап, аԥсҭазаара ишаноу ԥхыӡӡам,
Иагьҭесԥыҳәӡам, иукыртә иԥхьаӡо.
Сгылоуп сааины амшын хықәаҿ,
Абан, абраҟагь амра ҭашәоит.
Аҭахызар итәазааит, аҭахызар иҩлааит,
Зегь акоуп, ауаҩ иеиԥш, ахаҿсахьа збоит.
Ицоит аамҭа, ицоит, ихәмарӡом,
Ашәшьырақәа шьҭалоит ихәхәаӡа.
Џьара ԥҳалк хышәҭуеит, иҭәу ӡыла,
Џьара фырџьанкгьы ԥҽуеит изаҵәӡа:
Амра нхьаҩрын, инарывалт аҵла,
Ашәшьырақәа шьҭалт ихәхәаӡа...
Зегь акоуп, амра уаҵәы игылоит,
Даҽа ашәакгьы иишт шарԥазӡа.
Ҭаҭын цыблыхаҵас, аҵых еиқәара,
Анаҟа-араҟа иалаԥсоуп ацәашьқәа.
Амҩаҿ амашьынақәа аҿуп аӷәырра,
Иааԥсеит слымҳақәа... Дзусҭа схьаа зкуа.
Аҵых гәнаҳа аздырӡом, аблақәа ҵаауп,
Зегьы ихьшәашәаӡа, имҵысӡо ирзыԥшуеит.
Абри аҵых сагәыларшәуп,
сымчқәа акала ираауп,
Аӡәаӡәала сҩызцәа цәашьҵас иӡыҭуеит.
Абасоуп ишыҟоу, жәбома, аусқәа,
Амра аншыкьуаз, аҩызцәа рацәан.
Маҷхәма, сҳәон усҟан, аҩызцәа!
Саргьы баагәаран скәыршан.
Краамҭа схы ргәыӷуа изжьазаап,
Краамҭа аҩызараз изжәуан сара аҩы.
Аха, ижәбома, аҩызарагь ахаҵара иеиԥшзаап,
Мап, уи кажьны имбацзаап ус уаҩы.
Бзиа ушԥазбо, Аԥсынтәыла!
Аушәақә иҭуцалоит убжьы.
Ажәлар раԥхьа уҩагылан.
Иурӡырҩлоит еиқәшьшьы.
Ҳаҷкәын иакәҵәҟьоуп, еиларгәжәажәо,
Ргәы амца аԥыркьҳәа иауркуеит.
Нҵәара ақәӡамкәа, ироууа уажәа,
Нырцәи-аарцәи хуркуеит.
Ухаҵкы ҳцааит, шьыри, ҳбаба! –
Ргәы узыбылны удырҽхәоит.
Иара абриалагь ачабаба
Ипашәыккароу ҭоурхоит.
Сгәы ишԥалоу узлагылоу
Убарҭ ауаа абыржәы,
Ҳаҷкәын иоуп ҳәа, гәыла-ԥсыла.
Иҟәандаӡа рыблақәа узыԥшуп...
Аԥенџьыр аҟынтәи бааԥшлоит
Сара сышҟа ԥшьаала,
Саргьы ахәыцра схаԥалоит,
Ус ицом мышкала.
Ҩ-бахәыкны еиҿаԥшлоит,
Наҟ-ааҟ ҳаҩнқәа ахьгылоу,
Ҩ-рҩашкынгьы ҳагәқәа шлоит,
Изеиԥымло мҩала.
Бара сышҟа бзааиӡом,
Саргьы бара бахь,
Аразҟ ҩынтә ихәмарӡом,
Агәра бгом еиҭах?..
Ҳаҩнқәа ахьгылоу еиҿаԥшлоит,
Ҳаиҿаԥшлоит ҳаргьы.
Ҳабжьараҵәҟьа ибжьысны ицоит
Ҩ-ԥаҩкны ҩ-мҩакы.
Ҳзеибамдырӡошәа, ҳнеиҩыслоит ус ганла,
Ҿыбҭӡом, сшыбдыруагь, иџьашьатәуп акала.
Мшыбзиа ҳәа исҳәо,
иҟабҵаӡом аҭак,
Абриаҟара ихьанҭоума ажәак?!
Акәзааит усгьы... Сақәшәеит, исычҳап,
Аха инаԥшуа бизырҽхәом рацәак.
Уи бџьысымшьеит, абзиара иазҳәам,
Сара егьсурым, ус ба бзы иԥшӡам.
Аԥсшәа баҩ алаӡам, еиҳагь уара уахьчоит,
«Мшыбзиа ҳәа» зҳәо «Бзиа убааит» ҳәа иарҳәоит.
Рҽеихшьны аԥҭақәа акаҭ еиҵырхит,
Адгьыл кәымпылра ркуп иҭаҳәҳәа.
Ақәа кыдхаҽоит, абар, иахьа хахоуп,
Аҩарқәа леиуеит ихыҽҽо.
Аха... Сакуеит аӡба, иабасыхәо ақәа,
Ибааӡоит сымаҭәагь баша.
Схы инаркны ибааӡоуп сшьапқәа,
Аха сгәыжәкра ари иазыртәашам...
Уажәымзар-уажәы ӡык зжәындаз, Ахәыцра сыкәшан сакуп,
Уажәымзар-уажәы ҵеџьк збандаз,
Гәарабжьарацыԥхьаӡа сыбла ахуп.
Ари ихбаау ақалақь митәыла,
Митәыла зыгәгьы аарту,
Уи џьара идагәоуп акала,
Аҵеџь-ӡы аздырӡом изакәу.
Иара иахароузеи... Саргьы исхарам,
Снеиуеит уи салалан хара.
Уеизгьы, сгәыӷуеит, ихарамкәа
Ҵеџь-ӡык зжәындаз ҳәа сара.
Сылаԥш иҵашәоит: шьацла ихыбу ашҭа,
Ԥҳәызбакгьы аҵеџьаҿ иҭылтоит аӡы.
Уи ҵәыцала аӡыцқьа сылҭоит.
Изжәуеит, изжәуеит иҭынчумашь сгәы..
Жәҩан саркьалбжьы ҩежьӡа.
Адгьыл ианыҩуеит ергьҳәа хара.
Еиужьу абнара збоит ираҳаҭӡа,
Уи агәҭаҿы сгылоуп сара.
Снеиуеит абри абнара дуӡӡа сылалан,
Мҩа дууп ари, изӡом, сара сзы.
Аҵааҵла гәырӷьоит, сҿаԥхьахь ихалан,
Амҵәыжәҩақәа еиҵнахуеит ироуны хазы.
Ҭагалантәи ашәа хаа ҵәҩанҵәыҟа ишьҭыхны,
Схахьы апҟақәа еишьҭала иԥыруеит.
Аԥснытәи аԥхарра иаарго насоужьны,
Нас салҵас ажәҩан дыршьоит.
Аџь дуқәа гылоуп еилаӷәаа,
Са избоит араҟа аурысқәа рҟазшьа,
Рхахьы ԥшьаала инархьысуеит аԥша хаа,
Издыруеит арҭ аҵлақәа ажәытәтәи рхыԥша.
Сара абри абна гәырны сылаӡӡом,
Араҟа исхоуп ажәытәтәи сыхҭарԥа,
Исшәуп суапа, сҟазшьа сырӡӡом,
Саԥсоуп саргьы Амшын Еиқәа ацәқәырԥа.
Салоуп аурыс бна, адгьыл иазнаӡоу,
Абри адгьыл ду зку ибаӷьаӡа,
Амшын Еиқәа ацәқәырԥеиԥш, саргьы сҟәандаӡа,
Абри абна ду салсуеит шарԥазӡа.
Рымаҭәақәа ршәырхын аҵла,
Абар, ибӷьыжәхан инкаԥсоит.
Ԥшьаала сааины абра срыцалт,
Абӷьы бызшәа ҩежьӡа иахьго.
Исыргылоит сшьапқәа шахо,
Зны сааҭгыло са сыԥшуеит.
Нас, хәыцрашәк сыргоит ихиаало,
Аха ҩаԥхьа саахынҳәуеит.
Аҵарақәаҵәҟьа уажә иҟәиҭуп.
Рыбжьы ҭыргаӡом зынӡа:
Иқәыԥсычҳаз адгьыл ҭынчуп,
Ԥшакгьы амысыц иҵәыҵәӡа.
Сӡырҩуеит сара, слымҳа кыдҵа,
Исҭахыҵәҟьам игар ҽа бжьык.
Ицәажәааит арҭ, ицәажәааит маҷӡак,
Ҳамҭак акәзаргь, сырзыԥшып.
Сыԥшуа амҩаҿ снадиаалт аца,
Жәҩангәашәԥхьара схахьы иаатит.
Асар рымҩа нахьхьи иҟәашӡа.
Ажәҩан гәышҵа ааимдыршәеит.
Сгәаанагара Анцәа идырит,
Аха исыздырам игәы иҭоу.
«Лари уаари, хызи чхәари», Сҳәоит, еиҭасҳәоит, сыбжьы рго.
Аха иҟоу исҳәо акәӡам,
Са сгәы иҭаҵәҟьоу даҽакуп.
Саҳәом сара рацәаӡакгьы,
Акызаҵәык са исҭахуп.
Анцәа абраҟа мап сцәимкааит,
Сара сразызар иара изын,
Еҵәа заҵәык ацаԥха сиҭааит,
Уаҳа акымзарак сҭахым.
Иӡыҭит аԥсҭҳәақәа, ажәҩан иалаз,
Иҷҷеит адгьылгьы агәахы.
Ашьауардынгьы, абан, иахьчалаз.
Аарла ихалоит ахәахьы...
Ишит иахьышьҭаз ахаҳә шәыгәра.
Иааԥшит иҵәахыз аҟазшьа.
Иԥжәеит агәақьҳәа, ирӡны аҭынчра,
Нас ари збатәузеи уамашәа?!
Ари адгьыл, ҿыц избазшәа, сықәыԥшуеит,
Сгылоуп. сыблақәа ирбо сызхаҵом.
Маҿа-маҿа аԥсыбаҩқәа шьыхны иалаԥсоуп,
Жәык атәарҭагь ҭацәны избаӡом.
Арҭ ауаа зны иҟан, адунеи иқәын,
Иччон, ихәмаруан, ирымамызт хьаа,
Ршьап аҵаҟа адунеи кәымпылын,
Урҭ ирбон амра, ашәа азырҳәон амза,
Инҵәаӡомызт агәырӷьара аҿҳәара.
Аха аҳаԥшьа иҭәугьы ҩыла, ҽнак иаалырҟьан,
Изакәыху сеидроу, иҵкәоит аган џьара,
Нас аҩы кылсуа, ицоит иҵыкәкәа.
Акгьы ҟамлаӡеит...
Аҳаԥшьа ршьаркыцуеит,
Иҭарҭәоит ҩаԥхьа аҩы, иржәуеит ҽа шьоукы.
Урҭ ранацәеи рабацәеи рныҳәоит...
Аҩы цеицеиуеит,
Ус, аҳаԥшьа ҭацәыхуеит ҽа мышкы.
Абас еикәшоит аамҭа, ицоит иаанымгыл,
Адгьыл шьацԥштәыла иахьықәу агәаҿы.
Урҭ абраҟа, бӷьыцны иҿоушәа адгьыл,
Икаԥсозаап нас ишнеиуа ашьапаҿы.
Еи, аҩыза, уахьнеиуа уҽы аӷәра уааха,
Ишакәым ала иумырԥан уҽы иахьакәым.
Ари адгьылаҿ ауаа ицәахьоу умырҿыхан
Урҭ нықәиазшәа абоит сара сгәы.
Зны урҭ уареи сареи иҳаиԥшын, иҳамӡап,
Иҟан абри адунеиаҿ дара ааигәаӡа.
Издыруада, уареи сареи ҳзыҳәан акәзар иразӡа,
Реиҳарак заа изыцәаз абраҟа имааԥшӡо...
Умыццакын, аҩыза, абааԥс, уахьнеиуа,
Ицәумҟьан, уамеихсын ари адгьыл узқәу.
Зны арҭ ауаагь абас илеиҩеиуан,
Уажә ҵаҟа игыла, ҳа ҳашьҭых ҳаркуп.
Слымҳа амшын ҭахәыҭхәыҭуам,
Абла иацәара ҵыс-ҵысуа
Ус, игәаан, акәара иасуеит,
Уи, иаҳа-иаҳа игәышуа.
Иахьа еиҩызарак ааҳзеилам,
Имаҷӡам, ҳгәалақәа рацәоуп.
Ԥасеиԥш, гәыкала ҳаилаҵәам,
Акала ҳамҩақәа хыҵәҵәоуп.
Ианар мза «хәмаруеит» ҳагәҭа,
Ҳара ҳгыла ус ҳаԥшуп.
Иара цәажәоит ҳара ҳгәамҭа,
Амшын баша исыцәгәышуп.
Аус ыҟам ара имжьыжькыртә,
Учҳара дууз, са сымшын!
Баша усказ уара умхыжжын,
Аԥхын ҳаԥхьаҟа иаҳзыԥшуп.
Иҩежьӡа амшын рыҵатәеит абаҳча,
Ахьарчҳәа ршьапаҿы ицәқәырԥоит.
Икаԥсоит абыӷьқәа, ихьаҳәхьачом уаҳа,
Акакала еиқәыло, рҿыгҳара жәпахоит.
Сара, ари амшын сҭалоит, иҩежьӡа,
Абан, абаҳча ахахьы сыӡсоит.
Исцәыӡит, избаӡом иац избоз аҵа,
Иахьа сшьапҭыԥқәа, быӷь ҩежьла еимаԥсоит.
Иацы араҟа амшын ҩежь мааицызт,
Саргьы исыздыруамызт ус еиԥш акы.
Иацы аҟармаҵыс абжьы меихсыӷьцызт,
Аԥшқа иеиԥш, сыцәа ҭынчын саргьы.
Аха иахьа ахҩахаха смаӡеит,
Амшын ҩежь насыхьӡеит саргьы,
Амала баша сара схы сеижьеит,
Царҭа амаӡам уаҳа џьаргьы.
Сыӡсо абаҳча ахахьы снеиуеит,
Амшын ҩежьӡа, нахьхьинӡа ицәқәырԥоит,
Зных аҵлақәа цәқәырԥак нарысуеит,
Нас ахьарчҳәа иара уа ихәашоит.
Аха ҩаԥхьа ацәқәырԥқәа рыжәлоит,
Макьана ибахҵәоу аҵлақәа ршьапқәа,
Избоит, ажәҩангьы аамҭала шьҭа иҩежьуп,
Амрагь даҽаџьара икәараҵеит амҩапа.
Агәы иауа-иамуа,
Агәы иауа-иамуа,
Ԥшьаала иалагеит асы.
Еиҳа-еиҳа иоужьуа,
Ачҳара хыжжуа,
Ибыбышӡа иҭалеит аԥсы.
Иҩ адәқәа инархысит,
Агаҿахь инылсит Аҟәатәи асы..
Ихәмаруеит аҩнқәа ирхууа,
Амчхара духо,
Ишкәакәаӡа ихыҵит...
Ишьҭоуп, ишьҭыҵуам,
Ирықәтәоуп аҵла, ирықәҵуам,
Ихьшәашәаӡа акасы.
Аха...
Сгәы иҭоуп иҭымҵӡо
Сгәалашәара имыӡӡо,
Анкьеиԥш иԥхаӡа.
Асы шьхыцны ихәмаруаз,
Иаргьежьт ааԥнык исхашҭуаз,
Шә-ааԥнык ирыԥсаз...
Иаулааит асы хәмаруа,
Аӡы иныруа-иааруа,
Аԥаҩқәа еимнадоз,
Ихалоз аҵла ирылашәкәо,
Ицахьоу аамҭак насгәаларшәо,
Лаӷәымнгьы иԥжәоз...
Сырхаԥалон ахаҳәраҿ сара ахаҳәқәа,
Мҩак ыҟаӡамшәа краамҭа ус сыԥшуан.
Џьара Анцәа иррацәазшәа акәаԥқәа,
Мариала иуҭаххаргьы узцарым.
Сара иԥысшәеит усгьы араҟа исылшоз,
Скаҳаит, аха сиашаӡа сынхон.
Избеит, аҵыхәтәан уигьы акгьы шамҳәоз,
Ҵәҩанк ахала абыца узахаҵом.
Ԥхьаҟа, аҩызцәа! ҿысҭит уаҟа схьамҵкәа,
Еивагыла сҩызцәагь дәықәлеит иҭрыс.
Аиааирагь ҳԥылеит амҩан имшацкәа,
Амшынгьы жәыланы ахаҳәра инагәылст.
Имгәыӷӡоз ахаҳәқәа амшын ӡы иакәабеит,
Рыхқәа анеинҟьа, ишәаҟьан иҟәрит.
Ицеит ахаҳәқәагь рҭыԥқәа ирымыкәкәан,
Амшын иахьаршәуаз еишьҭала икәыркәрит.
Иҟаӡамшәа ахаҳәқәа, аҟәара инықәбеит,
Ага еиужьра ааԥшит еилыкка.
Џьабаасгьы амшын ари зынӡа иамбеит,
Ԥшьаала аусқәа хьаада еилнаргеит...
Саазқәылаз сыцәа ҭынчым,
Исыздыруам изыхҟьо,
Ҵхагәыла аты схыччоит,
Уигь иадырзаап акгьы шсымчым,
Сԥенџьыр азааигәа амҵәыжәҩа аҟьоит.
Бзиа избалоз аеҵә рыԥхрагь,
Жәҩан ҵаулаҿ снарзыԥшит,
Акала ишьҭысхит урҭ рцәымӷрагь,
Исыхәаԥшуеит даргьы ҵәымӷха,
Иҟалазеи, изырҩышьи?
Сгәы кыдгылеит, баша аҷынҷа
Ҩышьҭԥырааргьы сеилашәоит,
Сажәа дарччоит аӡәы иаҳаргьы,
Ас сахьыҟоу, исҳәаргьы изӡаргьы,
Сарыгәжәажәоит уамашәа.
Уаргьы ухәыци, саргьы схәыцуеит,
Мариас дарбан ҳзыԥхьаӡа?
Уччо угылоуп, узыԥшуазеи,
Ҳабжьара ацҳа, абар, иахьхыҵуа,
Уара уахьгылоу иубаӡом!
Ускуам сара сусны мчыла,
Иахьуҭаху уара уца,
Аҩызара узымбеит сашшуам сгыла,
Амала сызуҳәо, шьоук иаҳԥыло –
Иҳаицәоу ҳхыччартә иҟоумҵан!
Угәра агара цәгьазаргьы изгашан,
Сыбла хызҩарын ҽырдагәа ҟаҵо.
Џьара акы збозҭгьы наԥхыцк узласыриашо,
Насыԥк сымоуп ҳәа саргьы исыԥхьаӡон.
Зегьы узеиԥшшәа уалоуп ақыҭа,
Зегь узеиԥшӡам, амцҳәара зыԥсои?
Иззымдыруа дарбан уа угәы иҭоу,
Баша уаҳҿаччо, абӷьыжә урхәашоит.
Зегьы унархууа уцазшәа икаԥса,
Умҩаҿ ухала иуҳасабуеит,
Сеиԥш дабаҟоу иахьа кыр иаԥсоу
Маӡа-аргама жәақәак урххахуеит.
Џьабаа амаӡам, мап, уара удырра,
Зегь ахәы руҭошәа ус ухы иунарбоит.
Иубаӡом уара, ихжәахьеит улыра,
Арахь, зегьы удырызшәа, баша уҽырбоит.
Угәра агара цәгьазаргьы изгашан,
Сыбла хызҩарын ҽырдагәа ҟаҵо.
Џьара акы збозҭгьы наԥхыцк узласыриашо,
Насыԥк сымоуп ҳәа саргьы исыԥхьаӡон...
Амшын цәқәырԥара сыӡсо салоуп,
Акала сҽысымԥсахт схаҭа,
Иаргьы шыҟац ус исԥылеит,
Ҵыԥх еиԥш, абла еиҵарпата.
Амшын цәаныррак агәы иҭалоушь,
Сара схәыцхьеит
Знык еиԥш шәынтә.
Иаҳҳәап иара: снеингьы сҭамлааит,
Гәырҩас иауеи сара сҟынтә?!
Аибашьра еилгеижьҭеи акрааҵхьеит,
Ачарҭақәа еинылахьеит, ихалахьеит аҩнқәа.
Ақалақь ҿыцқәа рыжәҩа шьҭырххьеит,
Еимырдахьеит ауаатәыҩса рнапқәа.
Ленинград азааигәара сгылоуп џьара,
Ԥшьаала аџьра сыҵала снеиуеит.
Абыӷь ҩежьқәа цәажәо иаҿуп ахыҷра,
Аҵлақәа ирыдхало, сыблақәа ԥшаауеит.
Луанытә рқәыԥсычҳабжь сныруеит аҵла,
Ахьаа мцаӡозаап иԥырны џьаргьы?
Игылоуп аҵлақәа, ахҭыԥ рынпыҟҟала,
Икамҳаз аибашьҩы иеиԥшуп иахьагьы.
Ашәаԥыџьаԥи, анаҟәқәеи еилало,
Амра жәҩан аҵахь ирҵәахит.
Адгьыл аӡамҩа ашәыҭҳа аҿалан,
Иаргьы ҭынчӡа иааԥшит.
Амш агәы иҭоу сзымдырт,
Ақәа аушоу, амра ԥхоу?
Сҿаԥхьаҵәҟьа маҭык ҩылҵәырт.
Сахьцо амҩаҿ сааԥшру?
Мап, снеилап аԥхӡы ԥхьаҳәо,
Еиҭасааит амшгьы еицәахо.
Ишәарҭахеит ҳәа, сара схьаҳәрым,
Ашоураан амҵгьы ԥырхьеит.
Егьа амҩаҿ сара исԥылап,
Сгыларыма сгәы ԥшаауа?
Мап, сыҟанаҵ сара сымхьаҳәып,
Исзыблырц ҳаԥхьаҟагь агәқәа.
Багада аҩхааҿ Кәыдри сареи ҳаицыҵҟьеит,
Кәыдры абӷа еиҵыхны иԥырӡеит.
Ҳнеиуеит ҩыџьа, иқәҵаӡан амца,
Арха еиужьра ашәымҭак ҳахьӡеит.
Инеиуеит ҳамҩа уаанӡеиԥш, ишьҭыҵын,
Еиқәҿаҳҭуеит уажәы-уажә: «Ҳаи-чеи!»
Амшын Еиқәагь ахәыцра еиқәа иалҵын,
Ажакьа хышлыгәӡа иааччеит.
Са исцәымӷуп аӷба абаӷәазаҿ иангылоу,
Ихырсысуа ацәа ианарххо.
Аҟәара хықәаҿ ианҷаԥшьо ичалан,
Ма азқәа амшын ахь ианархо.
Бзиа избоит аӷба амшын ихыхәхәала,
Ацәқәырԥа иаҵәара еиқәу ижәпаӡа,
Ацәаҳәа шкәакәа алго, ианӡсо имаангыла,
Аҷныш амҵәыжәҩа еиԥш, избоит иласӡа.
Саргьы исҭахуп ҷнышк еиԥш, аҳауа салԥа,
Инаскьазгарц усҟан амшын агәахьы.
Аӡсара азыҳәан ауп изиз аӷба,
Аԥрақәа шьҭыхны иаԥылааит аԥшаӷьы.
Са исцәымӷуп аӷба абаӷәазаҿ иангылоу,
Ихырсысуа ацәа ианарххо,
Амшын ҿықәаҿ ианҷаԥшьо ичалан,
Ма азқәа амшын ахь ианархо.
Идәықәлаз аанкылашьа амаӡам,
Ицоит аамҭа ԥырны, иԥырӡаны.
Иацтәи ааԥын иахьа иҟаӡам,
Иахьа ҳашәа цоит ихҿаны.
Иацтәи, иахьа хнырҳәыра ақәӡам,
Уахьымҵәуан аамҭа иацтәи.
Аус злоу иуаҩсыз акәӡам,
Аус злоу – уԥхамшьо уаԥыл уаҵәтәи.
Ицәырҵуеит аамҭа аҽырҿыцны,
Аҵлақәа рҭыԥан иазҳауеит аиха.
Мап, умгылан, аҩыза, ухьаҵны,
Аиха, уи ада ԥсыхәа ыҟаӡам иахьа!
Аҭелқәа рҽеихда ихалаӡан,
Аӡахәеиԥш ирылсит аихақәа.
Идәықәлаз аанкылашьа амаӡам,
Иахьатәи ҳаамҭа збоит ацәаҳәақәа...
Сара сашәа, чамгәыр бжьы хаан абна илсуеит,
Ихаҳә хьшәашәоу ақалақьқәагь арҿыхауеит уи.
Аҟармаҵысҵәҟьа, амахә иқәтәоу, агәы арчыхәчыхәуеит,
Уа абаҳчараҿ зынӡа иархагоит аӡыркәи.
Иагьацлашоит амра ашәахәа гәырӷьа мшыла,
Аҩыза иԥылоит, ҩызарала агәы ҭыӷьӷьа.
Еицакра умыхьын, сашәа, ушхало ухала,
Ицәгьахәыцуа аӷа хәымгагь уигәаԥхартә.
«Шәықәынҵәақьааит! Шәықәынҵәақьааит!»
Ашшаӷьыч иаргоит абжьы.
«Иуҳәо абзиа, абзиа иазҳәазааит!» Игәырӷьоит рдәынакгьы шьыжьы.
«Иашәиуу-шәиуу!» ажәардәына,
Атыршә иасуеит уа хәыҷҵас.
Идырҿыхазшәа, ашьхарҵысгьы,
Иҵәық-ҵәықуеит ишьҭаҟьа-шьҭас.
Ахы рыҭо аҟармаҵыс уа,
Иаҳәоит иркьыкь ахапа.
Саашанхалеит. Саашанхалан,
Сҽеиҵых сықәиоуп са соупа.
Ицәажәоит абна, ҵыс бызшәала,
Акәараҷҷа абжьы ҭаауеит.
Игьежьуазгьы адгьыл ааҭгылан,
Алымҳа кыдҵа ара иӡырҩуеит.
Иудыруазааит, уара амшын, улшара,
Амрагылареи, амраҭашәареи унаӡоз.
Уахьысуаз ухалан ажәҩан абӷаӡара,
Уҭахызар уара шышкамсс суԥхьаӡоз.
Зегь акоуп, ухықәан игон са сцәажәабжь,
Зқьышықәсала иахьыкшоз ацәқәырԥа.
Ус акәым, абраҟа иҿион Нарҭаа ражәабжь,
Адунеи иақәлоу раԥхьа ишьҭарҵон амҩапа...
Уара ухықәаҿоуп, Нарҭ Сасрыҟәа дгыла,
Иахькыдиԥааз ажәҩан аеҵә иаркыз.
Уара ухықәаҿоуп, Нарҭаа ҽыжәлан,
Ладеи ҩадеи амҩа ахьаадыртыз.
Нас иҳәа, амшын, са сбызшәа ухәаҽуама,
Уара иулшама уи ахьиҵәҟьаз ашьра?
Иҟалап, уи амҽхак урмаҷзар, имцума,
Зқьышықәсала уажәло уаҿын ацәқәырԥара.
Аха еиқәхеит сбызшәа, абар, уара ухықәаҿ,
Ихыԥшылоит иахьагьы улакҭа.
Иахьагьы ужәылоит анкьеиԥш, ушжәылац,
Иахьагьы угәы иҭоума иҟоуҵарц аԥхасҭа,
Уцәқәырԥа иагәылыҩуеит, сара сбызшәа халан,
Уи ахатәы бжьы амоуп уаанӡеиԥш ицқьаӡа,
Уцәқәырԥоз, амшын! Издыруада акала,
Уа уҟазшьа акәзаргьы измырӡыз сбызшәа!
Учеиџьыка садԥхьалан, сзеиԥшыз дсоуҳәон,
Саргьы устолаҿ сузыӡрҩуа стәан.
Уара утәала ухәыцуан: «Сыҟоуп аӷьараҳәа,
Досу дызусҭоу ҭасҳәоит илакҭа...»
Сара узеиԥшу уасҳәаӡом, судызцалеи?
Ицәгьоуп, аиашаз, угәнаҳа, анцәиныс.
Ухы жьжьала, убла ааԥшуеит, ус унеила,
Ахаҵа уа уҿын имоузеи ҳәатәыс?!
Изыҩрызеи ҳәа зны-зынла схәыцуа,
Ашә насхаркны снеины стәалоит.
Цас иауазшәа, сгәалашәарагь ыӡуеит,
Аԥараҭра иҭацәыз еиԥш, акәакьаҿ саанхалоит.
Ишԥа, џьушьҭ, ас ирҳәарцу:
«Далгеит, иблит иаразнак
ишакыз еиԥш ацәашьы!»
Нас суашәшәырахамашь, анаџьалбеит,
Сышгәыӷуаз,
аамҭа макьаназ шьыжьуп.
Уажәы-уашьҭан асыԥса сыҵаԥҵәарц алшон,
Аҵаа ҟамеиԥш, ахы ҵәрыԥса сыбла ихгылан.
Зныкгьы угәнымқьит, имҩахәасҭа уи изнагом,
Уԥсабара урҭқәа аздырӡом, иугхом, иуцлом,
Умҵәыжәҩа иныҵак иухьчада уа уаагылан,
Еиҳагьы угәырӷьон аӡәы ахра дааҿанхалар,
Ахра ихыҵуаз иузиҭама, унапы уҩахан.
Ухазы уҟоуп, иузҭынчроуп, ухада ухьаам.
Ухьаадара, шьҭа исзыԥхьаӡом баша хәмарран,
Уи еицәоуп, аха зқьынтәгьы, даҽа зқьы ацҵан...
Амреиԥш ашәҭқәагь гәылҵын икаҷҷеит,
Шә-насыԥкгьы шәгәырӷьаран иҭҟьеит.
Ҽааныбзиала!..
Адгьыл ааԥынрахь ихачеит.
Ашәҭқәеи амреи неихәлаччеит,
Ҩы-мшынк неилалазшәа ицәқәырԥеит.
Шьабсҭан аиаҵәара сҩылԥан.
Скаԥа-каԥо снеиуеит смааԥсо,
Акәарақәа ашәҭ рҿаԥсо.
Схахьы ҵлакы инҭыԥан хәыԥшқак,
Ажәҩан иналалт иӡысо...
Сара ахра саҿшәаны санҭала,
Уи игәы ҭгәырӷьаа мҵәыжәҩада дԥыруан.
Сеиқәхан хыхь санхала,
Уара уфырхаҵоуп ҳәа уи инапы сиркуан.
Хәыцраха исысуеит сахьгылоу,
Уи иоуаз, мшәан, сара сҭахар?
Ак ҟамлаӡазшәа, инапы нкыло,
Иасҳәоит: ахраҿ сҭахон, сааумбар.
Ижәытә-иҿатә схасыршҭырц сҭахуп,
Адәқәа какаҷла ихсыркуеит.
Уԥшыр, амцҳәара саҿуп,
Избан, са схы сазҵаауеит?
Сгәанала, схәыцыр мыцхәым,
Исхарақәоу маҷзам саргьы.
Гәыбӷанс имоуи сызҭахым,
Уи сицхраан дхызҩазар уажәгьы?
Избан, шьоукы, шәзакыз агәынхара,
Хырԥашьа змамыз ҟасҵазар џьара акы?
Саԥылазар рацәаӡакгьы ихаамыз ашара,
Саԥылазар ашьыжь, ицқьаӡа сыгәҭакы?
Шьыжьбзиа! ҳәа раԥхьагь сара исҳәазар,
Иакәымкәа крысҳәама, сшәызҵаауеит?
Бзиа убааит! ҳәа аҳәашьа шәақәмшәазар,
Сара араҟа исхароу ҳәа акгьы сымбеит.
Акамбашь мыхҭалақәа авызгазар аанда,
Сгәанала, сыхәҭаа уаҩҵас иҟасҵеит.
Ирӷәӷәатәуп аандақәа,
шәангылах, ижәбанда,
Ажәак исҳәаз аума асҟак шәызбылӡа?
Иабаҭаху агәаара, шәазхәыци, шәхала,
Уажәакәым, уашьҭангьы иаԥсамзар ҟалап.
Еиҵыхтәым арсҟак имаҷӡоу агәала,
Шәхамыжәқәа ирылсҳәаз сабак аашәычҳап...
Жәаха иаалырҟьан ишәҭит абгыӡра,
Иҿыхеит саргьы ицәаз схәыцра.
Иацлеит амшгьы ишеи-шеиуа,
Ибыцуп амра ба бахьнеиуа.
Бзиа ишцазбо ааԥын амра,
Иарлахҿыхуеит сара сықәра.
Акрамоума адәы снықәлар,
Снарацлабып адәаҿ ахьыбҿар.
Џьара сыԥап, џьара сыхәмарып,
Аҭахызаргьы, Кәыдры сырып.
Уаанӡеиԥш, абаз сзышьҭымхыргьы,
Акрамоума, мшәан, иара уигьы.
Ари адунеи хырымкаазар,
Саргьы зинқәак сымоуп, исаӡар.
Зегьы рзыҳәан амра ԥхозар,
Аҳы, исхароу бара ибҳәозар?!
Аҵарақәа еиларгьежьуа
ахьшь иԥханаҵеит.
Ашьауардын анцәырҟьа,
ахьшь аҽаӡеит.
Абас иҟоуп аусқәа,
абас иагьынхоит,
Башаӡа, башаӡа сгәыла
игәы сзынхоит.
Ԥҭа-цәышла ишьыхуп ажәҩан.
Ажәҩан акалҭ џьаргьы иҵысӡом.
Ицәышуп ақалақьгьы иажәлан,
Даҽа шәыгак умбаӡо.
Ахаҳәқәа аԥша иаргьежьызшәа,
Амҩақәа еихало иҳаракхоит.
Схәыцуа сгылоуп,
ҿыц сааԥшызшәа,
Баҟак амҵан ажәак сырххоит.
Аҽы дақәтәоуп ажәытә ҳәынҭқар ду,
Абар иҽы ыԥоит абыржәы.
Ибаргузеи, идыруеит иду,
Игоит ԥхьаҟа ҳәа иҿҭыбжьы...
Ари асахьа кыр иҿырԥшыгоуп,
Агәадура аҵоузеи шаҟа!
Ма уԥсыроуп, ма унхароуп,
Зегьы узеиԥшны уҟамлароуп
Мҩакоуп иҟоу ԥхьаҟа!!!
Ашьшьыҳәа схы ахәыцқәа налышәшәоит,
Урҭ гәырӷьаҵәа инҭалоит ҵаҟа.
Ссиршәа аӷәраҿын инықәшәоит,
Ахыц ианшәаз иаҩызахан ахҿа.
Иџьшьатәуп абри аҟара изыргәырӷьо,
Мшәан,усҵәҟьа са сгаӡаӡам.
Икаԥсо схахәыцқәа хьааго,
Сахьгылоу схәыцуеит шьыжьӡа.
Иажәуеит ахацәқәала аҵла,
Ауаҩгьы убасоуп дышшоу,
Сеиҭамҵӡо сахьгылоу схәыцуеит,
Абри адунеи дуӡӡаҿ илашоу.
Абасҵәҟьа ирлас сажәыма,
Сахьӡаанӡа ма џьара акы?
Ус, баша хәыцра сакыма,
Сааумышьҭӡо уаҳа ԥскы?
Сгәы иалоу: скәмжәы ҵсырхаама,
Амала сҽыжәызма саргьы?
Сыжәлар ирыхәозаз
схахәыц хәыҷ кашәамашь? –
О, усҟан ихьаамызт сыԥсрагьы!
Аҵәа ҟаԥшьқәа наргоит клаҭла,
(Дзусҭа, седру, арҭ зго!)
Иҭәуп аклаҭқәа мра шәахәала,
Аклаҭ ирхыҽҽа исҿаԥхоит.
Дареи сареи акгьы ҳзеилам,
Шьоук инаргоит аҵәақәа.
Урҭ аклаҭ изҭоу изахыҵуам,
Саргьы срықәиҭым снапқәа.
Ахәыцра салоуп сара схала,
Ицоит амҩа шшапаӡа.
Ҽы заҵәыкгьы амҩа ианхалеит,
Адәы нҵәазаап шарԥазӡа...
Шьоукы русқәа ирылацәажәоит,
Шьхымза гәаран ршыкьыбжь гоит.
Џьара иаангылоит, џьара ижәылоит,
Ҳа ҳмашьына шцац ицоит.
Сара ҿысҭӡом. Аҵәақәагь ҿырҭӡом,
Ҿырҭӡом ус, иааԥшуеит.
Аха сгәы иалоу, абарҭ еигәыдҵо,
Шьоукы ирымоатә иргауеит.
Адыхҳәа сганаҿ иныҵԥрааит абнакәты,
Зназы сахьгылаз саашанхеит.
Уи халон амрахь, аԥштәы
Еилаарцыруа сыблаҿ инхеит.
Схысит. «Икыдшәеит» мракы,
Ишызбоз, инҭалт икәкәаӡа.
Избон, сахьгылаз ҳамҭакы,
Ҽыҭ-ҽыҭ ашәахәа адәы иахьыгӡаны.
Иҵӡозеи уи аахыс: схәыцуеит,
Амшқәа акала ишәшьуп.
Ҵабыргуп, мрак иахьагьы ицәырҵуеит,
Аха, алакҭа акалашәа ихәашьуп.
Кануа Кәжьы иҵәуашьала,
Иаҿаапкит аҵыхгьы уаха.
Иџьарсахьан аҵла ахала,
Ҩнык аганаҿы иаанхеит.
Адәахьы идәылҵуа ауаҩы дыҟам,
Сышькыл кылхны стәоуп џьара.
Изакәи, мшәа, асҵәҟьа ҿымҭкәа,
Са стәаӡомызт асаара.
Сҽыхәа исыҵԥаау аума игәнызго,
Ишьҭхысаа инеиуаз есқьынгьы.
Схәыцуеит уаха акала иҭынчӡоу,
Акала усывамлан аӡәгьы.
Сасрыҟәа иеиԥш, сара игәнызгап
Сзықәтәаз «Бзоу» аҭахара.
Акы, «нарҭаа», уажәшьҭа шәгәырӷьа,
Нышькәа ҳалԥацәоуп ҳара!
Уамак леиуеит, қәоушәа сушәа,
Амҩақәа зегь уаха икуп.
Сахьтәоу исҳәахуеит ахаҵарашәа,
Ус, аушәақәҳәа акы саҿуп.
Шьыжьаахыс амашьынақәа «ӷәыруеит»,
Амҩаду рыҵаҳәҳәа иркуп.
Ари ашьҭыбжь аҭӡамцқәа ирныҩуеит,
Ауаҭахқәагь рлымҳақәа ҭәуп.
Ацәыкәбар ҭаԥсоит аҩаршьҭра.
Аҩнқәа рганқәагьы бааӡоит.
Иахьатәи сыгәҭакы егьагӡам исхашҭырц,
Шьҭа ари амш иахьа ихкәаӡом.
Ақалақь иахагылоу аҵлақәа
Ицәышӡа аӡԥсы рҿыкәкәоит.
Саахан, идысҵоит аԥенџьырқәа,
Сгәыӷуеит, шьҭа ақәагьы хыкәкәоит.
Аха, макьана иаҿуп ақәоура,
Амашьынақәагьы рышьҭыбжь хыҵуеит,
Хыхь ажәҩан аҿуп адыдра,
Сгәылара пианинок ҟууеит...
Ицәгьахеит аусқәа саазқәлаз,
Аха, сишь, дҟазҵозеи ауаҩы дыӷәӷәаӡа.
Ԥхьаҟа! Уаҳа мҩаҟам, аиашаз,
Иаасыртит аҩын ашәқәа, снеиуеит сласӡа.
Сгәы иҭыҵма, мшәан, аԥҭа ихалаз,
Ирнызбалоит Аԥсны асахьа.
Шьана иаҵәан адгьыл иалоу,
Дунеи блас иамоу иԥсыԥха.
Снагәылалоит ииаҵәоу аԥҭа,
Аԥхыӡ аҟнеиԥш сԥырны схалоит.
Сасрыҟәа иеиԥш аҳаԥшьа хсыршәҭын,
Анасыԥ адунеи иазысшоит.
Исҿахәмаруа амра ччахуеит,
Иааскьоит зынӡа сааигәарахь,
Лабҿабаҵәҟьан иара збахуеит,
Иаршаҳәшаҳәуеит сӡамҩа, сылахь.
Ииаҵәаӡа аԥҭа сыбла ихыӡсоит,
Аԥсны иамаҵәҟьоуп аԥҭа асахьа.
Абар, иахьхалогь иара ҿыцӡа.
Игәырӷьаҵәа адунеи ҿыхоит.
Сара ачча сакуеит, саахәыцыр,
Ссиршәагь ишоуп аамҭа, иаҳауеи?!
Мдырс урыԥхьаӡозаап, ҿумҭыр,
Ас иӷӷаран избомызт адунеи...
Арахь иҵаулоушәа аабозаап есымша,
Иаҭахым џьабаазаап иаабо хазы.
Егьи, иҟьаԥсзаап саанк еиԥш баша,
Цәыкәбаркгьы мыцхәызаап уи азы.
Узнысхьоу мҩак еиԥш усыхәаԥшуеит,
Ухәыцуеит: исҵеит, имҩагь-иӡгьы,
Егьырҭгьы абри иеиԥшума,
Изызбоз аџьабаа, изкасҭәоз аԥхӡгьы...
Абас ухәыцра цәырҵын иуацәажәоит,
Зегь удырызшәа ухы иунарбоит.
Уаазқәлаз зынӡа иҭҟьаӡеит ужәҩа,
Аӡәгьы уиздырам иахьа узбо.
Уажәы иузкашыррахеит уусқәа,
Уԥсҭазаарагь убас имариахеит.
Уаԥхьагь иаақәгылеит ахыбжақәа,
Ахгьы абар ирчаԥахьеит.
Аха сара ҿымҭӡо, сгылоуп сахьгылац,
Иџьасшьоит избо, Анцәа ду ҳазшаз!
Абри сара иабыкәу, мшәа, сахьыҟаз.
Жәафцәа икәрша абри даниуаз?!
Избоит амшын, сыбла аахыстыр,
Ибааӡоит, иааиҵысхыргьы снацәа.
Аха идагәоуп уи, иазҿысҭыргь,
Убас ишазаап уи Анцәа.
Дәык снықәлашт, са саахәыцуеит,
Сыбӷа еиҵысхып, сааҽырбап.
Аха сабацои, амшын цәырҵуеит,
Сшьапы неиҵысхыргь, ибааӡап...
Уа сааҭгылоит исҭахха исҭахымха,
Сшьап аҟныҵәҟьа аҽарххоит.
Иҭатәоуп амшын агәы мшынха,
Саха амам, еилахоуп...
Избоит амшын, сыбла аахыстыр,
Ибааӡоит, иааиҵысхыргьы снацәа.
Аха идагәоуп уи, иазҿысҭыргь,
Убас ишазаап уи Анцәа.
Аӡиас неиуеит ажәҩан иаҵалан,
Иҵаашәшәало аблақәа ааԥшуеит.
Ашышкамс рыцҳа ӡсоит ичалан,
Сара уи хьаада сазыԥшуеит.
Ихьшәашәоуп ажәҩан.
Ихьшәашәоуп аӡы.
Саргьы сыхьшәашәоуп уажәы.
Избоит, ашышкамс гәыӷьуеит зназы,
Аха маҷ-маҷ иахәоит ахы.
Уи ӡсо аӡиас ихылеит,
Иџыр ԥштәылоу ааҩнахуеит ацәқәырԥа.
Саргьы сгәы хьаԥссо сааҭгылоит,
Иҟасҵаз шҽеимыз збон схаҭа.
Са сыччон иӡит ҳәа ашышкамс,
Иӡит ҳәа, уи аӡы иагеит! –
Аха иара ацәқәырԥа ирыламӡт,
Абан аҿаԥхьахь аԥаҩ ааигәахеит.
Шьҭа, ари ашышкамс, иҟалап еиқәхаргьы,
Ари баша иканамҭәаӡеит аԥхӡы.
Аха сшәоит, са сҩызак убрахьтәи,
Дагәҭасны арахь иҭаижьхыр аӡы?!
...Егри Кәыдри ҩ-ӡык рыбжьара,
Сыззымдыруаз азә дынхомызт.
Егри Кәыдри ҩ-зык рыбжьара,
Сажәагь аӡә дахыԥаӡомызт.
Иарбан усыз са сызҿымыз,
Жәлары срыԥхьон ахақәиҭрахь,
Амучацәа зегьы шҳәыԥыз,
Ада ԥысҵәеит усҟан рылахь.
Ааигәа амашьына санканажьгьы,
Сгәы аԥхьа искыз сара «сқьаадоуп».
Ҳтәылаз искуп сыԥс инхазгьы,
Зегь шәызнугьы сара сымҩоуп...
Еҳ, са схаан, еҳ, са схаан,
Иҟасҵақәоз ҟазҵахьадаз!
Изгон амҩа, абна раан,
Сеиԥш џьабаакгьы збахьадаз... Абри шәазҳәо игәра шәымгароуп,
Дааизаргьы уи дыфраҭмызт,
Ус дзышьцылоу уи бадақьроуп,
Уажәыгь дызҿу данхәыҷызтәоуп...
Уи ашә дылагыла ԥскы дсыҳәон: Џьара еиқәажәк сахумбаан, абааԥсы! –
Зегь «ҿыцзаарын», исымбеит иажәыз ҳәа, Уи аҳәаҩ исҭашаз лассы..
Дцагәышьеит наҟ, амардуан даҿалан,
Схьеиршшеит: Егьаурым, умгәырҩан.
Сгылан ашә сара саадхалан,
Сыхшыҩ хәыцраха иӡырҩуан...
Џьара акы шԥасызимҭеи уи арыцҳа,
Ихьааха сакын уи сеимырхха,
Иҵӡозеи аҳәаҩ дцеижьҭеи, имҩа дықәҳа,
Сара ашәаҿ сгылан, акала сааԥсаха.
Дықәзар акәхап, неиҭамҳәа, амҩа,
Издыруада ауаҩытәыҩса изыԥшу?
Шәара дшәыниозар, шәыблақәа хыжәымҩан,
Мамзаргьы, мамзаргьы ишәҭамашь акры?..
Ашьауардын ԥрызшәа, еиҵнахын амҵәыжәҩа.
Зназы ахра инадызбалеит...
Аӡӷара акалҭаҿ саҵаԥшуеит ажәҩан.
Схахьы арҩаш ықәсны инҭалеит.
Абахә уаԥшьра ахы ҩаӡараҿ
Еиҵас иууаӡа инаҭрысит.
Нас иҭкәцәаа ахра аӡара,
Ашьха агәы ырдыд иара хысит.
Сыблахаҵ гьежьызшәа, сара сгылоуп,
Сыблақәа ирбо рызхаҵом.
Ара сшаласоу гәыла-ԥсылоу?!
Сшьаҳиҭхазшәа, са сҵысӡом.
Сгылоуп, сахәаԥшуа аӡӷара,
Сгәы идыԥ-дыԥуа иснаршьом сыԥсы.
Аиашазгьы, адунеи ӷархон,
Аӡӷара шамзар сара сзы!
Аурҭ мчыла сара иансыжәлоз,
Санагәыдлоз уи хаха,
Даара ианмаҷыз ауаа иҽыжәлоз,
Дыҟаӡамызт сара исабжьоз.
Уажәы ицәырҵит уҭаххар...
Исабжьыргоит иҟасҵаша,
Рхы-рҿы рҟәышны исзыԥшуеит,
Исарҳәоит, аамҭа шызго баша.
Иуаҳҳәо удкыл, ҳара ҳиашоуп,
Угха рҽеи ҳәа урҭ сыркуеит.
Ацхыраара санаҳәоз,
Амба шьаҟа сасны икны,
Уи ҭахык иеиԥш сара ианызбоз,
Ҳаит, уеиҵамхан! жәак ансыхәоз,
Иԥшуан усҟан инаскьаны.
Уажә саазқәылаз урҭ исарҳәеит,
Узҿуи, мшәа, утәаны уҩла!
Ӡыла идырҭәуеит аԥҳал хыжжуа,
Абас иҟоу ишәарҳәо шәамеижьааит,
Аӡы карҟьоит амала.
Ианҩаҵхахаз амза иац акәын,
Абар иахьа уи ҭахеит.
Абла ҩежьра атыҩа хылан,
Лацәыбжала уи ааԥшуеит.
Нахьхьи абахә калҭ ахьыӡуа,
Акәара ӡырлашә ахьлакьуа,
Ацҳаҵәры сзыԥшуп, данбаауеи,
Уи сыԥнашәарц иццакуеит.
Акы сырып, акәыз аҩбагь.
Снеиуеит, сзыгьежьри сара?
Исыхәом амза агәы ҭәызаргь,
Исымгозар са схы агәра.
Сара абри адгьыл сықәлеижьҭеи акрааҵуеит,
Иӡышӡа еималахьеит «сшьапқәа».
Иара адгьыл ахаҭа ааԥсо ичалахьеит,
Икыҷуеит ҳасқьынҵас сахьыԥшуа.
Амҩахәасҭа шнеиуа адгьыл иалаӡуеит,
Аԥслымӡра иалахаз аӡеиԥш,
Аха ицәырҵуан амҩахәасҭа аҽырҿыцуа,
Акалашәа аҽаԥсахуан сԥеиԥш.
Уеизгьы ахцәхәыц еиԥш, ишлон сышьҭрақәа,
Абри адгьыл, имгәлыҿу зхи-зҿи,
Хьаак аныԥшуеит, ҿымҭӡакәа,
Са сышьҭрақәа еимаԥсоз арӡуан агәаҿы.
Ицон аамҭа, ицон имтәаӡакәа,
Сымч сшәон, иҵыкәкәон аӡқәа.
Адгьыл аҿыгҳара иацлон имыццакӡакәа,
Ирыгхон сыжәлар, иааԥсон ршьапқәа.
Ҳабдуцәа, ҳандуцәа, урҭ рабдуцәа, рандуцәа,
Наӡаӡа иаанрыжьит ари адунеи.
Аҵысхәеиԥш, адгьыл иаԥхьаӡеит иахьыцәаз,
Абар, егьагӡам, са сҟынӡа иааскьеит.
Ҳнаҩс игылоуп Мықә ауахәама,
Шаҟа шықәса уи иахыҵзеи?
Иахьа ихьшәашәеит, иамам гьама,
Иаса Қьырса уа дзыхҟьазеи? Аџьарсахьаҿ дкыдҟаҵалоуп,
Изҭарыдашь ахақәиҭра?
Сара сакәзар, наскьа сгылоуп,
Исцәуадаҩхеит Мықә аӡырра.
Ишыкьуеит Мықә, аԥаҩқәа ирыҵас,
Иахароузеи уигь аахыҵзар?
Саргьы, баба, шәхәыцрак сымҵаст,
Саргьы исхароуи ааԥынразар?
Сгәы иауазар ачамықәа,
Бара быда уи зыԥсоузеи?
Сара ҿысҭуам, баргьы ҿымҭкәа,
Ас ҳааҭгылар зеиӷьыбшьоузеи?
Ҳнаҩс игылоуп ауахәама,
Уантәи игәасҭоит ҩ-ԥсакы.
Ахәыцрақәа иахьак срыма,
Избан, издәықәлеишь, изакәи?..
«Шәықәымлан, аӡлагарахь шәықәымлан,
Уа аҩсҭаацәа ҭоуп икәашо.
Аҽнышьыбжьон уркуеит иуҵалан,
Ирымԥыхьашәо угәыдҵо удырхәашоит...
Ҷаҷал аӡлагара иҭоуп ирхагала,
Агәараҳәа иааинҟьаны иқәланы икәашоит.
Лагара инеиз, ҵыхла уа имаӡам ԥгала,
Ишыла еимырҵәоит, ихаҭа ддыркшоит.
Аа, амарџьа, шәгәышәҽаныз, амарџьа,
Анцәа ҳаимыхьчоз, ҳаӷеиҭа, ҳҭахон!..» Абас Леуарсан шьоук иршәон, дыхәмарлон,
Нас, уаха шаанӡа иара уа длагалон.
Амра сшашьҭаз, сахьӡоит ҳәа мацара,
Аҩнқәа сраҩсит, адәқәагьы сырхыст.
Цқьагьы иснымԥхацкәа амра цара,
Абахә инаҿҟьазшәа, амрагь наҟ ихыҵт.
Сыхраа-ӡраауа зназы амҩа санхалеит,
Мап, ари ԥхыӡӡам, иагьеиԥшым алакә.
Амш хьшәашәеи, аҵхи еилалеит,
Атыҩарҩаргьы насит ашақә.
Ауадаҩрақәа урҭ иагьмаҷӡам,
Алҵшәа маҷзар ҟалап аԥхӡы.
Ахаҵа дызхаҵоу аԥҳәыс мацаралз акәӡам,
Дрызнымкылозароуп амҩеи, аӡи.
Мап, мап, уи мацарагь акәӡам,
Аҭахызаргь, амҩаҿ дагьҭахааит,
Убысҟангьы уи дынхароуп дмыӡӡо,
Инаур дархагартә аӷа.
Дыԥсуеит ауаҩгьы, иуҭахха-иуҭахымха,
Ус аԥсабара иашеит илахьынҵа.
Ирацәоумашь иззырҳәо, уи дыԥсит ҳәа,
Алабжыш еиԥш, дынхеит дыӷәӷәаӡа?..
Уеиԥхыӡуеит ҩада ахалара,
«Амҵәыжәҩа сыманда», иԥуҵәоит аҵәы.
Уахи-ҽни иугым гәжәажәара,
Издыруада! уазгәыӷуеит уаҵәы.
Аха иеиԥшуп амшқәа рышәара,
Еиҳаны иуԥымлеит акы.
Амҵәышә еиԥш, амшқәа рыжәпара,
Уалахан, ушыркыц уркуп.
Ҵабыргуп, уамахеит ҟәардәк уара,
Ухы-уҿгьы урҟәышын, уааԥшуеит.
Аха аҟәардә мацараҿ атәара
Рыцҳароуп, аҵыхәа былуеит.
Иуоуӡааит амҵәыжәҩақәа уара,
Ухалала, сара акгьы сҳәом.
Усгьы иудыруаз, ҩада ахаларагь
Амҵәыжәҩа мацарақәагь азхом.
Ԥшьаала, ԥшьаала ацәыкәбарқәа
Ицеит, ахыбра инарҿаба.
Акаҭран ианыз аҩарқәагь
Ишәаҟьеит лабҿаба.
Аҵлақәа еилаарцырын,
Рыбӷьы неилышәшәеит.
Аҳәыҳәқәагь ахыбрахьтә инаԥрын,
Амҩадуаҿ иаакәашеит.
Иаԥсам ацәыҵараҿ аҟәынд-ҟәындра.
Рҳәоит, арахь дара аҿуп.
Ишҿысымҭуа, ихыжжыр сычҳара,
Жәбо «дымҽыӷуп», шәҳәарц шәыԥшуп..
Исызхышәҵошәа ацҳақәа ажәлар рышҟа,
Баша шәҟәынд-ҟәындуа аамҭа шәымгалан.
Дшыҟоу ҳәа зашәҳәо идыруеит сшыҟоу,
Заа шәа шәшыҟоу аашәмырԥшлан.
Мацәыс-ҟәҟьаган сахьыҟаз, иҟалап, иазхазар,
Ани угуп, ари угуп, сшәымкын, сыԥхаҵо,
«Аҽы иаҳәаша акәадыр иаҳәоит» ҳәа,
Сара сҭыԥаҿ шәа шәымтәан шәыӡбо.
Уи инышьҭихыр икашәаз абӷьыц,
Аҽԥныҳәа нас уҽазырхиа.
«Аԥсуараҿ ас ахәҭам, шәазхәыц», Абас иҿааихоит иҽырхха.
Аҭахызар даҵаз иара алыхәҭа,
Алу даҵоушәа дықьуеит.
«Аԥсуара сара схы нага иасҭоит!» Абас уеиҳәоит, агәрагьы уиргоит.
Иџьшьатәуп уи, ԥыҭҩыкгьы изырҳәоит:
«Ҳаи, афырхаҵа, шәизыԥшы!
Аԥсуара дашьҭоуп, аԥсуаразы джәылоит,
Уи азы еснагь аԥхӡы иҿашуп...»
Иаргьы дҭамамӡа, дгылоуп қәацарада,
Сара исҳәаз, иҟасҵаз ҳәа ихы ирҽхәоит.
Акы даҿым ҳәа, мап, изҳәада,
Дызҿу рацәоуп, иус ахы еилахоит...
Насыԥ имоума иҟало здыруа,
Иҟалап иҟаҵәҟьазаргьы насыԥк.
Иабацои, мшәа, адунеи ыҩуа.
Иазымхаӡои иахьатәи аҭыԥ.
Насыԥ имоуп иҟало здыруа,
Убас адунеи амаӡа аазыртуа.
Иҩлааит адунеи шаҟа изыҩуа.
Еиӷьызма итәазар иӡырҩуа..
Мап, аршьын ықәҵан сумырныҟәан,
Абри адгьыл дуӡӡаҿын сара.
Сахьцаҵәҟьогь сзымдыруа сыҟам,
Иахьанӡагь иансылша уа шәҟынӡа аара...
Сара ари адгьыл уара уеиԥш сақәиҭуп,
Саргьы абраҟа сиит, абраҟа сшәаҳәоит.
Нас сара сеиҵкыс азин уара изумоуи,
Ҳарҭ Анцәа ҳаицишазар, џьарак ҳаицынхоит.
Сара саҵкыс уара иудыруа џьушьоит, Уара узинқәа еиҳа рымҩа ахьарту.
Уара са суеицәазар, мышкала сҽысшьуеит,
Сагьашьҭаӡам усҟан са пату.
Са издыруеит сахьнеиуа, убасгьы сахьааиуа,
Аршьын кны умгылан ухианы.
Џьаргьы сыԥап, џьаргьы сыҩып,
Схы сақәиҭзааит, сумкын усыхьӡаны.
Сықәсны сыԥеит уи сара амҩаҿ,
Кәыдры Багада агәы иахьҭаҽҽо.
Сцеит аҩхаа са слабжьыԥан,
Исԥылеит ашьхагь агәы чча-ччо.
Ашьха уарба аҩхаа ибжьууаа,
Аҳауа иалҵәраа ахҿеиԥш иахьцо,
Сгәы ҭәуп насыԥла, иагьцоит ихыжжуа,
Схало ауарбеиԥш саргьы сцоит.
Схало ашьхарахь, саргьы схалоит,
Уи аҩысҭаагь шьҭа агәра игоит.
Дагьаргәжәажәоит дгыла ихала,
Ашара ахьибогь деилагоит.
Усгьы ихәыцра кажьны дмыҩӡеит,
Дықәԥоит дшықәԥац уи еиҭах.
Аха ақәасабқәа ртәыҩабжь саӡеит,
Са искуп ари адгьыл, искуп ишьҭых.
Иагьсымаӡам ара гәҩарак,
Ақәасабқәа рааигәа сгылт.
Нахьхьи ицқьоу абна иаҵәараҿ,
Амшә асуеит адаул...
Сықәсны сыԥеит уа сара амҩан,
Кәыдры Багада агәы иахьҭаҽҽо,
Сцеит аҩхаа са слабжьыԥан,
Исԥылеит ашьхагь агәы чча-ччо!
Иҿоуп ажәа... закә ажәоузеи,
Аԥш жәлеиԥш дасны иҟьоит.
Иҳәоит, аха ииҳәақәозеи! –
Уирхагаӡоит, ужәҩа ҭҟьо.
Иажәа укәшоит иҟармаршан,
Напыла адунеи уиркуеит,
Дуцәнымхоушәа иара иаша,
Аламгәа ҭишьаауеит, дӷызуеит.
«Абри иакәҵәҟьоуп сара сҩыза!» Абас ихы агәра уиргоит.
Дузхаԥалоит днеины амза,
Дышгылоу ацәашьеиԥш иршоит.
Устол даахыҵит, инҵәоит иажәа,
Уибахьоушәа дыҟам зынӡагьы.
Аушәақә дгыла дузыгәжәажәон,
Иижәыз аҵәцеиԥш иҭацәуп игәгьы.
Амра аӡы изааларц, иааҭгылт иааԥсаха,
Тыкгьы аҵарақәа иркит еимырхха...
Ахьаца сыҽнадҵан, маҷк саанаԥшит,
Аты рыцҳасшьан, уа сгәы ааилашит: Сшәақьгьы неиҵыхны агәақь ааҭсыргеит,
Ес, ӷәарапара аҵарақәагь шәаҟьеит.
Ихьы гәыргәылха амра нӡаалеит аӡы,
Уи акәхеит, иаразнак аҽаӡеит аты.
Хәыц-хәыц еимдо акалҭқәа стәыла,
Ашьха рҩаш еиԥш сыцәқәырԥо,
Саагылт, амшын гәы са схыԥшыло,
Избоит амшынгьы ахьҽырбо.
Ишәҭышха сахьаҵас еилалан,
Аԥаҩ гәасҭоит иахьхырҷоу.
Ихәмарҵәҟьоит амшын халан,
Ашыгә-шыгәҳәа еиҵас иччоит.
Уи саргәырӷьоит, сагьархәыцуеит,
Сцома араҟа сшәаҟьаны?
Нагә ихаҳәгьы саҵашьыцуеит,
Амшын шьанан иахьану.
Амшә
зиааиз
дад ҳәа
даԥхьеит.
Аха згәы лашәу,
дад иаҳаӡом.
Аусқәа,
аусқәа
лакәхеит,
Анцәа
иакәзар дыӡӡеит
зынӡа...
Еи, аҩыза,
узгылоуи
ҿымҭӡо,
иузеилмкааз,
иарбан,
закәи?
Изҭахыда
ас еиԥш,
дад,
гәрӡга,
идыр,
ҩба
ыҟаӡам,
иҟоуп
акы!..
Иҵәа ҟаԥшьны иҿшәазшәа амра,
Инарывашәеит нахьхьи ахәқәа.
Иаатит ашәқәа иалаз схәыцра,
Рхы иақәиҭыстәит сшьапқәа.
Ачачхалеи иқәҵәыр аӡы хәмаруеит,
Игәжәкыз аирыӡқәа хыжжуеит.
Схәыҷра исаҩсхьоу сара исныруеит,
Ача рҟәырҭыбжь саҳауеит.
Схәыцра шыцәаз иҿыхоит ахала,
Уи сышьҭнахын сагауеит.
Иааи, шә-сахьак хгылоит сыбла,
Сахьнеиуа амааҿ са сыԥшуа.
Иҵәиуа аӡахәа аҵла иқәлоит,
Ишәыз ажьымжәа еикәаԥхоит.
Сгәы чыхә-чыхәуа сааҭгылоит,
Сықәлоу аҵла, ус саанхоу?..
Уи ҩынҩажәа ихыҵуан сара санихьӡаз,
Дқәач-маҷуа ҳаԥхьа дгылан,
Убри аахыс седроу шаҟа шықәса цаз,
Сара ҩынҩажәа шықәса срылгеит.
Иара уажәыгь ҩынҩажәа роуп ихыҵуа,
Дкаҿ-каҿуа дгылоуп, џьарак дузыртәом.
Абар уи, шәихәаԥш, дхаҵоуп, дхаҵа,
Знык ииҳәаз ажәа, иԥсахырц ҟалаӡом.
Снеиуеит амҩаду санылан,
Аԥинақәа сыркит сыхҭакны.
Аха ҿысҭӡом, ак уҳәар игәнаалам,
Аҭахызар, сыҟаз сыгәгьы еибакны.
Иџьоушьаша, иџьнышха абарҭ зшада,
Иҷыӷә-ҷыӷәуеит иааскьан ааигәаӡа.
Абар егьрыгӡам исыцҳарц, ахлаҳәада,
Сара сгылан сыԥшуеит сыббаӡа.
Сыҟәцашьаҵәҟьа сақәшәом,
ԥхашьароуп ҳәа,
Дара рзы слеишәа ҟалеит имшаԥха.
Ишуеит, ишуеит аҷыӷә-ҷыӷәҳәа,
Иубома, арныг дыркит «алақәа!»
Маҷк исхьаау: сызкыз ма илақәандаз!
Усгьы сақәшәеит, исычҳарын
Ибаргәызеи алым наӡа иақәԥаз,
Уи дхаҵан, исашәҳәеи сара стәы?..
Аиқәԥараҿ ауаҩы илшоит дкаҳар,
Ишәарҭам, аамҭа ыҟахуп уаҵәы.
Ирҳәоит, дунеи убас иршеит ҳәа,
Ҩыџьа анеиқәԥа, дкаҳауеит аӡәы.
Ас иаауеит аамҭа.
Ирацәоуп аҵасқәагь
Жәытәаахыс ахсаалеиԥш иԥҟоу,
Инахьысыр адгьыл знык узқәа.
Иуақәԥоз аиааира изыԥҵәоуп.
Иучҳароуп, иуҭахымзаргь даара,
Уи азгьы иԥҵәатәым аҵәы,
Зны аӡәы аиааира инаҭоит аԥсабара,
Ҽазных дхьамҵыр аҽаӡәы.
Укаҳар, угылароуп, уқәԥароуп,
Умтәароуп, наӡаӡа сҭахеит.
Аха есқьынгьы уара укаҳауазар,
Узхара каҳара ҟамлозар,
Уи ақәԥара ахьӡым,
Илоумырҟәын ухы!
Ақалақь амшқәа аԥхьаӡоит ирласны,
Шәҭы бӷьыцк еиԥш ашықәс иит, иагьыԥсит.
Саргьы ахәыцрақәа сыркуеит исымҵасны,
Абар, иахьагьы ицагәышьеит шықәсык.
Арахь схәыҷхазшәа, ақалақь салоуп,
Сгылоуп хаҳә ҩнык ҵыргәо џьара,
Ма акаҭран мҩа амра ахьаншыло,
Сышьҭақәа рсахьа анызбалоит сара.
Агаҿа аҟынтәи сыԥшуеит амшын ахь,
Схәыцрақәа ацәқәырԥеиԥш еихаԥсоит.
Чабрала исырбоит аԥхӡы злыҵыз сылахь,
Ҳамҭак аҟара ҟәардәыкаҿ сыԥсы зӡоит.
Иаасыкәршан амашьынақәа ӡхыҵран
Иркуп амҩақәа, аӡқәа рызҳауеит,
Схәыцрақәа срыма, ее, иҩаҵԥраан.
Иҭынчӡа иҩкыдлаз аԥҭақәа ирзыԥшуеит.
Жәҩан акалҭаҿ,
Аԥҭақәа неишьҭала,
Бнала ашьхарахь иаҿуп ацара.
Ишкәакәаӡа аԥҭа
Ҭәуп уа хшыла,
Ихыжжны ашьхаҿ иаҿуп акаҭәара.
Ажәқәагь гәарлоит –
Иҭәуп амҩа «ԥҭала»,
Рычыргәқәа ргәҵамӡо иӡсауеит,
Аҩныҟа иаауеит ахш,
Ахш ахала,
Аныгақәагь ԥҭаҵас ихыжжуеит...
Избоит, иаашаргьы, иумоуп агәыӷра, иагоит са стәы
Иахьамзар, ма уаҵәы дықәсырхашт адәы.
Аашар, абас усзыхәшьадуа утәоит шьыжьӡа,
Аха саргьы сумҵахырхәарц сгәы иҭаӡам.
Са среиуаӡам амаҭәарқәа, уахьасуа иҟәуа,
Утәоуп ус баша уҟәардәаҿ ухаԥыцқәа хуа.
Са сагьгәаҟааит, сагьзаҵәызааит, са соуп субар,
Сажәуа, сҿахо, шәышықәсалагь сыҟаз аҭаххар,
Уара уҿаԥхьа санкахырхәа, ҳаӷеиҭа,
Адунеиаҿ Анцәа усҟан адгьыл сумырбан!
Сԥынгылақәа нымҵәаӡазаргь,
Иахьынӡасылшоз саанымгылеит,
Ерцахә ақәцәаҿ сзымнаӡазаргь,
Сахьнеиз снеиит, ҵаҟа сҭамлеит.
Имцаӡеит аамҭагь – аԥхыӡ хаа сшалаз,
Иҿдырпуан аҵла рыбӷь ҩежь,
Сылаԥш рықәшәеит ԥсаатәқәак чалан,
Ацәаакырагь цон ихыжж.
Иркын амҩа ҵаҟа аҩарқәа,
Акакаҷқәа ԥыххаа ишьҭан,
Ашақә иасуан аты ҩарҩарқәа,
Иужәлоузеи? – аԥша ҵаауан.
Исҳәеит сыжәла, исҳәеит сыхьӡгьы,
Ԥхыӡлагь акәӡам, лабҿабаҵәҟьа,
Исзыҟамҵазаргь сара ссирӡак,
Сыхуаадамызт, амш сымгаҵәҟьеит.
Сԥынгылақәа нымҵәаӡазаргь,
Иахьынӡасылшоз саанымгылеит...
Иабаҭаху агәыԥжәара,
Митә ҟалама саалеиҩеизар.
Иагым сыфатә, иагым сыжәра,
Иаусхыҵхуа са шәи жәеиза.
Акрамоума, аӡәгьы дсаҩсып,
Саргьы сраҩсып иагагьы...
Лафк иҳәаргьы аӡәы иааҩцан,
Слымҳа хьыдышьшь сааӡырҩып.
Изҳәада, мшәа, сырхашҭт сҩызцәа,
Жәаха дсазҵаауан руаӡәы: Узлои, Сакәыт, маҵурас ҳәа? –
Игәы ҭыхны икын са сзы.
Аҳа, нас иҳәала, ирыгуп сҩызцәа.
Ма еилахоуп ҳәа, рыцҳа, урҭ?
Иааудгылан аҵәы ԥырҵәоит,
Иуазымҵаар иукыз, шьурҭ?!
Иҿыцӡам ари ажәабжь, аха ҳалацәажәап,
Иҟаиҵазеи, мшәан, Сасрыҟәагь цәгьарас?
Ажәҩан аеҵәа кыдиԥааит, иашьцәа рзы дыгәжәажәо
Урҭ ахьҭа иаркны, иҽишьуазма дшыбзаз?
Аха ухәыцыр, Сасрыҟәагь имоуп агха,
Жәҩанаҿ аеҵәа зкыдиԥааи ихала?
Уи адагь иашьцәа анирԥха, иус анхиаха,
Нас дгьежьны дзымцеи, наҟ дыбналан?
Имбаӡози Нарҭаа, ишцоз иара дныжьны,
Хьыӡрацара уахь, дгьылк агәҭахьы,
Нас ицарауааз, изимышьҭи иаргьы иаҩжьны.
Дреикануан иашьцәа, дгәаа хәдацәахьы.
Баша ахыргәаҟра дашьҭан Сасрыҟәагь,
Имшқәа иркьаҿуан, ихала ихы ижьон,
Иџьоушьаша, амала иҟыгә-чыгәуан иашьцәагь,
Даргьы рыблақәа ҿазҳәада шьыбжьон?!
Зны ауаҩы даалаган, агьежь ихәыцит,
Раԥхьатәи ауардынгьы дәықәлеит иҵысны.
Аӡаҟны агьежьқәа анхыло еиԥш еиҵыҵуа,
Маҷмаҷ адгьыл иакәшеит агьежьқәа кәрны.
Уадыхәҵас агьежьқәа еишьҭало ишьҭыҵуан,
Ишьыцызшәа, адгьылгьы ыҩит, агьежь иеиԥшхан,
Ауаҩы ибарбал иашьҭалеит, иццакуа,
Абар, ҩбарбалк неиуеит еивасӡан.
Адунеи рымҽхак, ишьҭыҵуеит ишьҭхысаа,
Рышьҭа ажәҩан иалалан ицоит хараӡа.
Аха ауаҩы иихәыцыз агьежь аԥысзаап,
Аеҵәақәа ирыцлеит еҵәак хәжжаӡа.
Иаса Қьырса иеиԥш, ари адгьыл сахәаԥшуеит,
Ацаҟьаԥҽыха ахаҿы стәаны.
Аԥша џьара, нахьхьи, аҩхааҿ ибжьысуеит,
Аҿарпын бжьы ахаҵаны.
Ашышкамсқәа адгьыл кылҵәаны,
Сшьап аҵаҟа ирхыбуеит рыҩны.
Амаагь шьҭарҵоит гәыр ԥынҵаны,
Сара урҭ срыхәаԥшуеит иџьшьаны.
Абыржәы исҭаххар, исыцҟьоит рыҩны-ргәара,
Ари адгьыл сақәиҭуп сара.
Уи азы аӡәгьы дысныӡбарым даара,
Ашышкамс нҵәеит ҳәа, хьаазам џьара...
Аха ари адунеи амшра ацзааит,
Хьаа-баа аҟәгазааит зынӡагьы,
Сара ашышкамс сыркьысуам, иҟазааит,
Анасыԥқәа рыцзааит зегьы.
Идыруеит атәашьа... дыфраҭуп.
Агылашьа... амцхәгьы иҳәаӡом.
Дзацәажәо иеиҳәоит: Суқәшахаҭуп, иаауҳәаз иеиӷьу ҟалаӡом.
Дноуԥырҵыр, ижуеит, дшыслампырхоит,
Уихьӡа, ухаҵоуп, уицрас...
Шәҽизышәымкӡан... шәирԥхашьоит,
Уи идыруеит атәашьа, агылашьагь  убас.
Ижәла, ижәла, ижәла! –
Исыдырцалан, изжәуан аҩы.
Еилацәҟәысшәа, ицәгьоуп игәыжәла! –
Маӡа-аргама иччон шьоукы.
Иҟанҭаруазны аҵәцақәа сыкәшон,
Саргьы патронаҵас иҭсырҟьон,
Ражәа иаасуа шьоукгьы цәажәон,
Сеиҳа ишҟәышыз ауаа иддырбон.
Аҩы еиҳа иџьбараз ражәа сылсуан,
Рхырҿқәа хшыҩҭран иҟарҵон,
Дунеик сҽасҭон, дунеик гәасҭон,
Дунеик шеиӷьыз аргама избон.
«Иҽеиҭеит ҳаҷкәын, еилацәҟәысуан, Ҳаау, аҩатәы иара иҟанаҵоит!» Маӡа-аргама ачча рҿықәсуан,
Уажәык ихәыцуан, аа, дагаӡеит!..
Сгылеит усгьы, аҩы самшькәа,
Шьоук гәырӷьазшәа, еинырҟьеит рнапқәа.
Астол иқәхеит иҭацәыз саҵәца,
Иҭацәызгьы збон ахаҿқәа!..
Аӡы зҵабаз аԥсыӡ еиԥш сԥаҭԥаҭуа,
Саанхазшәагь сара избалоит,
Инеихашәагьы ихәлоит сышхәыцуа,
Иҟалаз сзымдырӡо сыԥшлоит.
Мап, сшыбзаҵәҟьоу сара сҽысшьрым,
Аха уи акәым аусгьы злоу,
Избом сҩызцәа нарызҿысҭын,
Сгәыхь еиҳа-еиҳа иҵытлоит.
Сҩызцәа роума аҳамҭа сзызхәыц,
Ма исиааима саӷацәа?
Сыԥсадгьылгьы акәӡам избац,
Инаҳәызшәа збоит иаахҵәа.
Сыԥсы шҭаз маҷ-маҷ мацара,
Сасны ишызгоз зегь рыгәра.
Ус сагьаанхеит сымацара,
Акәара агәҭаҿын сара.
Сызклоз ацәа сара ихысцәааит,
Схьаақәа мцазаргьы зынӡас,
Сиҵашьыцӡом измоу аҩызцәа.
Аԥсадгьылгьы иара убас...
Уи дысԥылеит, ихыҵны игәалаҟара,
Чачхалеиҵас, игәы ҭыԥа ицон,
Бла ҭыџьџьаала ибон аԥсабарагь,
Ижә аҵша аризшәа, аумаҵәҟьа ҟаиҵон.
Иҟалазеишь, иарбан ас дзыргәырӷьаз? –
Схәыцит, аха исзымдырт иаахҵәаны.
Ихылԥа аҵыс ҭаҳәыҵәҟьеит, сшааибаз,
Мҵәыжәҩада дхалон даапкӡаны.
Иқьаф ҭазҵаз, закәызеишь «аҩыза?» Сзеиуоу сзымдырӡо сиҿаԥшуан,
Иблақәа сылсуан иҭҳаца, иҿыцӡа,
«Уара уоуп, уара уоуп», ҳәа рҳәауан.
Ашьҭахь иааины исарҳәеит иҟалаз,
Ари «аҩыза» дзыргәырӷьаз абас:
Уи иаҳазаап жәаха сшышьацәхныслаз,
Абри акәзаап изыҟаз насыԥс!
Аԥенџьыр ԥарда иалахан, ашхырцәаӷь гәаҟуан,
Абызкаҭаҳа иакыз амҵ еиԥш, ишазар иҷыжьуан.
Игәаҭеиуа, зны хыхь ихалон, ҽазных ҵаҟа,
Аха ацашьа изақәмшәо, игьежьуан ахы ҭҟьа.
Аҩналашьа абри анақәшәа, изақәымшәои ацашьа?
Абас схәыцуа сахәаԥшуан, иахьызгьы ԥхасшьон.
Ашхырцәаӷь сшацхраауаз арыцҳара иақәшәаз,
Аҽнышьыбжьон уи зымбаӡеит иансыцҳаз.
Иаарласӡан, иаарласӡан ҳаиқәшәеит зегьы,
Иаргьы ҭынчхеит, сҭынчхеит саргьы...
Аҵхаҿ ицәеит ацәашьқәа,
Уапан алашьцара еимаҳаит,
Алашәага еиҵырхт рыбжьқәа,
Сымҩа мцарцу уаҳа?
Ажәҩан иаҵалеит аԥша,
Ӡынҵәан аеҵәа каԥсоит,
Аӡәгьы дкылатәа дыԥшуеит,
Иԥаҵа далаччо деимсоит.
Сымала са сынхазшәа,
Ахьибо аҵхаҿын уаха,
Уи дгәырӷьаҵәа иҳәоит ашәа,
Дызтәом иҭыԥаҿ дҿаҳәатәха.
Ианырҳәо аҵхаҿ алашәага,
Иҭалоит усҟан уи иԥсы,
Иаргьы еиҵихӡоит ахапа,
Аеҵә жәҩанахьтә ианкаԥсо.
Имцӡам, ари аҵх еиқәараҿ,
Иалшоит, хымԥада, сҭахар,
Аха сымҩа ахьӡап ашара,
Иаԥылап амра ашәахәа.
Сымҩа неилааит, сымҩа згоит,
Мап, еиҭамԥаӡеит сыгәгьы.
Аҵхаҿ ирҳәоит алашәага,
Ирҳәоз!..
Дгәырӷьоз амҩаҿын аӡәгьы!..
Издыруада, гәҭыхак ма иазҳәама,
Сажәеинраала, изҩыз абыржәы?
Усҟан ҩынтә ныҳәахон хьачхуама,
Ҽаанбзиала ҳәа аҩы ҟаԥшь зыжәрын.
Сашьааит аҩы! Знык азин змамда,
Игәырӷьара аҳәаа хыжжырц?!
Усҟан сус цомызт иҵандан,
Азингьы соуамызт баша сашьырц.
Аӡәызаҵәк иазырӷьозар игә ахәра,
Аӡәызаҵәк иарччар ихы-иҿы,
Усҟан, избарын, схалазшәа ахра,
Изгазшәагь баакырак хыҽҽы.
Усгьы иабаҟоу, сгәыӷра маҷуп,
Анасыԥ иаша хароуп ихара.
Убри азы акәушь сызҭынчу-сызҭынчым,
Абыржәгьы сахьгылоу амҩаҿын сара.
Амза мпылҵас ажәҩан иалашәазшәа,
Схахьы ихалан, инеиуеит икаууа,
Уи сахәаԥшуеит уаха, ҿыц избазшәа,
Уажәы-уашьҭан снашьҭалоит сԥыруа.
Абар уи сашьҭалан снеиуеит,
Сгәыӷуеит, егьсыгӡам снахьӡарц.
Ладеи-ҩадеи сыбжьы аныҩуеит.
Азин сымоуп, амза иҵегь избарц.
Аха иабаҟоу, қәсырԥа сымам,
Ихкаау адәқәа иаразнак инҵәауеит.
Аҩнқәа... урҭ ҭахак сырҭом,
Сҽеибысҭаанӡа амза рышәшьыраҿ иӡыҭуеит...
Аԥенџьыр аҟынтә са сыԥшуеит,
Исцәыӡт џьара ахәызқәа.
Анаҟә хшыҩк еиԥш, ихыжжуа,
Акаҵәара ахыбуеит.
Иарцәаакт аҵла аԥсата,
Икаҭашны ирхала.
Иччоит аҵарақәа рлакҭа,
Ааԥын жәҩан иалоуп.
Иқәыҳәҳә ашьац иазҳауеит,
Адәқәеи амҩеи рҿыхо.
Схәыцра хало иԥыруеит,
Иахьа акала игәырӷьоит.
Аԥсабара ҿиоит, иҭәит,
Аҳәаақәа ирхыҳәҳәоит.
Ицәааку ашәагьы хыхьтәи,
Иԥшқарахӡан жәҩан иаҳәоит...
...Дабасыхәо, уҳәан, уасит ацәышмытра,
Уцеит сныжьны аӡы шцара...
Сыԥшит: иахьа, уаҵәы, аха шаҟа ухнымҳәрыз,
Изызҳәаз сзымдырт, изкьаҿха «уҿҳәара».
Сыԥшыхуан, издыруада ихы идырп, Анцәа ида еиламго дубахьоу!..
Угәы иаанагахзаап: са сзы иҽы икәадырхып,
Ҩаԥхьа, иаԥхьа сиргылап ҳахьцо.
Аха угәыӷрақәа аныӡ, ушьацҳәа ианаҿамшәа,
Ухала уцәырҵит акыркыр уччо.
Иужьо дзусҭа, уара нышә хьшәашәа! –
Снаузхәыцыр, сгәахы еиҟәыҷҷоит.
Угьежьит уажә, уҵыхәа кәаталеиуа,
Ухырбза-кәырбзоит, аха угызмалра хтуп.
Уара иудыруоу, башаӡа улеиҩеиуеит.
Еиҭасхьеит аамҭа... уа узҿыц уаҿуп.
Асааҭ жәеиза!..
Амра ыцәоуп аҽырҭынч адәахьы,
Еҳ, иахьа амш абла хтызар,
Исҭахын схаларц сгәы иҭоу ахәахьы...
Аха исхашҭыз, ахәы абаҟоу, иҟәашӡа,
Уажә акаршәраҿ сашәақәа ииуеит,
Акгьы ирԥырхагам аҵаа аӡыӡ ԥынҵа,
Сара араҟагь сашәабжь иазҳауеит.
Акызаҵәык амра шьыхуп жәҩанаҿ.
Аҳарҭа-сырҭак џьара иумбаӡо.
Абри сымоуп маҷӡак гәалас,
Ишыздыруагь уи сара сшахьӡо.
Ладатәи ажәҩан ыҟам ара уахынлагь,
Имҵысӡо ӡытҟәан ажәҩан еихашьшьуп.
Аеҵәақәа збода, ахьҭа иакызар акәхап,
Рхы-рҿы умбаӡо рхылԥақәа рхаршьшьуп.
Схәыцуеит... Иҟаларгьы даҽа жәеиза,
Иҟалап, акгьы аҽамԥсахыр иахьа,
Мшәан, дыҟоумашь узықәгәыӷра ҩызак.
Абри ауп гәҭыхас са сызкыз хаха.
Усҟан ихьааӡамызт ари ахьҭа,
Амра издыруеит ишсылшо ахьӡара.
Аха ҩаԥхьа исыхьӡарымашь ахьҭа,
Ҩацхьа сазхьрымашь ари амра сара?..
Акәаԥ-саԥҳәа ацәыкәбарқәа,
Аҩаршьҭа алымҳа рхы ҭакуп.
Абар, шьыжьаахыс иҷапырхәан
Аҩнқәа рганаҿ урҭ ахшьуп.
Иаамашь ааԥын? Ари дыргоуп,
Аха ихьшәашәаӡа ишьҭоуп асы,
Нас, избан ацәыкәбарқәа зыԥо,
Урҭ изҭырхуа ас рыԥсы?
Ақалақьгьы иагәлаҵаауп,
Ныҟәаҩык дубом лассы,
Аҭакәажәцәагь еилараауп,
Амҩаҿ ибӷьаауам касык.
Ҵабыргуп, ацәыкәбар кәаԥуеит,
Рнацәа ҭыԥқәа саргьы избоит.
Џьара иҷапырхәо, џьара ижьыргәыԥхо,
Нас иԥан адгьылаҿ ицҟьоит.
Нас, иаамашь, ааԥын заа,
Уи ааигәоумашь, акрыбжьоу?
Шьҭа иазхазар иҟоу аҵаа,
Ма ус баша сгәы сажьоу?!
Ҳаибадыруаз џьысшьон, ҳахьааидгылоз,
Алаф леигәыдҵо, ҳаибаклон.
Нарҭаа рус ҳажәа ишалаз,
Аҷараҳәа амшгьы неихашәон.
Даҽаӡә дабаҟоу, дыҟам уда ҩыза!
Исҳәалон схала сахьтәаз.
Иагьшьақәсырӷәӷәон шәи жәеизантә:
Са соуп аҩыза дзыԥшааз.
Аха жәаха ҳнаҿалан мардарак,
Ҳаиҿаԥшуа, ҩ-бахәык реиԥш,
ҳанхеит ҳаббаӡа..
Избон ицәырҵуан хьанҭарак,
Саанхон сахьгылаз сзаҵәӡа.
Адгьыл аҽықәыжьны ицәоуп аҵых еиқәара,
Акалашәа аԥсабара еиҿартәуп.
Амыҵмыџь еиҟәшьеиԥш, ажәоан ӡыжьраҿ
Икыдбыӷӷаала аеҵә еиҿаԥсоуп.
Сыбла кыдхало, саҵаԥшуеит ажәҩан.
Сазхәыцуеит адгьыл, гаран иҵысуа,
Иҟалап, адгьыл шазар ирыцҳан,
Уи шьҭа иҭаҳмадазар, иҟазар ишыԥсра?!
Ҭагалантәи аҵлеиԥш, ауаа агәылшәшәоит,
Ари ҟәышроуп ҳәа шьоукы ирыԥхьаӡоит...
Аха, мшәан, абри ажәҩан.
аеҵә кыдышәшәозар,
Икаԥсозар, ишәҳәа нас, исашәҳәа, инхои?!
Инықәҳа мышк цеит иахьагьы,
Бӷьык налшәеит аҵла, ишәҭушь даҽакы?..
Избан, сазҵаарц сҭахуп адунеи,
Аха иҭынчӡа зегь азеиԥшны абла ааԥшуеит.
Ицәажәаӡом адунеи игәгәаӡа,
Амш аздырӡом, аҵхгьы зынӡа.
Мшәан, ари хьаа адырырц аҭахӡам,
Сара амшқәа срылоуп иԥхьаӡо.
Иацы, иахьа... иаԥысҵоит уаҵәы,
Ажәытә-аҿатә ҳәа, иԥысҵәоит аҵәы.
Арахь адунеиаз, адунеи ахаҭагьы,
Мышкы ииуазаап, иԥсуазаап мышкгьы.
Ауахәама рхылԥа кәрыцәқәа,
Анаҟә иаалҵшәа иааԥшлоит,
Нас ҩаԥхьа иакызшәа ацәа,
Анаҟә хыза иаахнаҩоит.
Асаркьалқәа икнаҳау ҿырҭӡом,
Аҳаԥшьа иԥҽыз еиԥш, урҭ аарҳәны,
Аиха ҵәҩанқәа ирыхшьуп, иҭынчӡа,
Ҭанақьыла иҭаҳәҳәаны.
Зҵаара дырган аџьар цәырҵуеит
Ауахәамақәа рхахьы,
Даргьы ҭаҳаӡан ихәыцуеит,
Ихкаауп рымҩа адәахьы.
Жьа ԥшқак еиԥш икҿацаланы,
Аҩнқәа ирыкәшаз ирырҳа иркуп,
Ауахәамақәа хәыцуеит анаҟә иалоуп,
Шьҭа иҿыхаргьы, рышә аркуп.
Сазыԥшуа сгылон амзаҭәымҭа сара зны,
Издыруада абри амза ма исзакыр?..
Ирылымҵӡо, ирылан сгәӷрақәа мши ҵхи акыр,
Шьыжьтәи аӡаӡаҿ бышьҭа анысхуан сахьӡаны.
Бара быхьӡ ала схалон ашьха ес-ааԥны,
Еихыбаа еислоз абӷаб гәарҭагь сырзыԥшлон.
Абри ахраҿ са сгәы ахьаагь сырӷьалон,
Дара абарҭ ракәын ԥсыс исхазгьы уажәааны.
Ари ахраҿ ԥсҭҳәашны сықәын сгәы аԥсы аршьо,
Сырзыӡырҩуа акаԥкаԥқәа, шәы-ҵхык сыршон,
Ашьха сықәын, ашьха сыхон аҭыԥқәа иԥшьоу.
Ҳлахьынҵақәа зеиԥымлазар ишаҳҭахыз ус иччо,
Бара ибхарам, сара исхарам, ҳаиҿаԥшызаргь иџьашьо
Изеиԥымло маҷӡам арҩаш, иагьшыкьуаз ихыҽҽо.
Зхы-зҿы амреиԥш иуаркалеиуаз, аҵәа
Саҳәызба налалеит ашьшьыҳәа.
Снапаҟны дунеи хәыҷык аанҵәеит,
Саараҵас иааимшәан акараҳәа.
Иааиҩысшаз аҵәа сахәаԥшуеит сшанхалан,
Саҳәызба ашьацраҿ икашәеит.
Наҟ-ааҟ ҳаихәаԥшуеит ҳааҭгылан,
Ииаҵәаӡа ажәҩангьы ҳҿаԥшуеит.
Бцәажәаӡом. Сцәажәаӡом.
Ари, мшәан, ԥхыӡу, лабҿабоу?
Аԥсаатәқәагь ҟәиҭхеит ҿымҭӡо,
Иахьа ссиршәа иааԥшыз мшуп.
Ҳгәқәа еиду ҭыҵуеит ихыҭхыҭуа,
Сгәы абжа ба ибкуп ицқьаӡа.
Аԥсабарагь цәажәоит ихәыҭхәыҭуа,
Уи амаӡа аартны иаҳәаӡом.
Аҵәа анифалак ицәырҵуаз амаӡа
Адамгьы издырӡомызт зынӡа.
Саргьы исыздырӡом. Баргьы ҿыбҭӡом,
Иаатуоушь дунеик, иакуоу шарԥазӡа?!
Ари мшуп ҳәа иԥхьаӡаны уақәгәыӷны унхала,
Иахьагьы сгылеит сбааӡаны, иузычҳар, ичҳала
Аԥсҭҳәа цәырҵны ажәҩан ашҭа иҭалт,
Ҩаԥхьа ирҿыцны, адыд насит асаркьал.
Жәац ихысҿаз абаџьар абар аԥсы ҭалт,
Иахьа маҷк иааилгар, аха амш еихалт,
Икыдҩрыз ақәа зҭаху дызбом,
Ихиоуп снапқәа, аха кырҭа збом.
Аҵарақәаҵәҟьа бааӡан, ирхатәоуп аҵәҩан.
Иааԥшит ахьӡуп шьыжьы, аха ус ижьан...
Шәацәымшәаӡан ари акәара,
Ихыҵқәахьаз даара акры,
Имариахеит уажә уи арра,
Аԥаҩ ихырҵеит ацҳаҵәры.
Хыхьгьы иарҭеит амаакыра,
Шьҭак икьаҿхеит иамаз амч,
Ишеиԥхыӡуаз амҩакыра,
Уажәы инеиуеит аҽырҭынч.
Ауаа ҳәашгашқәа избан Анцәа изиша,
Ма урҭ ирызхьуадаз абра?
Абри адгьылаҿ иҟаӡамшәа ԥсгашьак,
Дара рыдагь иамаӡамшәа ԥсгашьак,
Иссируп ишыҟаҵәҟьоу аҳәара.
Абарҭқәа џьасшьоит, зны-зынла санхәыцуа,
Издыруада ма дааԥсазар Анцәа?
Ишрыҵихуаз урҭ идыршоз рымцқәа,
Акыр дықәԥазаргьы, уи дхьамҵкәа,
Иудыруеи, дырҟәаҵзар, игәы аныԥҵәа?..
Ҭаҭынҭраҵас сблокнот ықәуп саԥхьа,
Скалам ҭаҭыныжәган иахшьуп.
Сара аҭаҭын ахара иаҟәыҵыз сиеиԥшхан,
Иҩым сқьаадқәа ԥшьаала сырзыԥшуп.
Иаҳа-иаҳа иаҿуп амра ахалара,
Аҟәара ахықәаҿ аҭакар аҽарӷәӷәоит,
Агә иаарту цеицеиуеит аӷьарагь,
Ажәла иаҳәоит, ишабоит.
Қәа хәыҷык аҭахуп иҿажәкыз адгьыл,
Иԥқьаза ажәла ахы акырц ҩаԥхьа,
Усҟан сгыларым сҭаҭынжәга сгәыдкыл,
Сқьаадқәа цәажәахып еиҭа ргәы ҭыӷьӷьа.
Иласҵап ажәла, ақьаад шкәакәа санылан,
Ари адунеигьы иасырҳахып сыбжьы.
Смыхиазаргьы, сара даараӡа сманшәалан,
Уеизгьы схы мацараз иҭаӡамызт сыԥсы.
Зегьы рхьаақәа сыман сара гәалас,
Аӡәы икаҳара скаҳаран саргьы,
Ҩ-цәак схарԥамызт, сымцеит аԥша ахьасуаз,
Инамӡазаргьы сиааира, сгәы мыҭрыст зынӡагьы.
Мариалагь иҭабуп сашьҭаӡамызт ажәа,
Ҿыбгараҿ гыларҭас исықәын есымша.
Жәытә уахәамангьы саҵамхаӡеит ажәҩан,
Имаҷзаргьы, ихьшәашәамыз инхаз са сылша.
Санын амҩа,
Избон, ааԥын адәы ианықәлоз,
Ԥхныкгьы ҭакарла ианшуаз.
Ҭагаларагь збеит аура амхы ианҭыргоз,
Аӡынгьы адгьыл анаршәуаз.
Ирацәамзаргьы, ицаз аамҭа маҷӡам,
Амшқәеи, аҵхқәеи ашықәс рҳауеит.
Саргьы схы ҩеилышлааит, аамҭа хәмарӡом,
Ицоит ишьҭхысаа, уран ирҳауеит.
Ишьхныԥсылазшәа арҩаш еилашыра
Зны-зынла сгәы иабалоит,
Аха са сшуеит, исымам еилшәарак,
Ишуеит, адунеигьы лашоит.
Быжь-хаҳәык ианырхыслак аӡы,
Ахьхьаҳәа идәықәлоит ицқьаӡа,
Амҩаҿ баша исылымҵзаап аԥхӡы,
Итҟатҟоит амхурсҭа ҭбааӡа.
Сымцеит ус савалан зымҩа,
Аҩсҭаа икызаргьы сыхәдацәа,
Аҟәџьал шыгьежьуаз иахашәеит ахҩа,
Аҩсҭаа иишьуа димшьӡозаап Анцәа.
Баша аҟәынд-ҟәындра иахьӡуп аԥсымра,
Иаҵам аԥхарра, иалам мычрак,
Баша аамҭа уи ацуп еидаран,
Уазгом ахара, умгәыӷын рацәак.
Уцәажәа аргама уҟамларгьы уа уҟаман,
Иҳәа, уацәымшәан угәҭакы!
Аиаша уи иашоуп, инхаӡом изиндан,
Аиаша азыҵәахӡом акгьы!..
Ҳаиԥылозааит ус мҩакаҿ,
Иагьеизараз аҭаххар.
Са снауаҩсуеит улаҿымҭкәа,
Ҽаӡзәгьы дуаҩсуеит, дааҳачҳап.
Заҟантә-заҟа алаба увак,
Иаҳҟажахьоузеи ҳхы хҭакны,
Уҿы ааихыхны иуҳәар ҩ-ажәак,
Уигь ԥаршеиуп, ихәшәыркуп.
Иахьакәымзар уаҵәы уеиӷьхап,
Сгыла схәыцуеит сузыԥшны,
Укаркаруа баша ухырхәоит,
Ушоуп мцыла уеибаркны.
Абри адунеи дуӡӡа ахьыршаз,
Ауаҩы дҿажәкыр, ҳаӷеиҭа,
Ихышхыҵәан аӡгьы неиуаз,
Цәыкәбарк иржәраҿ ухәарҭам.
Аус шьҭа акаҿы икылсышт,
Ҳаԥшызаргьы ҳабжьажьо,
Ауаҩы ухьӡуп, аха ухыртышт,
Аамҭа угаӡаргьы ҳжьажьо.
Снаԥшы-ааԥшуа анҭыҵ сахьгылоу,
Хәыцрақәак сыркуеит сара стәала,
Амҩаҿ амашьынақәа еишьҭалан,
Ааԥын ӡхыҵреиԥш, илеиуеит еижәылан.
Ҵәыџьк еихьшьны ҭаҭынк сахоит,
Хәыцрак сашьҭӡом сырххо.
Зны сҩатәоит, зных сҩагылоит.
Адгьыл шьақәгылоу адгьыл ҭахо?
Абри адгьыл ацәашь еиԥш иарку,
Ауаатәыҩса ахьықәу ҵҩа змам,
Урҭ мгыларишь рнапы еибаркы,
Џьара хәмгак дымныҟәарц ишахәҭам?
Адгьылаҿ иалагоит ажәҩан.
Аеҵәақәа рахь ихуп уи цҳаны,
Нас инымхааит ирыцҳан,
Ан леиԥш ишҳахәаԥшуа иразны.
Адгьыл абиԥара ҿыц амҩа рнаҭоит,
Уи ҽа дунеик ахь ихало ԥырра,
Схәыцра сыргәаҭеиуа исыхоит,
Ицоит ажәҩан ахь амҩақәа хара.
Ҳаибамшьҵәҟьозаргь уареи сареи, ҳаилалан,
Гоу-гоу ҳаишьҭоуп, ҳаӷеиҭа...
Изыхҟьа сыздырам, аха ҳаиманшәалам,
Ҵыԥх аҵкыс ҳаицәахеит сынтәа.
Хәыцраха исыцралеит саазқәлаз уҟазшьа,
Еиқәрҽаҽо, седроу, ухәыҵатәан маӡа,
Узаҿузеи аӡырхәашьра, знык ма, уԥсы шьа,
Иаҭахума абла ҭыхра ас еиԥш зынӡа?
Учҳаны суеиҩсуа срывоуп аганқәа,
Иахьа уажәраанӡагь, баба, исымаӡам хар,
Аха саазқәлаз, сшәо салагеит, избанда,
Иудыруеи, иаалырҟьан уареи сареи ҳаиԥшхар?!
Аӡәгьы сызҿимҭӡеит: «Еи, уара,
Ашьхақәа убома, еигәныҩт!»
Сара исзымдырзар исура,
Крысхароума, сзымцазар сыҩ?
Изҳәода, нас ишызура,
Сеиԥшхеит, абар, сара арыц,
Ҩ-лук гьежьуеит ишыгьежьра,
Уажәы-уашьҭан сдырхыҷырц.
Анхара анымхара хьаам,
Игьежьлааит алуқәа ԥырны,
Ицарцу алуқәа насхысны заа,
Ус мариала слаганы?
Ашьагәыҭқәа рымоуп ажәақәа,
Ажәақәа ирыҵоуп ахшыҩ,
Аҵаулара абааргеи быблақәа,
Амзеиԥш сакымашь сара атыҩ?
Аҽы ашьҭеиԥш ианызбалеит,
Багада абааҿ Адгәыр ишьҭа.
Слабашьа нарс ара сааҭгылеит,
Сгәы сыхо иҭыԥа-ҭыԥоит.
Ари адгьылаҿ ҽаӡәгьы дироуп,
Ашьабысҭа ашьамхы иҵан,
Арҭ абахәқәагь ҩаԥхьа ирдырроуп,
Ҳа ҳахҵарақәа шырнымҵуа.
Хәажәбӷьыла ихысҟьан адгьыл,
Илахҿыххеит аԥсабарагь,
Амзаҿа аԥаш инхықәгылт,
Гәырӷьаҿҳәашак уи иаҳәароуп.
Аҽынеиҵнахын сара схәыцра,
Жәҩани дгьыли инарыбжьалеит,
Ихьы цәыкәбарха ахәажә бӷьышраҿ,
Аеҵәақәагь аарныԥсалеит.
Илагоит аӡлагара, схәыцуеит сара,
Амза магана ажәҩан иахшьуп,
Ицәоушәа аԥсабара, иҿыхоушәа џьара,
Адунеи ушԥаҟоушь, ссиршәақә ушоуп?
Аҵх еиқәзырҩуа, илашьцоуп ибнаха,
Идагәаӡа алымҳацәқәа ауапцәа аӷрагәоуп.
Ас еиԥш аҵхқәа ҟалаӡом, шамаха,
Ақыҭагь инахазшәа, уахала ихароуп.
Схәыцуеит сара, илагоит аӡлагара,
Аҵх ҳарцәом ҩыџьа, агәыцхәы ҳаигәаԥхартә,
Изқәыршәшәо аеҵәа иаҿуп ацырцырра, Дызҿуи ҳәа еибыҳәо, исзыԥшуеит харантә.
Ишеит ишшара. Саҵоуп сеидара,
Снеиуеит ԥшьаала, ақыҭахь амҩа саныл,
Илагоит аӡлагара, снеиуеит сара,
Аҵх сагәылсит, ашарагь саԥылт.
Апианинобжь гәыԥшаа-хыԥшаа, иҵаӷаӡа,
Аҭӡы иалсны абжьы ааҩуеит инеиқәҭәо.
Аиԥхьхәыцаарагь цәырҵуеит маҷ-маҷ иҭааӡа,
Ҵыкәкәарада аҩар, аҩн авараҿ иҭатәоуп.
Аҩаршьҭра саркьа ианыԥшылоит ҵаҟа аҵара,
Аанда иқәтәоу рыгәқәа ҭынчым урҭгьы иахьак,
Зегьы ирхьаауп ицаҳәцаҳәуаз иацтәи амра,
Аха ҭагалан иазҳаӡозаап амшқәа ршәахьа.
Убри азы акәхап, агәларахьтә иааиуа абжьы,
Агәыԥшаара аҵалан изгогьы ихьшәаны.
Амш ахьыҟоу здыруада, иахысхьоумашь шьыбжьы,
Иахьыҟоу удырит ҳәа, иҟаларушь ихәарҭаны?
Сыбӷьыцқәа рыхәаԥшра иахьала, иҟалап, иазхазар,
Схәыцуеит: сҩызагь игәаԥхахыр аҭел асра,
Иҟалазеи, нас, адунеи дугь хырымкаазар,
Уаанӡеиԥш агаҿахь ҳанҭыҵхыр ныҟәара...
Сыԥшуп,
Уахәама цәашьҵас инҵәом уажәақәа,
Акы нҵәаанӡа иауркуеит ҽакы.
Сшәоит, иуахәамахама ажәҩангьы.
Снапыршьышьуа сашьҭоуп аҭӡы.
Анцәа иџьшьоуп! Сшәазаап баша,
Ицырцыруа ажәҩан еилгоуп.
Снызкыло ҭӡы ыҟам, ус сҩашьеит.
Ауаҩ иҭыԥаҿ избо гагоуп...
Уцәажәоит,
Быжь-цуҭак рҿгьы уаангылом,
Иудыруеит зегь рыхкы,
Аха зҵаарас иузықәгылоу
Башоуп,
Анапы аҵам, иаҵам ашьапы.
Аҵыхәтәантәи агәынқьбжьы ажәҩан иалаӡҩо.
Иблит цәаҟәак еиԥш, иааԥсаны.
Март мзаҵас иҵәуоит ҭагалантәи ажәҩан.
Инеимаҭәо ауеимада, агәы ԥшааӡаны.
Изымԥеит апҟа, иԥырны аҩныҟа.
Иҭбааҭыцәыз ажәҩан ҭшәахеит...
Рахәыцҵас ипахаз амҩа уи нықәшәан,
Икәкәаӡа адгьыл хьшәашәа иазцеит.
Мап, ари ажәҩан ас имариаӡамзаап,
Зегьы рзынгьы иаартымзаап мыцхәык,
Ажәҩан агәыҵәҟьагь цәҳәырак иеиԥшзаап,
Ари агәылсра цәгьазаап шәы-хкык.
Изаҳада шәсыцхраа ҳәа уи ҿнаҭызар,
Ари апҟа рыцҳа анҭалоз икәкәаӡа,
Аха иџьоушьои, уи ажәҩан иалаӡызар,
Аҳәаа иахьаламго аҳәаа нҵәаӡом.
Ацикл
Аԥаҩаҿ сгылоуп, ҽызқәан ишьҭыху,
Аеҵә згәылаԥсоу амшын еилыџьџьоит,
Аԥсабара сышьҭнахуеит исыхо,
Амза шәахәа ахәада хнарҷоит.
Аслан баҩы еиԥш ацаҟьа пашәӡа,
Амшын иҭагылоуп ашьапы,
Ара, Амшын еиқәагь ааԥшуеит иҟәашӡа,
Амза шәахәа аԥаҩаҿ иҿырпуп.
Сара сахьгылоу ари амшын шкәакәаҿ,
Наскьа Амшын еиқәахь сыԥшуеит,
Лабҿаба... ԥхыӡ збоит илакәха,
Сгәырӷьацәазаап, сгәы маҷк иԥшаауеит.
Иаҟәымҵӡо ақәылара зқьышықәсала,
Сыдгьыл ахь Амшын еиқәа еихон,
Аха агәы ахашҭзаап, иаахаччан абла,
Абра заҵәык ишкәакәаӡа иаанхеит.
Избоит сышгылоу ҩ-дунеик рҩыҵаҿ,
Ацаҟьеи амшыни срыбжьагылоуп,
Слакҭа агәырӷьара хуп ихымҵуа,
Иԥсыԥха анаҟә амшын ихгылоуп,
Еиԥылахьеит мши ҵхи хара,
Ишьҭибаххьеит ӡахәеи ҵлеи џьара.
Ахәыцрақәа сысны иаҿуп сырххара,
Шаҟаамҭа сыԥшрызеишь сара?
Еҳ, араҟа сгәамҵыр ԥхашьароуп,
Бҿааха, игылоу ари сара соуп.
Амшын анаҟә шкәакәа ус иахызааит,
Ас ианыҟоу, аҽыҵәахра еиҳагьы имариоуп.
Зегьы иреиӷьуп Анцәа ииӡахыз ахыза,
Баргьы ибдыруаз, уи агәра гоуп.
Аҵлақәагь рхылԥа рхазааит ииацәаӡа,
Ари адунеигьы қәԥшӡа иаабалааит ицқьаӡа,
Усҟан лацәааихьшь раҳҭом аҟармаҵара,
Амҵәыжәҩа иақәиҭыз ҳаԥсабарагь,
Амшын хықәахь бымшәакәа бааила,
Ҳанасыԥаз ацәқәырԥа хәмарлааит.
Мысра!.. ибгәалашәома, амшын шыцәқәырԥоз,
Ахәмарра иаҟәымҵӡеит аҽны?
Аԥсы шԥахаз, ишԥаҟаз! – Сыздырам иабоз,
Ҳнапаҿы иӡыҭуан ихәаҭаны.
Амшын гәырӷьацәан
Ишәахха араӡын еилаҭәон,
Саргьы, аиашаз, исыздырӡомызт сахьыԥшра,
Амшын еиԥш сыблақәа ччон.
Иазҭада абри аҟара амшын гәырӷьара,
Ма ари аҽны иԥшқахама агәы?
Иҭәын анасыԥ ара, сармарахь-сарӷьарахь,
Ари амш реиԥшми шаҟа мшы!
Ҳгәы аҩнуҵҟа иҭалан еисуан уи аҟәымҵӡо,
Ицәажәон, ицәажәон амшын,
Аԥслымӡ ԥслыкьраҿ ҳашьҭра ихымҵӡо,
Иԥан ирхыԥон игәыкын.
Ибхашҭцәҟьама аҟәара гәыҿкаага, бхәыци,
Ҳанасыԥ мшынны имыцәқәрԥоз,
Еҳ, аҽны сзырццаки, сара амшын сызҭыҵи,
Иабыкәу, иабыкәу сахьцоз?!
Ага иагәылсуеит аиаҵәара,
Аџьқәа ыцәоуп Мгәӡырхәа ахахьы,
Сгылоуп ԥаҩкаҿ сымацара,
Нахьхьи кәарак лакьуеит аԥшаҳәахьы.
Ҟәарасала ихыбуп аџьра,
Агеи ашьхеи ацәаҟәа рыбжьгоуп,
Аҟармаҵысқәа рашәа хаара,
Абнақәеи адәқәеи ирхьыкӡоуп.
Иҳәа, уара, абрами иахьԥышәарчча,
Ари адгьыл раԥхьаӡа ианииуаз?
Бырлашны дунеи иалаҷҷо,
Изакә насыԥӡеи ари ас иҟазҵаз!
Ара иласуп адгьыл мпылҵас,
Ашәшьыра аҳаскьын иаҵәаҿ аԥсы ашьоит,
Сара араҟа сгәырҩар иашоу, нас! –
Аӡаӡа илсыз бышьҭрақәа сҷаԥшьоит.
Сшәоит, иҵысыр ҳәа ацәыкәбарқәа,
Аҳасқьынраҿ аӡаӡа ахьаҿоу,
Рхала иҵысуашәа збоит снацәкьарқәа,
Суаҩақәа аӡаӡа ирыҵак сахьтәоу
Сацәшәоит амра ԥхацәар ҳәа,
Срыцәшәоит уажә иашьҭуа ахҿақәа,
Иудыруеи, иара амрагь иаӡбо ҳәа,
Бышьҭра ихылар, ишԥазуеи, ҳаӷеиҭа?!
Ишԥа, ишԥа, нас, сгәы сажьарцу,
Бышьҭрақәа рхала иабыкәшь иахьцо?
Нас араҟа схала саанхарцу,
Са сгәы шеисуа ба бзын иразӡа!
Избан, уаҳа агәыӷьра збылам,
Еиӷьума ус, бавазар хара?.. –
Еҳ, схәыцрақәа жәылоит еилалан,
Сыгәгьы рыман ицахуеит ҽаџьара.
Ианадамха, инеилааит нас бышьҭа,
Иҵаулоу аҿыбгара ахахьы,
Бнықәгыл абахә уа бҽаҭа,
Акымзарак быхьӡом са сгәаҿы.
Аӡахәа бжьында аҩны хыбны,
Аԥенџьыр икылсны аҩнуҵҟа иҩналеит.
Ажьыргәцқәа амра рҿыршьын,
Нас ишәаԥшьха рӡамҩа еицралеит.
Схәыцуа шәашҭа аҵыхәаҿ сгылоуп,
Ашра иаҿуп ла мыждакгьы,
Ҳгәы ашьаҟьарқәа анбеиԥыло,
Ԥсаҭак азхон ихәҷӡаӡоугьы.
Арахәыц рныздоит ажәытәи, аҿатәи мышьҭабзиала,
Абар, сыдгьыл сара иузысҳәоит, ҽаанбзиала!
Сқәыԥш мҩа снеиуеит схыла, сгәы хыҭхыҭуа,
Амшын савоуп, аԥшаҳәала снеиуеит сыҩуа.
Ашьҭра схылоит аҳаскьынраҿ арҵу ахькаԥо,
Уи саҩаӡо сахьнеиуа, иахьтәоугьы гәасҭоит,
Араҵлаҿы арашәыга ихалаӡан иҵыр-ҵыруеит,
Еилаҩазаргьы, ара ашәшь аҟәнылеит, аԥсы ҭоуп уи,
Ҳаԥшьак аҵәҩан иахшьызаргьы, ҳаԥшьак ыҵоуп,
Абду ашҭа дагхазаргьы, амоҭа дыҟоуп,
Бзиала уаабеит! ҳәа уи дуԥылоит, еиӷьуи ҳамҭас,
О, са сыдгьыл аламысаз ушоуп лакәҵас.
Сахьгылоу схала, ахьа кәасқьа сылаԥш адхалт,
Схәыцра абацеи исхыҵны ԥшьаала, сылаԥш кыдхалт.
Ахәада аҳәыцраҿ аиаҵәара гылт еинчыла,
Абан, уаанӡеиԥш ихынаа амшын ахь ихыԥшылоит.
Ҩаԥхьа иҟоуп аиаҵәара ухы зҵоукыша,
Нас, заа сгәы зкасыжьри, иудыруазеи иҟалаша?
Аԥсы ҭоуп инеиуа акәара жәытә мҩала,
Ахәыҷра ҿыхан, сама инеиуеит аԥшаҳәала,
Уа мшыбзиа, ахьа кәасқьа, иҿыцу згәы,
Амҩаду ахь згәышԥы еиҵыхны зышә аарту!
Маҷк иарцәгьеит алеишәа ашоура,
Аҽҭанажьит амра амшын,
Амшын еиқәа еиҵнахырц аура,
Ацаҟь иасуеит иара шын.
Зны сынхылоит са сыӡса-ӡсо,
Зынгьы снықәтәоит ишьҭоу ахаҳә,
Ахаҳә иавысҵоит ианымҵӡо
Ҟәырҷахала аӷба ҵәаҳә.
Нбанк-нбанк сыхьӡи сыжәлеи,
Иаҵазыҩуеит иара уа,
Зны сшыҟаз зҩып схала,
Ҽаӡәы сызтәоуи сизыԥшуа...
Аҳәаа аҽархареит ҳабжьара,
Амцагь маҷны еиқәуп, иббоит,
Бара ибхароу, сара исхароу,
Аамҭа иахароу, дзусҭа изҳәо?
Хьаагь ыҟам ахьча иқьалаҿ,
Еиқәуп амца, аԥырӷы тҟәацуеит,
Исҭахха-исҭахымха, амҩаҿ
Џьара акала саргьы схьаҵуеит,
Иара ажәытәтәи Нарҭаа рлакәаҿ
Зырҭыжәҵәҟьа игеит аиааира.
Сдәықәлаҵәҟьаргьы сара схьамҵкәа,
Исызцәырҵуеит даҽа хәыцрак.
Бхы бақәиҭыз бара, сыжәҵыс,
Ашоура тәылахь бԥырны бца,
Изынасыԥми иҳамаз зныҭрыс,
Уи азхоуп ҳәа иҳаԥхьаӡап...
Ҩаԥхьа сгылоуп сара амшынаҿ,
Иҩахоит анаҟә акасы,
Еҵәақәакгьы уарла-шәарла
Ицәырҵуеит анкьеиԥш, хәылԥазуп.
Абар-абар, избоит ашара,
Ҽа гәыӷрак снаҭахуеит амшын.
Зны иахьыччоз аԥсабара,
Сгыла иахьагьы сыԥшуп...
Снаган аҵх саларҵеит, сыцәоз џьыршьеит,
Ахыза схы инақәҵа, шаанӡа сҭахәхәа,
Аԥенџьырқәа еимысхит, уажәгьы иџьасшьоит,
Аҵхаҿ агәыр каршәзар, избарын еилыхха.
Аҟармаҵара ашәа еимырдон абна ҽыгәраҿ.
Ԥсыс исхалон, еихымсыӷь сыбла уахь иԥшуан.
Снықәлеит ашҭа аҳаскьын уарҳалраҿ,
Аӡаӡа цәыкәбарқәа еҵәаны иҿышәшәон.
Иҭшәахазшәа, ашҭа ицәгьоуп аныжьра,
Арахь исҭахӡам ари ашҭа сҭыҵны сцарц.
Уамак, уамакала ихыҵуеит сгәыбылра,
Аҭынчра сашьҭоуп, сшәоит саақәацар.
Аӡахәа уаргьала сантәалан, сгьалоит ԥшьаала,
Слымҳақәа кыдҵан сшыӡырҩыц сӡырҩуеит.
Ашәа еимырдоит аҟармаҵара рхала, рхала,
Амшын хьарчыбжь шгацгьы игауеит.
Избан, уахак ас изхыҵ сгәыблыра,
Иргәалашәаз иарбан схәыцрақәа абыржәы?
Сыцәаз џьыршьоит, шьоукы идыркьаҿт рхәыцра,
Баргьы иџьыбшьозар? Усҵәкьа сбымшьын!
Балҵ баргьы, балҵ аҵх еиқәара,
Маҷӡак акәзаргьы, бнаскьа баргьы.
Бымцан сналажьны аҵх сымацара.
Маанак былымшарцу, ихасҵоит зынӡагьы.
Иццакуеит аамҭа, мацәыс еимҟьаран,
Дыҟоумашь иаԥызго, дыҟоумашь иахьӡо?
Избан, абас узшоу аԥсабара,
Иабыкәу уаанымгыла уҩны уахьцо?
Ишаргьы ихәларгьы, уалоуп са схәыцра,
Уласӡа ԥсыԥны уаҿуп аӡыҭра,
Имцым, уласра сылсуеит ишьыцран,
Иуаԥысуагь крыҟоума џьара?
Зегь ҵыкәкәоит, зегь цоит, аамҭаҿ
Иаԥсахҵәҟьоит дунеи ахаҭагьы.
Аха аамҭагь усҵәҟьа зегь мшаҭо,
Изымцозаап уигь зынӡагьы?!
Уи азакәышь сзаҵашьыцуа ахаҳә раҳа Мысратәи,
Аамҭа ырхәмаруа уи ахьаку,
Избоит ашана, сыԥшны абраантәи
Адгьыл акәым, аамҭа шьанан иахьану.
Аслан баҩыш еиԥш, ацаҟьа пашәӡа,
Амшын иҭагылоуп ашьапы.
Ари Амшын еиқәагь ааԥшуеит иҟәашӡа,
Ҩаԥхьа амза ашәахәа ҿҳарпып...
Ишԥасҭаху иԥымҵәаӡакәа,
Аԥхьарца абжьы хаа саҳаларц.
Усҟан ицәырҵуеит сыԥсынҵры амшқәа,
Уи ала сгәырӷьоит сызҳаларц.
Уи сгәы арҿыхоит са сышьҭыхуа,
Сагоит мҵәыжәҩада сԥыруа.
Избанзар, сыжәлар урҭ зызхәыцуа,
Уи исанаҳәоит ихыркуа.
Убри азыҳәоуп сыԥсы залоу.
Имҩашьаӡо аԥхьарца абжьы,
Асаби хәыҷ, ацәа иалоу,
Ибла ҭнарччоит уи шьыжьы.
Абзиабара ашәа, жәлар ирыцу,
Сыԥхьарца, имҩашьо уара иуҳәоит.
Сыжәлар рашәа, са сгәы ишацу,
Аиааира ду ахь уи сагоит.
Ишԥасҭаху иԥымҵәаӡакәа,
Аԥхьарца абжьы хаа саҳаларц.
Избанзар, сыжәлар, урҭ рхәыцра,
Сыԥхьарца, иулшоит иуҳәаларц.
Сымҩа насыгӡарц исыгхеит аԥсыӡак,
Дсыхьӡан сҩызак исиҭеит инапы.
Нас, уабасыхәо, ҽаԥара сыԥеит,
Гәырӷьарала ишьҭыҵит са сгәы.
Ҿыц избазшәа, адунеи гәасҭоит...
Ладеи-ҩадеи са сылаԥш наӡоит.
Агәыҩбара исымазгьы ԥхасҵеит,
Изӡаргьы, шьҭа изыԥсаӡои.
Сара сшыҟоу акәхап ауаагь шыҟоу.
Иҟаӡам акгьы иҟоуп зегьгьы.
Аҩызцәагь, ақәлацәагь маҷӡам, урҭ ыҟоуп,
Аха уара уаныҟам дыҟаӡам аӡәгьы.
Рыбжьқәа ҭынчхеит ԥшьаала аҵара,
Еиӷьу амахәқәа еимдырҟьон,
Иагон амра алашьцара,
Жәҩан акалҭқәагь ааҵышлон.
Ус, снеиуан сара схала,
Цәашьқәак ҿыхон, иҭаауан.
Сымҩа нҵәомызт, сымҩа иацлон,
Сыбла аҵхаҿ иԥшаауан.
Гәаныла иназгон ашьаҟамҩа.
Ҽынлатәи амҩа са избаӡом.
Ирхатәоуп аҵых зегьы ирхаҩан.
Махәык ҵлакаҿ иҵысӡом.
Ахәыцра сылсуеит ара еидаран,
Ҽынла избоз акгьы збом.
Зегьы аҵәахит аҵх рхалан,
Зегьы арҭынчит имқәацо,
Аҩеиԥш иналсын аԥсабара,
Адгьыл дуӡӡа уи иакуп,
Иаҿуп аарла агазҽазра,
Шьҭа уигь ыцәарц аҭахуп.
Аха иҿыхаз аеҵә рыԥхра,
Ирыцла-рыцло, рызҳауеит,
Илашьцазаргьы аҵх еиқәара,
Урҭ азымҵәахт, урҭ ааԥшуеит.
Зны иццакцәазаргь сара сгәеисра,
Уажәшьҭа иҭынчуп, агәра згоит,
Иагьа илашьцазаргь аҵх еиқәара,
Еиҳагь аеҵәа каҷҷоит.
Аҳы, аҩызцәа, уаха чароуп,
Ишәҳәа ашәа, аҩы жәжәы!
Ӡӷаби ҷкәыни еицыкәашароуп,
Ихиалааит ашлақәа ркәымжәы!
Аԥсуа чара нхааит ишаабац,
Иахьа акәым, убас уаҵәгьы,
Аҩгьы ыжәны ԥсуак дкамҳац,
Саргьы дсырԥхашьом аӡәгьы.
Ус анакәха, саргьы са сакәзааит,
Аҩынаҳа, аҩы уаах!
Изжәуеит уаха, хаир ақәзааит,
Уаха ачараҿын санаах!
Анасыԥқәа ҳашьҭахь иааилааит,
Агәашәқәа артызааит, еизалааит!
Аԥсынтәыла ашәа ахыҩлааит.
Аԥсуа чара иазҳалааит!
Сԥынгылақәа нымҵәаӡазаргь,
Иахьынӡасылшоз саанымгылеит,
Ерцахә ақәцәаҿ сзымнаӡазаргь,
Сахьнеиз снеит, ҵаҟа сҭамлеит.
Имцаӡеит аамҭагь – аԥхыӡ хаа сшалаз,
Иҿдырпуан аҵла рыбӷь ҩежь.
Сылаԥш рықәшәеит ԥсаатәқәак чалан,
Ацәаакырагь цон ихыжж.
Иркын амҩа ҵаҟа аҩарқәа.
Акакаҷқәа ԥыхха ишьҭан,
Ашақә иасуан аты ҩарҩарқәа,
Иужәлоузеи? – аԥша ҵаауан.
Исҳәеит сыжәла, исҳәеит сыхьӡгьы,
Ԥхыӡлагь акәӡам, лабҿабаҵәҟьа,
Исзыҟамҵазаргь сара ссирӡак.
Сыхуаадамызт, амш сымгаҵәҟьеит.
Сԥынгылақәа нымҵәаӡазаргь,
Иахьынӡасылшоз саанымгылеит...
Аӡыхь аҿышәҭаҿ снаваҳаит зназы сҿажәкны,
Ашьха мҩа сыԥнашәан, изжәит ҿамҩак.
Схахьы рымҵәыжәҩақәа џьарҵас еихышьны,
Иҟарҵон ашьауардын аҽыкәаҳа мҩа.
Ҩаԥхьа исзыԥшуп амҩа ихало ахра,
Акәзааит, еиҳагьы уи сымч ҭанаҵоит.
Иахьанӡагь исзаанхеит хәмаррак,
Зынтәи акәараҷҷагь мшынны исыԥхьаӡоит,
Нас, схы зжьаларцу, аҵабырг иаԥырган?
Мап, аиаша мҩа иашан сазыҩт.
Ашьауардынқәа халеит ҳәа сазҳәаз дарбан,
Урҭ рымҵәыжәҩа азоума иҟәышуп зырҳәҩ?
Мап уи аҟәышра ахьӡӡам, срызжьом уи ала,
Урҭ аԥша ахьасуа рымҵәыжәҩа рҟьауеит,
Аушәақәа ихагьежьуеит хыхь, ус ихалан,
Сара адгьылаҿ иаша сырзыԥшуеит.
Аҵыхәтәантәи агәынқьбжьы ажәҩан иалаӡҩо,
Иблит цәаҟәак еиԥш, иааԥсаны.
Март мзаҵас иҵәуеит ҭагалантәи ажәҩан.
Инеимаҭәо ауеимада, агәы ԥшааӡаны.
Изымцеит апҟа, иԥырны аҩныҟа.
Иҭбааҭыцәыз ажәҩан ҭшәахеит,
Рахәыцҵас ипахаз амҩа уи нықәшәан,
Икәкәаӡа адгьыл хьшәашәа иазцеит.
Мап, ари ажәҩан ас имариаӡамзаап,
Зегьы рзынгьы иаартымзаап мыцхәык,
Ажәҩан гәҵәҟьагь цәҳәырак иеиԥшзаап.
Ари агәлсра цәгьазаап шәыхкык.
Изаҳада шәсыцхраа ҳәа уи ҿнаҭызар,
Ари апҟа рыцҳа анҭалоз икәкәаӡа,
Аха иџьоушьои, уи ажәҩан иалаӡызар,
Аҳәаа иахьаламго аҳәаа нҵәаӡом.
Абзиабара аҭыӡшәа иман,
Џьара сҩыза дантәалак.
Џьшьахәысгьы сара дсыман,
Иажәа хасҵомызт зынӡак.
Са сгәы ҭынчын, са сгәы ҭынчын,
Сақәшаҳаҭмызт исаҳауаз.
Баша хәмаррак сара исзеиԥшын
Абзиабара зҭыӡшәа рҳәауаз.
Аҭыԥҳацәа анысԥылоз,
Сара сыԥшуан ҽаџьара.
Са сзы акакәын ируаз, ирҳәоз
Сгәы меисыцызт аҭҳара.
Знызаҵәыкгьы сара схәыцра
Иаламшәацызт ус акы,
Аӡә дызбомызт са сгәаԥхара,
Абас снеиуан ҳамҭакы.
Ус, сышнеиуаз сара саԥхьа,
Ԥҳәызбак дцәырҵит деикәаԥхо,
Исыздырам сара исыжәла,
Исыздырам схы ахьсырхо.
Са сылԥахит уи ҳәагәыжьла,
Дԥышәырччо днасҿацәажә.
Исыздырам сара исыжәла
Сгәамца аԥырқьҳәа инацралт.
Ачамгәыр аанкыл лыбжьы нхылҵеит
Нарҭаа рашәа сырҳауа,
Бзиабарала са сгәы ҭылгеит,
Сыбла дхуп уи сахьыԥшуа...
Чмазароуп ҳәа иалацәажәон
Џьоук абзиабара аҭыӡшәа.
Усҟан урҭ сара сырхыччон,
Уажә абар схаҭа сзықәшәа.
Сакит атсеиԥш исықәыӷәӷәо,
Абзиабара са сымшаҭ.
Исықәыӷәӷәоит ишԥахьамҭо
Срыцҳамшьаӡо уи сачалт.
Аџьықәреи арыц сара сеиԥшны,
Абзиабаратә луқәа
Схоуп, сара сҭеислымны
Асақәеиԥш слагауа.
Уи аԥҳәызба лыбла агәыҭбаа,
Амшын еиԥш сыхнаҵеит.
Зны сышьҭнахит уи сышьҭкәыцәаа,
Ҽазных ҵаҟа сагаӡеит.
Аҩыза исыхәо ара дызбома
Усеиԥш, мап сыбжьы сзыргом.
Абзиабара сахәаҽӡома,
Схьаа духеит исзыхгом.
Шәсыцхраа аҩызцәа, ҿысҭрыма,
Мап, ус араҟа иахәҭаӡам.
Сгәы сымшаҭарц сгәаӷьрыма?
Баша ахәыцра аԥсаӡам.
Ахҿеиԥш иаша лыбла ԥыџьқәа
Иналаҟацеит сара сгәы.
Нас дцарцу сгәамҭаӡакәа
Амҩаҿ сгыла са сшыԥшу.
Ус иҟалом, о, аԥҳәызба,
Ашьхауаҩ иҵас џьбароуп.
Игәы идыруеит баша ишхымҵуа,
Баша ажәа ԥхашьароуп.
Ашьхауаҩ игәаҵа абзиабара
Шьхазыхьҵас ианҵысы,
Уинахыс иалшом иҭабарцаз,
Иҵхәраа инеиуеит иласы.
Ҳахьеиԥылаз амҩа гәасҭоит,
Уажә уи исзаҵоуп агәыкра,
Сгәы сырҿыцырц уа снанылоит,
Исылшоит мҵәыжәҩада аԥырра.
Ԥшьшықәса зны абри аԥхьа,
Абраҟа сныҟәахьан сара,
Аха сзыргәырӷьоз сара сгәы иахәо,
Ак сымбацызт ас џьара.
Уажә ари амҩа збоит икаххаа,
Аганахь ашәҭқәа тыруеит,
Бара бнеиуеит абар бссирха,
Гәырӷьарала сшанхауеит.
Аха избан, ажәала бмаҷуп,
Сара исыхәо ак збом.
Ҳаицнеиуазар амҩа кьаҿуп,
Са сгәы иҵхо насызҳәом.
Шәарыцара абар сахьнеиуа,
Маҷк сгәы схашҭырц сҭахуп.
Аха бсахьа ишеи-шеиуа,
Уи са сгәаҵаҿ иҵәахуп.
Абзиабара амца са исыцрасуа
Сартәом, самоуп сыкҿацал.
Зны сагоит џьара сымҵарсуа
Зны илашоит мраҵас исхал.
Схәыцра цәқәырԥо инеиуеит сама
Исҭахуп маҷӡак сыԥсы сшьарц.
Абџьар скуп сшәарыцаҩума.
Схысуеит, изалшом сеиҵахарц.
Абар, саԥхьа еилаарцыруа,
Икахәхәа иныҵԥрааит абнакәты.
Аха изалшом ахҿа сыршәуа
Аҽамырҵысит уа снапы.
Бара бышьҭыԥраа бнеиуеит бхала,
Сыбла ԥшуеит ишанханы.
Ҩаԥхьа снеихуеит сара ԥшьаала
Схәыцра мшынуп иҭҭәааны.
Ус, сганаҿ, ахаҳә инавԥан,
Ашьабысҭа цоит икаԥ.
Исырманшәалеит ахҿа сҩахан.
Аха схысуам сара, мап!
Бӡыӡымкызшәа бара бнеиуеит,
Аԥсабара агәы бкуп,
Баныҷҷало ибыршеишеиуеит,
Зегьгьы бырбарц рҭахуп.
Ас бабацои бсымпыҵԥраан,
Схәыцрақәа зегь еимырпны.
Ас бабацои са сгәы ҭыԥаан,
Сеиԥымлаӡо са сырҳәны.
Снеиуеит, снеиуеит сынкахәыцуа,
Арахь сгәы ахәархьра ба баҿуп.
Снеиуеит иаша са сгәы еицамкуа,
Ҟәаԥа-ҿаԥа са исзыԥшуп.
Саҿоуп ахра, снеиуеит иаша,
Исықәуп аидара ӷәӷәаӡа.
Сара икасҭәоит аԥхӡаша,
Аха сгәабҭаӡом зынӡа.
Абар, ашьха сгәыдыҳәҳәало
Снапы акәырша исҭахуп искырц.
Ашьауардын ԥырны исхалоит
Исҭахуп сымҵәыжәҩа сҟьарц.
Абар, саргьы сԥырны схалоит
Избоит сеидара шласха,
Ԥанаҩ ақәцәаҿ са сықәгылеит,
Уаҩ дызмыхәо шамаха.
Са сгәырӷьара иаҳа ианацлоз,
Иаҳа саныҟаз сбызгәыкуа.
Аԥша фырҭын сара инасыжәҵа,
Бцоит ҽа мҩакахь ба бҭакәкәа.
Бажәа сыст идыд-мацәысха,
Аӷьеҩҳәа сгәашәқәа уи иԥнаҽит,
Исԥырагылт иҵаа-шәыгәха,
Аргама ду са сгәы бшьит.
Ахақәиҭра са исҭахуп ҳәа,
Ибҳәеит бажәа аахҵәаны.
Сара сгылан усҟан сбыҳәо
Бара бзыҳәа зегь акны.
Ибырԥхашьеит са сгәы аргама,
Уи бхақәиҭра ҿанаҳәон?!
Ишыбҭаху, азамана,
Уажәшьҭа исҳәо ажәа збом.
Са сгәы ҭыхны снапы иқәҵа
Бара бышҟа инасырххеит.
Анаҳәыха са сахьымӡеит,
Иара уаҟа сыбнаԥхеит.
Уи мҩаныбҵеит асаба ашҟа
Уаҳа исыԥсаз ак бымбеит.
Мап, изалшом иҟаларц усҵәҟьа,
Сылашара, быццакцәеит!
Бара ирҿабҵарц сара сгәы ацыц
Иақәыбкызаап, аха идыр,
Уи аҩыза иҟалом иалшарц,
Еиӷьуп аԥхьа са сыԥсыр.
Са сгәы иалшоит ахьаа ачҳарц,
Ахьанҭара уи ацәшәом.
Инеиуеит иаша уи еиҵамхарц
Аҽаџьара икәараҵом.
Абар, Ԥанаҩ ақәыцә иахьхала,
Абзиабара иҳараку.
Ишәаҳәоит уаҟа ҭынч ахала,
Бӡырҩы ибдырп абжьы закәу.
О, ишәызҿысҭуеит шәарҭ ашьхақәа,
Шәицхраа шәа шәҵеи.
Сҳарашәк иҵегь, схажәгал шәызқәа
Иахьысҭаху шәа шәсызнеи.
Амшын, амшын уа угәы ҭбаара
Иаҩызазааит са сгәы.
Сыбзиабара амч-алшара,
Иуаҟаразааит ишеибакәу.
Нас, усыцхраа аԥсабара
Улша сыдҵа абыржәы,
Нас, иузысҳәап ашәа хаара
Аҟармаҵыс еиԥш ихыркы.
Са сгәы ҭынчын, са сгәы ҭынчын,
Сақәшаҳаҭмызт исаҳауаз.
Баша хәмаррак сара исзеиԥшын
Абзиабара зҭыӡшәа рҳәауаз.
Нас инсыжьма зегь аганахь
Мап, ҳаидгылоит ҳаӷәӷәаӡа.
Ашәа исҳәо цоит аиааирахь
Сҩызцәа рыгәҭа скалаӡа.
Ижәбома амра са саԥылоит,
Сшыҟац сыҟоуп са сҵарӡа.
Абзиабара амч са исылҭоит,
Аԥсуа ԥҳәызба дыцқьаӡа.
Уажә сацәшәома сара исԥылаз?
Мап, ашьха уаҩ уи дацәшәом.
Сыбзиабара мцаны иҩаҵҟьан
Баша икьаҭарц иҟалом.
Сыбжьы уҽеиҵых, ухал ашьха,
Ахра ухала уа уԥры,
Умаангыла адунеи уакәша,
Сыбзиабара агәашә арты.
Ԥанаҩ иҵегь ҩада ухала,
Сышьҭых иҵегь сҳаракы,
Уара уеиԥш ицқьоу аԥҳәызба лхала,
Сара исылҭарц уи лнапы.
Уа уҿын сара сгәы аанкыла
Исҭахуп сымҵәыжәҩа сҟьарц.
Ааԥын амра ашәахәа ансԥыло,
Адунеи сыбжьы асырҳарц.
Инеиуеит ҩыџьа бџьарла еибыҭа,
Ашьхара агәҭаны.
Инеиуеит ҩыџьа аҵых рҽаҭа
Бзыԥ аԥшаҳәахьы!
Рыкәа иҭаҵәах ашәҟәы рымоуп,
Нестор игәҭакы.
Шьыжьӡа уи Кьаразаа рдырроуп
Аҵакы абри наргоит ҩыџьа ахархь уаа,
Иаабахьоу нхацәоуп,
Аха иҳәатәуп, ара заа
Рымҩақәа хыҵәҵәоуп!
Аԥсынтәыла агәаҟынҵәҟьа
Асақәа еиҿакшоит,
Уаҩы издырам алахьынҵаҵәҟьа,
Уаха уи ӡбахоит.
Рымчқәа еицырҵарц иԥшуп Кьаразаа,
Иԥшуп ихианы,
Урҭ адырра роуроуп заа,
Идәықәларц еиханы,
Инаӡарымашь урҭ аҩыџьа! –
Жәлар уахь иӡырҩуеит,
Еи, аҩызцәа, шәгыл амарџьа,
Адҵа иазыԥшуеит.
Аха адырра аӷа иоухьеит,
Ҩыџьа шцо уаха,
Убри азыҳәа инапқәа ироухьеит,
Дыԥшуп уи хаха.
Зехьынџьара ишьапхыц алаҵ
Аӷа иҭыԥ икхьеит,
Аԥсынтәыла агәышԥа иҽаларԥс,
Кыр ишьаҟьахьеит.
Аха Кьараз аԥсы изҭымхӡеит,
Иџаџаӡа иӷьацоит,
Ажәлар ргәыӷра уи иамырӡӡеит,
Амҩахәасҭа цоит...
Ақәа кыдҵәоит ахаҽаҳәа
Аԥҭақәа лаҟәуеит,
Имацәысуеит, нас агәақьҳәа
Ихысуеит, идыдуеит.
Амҩа иқәу ахархь уаа ҩыџьа,
Аҵых дыртытуеит.
Бзыԥ ахьнеиуа аԥаҩқәа ирхыҽҽа
Аиҩхааҿ илакьуеит.
Урҭ цәажәаӡом, еиқәлымҳаха,
Амҩахәасҭа ргоит,
Аԥсра еиқәаҵәа абла ҭхаха
Аԥсы ӡа ишаҟьоит.
Ианмацәысуа, ахаҳә рҽавак
Иԥшуеит ҳамҭакы,
Блала еибырҳәоит урҭ маӡажәак,
Инеиуеит иццакы.
Руапа аҿацәқәа ақәа рхьыӡса
Икаҭәоит асаара,
Аԥша гьежьуа ара иҭрысӡан
Иаҿуп аҽҟьара.
Алашьцараҿ адых-сыхҳәа
Икаԥоит иӷәӷәаӡа,
Абна иҩылԥаз ҽарҳақәошәа,
Еиццоит иласӡа.
Џьара абна-ршәыра илсуеит,
Инымҵәаӡо зҵыхәтәа,
Иҵыр-ҵыруа жәҩан мацәысуеит
Аԥҭақәа еиҟәыжәжәа.
Илакьуеит амҩахәасҭа инарго,
Илакьуеит, уаҳа иауӡом,
Еивагыла еицеихыргоит,
Урҭ тәаӡом...
Зны абӷанҷра, зны арддыра,
Рымҩа цоит,
Џьара ирԥылоит ацаҟь шәыгәра
Аха еихоит.
Еихоит, ишԥа?!
Ус башакәӡам, уи ҳҳәахьеит,
Аӷа дтәахьеит ара деиҭамҵӡарц,
Ихаԥыцқәа иххьеит.
Зехьынџьара амҩа нкылоуп,
Акаҵәара куп,
Аҟарулцәа анаараҿ игылоуп,
«Аӡә даҳкында» иԥшуп.
Ҷыт бжьызааит баша ираҩшәом,
Ирыҭоуп адҵа,
Уахгьы-ҽынгьы иԥшуп, ицәом,
Ишаҟьоит зынӡа.
Иара уахаҵәҟьа иахымгакәа
Дыркыроуп аӡәы. Ашәҟәы назго...
Мап анакәха
Иԥҵәоит рҵыхәтәы.
Ақәыџьма аԥсымҭаз ицхлымуеит,
Ижәылоит хаха,
Абри иаҩызоуп урҭ гәаҭеиуеит,
Игәаҟӡоит уаха.
Аԥшатлакә агыгцәа ргыла
Иасуеит ара атрышә,
Аҟарулцәа рҭыԥқәа ирыжәло
Иҭасуеит рқьышә.
Амш цәгьа, иакуп еиҵацала,
Аха иҳәатәуп,
Урҭ рыблақәа ҭаҵамҵамуа
Усгьы иԥшуп.
Ршәақьқәа ирку рнацәкьыс аҵак
Игылоуп еиқәыԥсы,
Март ԥша ирҿасуа аӡаӡ рылаҵ.
Иаргәаҟӡоит хазы.
Ҩыџьа неиуеит абри аҵхаҿ,
Иҳәоит урҭ Анцәа:
«Ҳарманшәала уара ҳамҩаҿ,
Ҳрылсыртә ҳаӷацәа!»
Бзыԥ ахьнеиуа ара ишьҭхысаан,
Ҩыџьа ирзыԥшуеит.
Аԥаҵа ӡышқәа неиҵнахӡан
Аԥақь иахьнашьуеит.
Абар, егьрыгӡам инхықәгыларц
Уажәшьҭа ара,
Нырцәҟа знык ршьапы акгәышьар
Уҟоуп иуԥшаара!
Ихаҳә рддыроу амҩахәасҭа
Иарԥшқан агәы,
Ишьацҭыԥха аҽыртата
Иагон ҳамҭакы.
Аха ашьха мҩа ҳарамхеит,
Хаҳәык наҿшәеит,
Абахә цәажәеит, нас игәрымуа,
Амаӡа аанартуеит.
Еи, шәарбану?! абжьқәа еицҿырҭын,
Аҵых лашеит.
Ахызаҵәқәа еилаҵырҵырын
Иԥшаауеит... ахыӷәӷәарҭаҿ инаҿаҳаит
Ҩыџьа уа, агәы намӡо Бзыԥ қәԥсычҳаит, игәынқьуа...
Мацәаз ҟаҵо инарыкәшеит ирызҿыҭуа:
Шәнапы шәҩаха, мамзар ҳшәылгоит, алақәа!..
Аха ҿырҭӡом уаҟа ҩыџьа,
Акы рыӡбауеит.
«Инаӡароуп ҳус, амарџьа!» Блала ирҳәауеит.
Аӡә дхәыҭхәыҭуа уаҟа дцәажәоит,
Иҳәоит игәҭакы: Сара иааиуа ааныскылоит,
Схәуп уеизгьы...
Сыԥсы аҵаҟа ԥыҭҩык леироуп,
Ус иахәҭоуп!
Амала, ашамҭаз урыхьӡароуп,
Кьаразаа ахьтәоу.
Ашәҟәы рыҭа аибадырга,
Усҭ, икы! Нас иаразнак еиҵамхакәа
Итәеит иццакы.
Урҭ ахаҳәқәа инарыдиалан
Аҭак ҟарҵауеит,
Абахә амца нацралан,
Ҩ-мцак еиҿашуеит.
Ҩыџьа цәажәоит, ҩыџьа хысуеит,
Аӷацәа рыгәҭаны,
Амчқәа абраҟа аӷьеҩҳәа еидысла,
Еиқәԥеит еисаны.
Ҩыџьа хысуеит, ус баша акәӡам,
Раӷацәа еилырхаауп,
Аха рааигәа, абар егьрыгӡам,
Амацәаз ҭырҭәаауп.
Ҩыџьа еицәажәо уа быжь маҷла
Аибашьра иаҿуп,
Наҟ-ааҟ амцақәа неиҿалан
Урҭ ашра иаҿуп.
Имацәысуа аҵых еиҵасуеит,
Икыдҵәоит ақәа,
Ганла аԥҭақәа неивысуеит,
Иҵәаауеит аԥша.
Жәҩан ҵаула акалҭ аҵахь
Акасы иааҩахт,
Аԥсабара иаӡатәуан алахь,
Еҵәақәак неицәхаст.
Сарӷьа нап ахы ақәшәеит, Азәк иҳәон,
Аха макьана сеибашьуеит, Ашәақьқәа ҭҟьон...
Сармагь иасит, иҳәон.
Уи ихаҭа,
Напыда дхысуан, уи дцәажәон,
Аха илакҭа
Ианақәлашьца, иара игәеиҭеит,
Икылжәан игәгьы,
Иҳазырҭра ԥыххаа иргеит,
Дцәажәон уеизгьы:
Сара араҟа урҭ схы рысҭом,
Уара уеиха! Ҩыџьа еицәажәо акы еибырҳәон
Уа ҩаԥхьа.
Ацәылашара адәы инықәлеит,
Уажәшьҭа, абар.
Изыкәшан иҟоу аӷацәа игәарҭоит,
Ҩыџьа шракәу ар.
Иагьырӡбоит, аҩыџьагь мшьыкәа
Араҟа иркырц,
Аха ихысуеит урҭ ршәақьқәа,
Ихуп алҩа шхыц.
Ҩыџьа ахьыҟоу ак рыӡбуеит
Ҩаԥхьа уа,
Рыԥсы еилахо еибагәӡуеит,
Иҩыза диҿаԥшуа...
Ахә иаарымч адҵа ҟаиҵеит: Уара умԥшыкәа уца!
Нахьхьи ҳнеира иазыԥшуеит,
Ашәҟәы уа ирхьыгӡа!
Нас иуапа аҿацәқәа еилеиҳәан
Уи иршәт аӡахьы,
Ақәылацәа уахь ирхьаҳәын
Ижьеит ҳамҭакы.
Аимга-еимцара ихы иархәан
Егьи дласит,
Ацаҟьара уи даҿалан
Днаскьаӡеит.
Уеизгьы ԥыҭҩык рылаԥш иқәшәан
Уахь еицхыст,
Ахы-заҵәқәа руак шҳамхан
Уаҟа ицраст.
Аха ихҭырԥала ихәра ҿеиҳәан
Уи днаскьеит,
Дцәырҟьан знык лаԥшҵашәаран,
Нас дкабеит.
Ҩыџьа ахьыҟаз азә дыршьызшәа
Дара ус ирбеит,
Усҟан Бзыԥ ацәқәырԥа хьшәашәаҿ,
Ауапа ахала иӡсеит.
Аха аӡә деиҭаҵуам иҭыԥаҿ уаҟа,
Кьаразаа рашәа иҳәоит,
Уи иҵкьасоит ашьаҟәаҟәа,
Арахь ицәшәоит...
Уи зны-зынла усгьы дхысуеит,
Ихы кәараҵом,
Ишьа рҩашха уа иҵкьасоит,
Аха дыԥсӡом!..
Инапқәа имхуп, уи хаԥыцла
Деибашьуеит,
Иара, бжьыла аӷацәа ԥхьаца,
Макьана амҩа икуеит.
Уи гәышԥыла дхьамҵ дышгылаз
Даанахуеит ара,
Аԥсынтәыла ахақәиҭраз,
Дышьҭалеит иара.
«Руаӡәк даҳкит», аӷацәа гәырӷьеит,
Аха ишанхеит.
Уи акрааҵуеит дыхьшәашәеижьҭеи,
Иџьашьатәхеит.
Аӷацәа шжьаз уажә игәарҭеит,
Ианхыԥшыла аӡы,
Урҭ ргәырӷьара аҵыхәтәа кьаҿхеит,
Дцахьеит ҽаӡәы.
Иаанхаз ихалт уа дахьышьҭаз,
Еимдеит даара кыр,
Аха ирымбеит ирыхәашаз,
Ижәдыр!
Аҵыхәтәантәи абџьар иикыз
Иримҭеит аӷацәа,
Уажәоуп ианырба уигьы шеиҭаз
Ҵаҟа ацәқәырԥа.
Аха инаӡеит иара игәҭыха,
Иҩыза дишьҭит,
Кьаразаа рымҩа данылт дкаххаа,
Днаскьахьеит...
Абар днеиуеит мҩахәасҭала,
Днеиуеит, шәизыԥшы!
Ашара иԥылоит ашьха тәыла,
Днеиуеит уи дымԥшы!
Иаԥхьа днықәгылт ацҳа иаша,
Нас даахәыцт,
Уи иларбо аԥхӡаша,
Днеиҵақьит...
Аброуп ахаҵа илаӷырӡқәа
Ахькаҭәаз,
Ихы ахибааит аԥсабара
Иҩыза дахьиԥхаз.
Аха ацаха ырҟаԥшь
уи инеиҵихуеит,
Икуп уи ашәҟәы,
Кьаразаа рашҭахь
днеиуеит, днеиуеит
Дыццакы.
Абар рҽеизга иԥшуп Кьаразаа,
Иԥшуп ихианы,
Урҭ адырра роуит заа,
Идәықәлоит еиханы.
Нас, изҳәада, амҩахәасҭаҿ
Дыршьит ҳәа руаӡәы?!
Мап, уи дыҟоуп иҩыза ижәҩаҿ
Иахьеиԥш уаҵәгьы.
Инеиуеит ҩыџьа, бџьарла еибыҭа,
Ашьхара агәҭаны,
Инеиуеит ҩыџьа ашара рҽаҭа
Бзыԥ аԥшаҳәахьы!
Аҵла рымахә аԥша насуеит,
Ҵаҟа инҭалоит абыӷьқәа,
Сыжәҩахыраҿ зны инасхьысуеит,
Зны ианԥсалоит амҩапа.
Злакыҵақәа ҩеижьыккароу
Амжәабыӷьқәа ааҿышәшәоит,
Иқәыԥсычҳауа нас иҿымҭӡо
Сахьрықәԥало иаақәацоит,
Ихачақьӡа игылоу мжәакаҿ,
Ахҵысҭа агәара аахнаҵәоит,
Илакьуа инеиуа амҩахәасҭа
Ӷәтәы ҩныкаҿ уи аанҵәоит.
Ԥҳәыск лхала ашҭа дықуп,
Аҵла рымҵа налыԥссоит.
Ирҭахӡамкәа абыӷьқәа хьарчуа,
Ашҭа аҵыхәахь инаскьоит.
Ахҵысҭаҿ сара сахьгылоу
Уи сылбарҭаӡам зынӡа.
Амжәа хачақь ҳабжьагылоуп
Сара уахь сыԥшуеит маӡа.
Иахьышьҭылшьуа лҩымсаг ԥшьшьала
Аушәақә сганахь ла дааԥшуеит,
Лыхцәы ҵакуп уи касышла,
Дқәыԥсычҳауа дааиҵақьуеит.
Уи лхаҿсахьа сара схәыцра
Ашәқәа ҟьаҟьаӡа ианартит.
Исгәалашәоит абар сқәыԥшра,
Амҩахь схәыцра наҵысит.
Уаанӡеиԥш амҩа сара сықәуп,
Кәыркәа шоура аҿуп ашра.
Аӡлагарахь сымҩа шьҭыхуп
Ааҵәа саҵоуп лагара.
Аԥхӡы сылҵуеит ахәаҭаҳәа
Агәарабжьара кыцны ишуеит,
Агәарц-лақәа аху-суҳәа
Сара сышҟа ишуеит, ишуеит.
Агәылаҳәсақәа рыҩнашә цәыҵраа
Рылахь иадкыл рнапы.
Са сахь иааԥшуеит ихықәгыла
Ицо дзусҭоу дырбарцы.
Сара шсакәу анырдырлакь,
Баша иахьгылаз ргәы ԥжәоит,
«Уара уоума, унан, хәылак»,
Рҳәоит, рыҩнашәқәагь неихаԥсит.
Ацҳа-ҵәры сықәсуеит.
Амҩахәасҭа...
Аԥша абӷьыцқәа сыхьҳәазоит,
Снеиуеит ҳазлагара гәасҭоит,
Иҟандалеиуа иахьлаго.
Ахлахаҵ гьежьызшәа аӡы ихгылоуп
Наҟ алаӷьа иҭаԥшуа,
Зымҵәыжәҩа ԥҵәаз аԥсаатә иаҩызоуп,
Уажәы-уашьҭан икашәауа.
Алу ергьҳәа иҟандалеиуеит,
Аҭакәажәцәа акәша итәоуп,
«Ҳазхаанхазеи», еилаҿарҳасуеит
Алагацәа ҭәуп, иҭәуп...
Ҽынла уахазҵо ара дарбан?!
Уахынла иҟьаҟьаӡа иартхон.
Шьыбжьышьҭахьаз аҭыԥ нкыла
Алашьцара сазыԥшлон...
Аха ҽнак, иџьоушьаша,
Аӡлагара аӡы кын.
Лагараҳәа акәша-мыкәша
Аӡәгьы дықәмызт иҭацәын.
Нас аӡышьҭраҿ сара снеины
Сшьапқәа сыӡәӡәарц уа саатәеит.
Сынкыдиаалоит са сгәы рҿыцны,
Алқәа рганахь снаԥшуеит.
Алқәа ааизшәа шьапы ӡәӡәара
Ршьапқәа акәараҿ иҭакуп.
Аӡы ахықәаҿ рымацара
Еиварыԥхаан инашьҭуп.
Ҩызара сзызуа уа ҵарақәак
Иҷырҷыруашәа иаҿуп.
Аҵла рықәцәаҿ еилаԥыруа
Аӡлагара рыбла ахуп.
Урҭ рыхәаԥшра салымгацкәа
Сара сҿаԥхьахь саныԥшы,
Сырма дааиуеит, дмыццакӡакәа,
Лыԥҳа заҵә лнапы кы.
Схәы-сжьы қақаӡа еилагылоит
Даҽаӡә сакәхоит уи нахыс,
Ибылуа амца насыцралоит
Сырма, сыбла анылхьыс.
Исгәалашәоит, жәаха луҭраҿ
Слыцхыраауан са сцәаӷәон,
Сааигәа усҟан дааин Сырма
Дсыдгьыжьыло сгәы ҟалҵон.
Ҽаӡәы диццеит, Сырма бзиа,
Шықәсла лаҵкьыс кыр еиҳаз,
Саргьы сыҟан ус, ишԥазуаз,
Схы ансраалеит са сзықәшәаз.
Уеизгьы Сырма дызбоит бзиа,
Кыр слызхәыцуа стәахьеит.
Ла лзы сыҟан сгәы хьу-хьууа,
Аха ҳразҟқәа еиҩнагеит.
Сныҟәоз, стәазааит са сахьнеилак
Сырма лынаур лашоит.
Иҭачаԥоушәа сара сгәеисраҿ,
Сахьынаԥшлакь уи дызбоит.
Сырма, Сырма, ҳара ҳ-Сырма,
Хәыҷгьы-дугьы абри рҳәоит,
Ахәыцрақәа цоит срыма,
Амҩахәасҭеиԥш илакьҭоит.
Аҽны сара Сырма луҭраҿ
Хаҵак сиеиԥшха сцәаӷәон,
Ишаҳзеиламгьы уажәшьҭа гәыӷра,
Сара исзымдырзо сҽырбон.
Аҵыхәтәантәи аҵыруа бжьысхит,
Амра акәаԥҳәа ианҭашәоз, Оф, гәшьа, ҳәа сҽынеиҵысхит
Аҩныҟа сдәықәларц схы ансырхоз.
Снапы кны Сырма саанылкылеит,
Акрымфакәа ишԥыкәу ушцо,
Ҳаиманы ашҭа ҳанҭалеит,
Еисуан са сгәы ҭыҵны ицо.
Акәасқьахь схалгалт. Аҟәардә сылҭеит,
Уаанӡеиԥш дҟалеит деикәаԥхо.
Маҷк сшыԥхашьоз уи егьгәалҭеит,
Дааскьа дааҭгылт уа дыччо.
Сҟәардә ааныжь избон сыԥрызшәа,
Аха Сырма хьшьыцбаҵас,
Уи дсыцрасны избон сылкызшәа,
Сыхлахаҵ гьежьит зынӡас.
Адунеи гьыжьуа, алыра иахшәазшәа,
Иҭакәкәа иахьнеиуаз сара избон,
Сааԥшит сыҭрысны сцәырҳазшәа,
Избо хасҵом сеилагон.
Сгылоуп Сырма лнапы нкылан,
Лгәы сазааигәоуп иԥхаӡа,
Ауаҭахаҿ ҳамацара
Ҳаҩноуп маҷк илашьцаӡа.
Абар ассир, Сырма бзиа
Даҽаӡә лакәушәа агәра згеит.
Аха аԥша кылкәрит аршьиа,
Хәылԥаз ашәаԥшь ааҩнаҷҷеит.
Аԥарда наскьеит наҟ иҭрысын,
Ауаҭахаҿ ашәаԥшь еимдон,
Уи ҳгәаҭо инаҳхысын,
Иааҭгылт аҭӡаҿы икаҷҷо.
Сылаԥш аҭӡы уа инадхалеит,
Сахьгылаз ус сынхеит.
Садырсызшәа саашанхалеит,
Исацәажәоит апатреҭ...
«Уааскьа сааигәа, сара с-Гаџа!»
Сигәыдыҳәҳәала уи сикуп.
Ихаԥыц ҟәашқәа збоит ичча-чча,
Уи сирхәмаруеит, дсызгәыкуп.
Иҟәаҟәа снага скыдиртәалоит,
Ажәабжь ҿыцқәа сирҳауеит.
Ампыл исзааихәаз сыдигалоит,
Сгәыдикылоит, сигәӡуеит.
«Уҽыбӷаҟазан сара уҟасҵароуп,
Акы уацәымшәан, аҳаҳаи!
Сҽыхәа унаган уақәсыртәароуп,
Сара иуасҳәо ануаҳа.
Аҽыҩ ҷкәын ҳәа зегьы иузырҳәо
Мызқәак рыла сара иусырбап!
Сгәыдикылон абас саҳәо,
Ахьӡ удыруаз иусыргап!..»
Сырмеи сареи дҳабжьагылеит,
Иҽҟазара ла дыхнахт,
Иара шықәсыла длеиҳабызаргь
Сырма нас сара сылхашҭт.
Акәакьаҿ сылаԥш аакыдхалан,
Са сыблақәа уахь иԥшуан.
Адгьыл сыҵгәон са сахьгылаз,
Аԥхашьара сарҟьыцуан.
Сырма лнапы снацәкьар намшәеит,
Нас ашырҳәа уи днеиҭаҵт,
Баша хәмаррак уи иаҳзеиԥшхеит,
Ҳаччо наҟ ҳара ҳнеиԥырҵт.
Аԥхыӡ иалаз сара сиеиԥшны
Сыхьӡ анылҳәа уажә сааҭрыст,
Сааигәа даатәеит лара дааины,
Сыжәҩахыраҿ уи днахьыст..
Амра инкыло абӷаӡара
Аҭашәамҭаз кыр иааԥшит.
Нас ишыччоз агәы нхазшәа,
Ашәаԥшь ақьышәаҿ иӡыҭит,
Алашьцара ахьамҭара
Ҳаӡлагараҿ инеиҵнахт,
Аҳаҳаи ҳәа ахәылԥҵара
Урҭ ҽыҳәҵәыла инеицәхаст.
Ахәыҷы дырхәмаруа аӡлагара
Уахь аҩнуҵҟа ҳа ҳныҩналт,
Ацәашь искыз, абла ҭаара,
Исымпыҵҟьан наҟ инҭалт.
Аибашьра, агәаҟра, цәгьара
Шыҟоу ҳхашҭит ҳарҭ зынӡа,
Адыгә-дыгәҳәа аӡлагара
Ишгац игоит, абжьы хәаҽӡа.
Ди, сааԥсеит ҳәа ахәыҷы дықәиеит
Икҿаҟаҵаз аӷәы аҟны.
Ишызбоз Сырма даҽаӡә лакәхеит,
Лхәыҷы лаԥхьа дтәеит длаҟәны.
Аха са сзы зегьы акакәын,
Сырма лышҟа сгәы еихон,
Ахәыцраҵәҟьа са исыцәмаҷын,
Амца шоураха инасыхҟьон.
Нас сындәылҵит аӡлагара,
Ус снаԥшырцын адәахьы,
Алашьцара ауапа еиқәара,
Ҵаҟа икажьын иӡлачы.
Сышԥагәырӷьеи алашьцараз,
Уи ҩызара сызнауан,
Иааины уажәы саԥхьа иахьгылаз
Иара иаҳәозшәа саҳауан.
«Уареи сареи ҳакәзаап иҟоу хацәас
Адунеиаҿ, агәра згоит!
Нас, аҩыза, унапы уааха,
Уара уқәҿиара сара избоит!»
Уи анапы лашьца неиҵыхуа,
Сықәргыланы сакын.
Алашьцара ду ҳаш-ҳашуа,
Аԥсы азхомызт агәы еивҵачын.
Лысшьа змамыз уи ажәпара
Адгьыл иқәла игазгон,
Ма машәырла џьара лашарак
Адунеиаҿ иубаӡом.
Аӡлагарахь са сныҩналеит
Ус шанаҵас сыԥсы ӡа,
Аха сҭыԥаҿ саашанхалеит,
Саашанхалеит уа зынӡа.
Сырма лцәажәабжь слымҳа иҭасит
Лхәыҷы дахьылкыз дырҵысуа,
«Аиба игәаҟра баргьы ибыцрасит
Быцәа рыцҳа, быцәа ма»
Алашьцара уа иналызбааит
Сырма лгәаҟратә лаӷырӡқәа,
Ихьу-хьуа сгәы ааҭрыхьҭшьааит
Илзырҳәоз сгәалашәеит ажәақәак:
«Ани лоума дызгәалашәахуа
Лхаҵа рыцҳа иҭахахьоу.
Иахьеи, уаҵәи роуп илзаанхо
Нас ижәбахып дахьаго».
Уажәы зегь раҵкыс сара дыздыруан
Сырма лыламыс закәыз,
Маӡа ишкалҭәоз алаӷырӡқәа
Адунеиаз иҵәахыз!
Са сангәалҭа, уи дыччозшәа
Лылаӷырзқәа аалҵәахит,
Алашьцараҿ срыхьҭшьызшәа
Сгәы хьааха иааиҵаҭәит.
Аҵых еиқәара наҟ аҽарӡит,
Икеикеиуа илашон,
Сырма лхаҵа, саԥхьа дцәырҵит,
Дсеигәырӷьаҵәа ҩаԥхьа иҳәон:
«Уҽыбӷа ҟазан сара уҟасҵароуп
Акы уацәымшәо аҳаҳаи!
Сҽыхәа унаган уақәсыртәароуп
Сара исҳәо ануаҳа.
Аҽыҩ ҷкәын ҳәа зегьы иузырҳәо,
Мызқәак рыла са иусырбап... »
Сҳашҳатәаран сҭыԥаҿ сгылан
Иснырыз лхьаа лбаадауа,
Сыԥсыԥ еиргьҳәа илазгаҩазгон
Уаҟа Сырма сылҿаԥшуа.
Уажә избон сара лымкаала
Лхьаа илымаз наҟ зымҩа,
Аҳәыҳә заҵәеиԥш ҿымҭӡо лхала
Иҵәахны ишлымаз агәырҩа.
Ҵхыбжьон ҳҭыҵит аӡлагара,
Ҳара аҩныҟа ԥшьаала ҳцон.
Апрожекторқәа рылашара
Икаҭашны ажәҩан ҵырҟьон.
Џьара ихысуан абзарбзанқәа,
Ага еиқәара ҭардыдуа,
Наскьа ашьха абжьы аныҩуан
Ҳамҭак ажәҩан лагауан...
Сырма ԥшьаала лыҩны днаган,
Нас сымҩахь сара сцоит,
Уажәшьҭа агьагӡам абар ашара,
Аиаҵәақәагь ааӷахоит.
Аки-киҳәа еиқәҿырҭуеит арба,
Џьара лҩақәак аақәацоит.
Архахь игәыруеит аӡиас Ԥанда,
Анаҟә сганахь иаалакьҭоит.
Аамҭа аҽаԥсахт, иахыҵит ашәшьы,
Амра ҳалаԥхан, ҳарҿыхеит зегьы...
Ахра бӷацамкра шықәсыла дхалон,
Даргьы рҽеидырӷәӷәала икәшан имҩа ркуан,
Дырмышьҭырц рыӡбон, аргама иҿагылон,
Ҩнуҵҟала ишьыцуа игәаан изыԥшуан.
Ихахьы ицәқәырԥон еилала аԥҭа еиқәара,
Урҭ амацәыс рыгәқәа хаҳәышны еиҟәнаршәон,
Зегь акакәын илашәыз аԥсабараз,
Қәыџьман ицрасуа иԥырымҵуа ишьажәон.
Ихыҵны арҩааш имҩа куа имақьасуан,
Ацаҟь напхыцла иацрыхо иҵыршәон.
Ирҳаз ашьабсҭагь цон ганла иҭрысуа,
Игәыргәырны ахаҳәқәагь ахра инаҿҟьон.
Абри ахаҳә иҭалоз иара цәҟьарас даман,
Уажәымзар-уажәы иалшон дҭанархар,
Аха доуҳала данын амҩа ихала,
Дхәыцуа издыруада, сыгәҭакы наӡар.
Уеиҵамхан, ицәгьаӡам уара унеишьа! –
Илымҳаҿ иҭыҩлон ҩызак ибжьы.
Еилгон нас имҩа, Анцәагьы иџьишьон,
Идыруан аамҭа шымцоз ихәашьы...
Мап, ауадаҩраз имцаӡеит игәы ҭыԥан,
Ауадаҩра еиҳагь акала дарӷәӷәон.
Маҷ-маҷ амҩаҿ ианылон ианымҵуа ишьапышьҭа,
Днеиуан, шар ихәларгьы, джәыло дықәԥон.
Ақәа иаӡәӡәон адгьыл иҿаԥхьа карпыжәҵас,
Ихыҵыз мшынк еиԥш, абахәқәа гылан еилаҭәон,
Рхаҳә гәықәа еиҿасуан, ицәқәырԥо ажәҩан иаҵас,
Ҩада ихало еиҳа-еиҳа ишибоз инаскьон.
Игәы иҵхо игәаҭеиуан, дыҟаӡамишь ҩызак,
Абри адунеи дуӡӡаҿ гәырԥынҵак ихәарҭоу...
Иҿагылон ахрақәа, усгьы амрахь дхалон,
Ихәыцра ҵаулан, есқьынгьы илашон,
Иҭакнаҳау ахрақәа инымҵәаӡо иԥылон,
Иаԥхьаҟа игәыӷрақәа шашәаны иԥытлон,
Убри азы акәу, ҭынчрак игәы иакәшон,
Ихәылда уапан ихәыцрақәа ркын иҭаҳәҳәо,
Аҳаҳаира, амарџьа! бжьык гон ишалшо,
Днеиуан деиҵамхо, мши ҵхи неилҳәо.
Ашьха каԥкаԥқәа цқьа рыбжьы хаа иаҳарцаз,
Дгәыӷуа днеиуан, блала дӡырҩуан,
Идыруан иара, ишгылоз амра лашарцаз,
Абри адунеиаҿ амҩақәа шатуа.
Ихы дааҩахар дахьниуаз имацара,
Аурҭ изкылԥшны, ԥшатлакәны икшон,
Хьаа-баас иамаз зқьаф ҭаз аԥсабара,
Уи игылара-икаҳара цәыкәбарны иабон.
Иарбан араҟа ҳара иҳамаз харас,
Ари адунеи ҳа ҳзыҳәан агәы нхарц,
Иаҭахын уи ԥшатлакәык наҳаларс,
Ҳанхара-ҳанҵыра ықәнагарц зынӡас.
Ҳҿымҭра, ҳҭынчра, иара азыҳәа ныҳәан,
Ҳшьап ҭыԥқәа ахьгылоз ицон еимаԥсо,
Ашьхардацқәа ахрахь иаҵәахуан ирыхан,
Иарцәгьон амҩақәа, иаҭахын ҳканаԥсар.
Ҳаиканра иаҿын адунеи ааҟәымҵӡо,
Иазымдырӡоушәа ҳхьаақәа аман иҵәахны,
Аӡәгьы ҳаинарбомызт, ҳхьаа, ма ҳгәамҵра,
Амшын Еиқәагь ишалсуазгьы иҵааны.
Избан, адунеи, иааган ухьамҭара,
Ҳабӷа иқәҵа изукзеи ламысда ишьаҽы?
Иабаухәоз иурцәар ҳхәышҭаара амца хаара,
Иарбан, хараз иҳамаз уара уҿы?
Ҳгылон, ҳкаҳауан, ҳгылон ҳашгылац,
Адунеи ус идагәан, алымҳаҿ алу лагон,
Ҳаргьы арыц еиԥш, аамҭа ҳахәлашәон ҳалагарц,
Уеизгьы жәланы абри адгьыл ҩаԥхьа ҳнахьӡон.
Ицон аамҭа, иҟамҵо џьара еилшәарак,
Ааԥнуп шаҳҳәоз, аӡын ҳамҩаҿ иарҷҷон,
Зынзаҵәыкгьы ҭагалан, иаман аарыхрак,
Ҳашҭаҿ аушәақәгьы иҳамбеит ҳарчо.
Ааԥын ицәырҵлозгьы иҷыхь мацаран,
Машәырла ҟармаҵыскгьы иазмыргеит абжьы,
Аҟата игылоз иамамызт қәацарак,
Ианиз инаркны мшаҽнеиԥш ишьаҽын.
Избан, адунеи ас уара уҳарамны,
Узаҳԥылоз амҩаҿын иаашар.
Иахьа аҵкысгьы уаҵәы уеицәан, умжьыжькын,
Еиҳагьы упрымӡхон, иуҭахымызт ҳӷьацар.
Иҵӡозеи ицеижьҭеи ҳхәыҷра ҳхысны,
Шаҟа насыԥ наҩсны ицазеи ҳамҩапа,
Багада аиҩхаа, Кәыдры шакәу еиԥш еилышьны,
Аамҭа ҳалахан, ҳаҟьон ацәқәырԥа.
Иҵнахуан ҳшьамхы, иҵнахуан уи ԥаҩҵас,
Амшын аапк зысуа иҭҟьаӡаны.
Абри еиԥшын, ицон аамҭа ԥсыԥҵас,
Агәы иагьҭамызт, еиҭакрак џьара иарҿиарц.
Илак-ҩакзаргьы, иаҳхысны имцаӡеит ҳгәыӷра,
Иахьа шьаҿак ҟаҳҵон, уаҵәы даҽакы,
Иаадыруан ишаҳԥылоз амҩаҿын амшра,
Ҳгәы ҳахагәышьон, еисуан иццакы.
Адунеи ус иакрымызт иаарту ашәқәа,
Уи аамҭа ҿыцаз аблақәа аанарԥшуан,
Агәра аагон ишҿыхоз ааԥын баҳчақәа,
Иаабон ашьхыҵә ашәҭқәа иахьрылаз иртытуа.
Џьара ицәыҵлашон ари адунеигьы,
Ашәаԥшь ҟаԥшь еицрала ажәҩан ҵнаршон,
Ихыҵуан аԥҭа еиқәара, даҽакын амшгьы,
Ашьауардын ихалаз жәҩан ахь инаскьон.
Иаабон арҭ зегь, аӡқәа ирхылон ацҳа,
Нырцәи-аарцәи гәырӷьан еимырдон рнапқәа.
Ажәҩан еиԥш, адгьылгьы аҳәаақәа еиҵнахуан,
Аԥхьарца абжьы ахәра арӷьон лабҿаба.
Шеи-шықәсеи «Ахәрашәа» ахрақәа ирҿыҩуан,
Ажәларгьы ахреиԥш игылон иӷәӷәаӡа,
Нарҭаа рҳәымца Абрыскьыл еиҵихуа,
Шьҭа, Анцәа ида, шәарҭак ыҟамызт зынӡа.
Ҳшьап ҭыԥ ылнахуан ари адгьыл еилалан,
Амшын хықәи ашьхақәеи ирыхьӡон,
Аԥсны захьӡу атәылаҿацә хәыҷ гылон,
Амшыни ашьхақәеи ҳәаас иԥхьаӡо,
Игылон Аԥсны уи агәыӷра иалан,
Уажәы-уашьҭан шарԥыеҵәа иазыԥшын,
Уи адақәа ашьаԥха цқьа ҭалон.
Амҵәыжәҩақәа еиҵыхуа аԥырраз иакын.
Аха дҿаҳәан Абрыскьыл аҳаԥы лашьцараҿ,
Уи деиқәԥахны аҳәагәыжьқәа дыркын.
Аҳаԥеиԥш илашьцон ҳамца хаарагь,
Амзаҵәҟьа ахькыдыз шәышықәсала иҟәрын.
Дҿаҳәан Абрыскьыл, дыԥсымызт-дыбзамызт,
Ари адунеи дацәыӡын, даздырамызт егьи.
Иара ижәлар иара иеиԥш иҟан, иҟамызт,
Усгьы Анцәа иақәԥара аԥхьа иргәаӷьит.
Убри ак әхап изакызгьы рышә-гәашәқәа,
Зны иҟьаҟьаӡа Нарҭаа иаадыртыз,
Еимаԥсон адгьыл, ҩаԥхьа арас ҵәрышқәа
Ҳашьҭра ихыла ашьхарахь ихалон иҭрыс.
Уи иазҳауан, имаҷхон анхарақәа,
Аҭыӡ ҭыԥқәа иаашар ацәашь еиԥш иӡыҭуан,
Ҩаԥхьа амш еиҭасын, еицакын аԥсабара,
Ижьышуа алаҳәа ихалаз ԥыруан.
Иҵыкәкәон аӡқәа, итәон аӡлагара,
Амҩа еималон, игылон афаса,
Наӡаӡа Аԥсны иаҵәахуан ашәшьыра,
Аҳарҭ еиԥш аеҵәа аттаҳәа икаԥсон.
Уазгәаа адунеи уҭахызар, иабахәо,
Ихоан аблақәа, ихьшәашәан агәы,
Ҳадгьыл, ишԥаҟаз улахьынҵа шанаха,
Иухугаз зҳәода, избада изакәу?
Анаатә уҿасуан шеи-шықәсеи рыбжьара.
Уҵеицәа амшын ихыӡлон ҭынхада џьара.
Адунеи ари ачҳауан, аблақәа ахазар,
Иԥхашьангьы иалшарын, аиашаз, аԥсра!
Хыхь ажәҩан ҳхахьы иаҳхагылаз,
Ауаҩытәыҩса иеиԥш ицәажәон, еимдон,
Уи иабомызт иадыруаз аԥсилаа –
Избан, иззы? – иԥшын игәынго.
Ашьха ԥшаҵәҟьа аҩхаа ибжьалаз,
Анаҟа-араҟа арас артытуан,
Ирыцҳан, иргәаҟын, уи абжьы иахалаз,
Уабаҟоу аԥсуа ҳәа ихьааха ҿнаҭуан.
Иазырҽеиӡомызт краамҭа дунеи агха иамаз,
Аԥсны агәы ианымҵуа ашәахсҭа анын,
Ажәҩан иаҵаԥсан ақьаԥҭақәа, адәы ицәхалаз,
Ҭынхада-ҭынҵыда игәаҟуан, иԥшын.
Ихарахон еиҳа-еиҳа иамаз агәыӷра,
Анкьатәи шәшьыран агәалашәара нхон,
Уеизгьы, Аԥсны ыҟан, иаҿын ацәырҵра,
Аӷа ицасаз еиҳагьы иӷәӷәахон.
Иаауан аҿыц аамҭа, ҳашьхақәа ирхалон,
Уи ажәлар ирыԥхьон, амҩа днарбон,
Арыӷьарахь игьежьуан Аԥсны, аҿар еиҵагылон,
Зҽоузыжьыз абаҳча аҟата ҽырбон.
Ашәшь еиқәара иҳантоз маҷ-маҷ иахыҵуан,
Ишахаԥаз еиԥш, арас иахыблаан ицон,
Арҩашқәа илеиуаз рымҩа дырҿыцуан,
Ҩаԥхьа амшын еишьылӡа ицәқәырԥон.
Нас идәықәлеит ааԥын, абнара рҿыхо,
Ацәаҟәа цҟьазшәа, ицон абаҳча иргәылс,
Аҟармаҵара инеимырдеит ашәақәа ишзахәо,
Аӡахәа ахала ишнеиуаз, аҵлақәа инаргәылст.
Иааҳәуан аамҭа ҳара ҳанасыԥаз,
Гәырӷьаҿҳәаша амшқәа ааԥшуан ииаҵәаӡа,
Ибон Дырмитгьы аамҭа ҽаԥара ишыԥаз,
Амшзырҳагақәа абна дырҿыхон шьыжьӡа.
Ҽнак иахыҵит ашәшьы ҳадгьыл гәакьаҿ,
Тама гәилҵас ҳқьышәқәа дара рхала иччеит,
Нахьхьи, наскьа, иҳахәаччеит Ерцахә ԥагьагьы,
Ираӡны, лаԥшы хаала ҳара ҳаимнадеит,
Ашьхақәеи ҳареи ҿыц бызшәала ҳцәажәеит,
Амра ашәахәа цәырҵуан, илашон,
Ҳаԥсадгьыли ҳареи хала жәала ҳаилабжьо,
Ани-ԥеи реиԥш ҳаилаҵәан, ҳаизынхон.
Агәра аагоит, ари ԥхыӡӡам, иаргамоуп,
Ҳареи Ҳаԥсадгьыли ҳаиқәиҭхеит лабҿаба,
Амшын цәқәырԥагьы хәмаруа агәырӷьара иалоуп,
Аԥсҭазаара ҿыцаз еилашуеит ацәқәырԥа.
Ҳаԥсадгьыл лашара, иҳазгәакьоу Аԥсны,
Ҳара ҳабла, ҳара ҳгәеисра, ҳаԥсынҵры,
Абра ианын, абра иануп ҳа ҳаԥсы,
Абраантәи ҳхалоит ажәҩан ахь ҳаԥры.
Ҳара иаҳтәуп абри адгьыл еиԥш, ажәҩан,
Ацаҟь шәыгәра амҩа ҳнаҭоит иҭбааӡа,
Ицоит ҳамҩа ажәҩан ахь ихалан,
Иҟам шьхакгьы, ҳнызкыло мариас ҳаԥхьаӡа.
Наҟ, ҳаҵаҟахь џьара ицәқәырԥоит арҩаш шыкьуа,
Ашьауардын рымҵәыжәҩақәа ҳдыркуеит,
Иласуп аԥҭа, икнаҳау ашыц чықьраҿ,
Иԥсыԥ мпылны жәҩан ахь илакьуеит.
Хәылԥазуп. Ашәаԥшь еицрало ажәҩан иаҵоуп,
Ацха фҩы плоуп аҳауаҿ ихааӡа.
Храк акынтәи даҽа храк ахь ҳхалоит,
Дунеи ахьыршаз џьара акала ҳмааԥсаӡо.
Ашәаԥшь ҿыцәааит, ицқьоуп ажәҩан хәажә бӷьыла,
Иааҳакәыршан аиаҵәара шьҭоуп ижәпаӡа.
Избахьада ас еиԥш ажәҩан ианаало.
Ҳара ҳадгьыл иахагыло иахьа иразӡа.
Аԥсынтәыла, игалааит уашәабжь ҿыцӡа!
Ажәытәтәи абаакырақәа ирбо рызхаҵом,
Аҭынчра саркьал ахәқәа ирхьымсӡо.
Ҳашҭақәа ирҭалоит ааԥнеицш ицқьаӡа.
Дгьыли-жәҩани ирылоуп ҳара ҳалаԥш,
Уахынлагь ҽынлеиԥш аҵх лашауеит,
Ҳхахьы иҿалаз иҿымшәо, аеҵә бырлаш
Рымахә хьыдҳан ҳашҟа иааскьауеит.
Уажә ҳаҿала ҳахьнеиуа ашьха аҩаӡара.
Шьҭа ахрақәа рҽырхаа иҳарҭоит рнапы,
Иаабоит ашьабысҭа, изхашҭыз аӡыӡымкра,
Урҭ ааиуеит ҳашҟа, иҭыган ргәышԥы.
Зны ирхәаҽуаз ҳабжьы ирхыҩуеит ахрақәа,
Дара ахрақәагь инеиҵыхны арӷзаа рҳәоит,
Абрыскьыл иԥиҵәеит дызкыз аҳәагәыжьқәа,
Аҳаԥы дҭыҵит, уи аргама иаабоит.
Дырмит даԥхьоит, абар, ажәеинраала,
Ибжьы ахрақәа ирҿала игоит иҿацаӡа,
Днеиуа-днеиуа, Ерцахә уи дхалан,
Ашәышықәсақәа рыгәҭа дгылеит дыӷәӷәаӡа.
Иахьагьы уи дгылоуп ҳагәҭаҿы аӷьараҳәа,
Аԥсышәала ицәажәабжь еихымсыӷь игауеит.
«Шәгыл, дадраа, шәнеиха ԥхьаҟа!» ҳәа,
Уи ҳаԥхьа дгыла амрахь ҳирԥшуеит.
Чықмыжә аԥсуа маҭәала иҽанеилеиҳәалакь узлаимаҭәахәыз,
Сасрыҟәа дубагьы иара дубагьы. «Абааԥс, иуулак
ҽык аахә, Сасрыҟәа ихаҭа уакәхоит», рҳәон ауаа.
«Сасрыҟәеи сареи ҳазлеиԥшымзеи» игәахәлон иаргьы.
Ҽыкгьы ааихәеит Чықмыжә. Ҽнак дақәтәаны ҽырхәмаррак
аҟны дынкылсит.
«Амҩа ишәҭ, амҩа» рыбжьы аадыргеит аҿар. Иаргьы
рнапҟьамҭазы «чоу!» иҳәан, иҽы анҩыҵирҟьа, иара
уаҟаҵәҟьа дахҟьан дкаҳаит.
«Ҳаи, Сасрыҟәа дкаҳаит жәбо!» ажәлар рыбжьқәа надырган,
инеины даашьҭырхит.
Чықмыжә ишьапы даннықәгыла абас даацәажәеит:
«Сасрыҟәеи сареи ҳазлеиԥшымзеи ҳәа сыҟахын, шьҭа издырит... »
«Ыы, шәызлеиԥшымзеи, нас?» инаиазҵааит.
«Ҳазлеиԥшым уи ауп, Сасрыҟәа иҭаххар, иҽы ҵәҩанҵәыҟа
иршәуан, сара сакәзар, сҽы иаҭаххар, адгьыл ахь саршәуеит».
Аӡлагараҿ Ҳабыџьи Кәасҭеи ргәы ааибаган, Ҳабыџь
Кәасҭа дипҟеит. Ауаа ируаҳәа, Кәасҭа абна дылалт.
Дынцәыҵагыла-аацәыҵагыло ааҵрақәа дышрыҵаз амла дакит.
Адырхаҽны арасаҭраҿы расак днықәлан, аршәшәара
далагеит, ус аӡәы днеин иҟәшәо днаиҵалеит. Қәасҭа араса
быӷьқәа ааимырттааны днаԥшызар Ҳабыџь иԥаҵа далаччо
диҵагылоуп.
«Ных, ных, ацәгәышреи абрагьреи сара исылшом, Ҳабыџь
иакәзар, даушлеи мақарралеи иуршәо иакәӡам. Нас амла
сҽаркуа, ахьҭа сыхго, схы аџьа засырбозеи?» неигәахәын
Кәасҭа, арасаҵла дналбаан дгәыбзыӷза даԥсышәаха ҿааиҭит:
«Ушцаҟоу Ҳабыџь?.. Абар ԥшьымшуп усымбеижьҭеи, угәхьаазгеит».
Мшәылды аамысҭак ичараҿы дтәан. Ихәы ҳәа инарган
ажәҩашәаҟьа баҩ наимҵарҵеит. Ашьҭахь, ҭауади аамысҭеи
рыҷкәынцәа, ҳзашьҭоузеи, аҵәы илаҳхып, рҳәан, ус наиарҳәеит:
«Мшәылды, ажәҩашәаҟьа унанԥшыланы иану ҳауҳәарауазеи...»
Мшәылды ажәҩашәаҟьа аақәихын днахәаԥш-аахәаԥшшәа
иун, ҿааиҭит: «Иаҳәо уи ауп, дадраа: аԥхьа иршьыз ашьтәа
Мшәылды уахьымӡеит, абгалаџқәа ирфеит, аха умшәан
уашьҭан иршьуа ашьтәа ажьыхәҭа бзиа узыԥшуп!»
Шәлиман ҳәа иԥсыз аҭаҳмада икәыба еизааигәаны
иадтәалан иззеихмыркәо иажәхьаз Хьылқани агәла ԥҳәыс
Маҵисеи. Ус Хьылқан дхәыцуа дыштәаз ирҵаулаӡаны даақәԥсычҳаит.
«Иҟалазеи, ди?» дналазҵааит Маҵиса.
Аҭакәажә даацәырӡыӡан Маҵиса ллымҳа дынҭахәыҭ-хәыҭит:
«Дида, Маҵиса, џьбеит, шаҟа ибааԥсузеи аԥсра,
сзызхәыцуазгьы убри ауп: абарҭ ҳаргьы наҟ-наҟ зны абас
ҳамԥсра џьыбшьо, дида!»
Бадыгә иԥҳәыси иареи ажәақәа шынеимырда-ааимырдоз
иааиланагалан иааизыҭрысит. Ахарара иара Бадыгә ишидыз
идыруан аҟнытә иаразнак иҽааникылеит.
Аха, Бадыгә иԥҳәыс иаужьӡаны аӷьра даҿын, аҵыхәтәан
диқәымчны абас налҳәеит: «Наҟ усԥырҵны уца!»
Бадыгә иԥҳәыс лажәа алгаха лымҭакәа, ашырҳәа аҩны
дындәылҟьан иҿынеихеит. Даанымгылаӡакәа ашҭа абжара
ааиҩишазшәа анылба, иааламхацәгьахан ларгьы абарҵа дна-дыххылт. Бадыгә ашҭа аҵыхәан днеиуан еиԥш, даақәгьежьаан
ибжьы ааиргеит: «Оо, бара, бааԥшишь да, уаҳа сцома?»
Уи даарччеит Бадыгә иԥҳәыс, иаргьы уи акәын ииҭахыз,
дԥышәырччо даагьежьит.
Қьырса имаҷӡамкәа иман ахьтәы ԥара. Иаашар хәлаанӡа
урҭ ахьыҵәахыз дшазхәыцуаз аамҭа цон. Уахынла аӡәы диқәларын,
даҽаӡәгьы исырԥсах ҳәа дааирын. Ихаҭа иакәзар игә
ҭыҵны ицо ахәыцра даҿзан, иахьа уаҵәы санбеимырҵәо ҳәа.
Ас ари ичҳара аҵыхәа анԥҵәа, ҽнак иԥарақәа еизганы
ӡымҩас дук ахықәаҿы днеин: «Иахьарнахыс ӷьычи-қәычи
иара саргьы сназлоу, шәгәы шәырҭынч, саргьы исзыԥшаарым,
шәаргьы ишәзыԥшаарым», иҳәан, ихы иакәхшан иԥарақәа
ырбӷьааны азы инаиҭан, дгәырӷьаҵәа аҩныҟа даахынҳәит.
Хәаса имхы ҭеигалаанӡа аӡынра ихьӡеит. Аҵаа зысыз аԥҳә
арҩеит. Ирху ма иҿасҳәап игәахәын Хәаса анымҩа ҿаиҳәарц
далагеит. Аха излаҵааны иҟаз аԥҳә ҵәиуамызт.
Знык иҿеиҳәан иԥҵәеит, ҩынтә иҿеиҳәан иԥҵәеит, анымҩа
еилыҩырны икаԥсон. Нас данамыхәаӡа Хәаса икьарахә
ааҭиган, анымҩа ахьышьҭаз агәараҳәа деихсит, иԥсы ишьазшәагьы
ибеит. Убри аамҭазы Гаџьа захьӡыз ҽуаҩык дахьааиуаз
ари ибон, Хәаса наизҿиҭит: «О, Хәаса, ус ирласны
уабџьар уамыхалан, агәаарагьы ыҟоуп, аха агәхьаԥссарагьы ыҟоуп!»
Алым иԥҳа Ашьа лхаҵеи лареи аус рылҵын, еилымҵыр
ада ԥсыхәа рымамкәа иҟалеит. Наҟ-ааҟ  аус еиднагалаз
рҭаацәа еидтәаланы еилдыргон ртәы-рымаа. Зны-зынлагьы
аизыҵҟьара аҟынӡа инаӡон. Аҵыхәтәан аҷкәыни аӡӷаби рус
азы уара иахуҳәаауазеи ҳәа иазҵааит рыгәҭа итәаз Алым. Уи
даагылан, итәаз даарыхәаԥшын, ҿааиҭит: «Сара иахьа сгәы
шәырҿыхеит абас аџьџьаҳәа шәахьеилаз, уаҳа ишәҭахузеи исҳәарц?»
Уаҩ ӷарын Кьарантыхә. Аиср зқәыз ишаш хаха дыҩнаҵаауан.
Изаамгеит ианаамҭаз амҿы. Имамызт ауардыни
акамбашьи. Ахьҭа убри аҟара ицәгьан, аҵарақәа ԥырны ишнеиуаз
еимгәаҵааны акәапахәа инкашәон. Аҩнқәа рыкәша-мыкәша ашьашьалқәа иҟанаҵоз уаҭәашәпара ишәпаӡа ҵаҟа
ишьҭасуан. Ахьҭа даара даргәамҵны дыҟан Кьарантыхә. Ус
иара ишаш хаха данындәылҵ, ишыҟалах здырхуада амца
акит. Избаз ауаа еизеит, амца ҳарцәоит ҳәа аԥацха авагьежьра
иаҿын. Аха убри аамҭазы «шәаагыл!» аӡәы ибжьы нараҳаит.
Ари дызусҭда ҳәа ауаа анаахьаԥш, абар иара Кьарантыхә ихаҭа!
«Закәызеи?!» инаиазҵааит. Иара инараҭеикит: «Шәаагыл, шәаагыл, ҳаҽҳарԥхап!»
Мамышь аӡәы итәы заҵа имгарыз, иара итәы
ыӡыргьы акы иҳәомызт.
Ҽнак, абаӷәазаҿы иаадгылаз аӷба ауаа ҭало
иҭыҵуа аниба, иаргьы аҩнуҵҟа иҟоу збап игәахәын,
дынҭалеит. Дыхрааӡраауа аӷба дышҭаз, иҟала здырхуада, џьоукы ааикәшаны
дыркит. «Абар, аӷьыч дахьыҟоу!» рҳәан, длаганы иус аарыӡбын, аҭакра
иқәырҵеит.
Аӡбацәа аҵыхәтәан иазҵааит, уаҳа акруҳәарц уҭахызар
ҳәа. Мамышь урҭ абас нареиҳәеит: «Сара иахьада уаҩ дысцәымшәацызт,
абра иахьа шәахьсыцәшәаз азы ҭабуп хәа шәасҳәоит!»
Саҟьа акәты еиҵачаԥа ирҭаз амаха ифеит. Еиҭа сышәҭ ҳәа
изымҳәеит, иҽырҭынчны аԥцшәмацәа дрыхәаԥшуа дтәан.
Аԥшәмацәа рыҩны иҟан усгьы, дара ҩынтә иаазхәазгьы
ҟалеит. Аха асас ҩынтә идгалара ԥшӡамзар ҳәа дицәыԥхашьо
аԥшәма ԥҳәыс днаиазҵааит: «Иузанаҳҭәалар даҽа ԥыҭк?»
Саҟьа аԥшәма ԥҳәыс дылцәыԥхашьо аҭак ҟаиҵеит: «Ди,
асаан аҵа ааԥшуеит акәымзар, сара егьысҭахцәамызт!»
«Амҽышаҽны еизарак ыҟоуп, аӡәы шәагымхан!» Нарҭоу
аҳабла ирыларҳәеит. Амҽышаҽны зегьы аизарахь инеит
Маџьыгә ида. «Дзыҟьамзеи Маџьыгә?» ҳәа инеизҵаа-ааизҵаақәеит,
аха аӡәгьы издырамызт уи дзыҟамыз. Аизара усгьы
имҩаԥыргеит. Маџьыгә амҽыша дшыцәаз изымдырӡакәа
амш ицәцеит. Ашәахьаҽны иахьоуп амҽыша ҳәа дыццакы-ццакуа аусҳәарҭаҿ днаӡоны, уабаццакуеи, Маџьыгәа ҳәа
инаиазҵааит.
«Ыы?! Аизара шәхашҭыма?» иҳәан, днарыхәаԥшит.
«Уи иацы, амҽышазы акәымзи, иахьа шшәахьоу ухашҭыма?»
«Мамоу, иахьа мҽышоуп. Шәахьоуп ҳәа шәа шәызҿу уи
сара исыздырам!» нараҭеикын имҩахь иҿынеихеит.
Ауаа зегьы ашьха ицоит, уара узымцозеи ҳәа дыхҭаркит
Кьынтышә. Кьынтышә ашьха цара ицәымӷын, аха рыбз аласхызгап ауаа, џьара ҩадарак сыҩхаланы саар, иҳәан, иҽада
аидара нақәҵаны ашьхарахь иҿынеихеит.
Ашәбаа ахәы дыҩхалоны аӡәы дааиԥылт. Уи Кьынтышә
дааихәаԥшны лафшақә даацәажәеит: «Кьынтышә, уара, макьанатә
ариаҟара изцылаз, ашьха унеир иагьа иуцлап?!»
«Ииашаҵәҟьаны исыцлама?» дыҽхырҵааит Кьынтышә.
«Ааи, Анцәа-ауаа!» дқәит иԥылаз.
Кьынтышәгьы уи акәын ииҭахыз, ус акәзар, уаҳа сцом
иҳәан, ишьҭахьҟа даагьежьит.
Ламшьаҵә иуацәа дрылҵит акы рзеилаӡамкәа. Зны шьоукы
Ламшьаҵә дыкны ихы иаасуа ипҟара иалагеит.
«Ҳаи, абааԥсы сыбӷа шәас! Сыбӷа шәас!» ҳәа аҳәҳәара
далагеит Ламшьаҵә.
«Избан?!» иџьашьаны иазҵааит ихы иасуаз.
«Избан жәымбои, абӷа сымандаз, усҟан схы шәасӡомызт»,
ихәеит Ламшьаҵә.
Чанҭа амҩа кны итәаз арҳәцәа даарылашәан, ишәмааҭк ицәыргеит.
Даноурышьҭ ашьҭахь, ԥыҭк днаскьахьаны, абрагьцәа днарықәмақарт:
«Ҳаит, ԥыҭк сылшондаз, абыржәы ишәзаазгоз жәбарын!»
Суриа асаара азна ақалмышь ҟаҵаны афара дшаҿыз сас
дахьк дныҩналеит. Суриа лқалмышь фара даҟәмҵӡакәа асас
иналаршә-ааларшәны диацәажәон.
Асасгьы уаҩ ԥхашьак иакәын, аха аҵыхәтәан ианизымычҳаӡа
Суриа дналызҵааит: «Ди, уажәшьҭа ибзымхаӡеи ибфо?»
Лара лхы дҩахан инаиаҭалкит: «Ааи, нанхеит, асаара ҭарцәтәуп,
мамзар сара рацәакгьы сеилаҳауа исфо џьушьома!»
Алым уск азыҳәан ақалақь аҿы днеины дыҟан. «Аџьар
еизеит иахьа даара» ҳәа дхәыцуа ажәлар рыгәҭа дрылагылан.
Ус иџьыба инапы нҭеиҵазар, иабаҟаз иԥарақәа рӡахьан.
«Иауу-уу!» ҳәа арҵәаа ааҭиргеит. «Иҟалазеи?», ажәлар
наикәшеит.
«Шәарҭ аӡәыр шәԥарақәа рӡазар?», днаразҵааит иара.
«Мамоу, уара иуцәырӡама?»
«Ааи, исцәырӡеит».
«Ирацәану?»
«Уи акәым сара иџьасшьо, даҽакуп...»
Зегьы ииҳәарызеишь ҳәа иаалахҿыххан, иазҵааит, изакәызеи иџьоушьо ҳәа.
«Изакәызеи шәымбо, абысҟатәи ажәлар ахьыҟаз аӡәы
итәы мыӡӡакәа сара сԥарақәа ахьыӡыз ауп иџьасшьо», иҳәан, Алым даақәыԥсычҳаит.
Мынҷа, сычмазаҩуп ҳәа, аусура ихы ахигон есымша.
Зны схы, зны сгәы сыхьуеит иҳәаларын, аусура зынӡа
дааҟәыҵӡеит. Шамахамзар, зегьы ирдыруан Мынча игәы
шыбааԥсымыз, иҩны аус шиуаз, аха иқәԥымҽыцызт.
Ҽнак шьоукы шымҩасуаз ианԥшы, Мынҷа аффаҳәа
драшәо имхы дышҭаз рбеит. Иирашәахьазгьы ачымазаҩ
иакәым, абзабаҩы изырашәарымызт.
«Мынҷа, ушԥаҟоу иахьа?» амҩасцәа иазҵааит цасҳәа.
«Цәгьала сыҟоуп, абааԥсқәа!» аҭак ныҟаиҵеит иара.
«Цәгьала уабаҟоу, арашәара уаҿуп, насгьы аума урашәахьеитеи!» рҳәеит егьырҭ.
Мынҷа рышҟа дынхьаԥшын ҿааиҭит: «Ари сахьгәаҟуаз
исрашәагәышьеит».
Ҷыҷын ауардыни акамбашьи ҳәа Гаџьа иҿы днеит.
Сара џьара аагатәык сыман, аха асҵәҟьа ауардыни акамбашьи
удыргәаҟуазар, иусҭагәышьап иҳәан Гаџьа, иуардыни
икамбашьқәеи Ҷыҷын инаииҭеит. Ҷыҷын агәашә
дшааҭыҵызҵәҟьа ашиҵә-ашиҵәҳәа акамбашьқәа афырмахьҵә
ларыхҟьаны, ирырҳаны, агәарабжьара иахьынабжьеиҵаз ау-ардын леи ажра илҭаҳан, ахәда лыхҟәыҿит.
«Ҳаи, џьушьҭхеит, изакәызеи исзууз?!» иҳәан Гаџьа,
Ҷыҷын днаидыххылеит.
Ҷыҷын дыччан ус иҳәеит: «Ааи, Гаџьахеит, усҟак иџьоумшьаӡан,
сара ари еиԥш егьарааны иҟасҵахьеит!»
Еилаҩеиласрахеит Кәдры ахықәан. Аибашьра ҟалоит
ҳәа ауаа шәаԥырҳаԥуа ана-ара еидгыланы ицәажәон. Убри
аамҭазы, Андра ҳәа ихдагәа-ҿдагәашәа иҟаз ҭаҳмадак ицәажәоз
днарыдгылан дырзыӡырҩуан. Уи аарлаҳәа еилиргеит,
Кәдры ахықә аҿы абзарбзанқәа ахысра иазырхианы ишықәгылаз.
«Иҟалааит аҭахызар аибашьра уи иацәшәахуада» ҿааиҭит уи.
«Ыы, уара иаҳа узыцәшәо закәызеи нас?» ианиазҵаа,
инараҭеикт абас: «Сара сзыцәшәо уи ауп: абзарбзанқәа ахысра
иалагар ҳлымҳақәа ҵырхыр алшоит».
Еизарак аҿы бааԥсыла ргәы нибархеит Мдари Қьаламаҭи.
Ауаа рыбжьалан еиндыршәарц егьшрыгмыз Мдар иажәа
иналеиҵеит абас: «Уаангыл мамзар уц ыҵысхып!» Ари заҳаз
сара соума иҳәан иҟама амҳасҭа дахеит Қьаламаҭ.
Абар дырҩегьх аҩхацәак еидыԥсыларц егьрыгмызт,
ус уаҟа игылаз Қьынтышә абас ҿааиҭит: «Ҳаит, иараби,
узыргәаауазеи, Қьаламаҭхеит, уама ҟалама ухаԥыц ыҵысхуеит
иҳәазар! Бадыгә иҿы унеир, ухаԥыцгьы ыҵихуеит,
хәмааҭкгьы уцәигоит, ара Мдар ухаԥыц амала иҵихуазар,
уаҳа иуҭахузеи?»
Зегьы неибарччеит, еисуазгьы рҟамақәа наҟ инарыхеит.
Кәица абга хаҭа ззырҳәоз ла дук лыман. Убри азы Кәица
лашҭа иҭаломызт ишәаны. Ҽнак Кәица лашҭа дынҭалеит Хьудар
зыхьӡыз ҷкәынак. Уи идыруан лла алеишәа шыцәгьаз,
убри аҟнытә уи лла аанылкылап игәахәзар акәхап, ибжьы
наиргеит: «Қәица, абааԥс, бла смыцҳааит».
Кәица аҭакс лыбжьы аалыргеит: «Мамоу, нан, уацәымшәан,
уи рацәак алеишәа цәгьам, ила ҟәышуп, иара ус знык
инаудсыланы инауцҳауеит ауп, уаҳа егьузнауам!»
Разани Гәыреи ажәақәа шынеимарк-ааимаркуаз, еиланагалеит.
Разан иаразнак дыҵҟьеит, илакыҵа ҵыршәаа ауаа
дырзымҳәынҷо, деимырхха дыркын. Гәыра иарбанзаалак
ҽырҵысра ҟамҵакәа иҭыԥаҿ дгылан. Разан данааурышьҭ
ҩаԥхьа дааины Гәыра дааижәлеит. Гәыра ихы ихьчарц дыкшеит,
нас дмаанҿасӡакәа, усгьы сақәшәеит ҳәа, акшара далагеит.
Аха ари ашьҭахь Разан, заҵа акы ҟаимҵара, дҟәызгаӡа дааҭгылеит.
Ауаа урҭ еисыр рҭахымхеит, аха аҟәык-ҩыџьак Разан инаиазҵааит
иџьашьаны: «Мшәан, Разан, аԥхьан уҵҟьон, уажәы
аҭаҷкәым ануааха уҭынчӡа узгылоузеи?»
«Аа, шәара сышәзеилымкааит акәымзар, схы-сҿы акәын
игәааз усҟан, сгәы гәааӡамызт», нараҭеикт уи.
Сеилаҳ зыхьӡыз ҭаҳмадак ҽнак акәара дышҭаз, лаӷәымк
ибеит. Иара изакәыз изымдырҟеит, зны еигәшә ԥынҵала
аҷыгә-ҷыгәҳәа днасуан, зынгьы, ҿырпыныз џьышьа, инеиҿыҵакынгьы
днаҭәҳәа-ааҭәҳәеит. Ашьҭахь иманы аҩныҟа иҿынеихеит.
Ашҭа данааҭала иҷкәын наизҿиҭит: «Кәала, уа Кәала!
Уааи аранӡа, ари умбо?»
Аҷкәын иаб иирбаз ааимихын, днахәаԥш-аахәаԥшны
наҟ ахшьырахь иршәны инҭеиҵеит. Алаӷәым ахьынкаҳаз,
агәараҳәа иԥжәан, абжьы акәша-мыкәша иҟаз ахәадақәа арцәажәеит,
алҩагьы ҩхачылеит.
Сеилаҳ иҷкәын днаихәаԥшын ҿааиҭит: «Џьаҳаным аҭыԥхааит,
иабихәа, ианыскыз иԥжәар, схаԥыц ыҵнамхуаз, џьушьҭ!»
Салиха аиашазы арныг ҳәа ззырҳәаша лакәын. Қәаса
зыхьӡыз хәыҷык длааӡон, лара лҵасала дырқьынцыцшәа.
Ҽнак Салиха сасык дылҭааит. Лысас акризылурц нап
алыркит, уи аамҭазы уаҟа лыҷкәын длышьклаҳәуа длывагьежьуа
длыван, аха иаха лымамызт, лусқәа дырҿын. Абысҭа
аныҟала иаакнылхын, асас инапы ааирӡәӡәаны аишәа
днахалыртәеит. Асас ихәы инапы анынаиркыҵәҟьа, еиқәаҵәашәа
ибысҭа акы шалыҳәҳәоз гәеиҭан икны даахеит, нас
ҿааиҭит: «Ҳаит, ари закәызеи, мшәан?»
Салиха уи иааимылхын, дахәаԥшуа дааччан, егьҟамлаӡазшәа
ус налҳәеит: «Унан! Закәызеи ҳәа сыҟан, ари Қәаса
ихылԥами, иан дикәхшоуп.»
Зны уардынла Кәатати Леиуеи аџьықәреи Кәдры ирыргар
акәын. Уи ашықәсан лассы-ласс ақәаршыҩқәа аулон.
Аҽны Кәдры хышхыҵәаны инеиуан. Леиуа иуардын аӡы
иналеигалан дыбзиахәха нырцәҟа дырын, наскьашәа иҭаҭын
рҳәуа дааҭгылеит. Кәатат дахьынҭалаз, аӡы иаанагоз қдык
иуардын илеи иласын, иаанарҳәит, иаргьы дцеицеиуа аӡы дныхнаҵеит..
Абри зегьы ибон Леиуа нырцә дахьгылаз. Кәатат икамбашьқәеи
иареи рымч мырхакәа аӡы ирххо иаманы инеиуан.
Иуардын ачарҭ ианыҵит, иара Кәататгьы зымҩа ддәықәнагалеит.
Ари гәазҭаз Леиуа ибжьы наиргеит:
«Кәатат, уахь умцан! Уахь умцан! Ушиашоу уааила!
Ушиашоу уааила!»
Кәатат даара џьамыӷәацәгьа ихганы, аԥаҩ  иҽадижьлан адгьыл
днықәгылеит. Ус Леиуагьы уаҟа днаидгылан ҿааиҭит:
«Бзиоуп, аха абри уара уабацоз аӡы уашьҭаланы, сара ушиашоу
уааи ҳәа ҿысҭуанеи?!»
Кәатат иԥсахы ԥжәо Леиуа днеиҿаԥшын даацәажәеит:
«Сара аӡаҿы ахәмарра цәгьашәа бзиа избоит. Сыхәмаруа аӡы
сахьынӡаццазгьы умбои!»
Шәааи какалк ҳкып иҳәан, Гыџь иҩызцәа драԥгыла
крыфарҭак иныҩнеигалеит. Аиҩызцәа афатә аарган крырфеит,
крыржәит, иара Гыџь иакәзар, ихәы ҭеимыжьит.
Ус иҩызцәа аԥара шәаразы аԥара еиларыԥсо ианалага,
Гыџь дааихәласын илацәақәа неиқәиԥсан, «ҟоҳ, ҟоҳ, ҟоҳ»
иҳәо далагеит.
Аҩызцәа хыма-ԥсыма афатә ахә шәаны Гыџь инаиазҵааит:
«Иуҵалазеи, Гыџь?»
Гыџь иҩызцәа аԥарақәа шыршәаз анидыр, дыбзиахәха
илақәа камкамуа днарылаԥшын, ус иҳәеит: «Акымзарак
смыхьӡеит, џьушьҭ, ауаа абри аԥара мцахәмыцәа аныршәо
сыла иабар аҵкыс иамбар еиӷьасшьоит».
Уахык зны Маҳҭы џьоук иқәлан ирбаз зегьы разқәынҵа
дырҳәны рҿынархеит. Маҳҭы урҭ ргәы ԥижәарц абас ибжьы
нарықәиргеит: «Кьеҳ! Ижәбаз ак ааншәмыжьт, аха анҭ ауасхыр
аҵаҟа иҵәахыз аԥарақәа сара исзаанхеитеи!»
Сыкәын даара уаҩы каҷбеик иакәын. Ҽнак ауатка иҭиирц
адәыӷба станциаҿы днеины днатәеит.
Ауатка зеиԥшроу аабоит, маҷк ҳнаҿыхәап ҳәа инаидгылалак,
иаҵәца абжа нҭаҭәаны инаихәларпҟаны абас неиҳәон:
«Коҳ, коҳ, абааԥс, шәазымҵаан, ари убас иџьбароуп, аҵыс
ахы хнаҵәап».
Уи ахәаахәҭцәа изларыхәоз, инаидҵны ицон. Ахәылԥаз
иуатка зегьы далган дкаҳабӷало иҩны днеит.
«Иабаҟоу ууатка, зегьы уҭима?» дҵааит иԥҳәыс.
«Ааи, исҭиит», иҳәеит иара.
Аԥарақәа ҳәа лнапы аныналырхха, иикыз ашҭоԥ ҭацәы налиркит.
Еснаҭ игәы бааԥсхан цәгьа дыӷәӷәахеит. Иҭаацәа анахь-арахь рҳәеит, аха усҟЬан аҳақьымцәа ауҟахыз, уаҩ  дырзымԥшааит.
Аҵыхәтәан хәаџьак иӡбахә раҳан, дааргеит.
Ахәаџьа ашә дахьаахыҵыз ишьапқәа иҵаԥса днатәан ихы
иқәыжь хәыцрак дналагеит. Дтәоуп, дтәоуп, ус арымӡаа
анҵы ашьҭахь даагылан ацара иҽыназикт. Аҭаацәа ааӷьаҵәыӷьаҵәит,
ачымазаҩ ихәаша акы ҳаумҳәои рҳәан. Ахәаџьа
ихәыцшьала дхәыцуа ус неиҳәеит: «Ишәасҳәарами аиаша,
сара излазбо ала ари ачымазаҩ  ма дыԥсуеит, ма дынхоит».
Судрышь уардынла амҿы иманы дшаауаз Хьызга лыҩны
ааигәара иуардын ҩхышәҭын даҵахеит. Анс-арс иҳәан
дҳәаԥыӡаԥит, аха дзаҵымҵит. Абра акамбашьқәа рҿыҩархар
еицәоу дақәшәоит. Ари ишьҭыбжьқәа заҳаз Хьызга дааин
ауардын иаҵажьыз Судрышь днеихагылан диазҵааит:
«Ушԥаҟоу, нан, Судрышь? Ишԥаҟоу уԥҳацәа, уҷкәын дышԥаҟоу?»
Судрышь дыхәцәырххо ус налеиҳәеит: «Аҩны бзызҵааз
зегьы хар рымам, Анцәа имчала, аха абри сара соуп маҷк зусқәа хәарҭам... »
Кәасҭа дҿаҩа уаҩын. Зны ахьшьцәа дрыцны агаҿаҟа дылбааит.
Амшын даныҩхықәгыла илабашьа иҵаргыла дшанхашәа
ацәқәырԥақәа дырзыԥшуа далагеит, ус аҟыр-ҟырҳәагьы
дааччеит.
«Изакәызеи, Кәасҭа, укьатеи ԥызҵәо?» инаиазҵааит.
Кәасҭа зҿаазхаз амшын цәқәырԥа илабашьа нақәкны
ҿааиҭит: «Ҳаи, иараби, сгәыла Лука иԥаҵақәа иршалон, абри
иабеибахьаз ҳәа сыҟан, егьи уи араҟа ацәқәырԥақәа ибахьазаарын, агызмал!»
Мац Жьагәа игәахы ԥиҵәахьан аҽуаара ҳәа. Ҽнак Жьагәа
иҽы икәадырны ишгылаз Мац днеит. Жьагәа дышҽыжәлашаз
ҩашьомызт, аха Мац аҽы даҳәеит!
«Иабаусҭо, уи аҽы уаҳа налымшо иааԥсоуп, ушазышьҭымхуа
Анцәагьы ауаагьы ирымаҿоуп», ҳәаны Жьагәа даалымгацкәа
днаԥшызар, Мац дҽыжәкьакьала иҽы днақәтәан,
ашҭаҿы даанеиҩеит.
Жьагәа игәамԥхаӡзакәа дыԥшуан. Мац уи шьҭа дҿаԥысҽит
игәахәын, дааҽыжәҵын ус иҳәеит: «Мшәан, Жьагәа, уҽы уаҩ
дазышьҭнамхрашәа уҳәон, шьахәлаҵәҟьа сышьҭнахтеи!»
«Ус аума? иҳәан, Жьагәа ахьышәҭҳәа дынҽыжәлеит. Сҽы уара ушьҭнахзар, даба саргьы сахьынӡазышьҭыхуа
збапи, уԥшыз саанӡа!..» нациҵан, агәашә дынҭыҵны имҩа днықәлеит.
Ӡхықәк аҟны ԥыҭҩык еиқәшәаны итәаны ицәажәон.
Ани-ари шырҳәоз аҳәынҭқарра усқәа рылацәажәара иалагеит.
Убраҟа рааигәара Ажьгьери зыхьӡыз хаҵак ҿымҭӡакәа дхәыцуа дтәан.
Ицәажәоз, ари дуаҩ ҟәышуп, иаҳаз ажәақәа дрызхәыцуазар
акәхап ҳәа ргәахәын, инаиазҵааит: «Узырхәыцуазеишь
абырсҟак?» «Ус саахәыцит». «Ус ишԥа, иаҳҳәаз акәушь
узырхәыцуа?» «Мап, ус сара иҟасҵахьоу ак сгәалашәан... »
«Изакәызеишь уи?» «Зны ԥсхәрак аҟны сыҟан.
Аишәаҿы абрынџь рыларҵеит. Знык исымҵарҵаз сфеит, аха
исгәаԥхацәан ссаан наганы аишәа аҵаҟа иныԥхьаскит. Нас,
иуфахьоума, Ажьгьери, ҳәа иансазҵаа, мап скын иааргахт,
убас мацара хынтә абрынџь рцәысфеит убри аԥсхәраҿы.
Адунеи иахнагахьоу уҳәарауазеи? Убри анысгәалашәалакь
сархәыцуеит», иҳәан, ихҭырԥца ааирҽеит.
«Ар ҳақәлеит, ар, ахацәа шәҽеибышәҭ, еибашьра ҳцароуп!»
аизҿыҭра иаҿын ажаратәи анхацәа. Убри аамҭаз
икәаҭан даҵаланы Бага данаарывала, џьоук рыбжьы наиқәдыргеит:
«Бага, иҟоу умаҳаӡои? Нхыҵаа ҳақәлеит, еибашьра уҽеибыҭ».
Бага урҭ рышҟа дынхьаԥшын инараҭеикит: «Алаҵара мшха,
аибашьра аха змада, сара амш сызгом!»
Алықәи Мамызи аҩы иашьны ишлеиуаз амҩан Алықә
дҩықәҵәраан аҳәынҵәа дҩылаҳаит. Иара уаҟаҵәҟьа, аиарҭа
еиԥш иԥхьаӡаны, уи дахькажьыз иҽааирҭынчит. Ишьҭахь
дааиуан Мамыз, уажәы-уажә ибжьы рго: «Алықә, уусқәа
шԥаҟоу?» Ус Мамызгьы дхышәҭны уа днаиваҳаит. Уи дбылгьо
аҳәынҵәа дахьылажьыз абас иҳәон: «Ҳаи иараби, Алықә,
уакә сакәзар абас ҟасҵомызт!»
Зны Кьынтышә дышнеиуаз нышәынҭрак даннавала дааҭгылан
даақәԥсычҳаит: «Рыцҳа, абнигьы дымԥсыр игәы акы ҭан!»
Каҷа иуаҩыбжара дахысхьан, аха аҵара имамызт азы
алегбез ашҟа дныҟәон.
Уахык зны алегбез ахьынтә дхәыцуа дшаауаз, акәара
ахықәаҿ лақәак дыркит, аақ-аақҳәа ишуа. «Ҟоҳ, шәаргьы
ҩы-нбанк рыда шәыздыруамзаап», иҳәан, Каҷа алақәа
игәы рыцәцаны наҟ днараҩсит.
Мураҭ чаракаҿы даалаԥшықәырҵан, аҵәцақәа изынарышьҭуа
мацара, аҩы дадыршьит.
Аҵыхәтәан иԥсы ӡаны аишәа дахыҵит. Аха хара даузцахуаз,
ахкаара аҵыхәаҿы ачықьра днылаҳан дынҭаҳәахаа дыцәеит.
Адырҩаҽны, асасцәеи аԥшәмацәеи шынаскьеибагоз,
иахьнавалаз Мураҭ дахькажьыз рбеит.
«Ҳаи, Мураҭ, иухьзеи, ҳаԥсында!» рҳәан, аԥшәмацәа
рхы иақәҵо иҩаиханы ишьапы днықәдыргылеит.
Мураҭ даагарыгаҽан ус нареиҳәеит: «Исыздыруам, Анцәа
иныс, абри аҟара аҩы ахьсылсыз, зегь сгәалашәоит аҩы
анызжәуаз, шаҟа ҵәыца зжәыз, сахьтәаз уҳәа, аха абра сааган
сышьҭазҵаз дысгәалашәом...»
Махьал аӡлагара аџьықәреи изахан. Иалгахьазаргьы шьҭа
иалгахьеит анигәахә ауха дцеит аӡлагарахь. Ус ашә данаалагыла
ибеит ицаԥха шыԥҽыз, аӡәгьы аҩнуҵҟа аҳаҳаиҳәа ашыла ааҵәа ишҭеиԥсоз.
Ҳаит, иабадихәа лажәхеит, сзырҳәуа уарбану ҳәа днаидххылан,
деимлагәа дааникылеит аӷьыч, аха иаразнак уи игәыла
Кылҷын шиакәыз анидыр доуишьҭын, нас иҽаарҭынчны
ҿааиҭит: «Иҟоузеи, Кылҷын? Аҩны шәышԥаҟақәоу хәыҷла-дула? Усымбеижьҭеи акрааҵуеит, уаха уабасзаанагеи? Аҵыхәтәан инациҵеит: Ҳаи, Анцәа уиныҳәааит, Кылҷын,
уара уакәымзар уаха сшыла рӷьычуан...»
Гаха бзиа иибоз аԥҳәызба длыцны днеиуан. Бзиагьы деилаҳәан:
икәымжәы, икаба, исааҭ, икьарахә, изиацкқәа уҳәа.
Аԥҳәызба лылаԥш абарҭқәа зегьы ирыхьӡарц иҭахын иара,
аха лара урҭқәа лымбаӡозшәа акәын дышнеиуаз.
Ус инарывалеит ԥинак. Гаха дааҭгылан ала инацәа нақәкны
ҿааиҭит абас: «Абни ала абыржәы сызиацк иацҳар, ишьапы лаԥхьа иниеигеит, аминуҭ аҩнуҵҟала исааҭ
днахәаԥшит, агәаҵәа кылсыблаауан абыржәы!» нациҵан
икьарахә днас-наст.
Чанҭала ҳәа дыҟан нымха-хымҵәак. Ана-ара ҳәа дынкыдгыло
дныҟәон. Аҵыхәтәан даалаган ԥацхак ҟаиҵеит. Аха
иара иныҟәара даузаҟәыҵхуаз, дгәаран. Иҩны алақәа тәарҭас ишьҭырхит.
Ҽнак данааи игәлацәа рлақәа ааис дыркит.
«Ааит, Анцәа шәираапкааит», иҳәан, иибаз наргәыдиҵеит,
аха аԥскы дыркын днармышьҭит иҩныҟа.
«Ишәымаз, амарџьа, сыҩны ада шәхамшәалааит, сара
сшәымфан!» иҳәан, дангәаҟӡа ихҭырԥа ааихихын аҟьара
далагеит. Ус лаӷра дук ихҭырԥа аҿацә инамҵасын икны
илахеит. Чанҭала имч шымхоз ибан ҿааиҭит: «Сыҩны усгьы
ижәгахьан, ари сыхҭырԥагьы шәымаз шьҭа!» ихҭырԥа
нарымҵажьны иара наҟ дынҭыҵит.
Бадра исарақәа иаԥцаны дышнеиуаз, ар ахьтәаз днарылаҳаит.
Амла иаган иҟаз ар ашырсырҳәа инаҵкьан асарақәа
акакала иаанкыланы рышьра иналагеит. Бадра дшанхашәа
ԥыҭракгьы дгыланы арҭ дырзыԥшуан, аха ашьҭахьы, иаууеи,
арҭ зегь сцәыргоит, убоо ааигәахәын, иаргьы дыҿҟьаса
днаҭрысит, сарақәак лышьҭагәа иааникылан, ар рахь ибжьы
наиргеит: «Ҟиаҳ, ари жәбо?! Абас ауп шәара ишшәықәнаго!»
Нас дмақаруа, дыҽхәо иикыз исарақәа иманы дыҩны
иҿынеихеит, ар сыхьӡарушь хәа дхьаԥш-кәаԥшуа.
Уахык зны Гажә иҭыԥлақәа шит. Аха иара даашьаны дзымгылеит.
Днапыршьшьны ихаҿы икнаҳаз ашәақь аакнихын,
ахәхәаҳәа дҿарҳасуа, илацәақәа шыхҩаз кылҳарак инкылакны
агәыз ааҭиргеит. Нас дааҳәны дахьнықәиаз, дынҭаҳәахаа дыцәеит.
Ашамҭазы хьышьцәақәак шааиуаз, Гажә иҭыԥ ааигәара
мшәык шьны ишкажьыз рбеит. Гажә изҿыҭны даарган инеидырбеит:
«Абар, амшә ушьызаап, удырҩатә еиӷьхааит!»
Гажә уи днахәаԥшын, ахьшьцәа абас нареиҳәеит: «Сара
санхыслакь абасоуп, схы кашәаны ҳәа иҟамлац!»
Чарак аҟны дыҟан Жьац. Уаҳа илымшо аҩы дашьны
дықәҵит усҟан. Абри ашьҭахь хԥа-ԥшьба мшы ааҵхьаны
ачара зуз рашҭа ҽырххыла дааҭалахит Жьац. Аҭаацәа ари
иааишьа рамхацәгьахан ргәы ҭыԥсаауа иниазҵааит: «Ҳаи,
иҟоузеи, уԥшшәы ухҟьа, рыцҳарак ҟалама?»
Жьац дҳақьԥсықьуа абас нареиҳәеит: «Акымзарак,
шәыххь згеит, жәаха ачара аан иҳамҳәаз ныҳәаҿа бзиак аасгәалашәан,
исхашҭаанӡа сҳәан, сыццакны сааит... »
Мазлоу амҿы ылихуан, данааԥса уаҟа аџьажә днамҵатәеит.
Ус алақәа идрырҳаз шьабысҭак иаԥхьаҵәҟьа иааин
иааҭгылеит, иҳашҳашуа. Мазлоу днеилууа дцеит, дагьыназхәыцит:
«Шаҟа иԥшӡоузеи ахәда ҭхәаа, ашьапқәа калаӡа,
ацәа еилыбзаауа, аблақәа ҭыџьџьаауа. Адима ҟаԥшь ахәда
инакәыршаны сашҭа инҭасҵап. Уи збо Мазлоу афырхаҵа
сзырҳәап, ашьабысҭа шьамхыла изкыз ҳәа аԥхьарцагьы санырҵап».
Дҩеихан ашьабысҭа днамҵасит, аха уи ԥҟьазшәа инаиеҩҟьеит,
иара дахьҩышьҭыԥаз иҽизнымкылакәа дхышәҭны
дыҩкаҳаит. Иԥсахы ԥыжәжәо абна зҽазҭаз ашьабысҭа дназыԥшны
даацәажәеит: «Ҟаи, аиашаз, уи ашьабысҭа сызкӡаргьы
акы исзаԥсамызт!».
Сааҭ Аԥсны дыҟамижьҭеи акрааҵуан, данааи аԥсшәа аахҵәак
имҳәеит. Ихашҭзаап ргәахәт зегьы. «Ани иахьӡузеи,
ари ишԥазырҳәои?» ҳәа ҿыцбарах ибаны ажәақәа дрызҵаауан.
Ус ҽнак иан ажә ахьылхьоз днеин илзымдыруаз бызшәак
ала длазҵаауа далагеит. Ииҭахыз иан илзеилкаауамызт, ҳаи
сыԥсындаз, сыҷкәын аԥсшәа ихашҭзазаап аалгәахәт.
Ус, ажә кшозаарын, илеизыҵҟьан Сааҭ агәара дынкҿанагәеит,
убасҟан уи ихашҭхьаз аԥсшәа ааҭирҟьеит: «Иаи,
иаи, абга урхәхааит, сушьуама, уара!»
Сааҭ иан днеин ажә атәыҩа ианкны инеиԥырлган ахы аалышьшьит,
абас ҳәо: «Ҳаи ухаҵкы сцааит, сыҷкәын аԥсшәа
шԥеиурҵеи иаразнак... »
Мамсыр амшын дышҭаз ддысын аҵахь иҿыҩеихеит. Ари
иааигәара иҟаз Шьаҳан днаицхраа-ааицхраан ишакәзаалак
иԥсы еиқәирхеит.
Ари ашьҭахь, Шьаҳан Мамсыр дахьааиқәшәалак, амҩан,
агәылара, аизарақәа рҿы, игәахы аакыдихӡеит, уара амшын
уанамсхыз, уԥсраны уанеиқәсырхаз шиҳәоз, ишеиҭеиҳәоз.
Ҽнак зны арҭ агаҿа еиқәшәахын, Шьаҳан иаацәыригахит:
«Иугәалашәо, Мамсыр, аӡы уанамсхуаз, сара сакәымзар?..»
Мамсыр иԥсахы еиҟәыҷҷо Шьаҳан дааихәаԥшын, «Ҳаи,
иараби, исыхьлакгьы сыхьааит, сара убри уара сызмухыз амшын
схы асҭоит!» иҳәан, дууаӡа дыԥан наҟ иҽналаижьит.
Ачараҿы иахьтәаз иажәабжьны иалацәажәон, аҩы ыжәны
аҳамҭа ҭирақәа ртәы: Мырзаҟан иҽи икәадыри шиҭиз,
Ҟасҭеи икаруал шәақь убас ишиҭиз уҳәа. Уаҟа итәаз Бадра
арҭ ажәабжьқәеи иижәыз аҩи игәы иныҵаххшәа дҟалан,
аҩынаҳаҩ дааиԥхьан ҵәыца гәарҭак рҭәны дрыхныҳәан
ижәны, иҟама нақәҵаны, ҽаанбзиала еимаадааит ҳәа атолбашь
изиҭиит. Ари зегьы иргәаԥхеит.
Аҟама неимда-ааимдо арҽхәара иналагеит: «Ҳаи, ари
рацәа иџьашьахәп, амҳасҭа ачаԥашьа зынӡа ишаноуп, излацырцыруала
ари, хымԥада, Мсыр иҟарҵаз акоуп».
Арҭқәа заҳауаз Бадра, иааигәарашәа иҟама иахәаԥшуа изкыз
днарымҵасын иаарымихын, ус иҳәеит: «Изакәи ишәҳәо,
уара, ари сабду иҟаҵамҭоуп, усҵәҟьа ибзиазар аӡәгьы исызиҭом».
Ӷәадатәык уск аҵыхәала ақалақ аҿы дааин, гәата-бӷата
ихҭырԥа аҿаҵәқәа бӷьаауа, икәымжәы аԥҳьа ԥырҭла
дҿаԥхаҿаччо аџьармыкьа дшалаз иҩныҟа ацара аамҭа ааит.
Ус дызгашаз фаитон хьчак днаилаӡан, иџьыба инапы нҭеиҵазар,
«Ҳаи, шәанаџьалбеит, сеимырҵәазаап!» иҳәан,
дыҳәҳәеит. Уаҟа уи дыздырқәозгьы ыҟан, иазҵааит: «Иухьзеи, иҟалазеи?»
«Аӡәы сирҳәит, аха сышԥаирҳәи шәҳәарауазеи!..» иҳәеит иара.
«Ыы, ушԥеирҳәи?» иааџьаршьеит егьырҭ.
Уи иџьыба инапы ҭаргьежьуа, игәы ԥыжәжәо, инараҭеикит:
«Абас ламысдара жәбахьоу, аӡәы сџьыба дынҭалан
сԥарақәа зегьы имгеи уара, ма хԥаҟа мааҭ Ӷәаданӡа уалаца
ҳәа исзынмыжьӡакәа!»
Хакәыцә дычмазаҩ гәаҟны дахьышьҭаз ибара ҳәа Туԥана
зыхьӡыз дныҩналеит. Уи ачымазаҩ игәхьаа дагоны
акәӡамызт, иара ус сзашьҭоузеи ҳәа днеит. Иҽырхықәымҵа
ибжьы рдуны ҿааиҭит: «Хакәыцә, ушԥаҟоу умҳәои, Хакәыцә?!»
Хымш зҿы еихымԥхьацыз ачымазаҩ, Туԥана цас дышҵаауаз
ибжьала идырны, имч ааизганы инаиаҭеикит: «Сара
сшыҟоу узымдыруаз, усҟан сара сашәа Анцәа уаргьы уҟаиҵааит!»
Ԥшьшьеи, ԥшьшьеи, Такәа, Такәа ҳәа лыбжьы рго, Ҳамида
илахаз лықабла дашьҭан. Ус, уаҟа лааигәара иҟаз,
Хынтрыгә зыхьӡыз ахаҵа цәикк, ари лыбжьы аниаҳа, Ҳамида
саалахәмарып игәахәын, «мее!» ҳәа ақабла абжьы еиԥш ибжьы
ыҵакны инаиргеит. Ҳамида илдырит ари Хынтрыгә
шиакәыз, аха илнмырԥшӡакәа лықабла ахьӡ ҳәаны ҿылҭуан.
Иаргьы «мее» ҳәа аҭак лиҭон.
Ус-ус аҭырасраҿы арҭ ааидгылеит. Ҳаимда даагәырӷьашәа
лун ҿаалҭит: «Ҳаи, рыцҳа, уабаҟаз арахь? Абга урфааит, убжьысны
аӷдара ушԥалоушь! Чыԥшь, чыԥшь!» ллабагьы
рыхха Хынтрыгә изқәахь шыҟаз инкыдылҵеит.
«Ҳаи, Ҳамидахеит, сыбшьуама бара сыбзымдырӡакәа?!»
дхәааит уи.
Ҳамида иҟалҵаша усгьы иҟалҵахьан, уажәы лҽырхааны
ус налҳәеит: «Унан, уҵабгааит, уара Хынтрыгә уоума, усзеилымкааит,
шаҟа сықабла уеиԥшузеи!.. »
Лаџ ԥҳәыс дҳәаны дыҟан. Аҭацаагацәа ҽыжәлан ицеит
аҭаца лаагара. Аҿҳәара аныԥҵәаз аҽны ачыс дырхиеит.
Ацәқәа ршьит, абысҭа руит, аҩы зҭаз аҳаԥшьақәа хыртит.
Иԥцшын аҭаца дааргаанӡа.
Ҵхыбжьон иахысит, ашарахь инықәлеит, аха аҭаца даарымгацызт.
Ишеит, аха аҭацаагаҩцәа маацызт. Шьыбжь
аара иаҿуп, рхабар зхабару ыҟам. Ауаа амла иакит, аха аҭаца
дыҟамкәа ишԥатәоз, иԥшуп, еиҭаԥшуп.
Ус аҭацаагацәа ашҭа иааҭалеит аҭаца дрымаӡамкәа. Изакәызеи
иҟалаз ҳәа аҭацаагацәа ианразҵаа, урҭ ирҳәеит аҭаца
мап шылкыз. Ауаа ааилаҭырит. Убри аамҭаз Лаџ даацәырҵын
ҿааиҭит: «Саргьы мап скит!»
Кьынтышә шьоукы дрыцны акрыфарҭа дныҩналеит. Акры
рфеит, акры ржәит. Ус моу рқьафқәагьы мыцхәы ааҭарҵеит.
Аԥара ашәараҿы ианнеи иааибарххеит Кьынтышә иҩызцәа.
«Сара исшәоит!»
«Мап, сара!»
Кьынтышә аганахь днаскьо зымҩа днарԥырҵын ҿааиҭит:
«Сара шәгәы нсырхом!»
Ҳасана иԥҳа дкарыжьит. Уи иԥҳаи лхаҵеи реилыҵра
зыхҟьаз ҳәа аӡәгьы егьиздыруамызт. Ажәытә вбак ыҟамкәа
аԥҳәыс лкажьра цәгьара усын. Ус чарак аҿы Ҳасана дахьтәаз
иааигәара еинҟьаны ашәаҳәара иналаган зынӡа идырмацәысит.
Аӡәгьы аишәа днахыԥан ишьапԥынҵа дықәгылаӡаны
акәашара дналагеит, днаҳәы-ааҳәуа. Ҳасана цқьа
днаԥцшызар, абар иԥҳа дказыжьыз имаҳә! Игәы ааилаххын
итапанча ааҭыган имаҳә инаиқәкны «агәақь, агәақь»
ааҭиргеит. Алҩақ анааиқәтәа инаԥшызар, Ҳасана имаҳә деибга деизҩыда дгылоуп. Шьоукгьы Ҳасана инеизыҩит, аха
иара дыччо, ԥыхьатәи имаҳә ихы наиқәкны абас ҿааиҭит:
«Иубоо арԥыс, абыржәы исҭахызар усшьуан!»
Бадыгә ҳәа ӷьычҩык уахык зны аԥҳәыс еиба Мадина
лԥа дынҭалан лыԥш шиӷьычуаз дынҭагәа дылкын, арҵәаа
дыҳәҳәо ауаа реизгара далагеит. Бадыгә имырхьааӡакәа,
Мадина дналыхәаԥшын иааҵәақәа ҭыршәшәауа ус неиҳәеит.
«Бысҭ! Бысҭ, амарџьа! Атәыла бгазшәа бмыҳәҳәан!»
Кьынтышә иԥацхаҿы днеины дыҟан игәыла Ҭанас. Аԥацха
аҩнуҵҟа амҵқәа аарысны иркит Қьынтышәи Ҭанаси.
Кьынтышә дҩаҵҟьан ихҭырԥала амҵқәа рдәылцара далагеит,
аха амҵкәа, цас ируазшәа, идәылҵуамызт.
Уаҟа ихәаԥшуа итәаз Ҭанас ҿааиҭит: «Излазбо ала, Кьынтышә,
арҭ умҵқәа бзиа урбозаап, иуҿынҵәаауа иувагьежьуеит
акәымзар, уҩны идәылҵшам!»
«Мамоу, Ҭанас, иҳәеит Кьынтышә, амҵқәа инацәа
рықәкуа, урҭ мыҵ ҟәышқәоуп, уара усасыми, уаԥхьа ииасуам!»
Кымҷеи Алмысхани еиқәԥеит. Даҵахеит Кымҷа. Аха
Кымҷа Алмысхан дахьиҵажьыз аҽхәара даҿын. Ауаа неины
идыргылеит. Алмысхан аргамаду диааит, аха ҿымҭӡакәа
дгылан. Қымча аҽхәара даҿын еиужьӡаны: «Сара сиааит, сара сиааит!»
Изакәызеи узҿқәо, Кымҷа, уаҵахеит ҳәа ауаа ианиаҽԥнарк,
иара ус нареиҳәеит: «Иабыкәу сахьаҵахаз, сышкажьызгьы,
ишәымбаӡози, ахаҵа иеиԥш, Алмысхан иӡара ҭарсны искын!»
Аԥҳәызба Ҳарихан лаб дыԥсны дыкҿан. Ҳарихан деимацәкәыкәы
деимырхха дыркын, уажәы-уажә арҵәаа дыҳәҳәаны
дрымҟәҵҟьарц егьлыгхомызт. Ус еибарххо ишнеиуаз
Мсыгәда ианылзааигәаха, днеин Ҳарихан дналыдгылан
лыбжьы аалыргеит ирмыткәмашәа: «О, Ҳарихан, баргьы
саргьы арыцҳақәа! Издыруеит, нан, бара бгәы шыҟоу... Скамод
аԥацха анысцәыӡыз исымдыруеи сара сгәы шыҟалаз...»
Басиаҭ зыхьӡыз ныҟәаҩык, лафҳәаҩык зны џьара дырҭааит.
Аҭаацәа уи икрыфара-икрыжәра ҳәа акәӡамкәа алаф
ицырҳәо итәан. Абар лашьцеит, аҵх цеит, Басиаҭ амла
ааизымычҳауа аҟынӡа илыжжит, аха аҭаацәа аҟырҟырхәа
иччо икәшаны итәоуп. Аҵыхәтәан зны, иааҭынчрахашәа
ианааҟала, Басиаҭ аҭаацәа днарылаԥш аарылаԥшын, ҿааиҭит:
«Уаха даара ҳаччеит, ҳахәмарит, исзымдыруаз акыр саҳаит,
абзиара шәзыҟалааит, аха, зҵаара ԥхашьарам, иабыкәу,
мшәан, исзымдырт, уаха акранаҳфалак ҳабашьҭало?»
Шьакәа даныҩагылалакь ашьхарахь акәын ԥшырҭас
иахьимаз раԥхьа. Уахык зны асаура иналаган шьамхахьы
инышьҭалеит иахьабалакь. Шьакәа дындәылҵын ишыҟаиҵац
ашьхаҟа данынаԥш, иааџьеишьан «ҟоҳ!» иҳәеит.
«Иҟалазеи?» рҳәан, иҭаацәа ндәылибаҳәан иазҵааит.
Иара шьамхахьы дызлагылаз асы гәамҭаӡакәа ашьхарахь
инапы нархханы ҿааиҭит: «Иаха ашьхарахь амш
бааԥсызаарын, асы лбааӡаны иаузаап, жәбоо?!.»
Кәакәала зны Лаџ зыхьӡыз сасык дылҭааит. Уи амла
дшакуаз ҩашьомызт, Кәакәала рацәакгьы фатәыла деиқәшәамызт, даалак-ҩакны абас лыӡбеит: «Сҟәарҭ нхырԥрааны
сашьҭалап, иара мап-чап шԥеимҳәари, нас исымоу мазеик
ала ҳаилгап».
Днеин лҟәарҭ ҩхырԥраалан днашьҭалеит дхырӷь-ҿырӷьуа:
«Ҳаи, иахьа укны усымшьуазар сагьуаҩым сара!»
Лаџ дтәаны дшырзыԥшуаз ус иара аҟәарҭ мыжда иааивалеит,
дагьнышьҭасны инышьҭагәа иааикын ҿааиҭит «Аа,
абар ди! Ибшьырц акәзар, ари акәтажә абаҳашьҭуеи!»
Манча, Ҭеда, Сликәа еиҩызцәан, бзиа еибабон, рыцәгьа,
рыбзиа еилан. Ус Манча ԥҳәыс еибак дылхатәеит. Ирцәымыӷхеит
иҩызцәа, аха иҟарҵоз, алахьынҵа узацәымцозар
акәхап ргәахәын, рҽааныркылеит. Ус ԥыҭраамҭак ҵхьан, ари
ҳҩыза дҳацәҟьалаӡеит ргәахәхьан еиԥш, уаҩ дырзынаишьҭит,
шәааи, анкьатәи сҩызцәа шәакәзар, сыжәба, Анцәа ишиҳәара
сынхоит, сынҵуеит ҳәа.
Манча иҩызцәа атәыла рхагало ашҭа иҭалеит, иааҽыжәҵит,
игәырӷьаҵәа иара иацәажәо акәасқьа абарҵа инхалеит.
Манча ишьҭахьҟа дынхьаҳәын инапы иқьышә инадкыло
инадирбан, ибжьы ныҵакны ҿааиҭит: «Шәыбжьы шәмырдуцәан,
абааԥс, мамзар ҳдәылырцоит. Араҟа шәара шәакәым
иара саргьы сасык сиҩызоуп!»
Мац иааигәара иԥацха ҟаҵаны далгеит ҿыц иааиз Хәаџьа.
Аиашазы, ари Мац рацәак бзиа имбеит.
Ҽнак Мац иеигәышә аашьҭыхны дшәышәуа ашьшьыҳәа
Хәаџьа иашҭа дынҭалеит. Маци Хәаџьеи ԥыҭраамҭак еицәажәон,
аҵыхәтәан Мац идәықәламҭаз иҳәеит: «Аԥацха бзиа
ургылт уара Хәаџьа, аха иабаҟоу?..»
«Избан?!» дгачамкуа днаҵааит Хәаџьа.
Мац ирҿыцӡаны ҩаԥхьа ацәажәара дналагеит: «Аа, уи
зысҳәаз умбои, ари уԥацха ахьургылаз ааигәа ани аџь ҵла
ҟата умбои?»
«Нас уи закәызеи?»
«Уи закәу уи ауп, аҵла лассы иазҳашт, имбатәха идухашт
амахәҭақәа. Нас ишнеи-шнеиуа иаргьы ҩашт, ишубо
ари аԥсабараҿ ас есқьынгьы амра зыԥхашам, мшык неиласны
ԥшак насыр, ара ду хнажәашт, нас ари уԥацха иақәымҳар
ҟалаӡом, уа уара усгьы уҩноуп... Убри сгәы иалоуп», иҳәеит
Мац игәырԥшаауа.
Хәаџьа дҩаҵҟьеит, аџь ҵла ҟата дахәаԥшуа.
«Ҳаи, Мац, Аллаҳ уиныҳәааит, рацәа сыԥсы еиқәурхеит.
Сышԥазымхәыци абри ара, шьҭа сеиҭамҵыр ҟалом. Уара абзиара
исзууз уи схасыршҭуам», Мац иаԥхьа дынкахырхәеит
Хәаџьа, аџь ашҟа иблақәа ҵархәны дыԥшуа.
Шьапкьи бзанахҩык иакәын. Иара уаҩ қьиан, аха агәхашҭра
иман. Ҽнак уи иҽааибиҭан амхахьы рашәара дцеит.
Дахьнеиз ԥыҭрак драшәеит. Иара иҵас ала дааԥсеит. Имаӷра
ааиҿшьуа аԥхӡы иларбо, ашәшьыра дныҵатәеит ԥсшьара.
Иԥсы шьаны даныҩагыла, аҩсҭаацәа иргазшәа, Шьапкьи
иҽага ицәыӡит. Ихы ԥҽуа аԥшаара далагеит Шьапкьи, аха
умԥсуанда, иҟам.
Иааидгылаз диазҵааит: «Шьапкьи, узышьҭоузеи, иуԥшаауазеи?!»
«Сҽага сашьҭоуп», иҳәеит Шьапкьи ихы шьҭымхӡакәа.
Иааиз Шьапкьи дидгыланы аимдара далагеит. Аха убри
аамҭазы Шьапкьи даалҟьаны ус иҳәеит: «Сара издыруеит
иҟалаз, сара издыруеит... »
«Закәызеишь иудыруа?»
«Сҽага...»
«Иабаҟоу?»
«Иабаҟоу умбои, ма иахьыҟасҵаз схашҭит, ма аӡәы игеит»,
ҿааиҭит Шьапкьи, иҽага иԥшаазшәа аҟара дгәырӷьаҵәа.
Зны џьарак еидтәаланы еицәажәон Ҳаҭажәыҟәеи, Ҳабашьи,
Хьудари. Ҳаҭажәыҟәа зыхьӡыз даара уаҩы шәаргәындан.
Дышшәоз мацара дажәит. Аха ажәытә зны уи
ишьҭрахь ала дыҟаҵәҟьан Акәын-иԥа Ҳаҭажәыҟәа зыхьӡыз
фырхаҵак. Убри иҭыӡшәа иалацәажәон аҽны Ҳабашьи
Хьудари. Ажәытәтәи афырхаҵа Ҳаҭажәыҟәа изы ирҳәон
ар шыԥхьеицахьаз знык еиҳа дымхысӡакәа, Нхыҵ ауахьад
ԥҵәаны ишааигахьаз. Ус Хьудари Ҳабашьи еилацәҟәны ражәа
иналарҵеит: «Мшәан, уаргьы ахаҵара ҟауҵахьеит ҳәа
ҳаҟоуп, Ҳаҭажәыҟәа, иаҳцәеиламгазар, убри уара уакәзу
егьи ажәытәтәи афырхаҵа иакәзу?»
Ҳаҭажәыҟәа иҽырхықәымҵа Ҳабашьи Хьудари днарҿаԥшит:
«Исыздырам аиашаз, егьа хаҵара ҟасҵахьеит, иабасҳәари
акәымзар, урҭ зегь сгәалашәом, аха зегь ҳа ҳами
Акәын иԥацәа».
Ҩыжәрак дақәшәеит Кьынтышә. Кьынтышә аҩы зжәуам
ҳәа мап икит. Егьырҭ дызкыз ауаа ааиҟәамҵӡеит: «Аҩы
шԥоумжәуеи, Кьынтышә, уара уакәым, шьоук иҵкьо, ицо
урҭ ирымжәыр акы уҳәап, уара ухы зыхурҟьозеи?»
Кьынтышә даахәыцшәа даацәажәеит: «Аиеи, аиеи, шьоукы
аҩы ржәыр иҵҟьоит, сара аҩы ыжәны саныҟоу сыҵҟьом,
сыԥом. Амала, алаба суркыр ҿымҭӡакәа имҩанысҵоит!»
Гәыра шьыжьы инаркны шьыбжьышьҭахьынӡа, иашҭа
ашышаанда акәиршон. Шьыбжьышьҭахь иԥацхахь дныҩналеит
иԥсы ишьарц. Убри аамҭазы ашәарыцацәа рлақәа
ҵаруа, жьак раԥцаны ишаарцоз, ажьа ыԥаны агәара ианнықәԥала, шьыжьымҭан аахыс Гәыра дыздыԥсылоз, иаанда
ыҵырҩрны инканажьит. Ари гәазҭаз Гәыра игәлацәа рыбжьы
наиқәдыргеит: «Гәыра, уааԥши, ажьа иузнауз убап!»
Гәыра иаанда ҟьаҟьаӡа икажьны ианиба, игәылацәа ус
нареиҳәеит: «Уи ажьа, хымԥада, Нхыҵтәи ажьақәа иреиуан,
мамзар аратәи ҳжьақәа ирызкажьуамызт саанда».
Ҭаҭрас аџьыка ааихәарц ақалақь аҿы днеины дыҟан.
Иԥарақәа аџьыка инахҭниҵан, амҩан дызлацашазҳәа
ҩмааҭк аанижьит. Иџьыка даҵаланы афаетонхьча иҿы днеит. Еилаӡеит.
Ус, Ҭаҭрас иџьыба данынҭаԥш иԥаракәа имбеит. Игәы
ԥжәеит, ихы ԥжәеит, аха иҟаиҵоз.
Иеидара даҵаланы, аԥхӡы илыҵәҵәо сԥарақәа абаӡи ҳәа
дышхәыцуаз, игәашә днадгылеит. Агәашә аартра дшаҿыз,
инапы иџьыба иахьынҭишьыз иҩмааҭк ааимԥыхьашәеит.
«Ҳаԥсцәа шәрыхәхааит, сара абри аҟара аџьабаа сырбаны
сџьыба шәҭасыжьуазар», иҳәан, иԥарақәа ԥыжәжәаны инкеиԥсеит.
Ҷалы иаб дыԥсгәышьахьан. Зегьы ирдыруан. Зны ргәылара
Хьрыԥс ҳәа аҳ инхоз цасҳәа, Ҷалы уабгьы уаргьы
шәысзааироуп, шәысҭахуп ҳәа ацҳаражәҳәаҩ дизааишьҭит.
Ҷалы игәы иалсит, иаб иԥсхьаз изы ас ахьизааицҳаз аҳ.
Аха Ҷалы рацәак дымԥшыкәа абӷьааҳәа иҽеилаҳәан Хьрыԥс
иҿы дынкылсит.
«Ҳаҭыр зқәу, аҳ, узыԥхьаз рыҟнытә сара сааит».
«Ҷалы, уаб Гагәыла дзымааӡеи?» дыҽхырҵааит аҳ.
Ҷалы дҳәцымыцны даацәажәеит: «Саҳ, ухаҵкы, Гагәыла
маҷк иҭыҳәрыкьқәа бааԥсуп, сара сихәом, убри аҟнытә дахьыҟоу
уцаны уара дааугароуп!»
Ԥшьҟани Кәыкәтеи ашәшьыра иҵатәаны рыԥсы ршьон.
Ԥшьҟан иаԥхьа ашьацраҿы агәыр шкаршәыз ибан, Кәыкәта
днаиазҵааит: «Абри агәыр убар змааноузеи?»
Кәыкәта иҳәеит: «Ауаҩ уи ԥхыӡла ианибалакь, хымԥада
агәырҩа иатәуп!»
«Уи саҳаит, аха аргама иубар измааноузеи?»
Даара даахәыцны даацәажәеит Кәыкәта: «Аиашазы,
агәыр аргама иубар убри змааноу саргьы исыздырам!»
Қьаламаҭи Нурии еиқәԥеит, еиҭеиқәԥеит, аха Нури диааиуан,
Қьаламаҭ изхара каҳа ҟамлеит. Избоз ауаа неин,
Қьаламаҭ, шьҭа уаҟәыҵ, уаҵахеит рҳәан дааныркылеит.
Иара иҽаныршәаны урҭ днарылаԥшын ус иҳәеит: «Сара
уи ҵахарас исыԥхьаӡом!»
Қача аамсҭара иҽазикуашәа дыҟан. Ибзиангьы иҽеилеиҳәон.
Иҭаауаз дарбанзаалакгьы маҭәак-ҩыҭәак имҭакәа
дишьҭуамызт, аамсҭара агәы насмыгӡар ԥхашьароуп ҳәа.
Абас икәымжәқәа иааиуаз ауаа ишырзишоз, иара кәмжәыжәк
ааизынхеит. Ихаҭагьы дажәит.
Ҽнак, изаанхаз икәымжәыжә ишәҵаны, аџьырмыкьа
шыҟаз дцон. Икәымжәы аԥхьа аартын, акалҭқәа аԥша иарбӷьаауан.
Ус ирҳан ахыкәалаа еиԥш иааиуаз ала икәымжәы
ахьԥжәаз ахы лҭаԥан аҳәынҵәа дҩыланажьит.
Қача даагылан, икәымжәыжә ааишәихын еикәарҳәны
дказыжьыз ала инагәыдиҵан, абас нашьклеиҳәеит: «Иахьарнахыс
иара абригьы сшәысҵом, наҟ уԥсы иамаз!»
Разан агәарабжьара дыбжьалан дышнеиуаз, днышьацәхныслан
ахәараҳәа аҳасара днылаҳаит.
«Ҳаи, ҳаи ушԥакаҳаи», лҳәан, ииасуаз аԥҳәызба дицхраан
ишьапы днықәлыргылеит.
«Ааи, ааи аҭаҳмадара мыжда, аҭаҳмадара», ихы даахашшааит Разан.
Ус, аԥҳәызба хара данца, Разан даацәажәеит ибжьы ныҵакны:
«Иара саныҷкәыназгьы сыфраҭны сбымандаз, усҟангьы
сеихада сахҟьашон!»
Мырза дынхон Кәыдры амшын иахьалалоз ахықәаҿ. Уаҟа
абна бзиа аман.
Мырза урҭ аҵла дуқәа аканџьақәа рылхны ауаа идирхәҳауан.
Ус ус аҟазара шьҭихит, зны иҟаиҵеит ӷба жыцәк.
Ари збаз, изаҳаз ауаа ааны ирбон.
Уи иӷба амшын инхиҵон еиԥш, дааидгылеит Џьаҭ зыхьӡыз
игәылак. Џьаҭ аӷба илаԥш изаҟәымго, излаҟаиҵазеи абри ҳәа
иџьеишьон, еиҭаџьеишьон. Хазы Мырза Џьаҭ иҭаҭынжәга
имхны дахәаԥшуа аџьашьара даҿын.
«Уара иџьоушьо закәызеи, Мырза?» дҵааит Џьаҭ.
«Иџьасшьо умбо, иҳәеит аӷба ҟазҵаз, ари аныҟоуҵоз
абри ахәҵәы укылсны узлацазеи, уанаџьалбеит!»
Ҽнак Ҳаҭыхә инхарҭа иаавалеит иидыруаз џьоукы уардынла.
«Шәабацо» днаразҵааит.
Урҭ иарҳәеит агаҟа чаагара ишцоз.
«Шәдинаныс, ага сцаны амшын збандаз хәа сыҟоуп, иахьа
сыжәга убрахь», иҳәан, руардын днақәтәан агаҟа дрыццеит.
Ҳаҭыхә ауардын дшааныҵыз еиԥшҵәҟьа амшын дахәаԥшуа
даацәажәеит: «Сара егьа сҳәаргьы, Хәасикәара аҟара
иҵаулаз ӡы ыҟоуп ҳәа сыҟаҵәҟьамызт адунеиаҿ, аха ари амшынгьы
ҵаулазаап!»
Қәыблыхә ихәырџьан иазқәынҵа иҩныҟа дцон. Уаҳа
иламкәа дааԥсеит. Дтәар, иԥсы ишьар иҭахын, аха имҩа харан
аҟнытә дшааԥсазгьы иԥсахы еиқәҳәаланы имҩа наигӡон.
Ус ишьҭхысаа иааихьӡеит ҩ-фаетонк ҭацәны. Инапы дҩахеит
иааникыларц, аха дрымбаӡошәа иаҩсны рҿыҩархеит.
«Ҳаи, арҭ сара сырзымдырт сызусҭоу!» игәахәын, ибжьы
нарықәиргеит: «Аа, абааԥсы, Ҷалы симоҭоуп, Ҷалы,
сааншәмыжьын, исҳәо шәмаҳаӡои?!»
Аха, афаетонхьшьцәа ишцац ицон.
«Уаҳ, игәы ааилашит Қәыблыхә, изакә уаагақәоузеи
арҭ, сарамоу сабдугьы дрыздыруам!»
Бнала ԥарақәак ддыргәаҟит. Икамбашь имҭиир ԥсыхәа
имоуит. Икамбашь, аиашазы, уаҩ ииҭишаз рахәымызт.
Хшыла ибзиан, алеишәа акәзар, аанда ԥжәазар иҭаломызт.
Аха ҽнак скамбашь сҭиуеит ҳәа даақәгылеит Бнала.
«Ҳаи, иууазеи иуҭиртә, днеиҿагылеит Бнала иԥҳәыс. Уи амхы иҭалом, хьарала ибзиоуп».
Аха, Бнала уи иирҳауамызт, икамбашь дақәмақаруан,
ихаԥыц еихарӷәӷәо.
«Ибзиоуп, аха уара абри ҳкамбашь зуҭиуазеи, иадубалазеи?»
диазҵааит Бнала иԥҳәыс.
Бнала убри аамҭазы игәы ԥжәо даацәажәахит: «Иадызбалазеи
бымбои, жәаха абра асасцәа аныҟаз, арма блала
исалацәҟәны исхыччон, убри азы исымҭир ҟалом», налеиҳәеит
ишанханы игылаз иԥҳәыс.
Абгахәыҷы ашьацҳәа ианакы ус аҳәеит: «Сыблақәа хызҩап, ԥхыӡзааит!»
Қьынтышә сасра дахьыҟаз ихәы наимҵадыргылан акрифан,
ашьҭахьы ахарҵәы ахь  даниас, иабаҟоу амҳаҵә, имам.
Даанаԥшы-ааԥшит.
«Абар умҳаҵә ахьыҟаз», лҳәан, аԥшәма ԥҳәыс ацәарҭаӷәы
мҳаҵәк ааҵылган, лԥыраҳәа нахьшьы-аахьшьшәа инеилыркит.
Қьынтышә илақәа хҩаны акрифеит. Нас амҳаҵә инапы
нахьишь-аахьшьны ацәарҭаӷәы аҵаҟа иныҵаиршәит.
«Уахь иаусхәзеи?» днаиазҵааит аԥшәма ԥҳәыс.
«Ишԥаусхәым, ди, сымҳаҵә аҭыԥаҿы иҟасҵеит», иҳәеит Кьынтышә.
Баӷыр дманшәаланы аисра далҵит.
«Иулшаӡазеи?!» иџьалшьеит иԥҳәыс.
Уи абас налаҭеикит: «Сара сааизаргьы абас ауп!»
Суҭыр ԥҳәызбак бзиа дибон, аха лацәажәара изыгәаӷьуамызт.
Ҽнак дибеит Суҭыр бзиа иибоз аԥҳәызба, еирыӡла
аӡы шаалгоз. «Аа, абыржәы сла ажьа акит», иҳәан, длацәажәарц
лышҟа иҿынеихеит. Лааигәара длымбаӡакәа дналыдгылеит.
Сцәажәоит анигәахәуаз аамҭазы, игәы ҭыԥсаауа,
ишьамхы иҵаҟәало, ибз иҿы иҭабылгьо, иара ихаҭа иџьеишьаратәы
«мым, мым» ҳәа бжьык ааҭицеит. Аԥҳәызба лгәылҽанӡамкәа
дыҟамзи, дшәан, арҵәаа ааҭлыргеит. Суҭыр
ишиқәмҿиаз анидыр, дшәиԥшьиуа, сара сыԥхамшьакәа
аӡӷаб слацәажәо ианбыкәхыз саныҟаз иҳәан, игәы дҭасуа
ишьҭахьҟа даагьежьит.
Маџьга есышықәса ҭыԥк аҟнытәи даҽа ҭыԥк ахь диасуан.
Абас есышықәса ари дааҟәымҵӡакәа ахҵәара даҿын. Шықәсык анхара дахьаҿыз адырҩашықәсаны дықәҵуан. Иԥацха
рххо дахьымнеиз дгьыл ҿаҵак ҟамлеит.
Уара абри ахҵәара уакәыҵны уаҩҵас џьара унхарауазеи
хәа ауаа ианиарҳәалакь, Маџьга иҳәон: «Ҳаи, иараби уара,
шәара ишәыздырӡом акәымзар, есышықәса ухҵәалар уаргьы
угәы ҿыцхоит, урахәгьы убас!»
Хәымԥ дааизар амшын ахықәаҟынҵәҟьа дынхон. Амшын
анхыҵуа акәзааит, аԥша анасуа акәзааит, уи амшын дацәшәо дыҟамызт.
Уимоу, ашхәа дҭатәаны мшынгәыла дахьымцацыз ыҟамызт:
ианиааз уи аҩыҭиразы Урстәылаҟа шхәала ацара гәыларацарак
анеира изаҩызан. Аусураҟны данааԥсалакь амшын
агәы дхыԥшыло дтәалон, иара изы уи акәын ԥсшьарас
иҟаз. Ус Хәымц дажәит, шәиҩынҩажәа дырҭагылеит, аҵәаҳә
еиԥш дхәеит, иҟала здырхуада, ахәыцрақәагьы ҵигеит.
Ҽнак иара иҿы сасра дынкыдгылеит Ҳаџьмаҭ ҳәа уаҩык.
Хәымԥи Ҳаџьмаҭи ахьеицәажәоз, Ҳаџьмаҭ игәеиҭеит
Хәымц акы дшархәыцуаз, иажәагь иналеиҵеит, изакәызеи
узырхәыцуа, Хәымԥ ҳәа.
Хәымԥ ус ихәеит: «Иҟоу умбои, Ҳаџьмаҭ, абри агаҿа сахьынхо
даара ишәарҭоуп, ара иҟалоит иреиҵоу цәқәырԥак
аахыҵны амшын сагар, убри аҟнытә сыхҵәаны ашьхарахь
сызлацаша атәы сазхәыцуеит».
Дагәын иаб Кәакәана игәы бааԥсхан дыԥсгәышьеит.
Агәылацәа ааины иҵәуан аԥшәмацәа ирыдашшылон. Дагәын
инапқәа игәыҵаԥса дгылан дџьабо. Иҵәуарц инықәлаз
Мырзаҟан, ихы днас-насшәа иҽырҭынчны агәара днеины
днадгылеит. Ари збаз Дагәын иҟама ҭԥаа Мырзаҟан
днаижәлеит: «Уареи сареи иҳаибарбап иахьа!»
«Ҳаи, ишәыхьзеи, ишәыбжьоузеи?!» Дагәын дҳәынҷо ауаа наиазҵааит.
Иара иԥсы ихәламӡо инараҭеикит абас: «Уажәраанӡа акы
ҳабжьамызт, аха абыржәы ҿымҭӡакәа дызлагылоу ала, хымԥада,
саб Кәакәана иԥсра иара ибз алоуп!»
Шьмаф диман Алықә зыхьӡыз ҭахык. Уи дынхон Амшын
еиқәа ахықәаҿ.
Шьмаф абри Алықә иҿы дааны амшын дҭалалон. Нас
Шьмаф аҩныҟа данцоз есқьынгьы Алықә дыхҭеикуан, уаала
аҩныҟа, Ашьхараԥы унықәмԥшри, иумбац убап ҳәа. (Алықә
харантәыла акәымзар ашьха имбацызт). Алыкә зны Шьмаф
иҩныҟа диццеит.
«Абан, сара сахьынхо», иҳәан, Шьмаф иҩны ахәы азқәа
иқәгылаз исас инаиирбеит.
«Абар ассир!? иџьашьаны Алықә даацәажәеит. Иараби,
Шьмаф, уара абриаҟара анышә еиқәыжьуа ирҳаракны
унымхар уԥсуазма, аха ари шьцыларазар акәхап!»
Дадиг дынхаҩын, аха шьҭрала амазара змаз уаҩын. Уи
иаби иабдуи анԥсы рмал ирҭынхаз згодаз, иара днахатәеит.
Ҽнак Дадиг иҿы ԥара ԥсахра днеит игәыла Шьаруан. Дадиг
ауал лаҵара аԥсра еиԥш иԥхьаӡон, аха аҽны ихшәашәа
дыҟан. Игәыла ииҭеит зықь мааҭ аԥара еилаԥса. (Шьаруан
иак әын аԥара зыԥхьаӡоз.)
Аҿҳәара аҽны Шьаруан аԥрақәа неигеит, амала, зегьы
шәкы-шәкы ицоз ракәын, иахьҿаҳәаз рҿыгҳара маҷын.
Дадиг Шьаруан иааигаз аԥарақәа данрыхәаԥш арҵәааҳәа
дыҳәҳәеит: «Ҳаит, иууазеи сара аԥарақәа еилаԥсаны еиқәҿаҳәа
иузышьҭымхуа унапы иаркны удәықәсҵеит, уара аӷәыцәмаҟьа
еиԥш ҩ-бӷьыцк еидырҟьаԥслан исзааугеит!»
Шьаруан дцан, аԥарақәа мааҭ-мааҭ ицоз инадыркны иԥырганы
шәмааҭкгьы цас иагыжьны Дадиг иашҭа дааҭалеит.
Аԥарақәа рҿыгҳара данахәаԥш Дадиг дгәырӷьаҵәа ҿааиҭит:
«Оо, ҳо, ҳо, уансыршәа рацәа еиқәырчаҟәан сԥарақәа сзааугеит».
Кадыри Бахәыти ажь рҭаауан. Кадыр аҵла дықәын,
Бахәыт ҵаҟа амҵәышә иҵигон. Кадыр дзықәгылаз амахә
аахжәаны, хыла аҽыҩҳәа абардра дҩасит. Абардра еилачын
азы егьимыхькәа деиқәхеит, аха егьа умҳәан ауаҩы
аҵла ақәцә аҟынтәи дкаҳаит. Еизаз ауаа дышԥеиқәхеи ҳәа
иџьашьо еилагыланы ацәажәара иаҿын. Убри аамҭаз аҟыр-ҟырҳәа ччабжьык иаарҭрысит ауаа. Инаԥшызар, Бахәыт аччара
даҿын. «Изакәызеи уара узырччо Бахәыт?» днаиазҵааит
аӡәы.«Сабамыччо, сара ауаа каҳауа избахьеит, аха ас
амҵәышә еиԥш ауаҩы хыла днеиуа иахьада исымбацызт»,
неиҳәеит Бахәыт.
Едыгьа иаԥхьа мыҵ чалак аишәа иқәтәан. Уи амҵ кыраамҭа
дахәаԥшуан. Иаргьы, Едыгьа дшахәаԥшуаз еилнакаазшәа,
иаԥхьа аишәа иҳәырҳәыруа иқәҵуамызт.
Ԥыҭк анааҵ Едыгьа амҵ днацәхасшәа инықәирԥрааит,
аха амҵ нкаҳан, азварак хбыкьын иԥырԥыруа аҭыԥаҿ иаашьҭахеит.
Едыгьа ари аниба, иԥҳәыс налызҿиҭит: «Еи, бара,
бааишь аранӡа!» Едыгьа иԥҳәыс дааидгылан изакәызеи ҳәа дҵааит.
Амҵ ахькаршәыз налирбан, ус иҳәеит: «Ари ббо, ҳамҵ анкаҳа
ашьапы ԥҵәазаап».
Жьац иҩызцәеи иареи шьхыҵуан. Багада ацҳаҿы ианнеи,
аидара згоз аҽада шәаны иаангылеит. Анс-арс рҳәеит,
аха ацҳа ирзықәымгалеит. Жьац дгыланы дрыхәаԥшуан, аха
иҩызцәа егьрылымшозшәа аниба, ашырҳәа днеин аҽада ааиҩыҵыршьны
ацҳа днырит. Уажәымзар-уажәы ацҳа далҟьар
ҟалон, аха акгьы агәхьаагьы имкӡеит.
Амҩан анаҟә рықәшәан имҩахҟьеит. Жьац акы инимырԥшит.
Аҵыхәтәантәи имҩаныфа иҩызцәа ириҭан, иара иҳазырҭра
акаламқәа ирҭаԥсаз аџьықәреи цырақәа рыла хаха
хымш дчон. Аха Жьац акы инимырԥшит. Аҵыхәтәан ирулакь
амҩа ԥшааны аҩныҟа иааит. Жьац дахьааиз иԥҳәыс
дыхҭалкуа далагеит, уԥаҵа са, уԥаҵа са ҳәа.
Жьац иԥаҵа асара игәырҩо, ихьааиго дтәан. Аҵыхәтәан
даақәыԥсычҳан ҿааиҭит: «Шәааи, аҩызцәа, шәааи, шәаҳәызбақәа
хны, ахаҵа иимычҳара иҟоузеи, сԥаҵа ссагәышьап, нас...»
Адлери Дукеи иааиҵагьежьны еиқәԥеит. Уи збаз ауаа
рыкәшеит иаарласны, ириааирыдашь ҳәа ирзыԥшуа. Адлер
ақәцара адагьы амаана идыруазаарын, шьапҿаршә ҟаиҵан
Дука деизҟьа дкаижьит.
«Дука, укаҳаит, уажәшьҭа угыл», ҳәа ауаа ианиарҳәа,
инараҭеикит: «Мамоу, сара усгьы сиарц сгәы иҭан. Уажәшьҭа сгылаӡом!»
Мынҷеи Ҳазараҭи амхы еицыларҵеит. Адгьыл Ҳазараҭ
итәын. Убри аҟнытә амхы ҩынтә арашәара Мынҷа иқәын.
Мынҷа знык ианирашәа нахыс аԥш иазҳаит, алапҟьақәа
ылнахит. Иаргьы данаазхәыцқәа, аҩанашәа аҭахымшәа ибан
даҟәыҵит. Ҭагалараан Ҳазараҭ аԥш ҿыхны иганахь икаԥсо иҿынеихеит.
«Ҳаи, ус шԥаҟауҵеи, еиҩаҳамшаӡои? дҵааит Мынҷа.
«Ус зыҟасҵо умбои, иухәҭаз аҩанашәа умрашәеит», иҳәеит Ҳазараҭ.
«Ҳаи, ус акәзар, уԥшла, Ҳазараҭ», иҳәан, аҳаҳаираҳәа
Мынҷа драшәо амхы дааҵалеит.
Шьаруан дбеиан. Аԥара рацәаны иман, аԥсахра ҳәа есқьынгьы
ауаа ддыргәамҵуан. Ҽнак иԥарақәа иҵәахырц иӡбеит.
Ашәындыҟәра иааҭиган, ақьаса инҭаҵаны ибораҿ икыдгылаз
арыԥхь аԥышҵа инахаирԥан, аҭырас хыбра иналаиҵеит. Даагьежьит,
аҳыҳ, уажәшьҭа зегьы шәҭынчха иҳәан.
Дук мырҵыкәа ӷьычк арыԥхь данааха ақьаса наимҵаҳаит.
Ахьышәҭҳәа аԥарақәа иџьыба инҭеиҵан, ақьаса уацла ирҭәны
арыԥхь инхишьын, дныҵашәкәа дцеит.
Иԥарақәа ибарц Шьаруан днеизар, абар алакә! Иқьаса аҽуац
ҭоуп. Инарҳәы-аарҳәуа икын ҳамҭакы, ашьҭахь, ҿааиҭит:
«Аԥарақәа аӷьыч игеит усгьы, аха исзеилымкаауа абри аҽы
ақьаса иабаҭанагалеи уҳәарауазеи?»
Қсаса амшын иҽалажьны иҽаиршьын, дааҭыргеит. «Ҳаит,
иагьа амшын бзиа ибон?!» иҳәеит Кьынтышә дахьгылаз.
Хырзаман-иԥеи Жьагәеи еицәажәеит уск азы џьара инеирц.
«Иахьеибаҳҳәаз аҭыԥаҿ уеизгьы-уеизгьы умнеикәа умун!»
иҳәеит Жьагәа.
«Хырзаман сиԥаҵәҟьам убра сҟамлозар!» иҳәеит аҭакс Хырзаман-иԥа.
Жьагәа иахьеибырҳәаз аҭыԥаҿ днеины дыԥшын. Ауха
аҵх бааԥсын, анаатә асуан. Жьагәа дыԥшит, деиҭаԥшит, аха
Хырзаман-иԥа дубар даахә! Дымнеиӡеит. Жьагәа иуапа ихы
иҭарԥаны, абнаҿы иршеит.
Мышкы иахыԥо, шәымш иахыԥоит ҳәа, ари ауха ашьҭахь
Жьагәеи Хырзаман-иԥеи лассы изеиқәымшәеит. Ус ҽнак зны
еизарак аҿы Жьагәа Хырзаман-иԥа дааиҿаҳаит. Жьагәа игәы
ԥжәаны дыҟан, Хырзаман-иԥа наиқәҿиҭит: «Сара, аиашазы,
иахьа уажәраанӡа Хырзаман-иԥа ҳәа акәын ушыздыруаз, аха
уажәа ахьыноумыгӡаз азы уажәшьҭарнахыс иухьӡысҵоит «Каамеҭ-иԥа!»
Шьыбга аҳҭынрахьы уск азы дышцоз амҩан арыжәтә
ӷәӷәала иамхажәын, имч амырхеит. Аҳҭны амардуан дахьыҩхалаз,
уа днаҿаҳан дынҭаҳәахаа дыцәеит. Шьыбга уаҩы
дгәеимҭаӡакәа дшыцәаз, аҳкәажә аҩны ашә аартны абарҵа даақәгылт.
Амардуан иаҿаианы ицәаз данылба ҿаалҭит: «Ҳаи, уарбану?!»
Шьыбга ихы ҭууа ацәа даалҵит.
Аҳкәажә иҟаз анеилылкаа иацәҳара далагеит: «Иабоубахьоу
абас аԥсуак иҟаиҵо? Ачауқьцәа роуп аҩы зҽаршьны
ицәо! Суазҵаауеит сара?!»
Шьыбга даахәылкьысын, аҳкәажә ихы налықәкны ус
иҳәеит: «Саҳкәажә бхаҵкы, ибҳәо иашоуп, аԥсуа ҵаҟа ажра
иҽҭаижьӡом, аҳҭынраҿы дхаланы иҽырҳаракны ауп дшыцәо,
уи аҵас сара иагысмыжьт, нас бара бгәы ԥызжәо сыздыруам,
анцәиныс».
Шьаҳан иааиқәшәан илақәа цеит, иԥҳәыс Есма инапы
данкны дналга-аалгон. Шьаҳан иимбоз зегьы дрызҵаауан,
иааиз дызусҭа, имҩасуа аҽуаҩ дарбану ҳәа.
Ус, ҽнак зны арҭ ашҭа ашәшьыраҿы иштәаз Шьаҳан днаҵааит:
«Ани агәашә инавалаз дызусҭда?»
Есма данынаԥш зегьы еицырдыруаз аԥҳәызба ԥшӡа Сырма
дшымҩасуаз лбеит, аха угәы уажьеит, аӡәгьы дымҩасӡом лҳәеит.
Шьаҳан дахьтәаз иԥаҵа рҳәуа дааԥышәырччан ус иҳәеит:
«Мап, была иагхазаап сҭакәажә, мамзар дышԥабымбои ииасуа
Сырма ԥшӡа лами, сара зеиԥшыҟамала дызбоитеи».
Шәлиман иԥҳәыси иареи руацәа рбарц инеит. Аԥшәмацәа
урҭ ибзианы ирыдыркылеит. Иаарласны аԥшәмацәа Ҟрымсада
лныҳәаҿа ааныркылеит. Шәлиман дӡырыҩуан. Уи
иаҳауан арҽхәаԥхьыӡқәа Ҟрымсада илызкны ирҳәоз.
Аԥсуала аԥсуа иԥҳәыс лныҳәаҿа ааникылом, лыхьӡгьы
иҳәом. Уи адагьы Шәлиман ара дмаҳәын, деиқәсасха ажәак
ихәлымшәо дтәан. Аха иԥҳәыс лыҽхәаԥхьыӡқәа иԥсы ааиларҵан,
аҵәца сышәҭ, аҵәца ҳәа ибжьы ааиргеит. Амаҳә
дцәажәоит, ииҳәарызеишь ҳәа зегьы еиқәыӡырыҩуа итәан.
Шәлиман ашырҳәа дҩаҵҟьан, иԥҳәыс ихы налықәикит:
«Иа, Анцәа биныҳәеит, Ҟрымсада!» иҳәан, иаҵәца нҭыркәкәаны
инықәиргылеит.
Еибырҳам ҳәа лагажәык аԥсразын дышьҭеижьҭеи акыр
ааҵуан. Ихыҵуаз иаргьы издыруамызт, дшажәрыз дажәӡахьан.
Уи дымԥсуа дыбзамхо дшықәыз «испанка» ҳәа ачымазарагьы
зны Аԥсны иҟаз ихьӡеит. Иаргьы деицәахаӡеит.
Абыржәшьҭа изихымгар ҟалап ҳәа изаҳаз агәылацәа ааины итәан.
Аҷаԥшьацәа ражәа иалаҵаны ирҳәон «испанка» ачымазара
Мамсыр дшагаз, Мырзаҟан иҭаацәа шықәнахыз, Хьфаф
ҳәа аԥҳәыс еиба аԥсразы дшықәу, Тәышәка ҳәа арԥыс замана
иацы дшыржыз.
Арҭ зегь иаҳауан Ебырҳам, даақәтәаны ус иҳәеит: «Ҳаи,
иабихәа, уи дыԥсуа, егьи дыржуа, иҟақәозеи уҳәарауазеи,
наҟ-наҟ сгәы шԥаԥҵәеи, иԥсуа усгьы иԥсындаз, иаанхо ма
ҳанхандаз, ҳуаамзи уара... »
Анкьа Аԥсны ҿаҩа қыҭак нхыҵынтәи ақәылацәеи арҳәцәеи
ихҭакны ирыман. Ирымԥыхьашәоз рымч зықәхоз ауаа ргон.
Ари ианамыхәа ақыҭа еиҳабыра ааизан ақәылаҩцәа ишрабашьша,
амҩақәа ахьԥырҵәаша, ацаҟьақәа рхы ишадырхәаша
ртәы иалацәажәон.
Арҭ рнаҩс Сажәаргьала ҳәа хаҵак дахьтәаз даацәажәеит:
«Абри аҟара ахәыцра иазнауазеи, сара издыруеит ирзутәу?»
«Ыы, ирзутәузеи?» инаиазҵааит.
«Жәаха ҳакәҷышь абла ахьурӡы ршы ҭаҭәан абла ҭыҵит.
Уи аргамаду избеит. Сгәы иаанагоит, ҳаргьы чуанла аӡқәа
ршны иҳамазар, нас иааиуа ақәылаҩцәа кәапеила аӡыршы
рҿаҳҭәалар, аӡәаӡәала инаҳмырҵәои!» иҳәан, Сажәаргьала
инапқәа неихьишьит, аӷацәа нирҵәазшәа аҟара игәы иабо.
Кәҷыр ишәақь рыцқьаны данаалга, иан ибжьы налықәиргеит: «Уаа, ди!»
«Изакәызеи, нан?» дҵааит Кәҷыр иан.
«Ди, ибызхәылхуазар ацаблыкьқәа бзысшьып!»
«Нан, аџьабаа цәгьоуп, аха егьаурым, уара ишуҭаху...» наиаҭалкит.
Шьыбжьышьҭахь дааԥса-дкараха дааит аҩныҟа Кәҷыр.
Аҽнынтәарак ахысра даҿын, аха цаблыкькгьы изымшьит.
Иан днеиԥылеит: «Иааг, нан, анҭ ацаблыкьқәа иушьыз,
ицәсырҳәып».
«Ҳаит!» иҳәан, дааҵҟьеит иара.
«Закәызеи, нан, иҟалазеи?» днаиазҵааит иан.
«Ыы, ашәақь скуп ҳәа ус рыцҳашьарада аԥсаатәқәа нсырҵәап
ҳәа быҟазма бара?» иҳәан, ишәақь ихәда иаахыхны наҟ инхишьит.
Ажәытә зны Арсана ҳәа ҽыхьчак иус рыӡбуан. Уи харарас
идӡаз уи акәын, уахык аҽқәа ахьҭеикыз абгақәа нҭалан
ҽык ахәда ԥыржәеит. Изтәыз Арсана аус даиҭан, аусӡбаҩцәа
Арсана иқәырҵеит. аха излаԥу ала, ахара зду иҿы иқәԥҽыр
акәын, даныхҭаркӡа Арсана абас ҿааиҭит: «Ааи, сара исхароуп
ари аҽы абгақәа иахьырфаз...»
«Ишԥа? Имӡакәа иҳаҳә ишыҟалаз!» инаиқәымчит.
Арсана урҭ днарыхәаԥшын ус иҳәеит: «Ишԥа шәымбои,
сара аҽқәа ҭаскит, аха абгақәа кны аҟәҟәа сзырхамҵеит».
Кьагәа Дӷамшь ахықә аҿы днеит бысҭа ҿахрак кны, амлагьы
дакуан, аха цыфада абысҭа иҟарҟы илбаауамызт.
Ус ԥсыӡ дук аԥаҩ инцәыҵыҵын, илаԥш нақәшәеит.
Иӡны иаԥхьа иқәызшәа аҟара игәы ааҟалан, иԥсахы ааибакит:
«Ҳаи, уҵыхәа скызар егьа сацҳарын! иҳәан, ибысҭа
днацҳаит, нас: Еҳ, угәҭа скызар егьа сацҳарын! ибысҭа
деиҭанацҳаит, насх: Шьири, ухы скызар егьа сацҳарын!»
наҳәахны, Кьагәа иаанхаз ибысҭа ҿаҵа иҿы инҭаршәны
иҩылбааидеит, ус аԥсыӡгьы наҟ аԥаҩ инавалеит.
Ҩыџьа аҷкәынцәа ргәы еизынхан, ашьҭахь еиндыршәон.
Абраҟа еизаз рхыԥхьаӡара далан Сосыргьы. Ажәлар рыбз
хәшәуп ҳәа ишырҳәо еиԥш, аҷкәынцәа еиндыршәеит. Игәдибакылеит,
ихыдибакылеит. Зегьы еимпны рыҩныҟақәа
рҿыҩархеит, аха убри аамҭаз Сосыр ибжьы аагеит: «Иабаҟоу
сҭаҭынжәга? Иаажәг абыржәыҵәҟьа, исышәҭ арахь!»
Зегьы уи аԥшаара иалагеит, ус инаԥшызар Сосыр иҭаҭынжәга
иара иҿыҵакуп. Аха еиҳабык иҿы иԥхашьаны, насгьы,
издыруада ишиҿыҵаку иара ихаҭа игәалашәозар ҳәа, иааизыԥшит.
Анахь-арахь инеимда-ааимдақәон, аха Сосыр иҭаҭынжәга
шиҿыҵакыз изгәаҭомызт, агәамҵрагьы далагеит: «Ҳаит,
изакәытә ламысдароузеи ари!...»
Ианырзымычҳаӡа, уи иҭаҭынжәга ахьыҟаз иарҳәеит.
«Ари дызусҭада уажә ара иааганы исҿыҵазкыз? Сара
уажәшьҭарнахыс абра сааиуа жәбарым!» иҳәан, Сосыр
игәы ԥыжәжәо дгәааны иҿынеихеит.
Чакьана ирахә ирҿеиҵоз имамызт. Акәара нырцә ацҳәаҟәа
заманак изеиқәын игәыла Кьарантыхә. Афырҳәа Чакьана
игәыла ицҳәаҟәа лхишәан, шаҟа изгоз еидара иманы иҩныҟа
дааит. Ирахә еилиргеит. Аха сааҭк мҵыцкәа ишьҭра дхыланы
дынкылсит Кьарантыхә.
«Саԥҳә заны иааугеит», иҳәан, Чакьана дизыҵҟьеит.
Чакьана ԥсыла-бзала дықәны мап икит.
«Ибзиоуп, уқәра хасҵоит, аха арҭ ашьапышьҭақәа зтәу
дарбану?» дҵааит Қьарантыхә.
Чакьана дынкахәыцшәа ус ихәеит: «Ашьҭақәа асы излаҳнарбо
ала, уԥҳә сара иаазгеит, хымԥада, аха исгәалашәом
умбо, усҟан сцәамхьазар акәхарын!»
Хымсад лыкәҷарақәа ахьшь иаагәанаҭан ҭахак рнамҭеит.
Ларгьы хаз лхаҵа дыхҭакны игәахы ааԥылҵәеит, ахьшь
шьы, ахьшь шьы шылҳәоз. Ҽнак дырҩегьых даныхҭалкӡа
уи дҩаҵҟьан: «Ҳаи убри ахьшь иахьа агәаҵаӷара кылжәаны
иаазымгозар саб сиԥам!» иҳәан, иҟама ааҭԥааны амаҵурҭа дындәылԥеит.
Уард иаалԥылаз ахаҵа лнапы ыргьежьуа даагәыдылкылеит:
«Ухаҵкы сара сцааит! Иухьша-мыхьша сара исыхьааит, ушԥаҟоу?»
Илԥылаз аԥсшәа аҭак ныҟаиҵан, нас дыԥхашьа-ԥхаҵо
дналазҵааит: «Ди, сабабдыруеи, сара?»
Уард дҿаԥхаҿаччо ус лҳәеит: «Нан, амаҭәа еҵәақәа ушәуп,
Кәыкәышә икамбашь аазхәаз цәгьала уиеиԥшуп».
Бида амла дакны дааԥсаха џьоукы рҿы днеит, аха аԥшәмаҭцәа
уск еиларханы иаман, дгәыгәҭарыжьын, ус дтәан. Ус,
аԥшәма ԥҳәыс «дәышь, дәышь» лҳәан. акәытқәа даарыԥхьан
аџьықәреи рымҵаԥсара дналагеит. Бида даагәырӷьеит:
«Ҳоҳ, аԥшәма ԥҳәыс акәты сзылшьуеит убама?» ааигәахәт
Бида. Аԥшәма ԥҳәысгьы иреиҳаз руак лымкаала аџьықәреи
амҵалыԥсон. Бида уи сзылшьуазаап ҳәа иӡбеит, иӡны амаха
имҵошәа аҟарагьы игәы ааҟалеит.
Аԥшәма ԥҳәыс акәытқәа ирылҭашаз рыҭаны, лнапқәа
ыркало амаҵурҭа дааҩналеит. Ус, Бида илаԥш зхыз уи акәты
цас иауазшәа аҩызцәа иаарылҵын, ахы ырнааны иара
дахьтәаз инаивс-ааивсын, абжьы хҵаны «кааҟ-ааҟ» аҳәеит.
Бида изымчҳакәа игәы ԥжәо даацәажәеит: «Ааи, дад, ашәа
зумҳәозеи, узхара акруҿарҵеит!»
Мҭы ҳәа нхаҩык Наӷбоу адгьыл икит. Уи адгьыл зтәызи
иареи еимацәгьахеит. Ажәлар бжьанагалан иазырыӡбеит,
иалшоны иҟазар адгьыл Мҭы иоужьхарц.
Аизара ахьынтәи Мҭы дхынҳәны дшаауаз, уи адгьыл аҿы
иргылаз иԥацха ааигәа аӡмах ахьынтәи адаӷьқәа рыбжьы аадыргеит:
«Нааҟ-нааҟ!»
Мҭы дыҭрысны дааҭгылан: «Арҭ Наӷбоутәи адаӷьқәаҵәҟьагьы
наҟ-наҟ рҳәозар, сара ара сызнымхагәышьеит», иҳәан, наҟ иҿынеихеит.
Арԥыс бзиан Шугьан, аха уи данцәажәоз есқьынагьы
иажәа иалан «ыҟами». Ҽнак зны дышнеиуаз, дааиԥылеит
аҭакәажә Кәакәала. Шугьан уи даниба, дналеихырхәан аԥсшәа
налеиҳәеит: «Ди, мшыбзиа, ыҟами?»
«Иҟами, иҟами, нан», лҳәан, наҟ днаиаҩсит Кәакәала.
Ақадақьҩы далашыҩкӡаны ацәажәара даҿын, аха ииҳәоз
абызшәа итәаз ирмаҳаит, ус маҷ-маҷ игылан ицо мацара
аӡәызаҵәык даанхеит. Ицәажәоз дааин ари аӡәык иахь ,
дыԥшуеит, убама игәахәын, дагьиазҵааит: «Ыы, уара
анҭ зцаз ҳәа угәы иаанагои?» «Урҭ ргәахы ԥҵәан ицеит,
ухаҵкы. Сара, уара амла уамкуа уҟам, акруҿасҵарц азы ичҳаны сааузыԥшит».
Расҭа акранифа, иҩыза Цица дааисын дикит: «Иухоу
закәызеи, ухылԥа ԥраалӡа?» «Уанаџьалбеит ари иахьантәарак
исхоуп уажәоума иануба?» иааџьеишьеит Цица.
Расҭа ус иҳәеит: «Усҟан сыла алашара абомызт, исызгәамҭеит, убо!»
Ԥана уардынла амҿы шааигоз, амҩан уи амҿы зтәыз Хьудар
дааиԥылан дисны дикит: «Ари амҿы иуго сара истәуп».
«Саҭоумҵан уара ишутәыз сзымдырӡеит», наиаҭеикит Ԥана.
Хьудар уи днаихәаԥшын ус иҳәеит: «Сара ишыстәыз
узымдырзар акәхап, уи агәра згоит. Аха ари амҿы уара ишутәымызгьы
узымдырӡеи, нас?»
Шьаабан лассы-ласс Кәыбрыц аԥсрақәа рахь дигалон.
Игәы ԥҵәаӡаны дыҟан Кәыбрыц.
Зны Шьаабан иуак ԥҳәыс дааиган ачарахь Кәыбрыцгьы
дызгап ҳәа ачча иҿықәыхх уи иашҭа данааҭала, Кәыбрыц
днеиԥылан илахь еиҵарпата днаҵааит: «Иуцәыԥсыз дарбанху, Шьаабан?»
Уахык зны ӷьычк шьоукы рыҩны дшыҩназ агәылацәа-азлацәа еицхыраан днышьҭагәа дыркит. «Сара сӷьычуамызт»
иҳәан, иара мап икит.
«Ушԥамӷьычуаз?! Ашәындыҟәра инапыршьшьуа иҭаз
уара уакәымкәа дарбану?» рҳәеит дызкыз.
«Саҭамзааит, ианылашьцоу сылақәа ирбаӡом!» иҳәеит иара ҭакс.
Гәыԥҩык ахьааидтәалаз еимаркит, адунеи аҿы зегь реиҳа ихьанҭоузеи ҳәа.
«Адгьыл, амшын, амра, амза»... зегьы акака рҳәеит.
Убри аамҭаз ҭаҳмадак дахьтәаз ҿааиҭит: «Зегьы раҵкыс,
дад, амаӡа хьанҭоуп. Уи наунагӡа аӡәгьы изышьҭымхыцт».
Шәи ҩынҩажәа шықәса зхыҵуаз аҭаҳмада Кадыр ара
даҵатәан иԥсы ишьон.
Ус аԥша инасыз ара абыӷьқәа руак ааҿнаршәан игьажь-гьажьуа иаԥхьа инкашәеит. Кадыр уи аашьҭыхны краамҭа
дахәаԥшуа, ҿааиҭит: «Ааи, анаџьалбеит, аԥсҭазара шаҟа икьаҿыз!»
«Сынтәа ҳаҳәсақәа нҵәеит, удыруоу», иҳәеит Ҳаџьмаҭ,
иԥҳәыс дҵәуан иаақәҵыз игәыла ихы наиқәкны.
«Саҭамзааит... Сара стәы аԥсцәагьы дыргом», аҭак ныҟаиҵеит егьи.
Кыр иҩалахьаз амра аҵысх еиԥш аԥсҭҳәақәа иаарылаԥшуан.
Ари аҽны амш ишаанагара иҟан, иагьшоурацәамызт, иагьыхьҭацәамызт.
Сҩызеи сареи амшын ҿықә иаваршәны ԥшьаала ҳцәажәо
ҳнеиуан. Амшын цәқәырԥакәа ахьарчҳәа зҽааикәазыԥсоз,
зны абӷанҷра илахәмаруан, зных игәыбзыӷу ласбак еиԥш,
ҳшьапҳәа иаарыҵаҳәуан. Ари амшын аҟазшьа ҳагьарччон,
ҳагьархәыцуан ахәыҷ ду иеиԥш, ас инҭаҳа-ааҭаҳауа иахьыхәмаруаз,
мамзаргьы ласбаҵас ҳшьапы иахьаҵаҳәуаз. Ҳара
ҳныҟәашәа ишьҭаҳхыз камыжьӡакәа ҳцон. Ҳашьҭахьҟа
инҳажьыз ақалақь аԥсҭҳәа иалагылоушәа акәын ишыҟаз.
Ара уажәы аҳауа цқьан, нас ҳаргьы ҳгәалаҟара акалашәа
иҳаракны иҟан.
Иахьа ари агаҿан аӡәгьы дымныҟәаӡацшәа акәын
ишыҟаз. Џьара-џьара аԥслымӡ ҳшьахәҿақәа нылашәон
игәӡаӡа. Уахьынаԥшуаз, ҳара ҳшьапқәа рсахьа акәын агаҿа
иагәылгаз. Амала, џьара-ҩыџьара шьапышьҭақәак ҳалаԥш
иааҵашәон, насгьы уи ихы ахьирхаз аилкаара уадаҩын.
Икәараҵоз ишьҭа уажәы-уажә амшын иалаӡуан. Абри иарбан
ганушь дахьца ҳәа ҳшизхәыцуаз, инахарашәа хысбжьык
аагеит. Ахысбжьы зеиԥшраз ала, уи дзеихсыз иақәшәеит
ҳәа ҳгәы иаанагеит. Абри дызусҭадашь, насгьы дзеихсыз
закәызеишь ҳәа ҳаацәажәеит.
Ҳнеиуан ус, ҳашнеиц. Ачалт ахьшьушәа, аҟәара аҿықә
еихырҩыԥшьаа еизеиҟаран аԥслымӡ шьҭан. Ҳаргьы аԥслымӡ
агәӡара ҳгәы иахәан, ҳшьапқәа хтыҵәҟьаны ҳалан.
Аҩны гәмырҿыӷьгас ишьҭаҳхыз, ҵысшьыгашәа маџьаркгьы
ҳаҵан, џьара зыԥсра аахьоу ԥсаатәк ҳбозар ҳәа. Аха
макьаназ иҟьаланы ԥсаатәкгьы ҳалаԥш иҵамшәацызт, заҵа шәарахк ҳамбара.
Ҳара ҳныҟәоижьҭеи уажәшьҭа ҩбаҟа, хԥаҟа сааҭ ҵуан.
Ари маҷкгьы иџьаҳшьон, уи ҳалацәажәаӡомызт, аха уеизгьы,
ҳазхәыцуан арҭ аԥсаатәқәа еибыҳәан иԥрыма ҳәа.
Ашәақь иаагаз, зны сара икны аԥхьаҟа снеиуан, зных
иара сҩыза иаасымидон.
Ҳнеиуан ус, ҳашнеиц, амшын ҳхыԥшыло. Зны-зынла амшын
ҳшьапқәа иаарыҵаҵәон, ишыҟанаҵац еиԥш, ҩаԥхьа
ашьҭахьҟа иааихон, агәаанагара намӡазшәа ироушәа иқәыԥсычҳауан.
Аныҟәара анакәха, аҽны даара ҳныҟәеит, аха џьара
ааԥсаракгьы амалахазгьы иааҳнымԥшит. Иамур, иҵегь ҳныҟәарц,
агәалаҟара бзиа ҳаман. Абас мацара ҳашнеиуаз,
ҳаԥхьа кәараҷҷакгьы ҳнырит, уи ҳақьԥсықьуа, аарла аԥсы
ақьышә иқәкны амшын иалалон. Иара убраҟагьы иналаӡ
ицон. Ҳамҭак ари акәараҷҷа ахықәаҿ ҳгылан. Зынгьы уи
аԥслымӡ ԥаҩқәа шьапыла инҿырбга-ааҿырбганы акәара
аҿышәҭа инаҿаҳажьит, аха акәара ари амч ақәхеит, аԥслымӡ
амшын аҵахь иарҳәазон. Уигьы иара амч зықәхо ириааиуазаап,
Блала иааибаҳҳәеит сҩызеи сареи. Ҩаԥхьа агаҿа иаваршәны
ҳнеиуан. Ҿыц иаабазшәа, ахәазқәақәа ҳалаԥш нарыхго;
урҭ еиԥхныҩлазшәа еихыкеиҵык амшын ахь иааскьон.
Ус, ҳахьыҩаскьаз, иҳаракырашәа ҭыԥ ҽыгәрак алаҳхын,
ҳамҭак ҳаԥсы ҳшьарц ҳаатәеит. Ари аҭыԥ акалашәа ицқьан.
Ҳахьыҩхалазҵәҟьа еикәарҳәны ҳазқәа икыдыз ҳуапақәа
ааиҵаҳхит. Аԥслымӡ еилыџьџьаараҿы ҳҭынчӡа
ҳагьнықәиеит. Ҳаԥсы ҳшьон ҳара. Ҳагәқәа ажәҩан иазырханы,
ажәҩан амҵәышә иаҵәара ҳаҵаԥшуан, ҳагәқәа
раҳаҭӡа. Амш ҳара ҳзыҳәан иршазшәа иԥсыршьагаха иҟан.
Сара, ҭынч сахьықәиаз, сџьыба иҭаз газеҭк ҩасԥыхьашәан,
аԥхьара сналагеит. Агазеҭ аҿы сылаԥш ақәшәеит
алитературатә даҟьа. Нас уа ианыз жәеинраалак сыбжьы
ааҭыганы саԥхьеит, сҩыза илымҳа кыдҵаны дӡырҩуан.
Ус, ус ҳналанагалан, агазеҭ ианыз, адаҟьа зегьы ҳаԥхьаны
ҳаалгеит. Ҳцәажәон, иаҳгәаԥхази иаҳгәамԥхази еилҳаргон.
Ари сҩыза ажәеинраалақәа бзиа ибоит, иаргьы дыҩуеит.
Иара иҳәашьа, дшыҩуаз, ихгьы ҟьанташӡа ицәҳәхьеит.
Убри аҟынтә уи акәу, егьи акәу ажәеинраалақәа рҩышьа
игәаԥхо игәамԥхо (иара даартуп), ҵасс ишимоу еиԥш,
имӡаӡакәа игәаанагара хтны иҳәон. Сара сизыӡырҩуан.
Ҳәарада, ирацәан уи сахьиқәшаҳаҭмыз аҭыԥқәа, аха
сиҿаԥомызт. Уи ииҳәаз иҳәеит, игәы иаанагогьы аанагоит,
игәаанагарагьы сыԥсахып хәа аҽазкра аԥсамзаргьы ҟалап.
Сара урҭ реимак-реиҿакра ҳаланагалаӡар сҭахымызт, убри
аҟнытә уи игәаанагара саргьы исгәаанагароушәа исырбон,
иаргьы ицәажәара ааирмаҷит. Аха уа ианыз ажәабжьқәа рахь
ҳаниас, иара рацәак иҽимҟьеит. Уи сара жәаха арадио аҿы
автор ихаҭа данаԥхьоз сизыӡырҩит ҳәа, инахига-аахигеит.
Иара абра иаанаҳкылт ҳазланагалан ҳаҟазгьы ацәажәара.
Ҿымҭӡо ҳахьиаз, ажәҩан саҵаԥшуа сааиԥхьхәыцаахт:
«Мшәан, иахьа џьара изакәызаалак ҵыскгьы ҟьалан
иҳамбеит, нас ани ихысыз дзеихсызеишь?» ҳәа. Сара
сышхәыцуаз, сҩыза дааччеит.
Изакәызеи узырччаз? уи снаиазҵааит.
Иара абыржәы уара узызхәыцуаз, аҭак ныҟеиҵеит иаргьы.
Уи закәызеи?!
Иахьа ԥсаатәк шԥаҳамбеи!
Излоудыри?
Оо, иақәсмыршәеи?! иҳәан, ихы кәапеишәа иҟоу
дааҩахан, имышьхәылҵқәа ицламҳәа иаҵаргыло даасзыԥшит.
Иашоуп, иашоуп!
Ҳахьықәиақәаз ҳабӷақәа ҳаарыхтәалан, аҽыгәраҟынтәи
ҵаҟа наԥшыхақә амшынахь ҳаԥшуан. Ус, ҳалаԥш иааиԥыҵашәеит
сахьак: аҟәараҿы инахарамкәа еидҳәыԥланы
иҟәиҭ-ҟәиҭӡа рыхқәа еилакны еилан ҷныш гәарҭак. Иаразнак
ҳҩеицгылан, ртәашьа џьашьо ҳнырзааигәахеит.
Ҳреихсып! Инеибаҳҳәа-ааибаҳҳәеит, аха урҭ ртәашьа
ҳархаго ҳҽаанаҳкылеит. Рԥыцқәа аԥслымӡ алаҵаны иркын
иааиҭамкӡакәа. Рыбла еиқәышьшьқәа гәыҿкаагаха
иааԥшуан. Ҳара иаабаз џьашьо ҳахьгылаз, ҳгылан ҳшанхалан.
Урҭ ҭынчын, убасеиԥш иҭынчын, дара ракәымкәа,
рынаурқәа ракәзшәа итәаз аҟәараҿы.
Иахьатәи амш аҭынчра дара рҭынчра иахылҵызшәа
иаабон. Сааҭқәак раԥхьа амшын ацәқәырԥақәа иамаз убриҵәҟьагьы
еиқәтәахьан, иқьыпшәыпуашәа ԥшьаала аҷнышқәа
рҭынчра еиланамгарц аҭахызшәа, уажәы аԥырцә
ҭымгаӡо ҩнуҵҟала еиҵасуан. Ҳшанхара ҳаалҵны урҭ рахь
ҳҿынаҳхеит, аарла-аарла ҳашьи-ҳашьи еиқәҵо. Ҳарзааигәахеит,
урҭ убри аҟынӡа ҳарзааигәахеит; аха дара, ҽырҵысы
рымаӡамкәа, ус, ишҭынчыц иҭынчын. Ҳнарықәԥало аҟынӡаҵәҟьа ҳнаӡеит.
Ус, аҷнышқәа, анаур еиԥш итәаз, нышьҭыԥрааит. Урҭ убас
еиԥш инышьҭыԥрааит, ирҭахӡамкәа, мчыла. Угәы иаанагарын,
адгьыл ахьанҭара рымҵәыжәҩақәа ирыдырҳәалазшәа.
Амшын шыҟаз рхы надырхеит, ргәамҵра атсеиԥш иҳазныжьны.
Урҭ ахьтәаз аҭыԥаҿ ҳанаақәгыла, иаагәаҳҭеит иџьаҳшьоз
иақәџьаҳшьашаз даҽакы. Араҟа ари аҭыԥ аҟны ишьҭан
аҷныш шьны. Уи шьуижьҭеигьы рацәакгьы ҵуамызт,
(Иаасгәалашәеит нахьхьи ашьапы хәахәақәа, ихәахәаӡа
агаҿа варала иаваланы ицоз.) Абла ҭашәашәақәа саркьашха
аарла иааԥшуаз, ианубаалон аԥсабаратә гәнамӡара иамаз:
«Избан, сызшьузеи сара?» Ац хәыҷ еихарӷьаӷьа иааԥшуан,
аԥсымҭазтәи ахьаацәгьа ианыԥшыз, иҩашьаӡомызт уи
шаҟа ицәгьаз.
Ҿымҭӡакәа, ҳадырсызшәа ҳҭыԥаҿ ҳгылан... Ҿнаҭӡомызт
џьара ҵыск, иԥырӡомызт џьара ҵыск. Иҭынчӡа ишьҭан иршьыз
аҷныш. Издыруада иара аныԥсуаз гәаныла иабазҭгьы,
аа, абар, абар, иӡсаӡсо инеиуа аӷба амызгәыҭ инақәтәарашәа.
Уи аԥыршьа аниба, амшынуаҩ деигәырӷьаны ихылԥа ихыхны
иҟьо салам аиҭазшәа. Иабоит уи аҩызцәа ԥырны иахьнеиуа... абар иаргьы ԥыруеит, иԥарԥалыкьха, аҳауа иалоуп
иласӡа. Адунеи ахьыршаз гәырҩак-хьаак ыҟаӡамшәа. Амшын
ихыгьежьылоит ҳәаа змаӡам уи агәы иаҵәара аблақәа
иахьырху шабо ажәҩан ахь инаӡоит. Зегьы рыгәра агоит,
аха убри аамҭаз ахысбжьы геит. Уи аҩызцәа иаарылшәеит,
иахьыз иаргьы иазымдырӡо. Амҵәыжәҩақәа хьанҭахо,
ихьанҭахо мацара, еес, адунеи лхахәаша ицеит џьара...
Ахәыцрақәа ахьаанҿасыз седру, иарбан ҭыԥу здырхуада.
Издыруада, ари ахәыцра изхьымӡаз акәзар арҭ аҷнышқәа
иргәырҩоз, рԥыцқәа аԥслымӡ илакны, иҟәиҭӡа изкызгьы.
Издыруада, уи азы акәызҭгьы урҭ рхы шьҭымхӡакәа,
аԥырҵра ртахӡамкәа ари рҩыза заанрыжь?!
Иҭынчын амшын ари аамҭаз. Иҭынчын амш ахаха,
иҭынчын аԥсаатәқәа, ари агәырҩа закәу рдырызшәа. Ҳҭынчын
ҳаргьы, аха зегь раҵкыс иҭынчын ари... Уи ҵысӡомызт.
Еиҵыхшәа иаваԥсаз амҵәыжәҩақәа ирықәԥсан, харабара
амаӡамкәа игәӡаӡа иҟаз аԥслымӡ ԥшқа. Уажәшьҭа уи
амҵәыжәҩақәа уаҳа ирықәымҵуаз ари аԥслымз гәӡа...
Издыруада, абри аҭынчра акәызҭгьы иара абыржәыҵәҟьа
абарҭ аҷнышқәа ирыхьчоз, иргәырҩоз абыржәы?!
Аԥсабара маҭәа иаҵәала аҽеилаҳәара иаҿуп. Аха
џьа-раџьара абаҳчақәа рҿы макьана хкы-хкыла еилыбзаауа
ашәҭқәа рҿаԥсоуп. Урҭ ашәҭ цырақәа рышьҭыбжь
мыргаӡакәа аҳаскьын иаҵәара инылаԥсоит. Акырцх еиԥш
иҟәашӡа абаҳча рымҵа хҟьоуп. Аԥсаатә рыҷырҷырбжьы
иалыҩны игоит ҿааихак змаӡам аҟармаҵарақәа рыбжьы.
Сара сҽеиҵыхны аԥсабара сықәԥшуа, гәырҭәыла аҳауа
ҿыц лбааздоит. Сгәеисыбжь слымҳа иаҳауеит. Ааԥын сагәыҵаҳәҳәа
сакуп. Сахьыԥшуа, сызхара исызбом аԥсабара.
Ашьхыц еиԥш исҭахуп ашәҭқәа зегьы срыхьӡаны игәыдыскылозарц.
Адәқәа ракәзар урҭгьы уарҳал иаҵәан ашьац
қашәқашәо иргәылсхьеит. Аӡиасқәа хыҵны еиқәтәахьеит.
Уажә урҭ кеикеиуа амшын ахь иццакуеит, ираӡынԥсараха.
Сара акәара ахықә шыҟоу снеиуеит шәарыцара. Иҟалап
ари аԥхьаҩ иџьоушьар, акәара ахықә ахь аӡәыр дцома
ааԥын шәарыцара! Ари аԥшаҳәаҿы уажәааны ирацәахоит
аҟәарасақәа. Сгәы хыҭхыҭуа снаԥшы-ааԥшуеит. Абар, ачықьқәа
рнаҩсан, сылаԥш рықәшәоит дара аҟәарасақәа.
Урҭ срыхәаԥшуа, сшанханы саангылоит. Сара уажәада
исымбацкәа сыҟазам аҟәарасақәа, аха иахьеиԥш лымкаала
урҭ сырмыхәаԥшӡац. Рымҵәыжәҩақәа цырцыруа
акәаԥ ҟаԥшьқәа рықәԥсоуп. Абар зынӡа сааигәара иааскьеит.
Дара сгәарҭаӡом. Сара ахаҳә шкәакәа ду саваианы
сырзыԥшуеит. Акәара илиааз ашьац аҿы урҭ еицлабны
аҳәра иаҿуп. Ршьацәкьарақәаҵәҟьа збоит, ашәыга
иӡааршьызшәа, ихыҟацшьааӡа. Дара убриаҟара иласуп,
аҳаскьын қыцәқәаҵәҟьа ҵысӡом иахьрықәныҟәо. Аԥсабара
шаҟа игәнаҳан инхоз арҭ аԥсаатәқәа адунеи ианымзар! Урҭ
рыбла рхәхәқәа гәбзыӷ-гәбзыӷӡа адунеи иқәԥшуеит. Ҵаҟа
уажәы-уажә ишьҭасуеит. Ак рыҟәшәоит аҟыԥ-ҟыԥҳәа. Урҭ
ирласны акрахьырфо, рыԥсы цәгьоуп ҳәа угәы иаанагаӡом,
рыкрыфашьагьы убысҟак иԥшӡоуп, ухнахуеит.
Зны џьара иааикәагылоит, рымҵәыжәҩақәа амырхәагахь
ирххо, иааиҵырхуеит. Даҽазных урҭ рыҽдырбабоит,
рҵыхәақәа аԥшандагеиԥш ихагьежьӡа. Нас рыхәдақәа
ҭхәааны, кәырры-кәыррыҳәа акәара аԥшаҳәа рыбжьы
нықәҩуеит игәҭкаагаха. Урҭ заҟа срыхәаԥшуа,
убриаҟара сыбзиабара азҳауеит дара рышҟа. Зны-зынла
рымҵәыжәҩақәа аарҟьоит зынӡаск мыч рылаӡамшәа. Зны-зынлагьы акы иаарырҳазшәа атахҳәа рҽыраапкны ажәҩан
агәышҵа иаҵәара иналапҟоит. Ицеит, ицаӡит шуҳәо,
аԥсуа зӷабк леиԥш, иԥхашьаԥхаҵо дырҩегьых уаԥхьа
иаацәырҵуеит. Рыблақәа ақаруеиԥш иҭыԥхоит. Зных
рҽырԥагьаӡаны иныхгыла-аахгыло инаԥшы-ааԥшуеит. Аха,
егьа ус акәзаргьы, урҭ ргәы абамбеиԥш итатаӡа ишрызҭоу ҩашьаӡом.
Сышрыхәаԥшуаз, сыблақәа рылаҵәеит. Сара исхашҭит
сышшәарыцаҩыз, иахьа еиҳарак ара сшааиз урҭ рзын шәарыцара.
Абӷьааҳәа иаасгәалашәоит сара сыхианы сыштәаз.
Уажә урҭ сызиаша иааскьаӡаны итәоуп. Иџьоушьаша,
даргьы аргамаду сырбоит, аха, цас ируашәа, рҽырҭынчны
аҳәра иаҿуп. Урҭ уажәы-уажә ргәышҵа цырцырқәа сеиадырхоит.
Избоит рхаԥыц ҟәарашқәа бырлашха. Схысып,
схысып! Абар, сшәақь аԥынҵа иадызбалоит. Иҭҟьеит. Избоит
урҭ рхаԥыц ҟәарашқәа бырлашха. Схысып, схысып!
Абар еибгоуп. Абар, абар урҭ ахьышьҭыԥраа!
Саргьы сеидара ду сызҵаз сааҵыҵызшәа, сыԥсыԥ алагаҩагара
аасзыласхеит. Ус дырҩегь урҭ ахьынтәышьҭыԥрааз
ахь снаԥшызар, избеит руак ахьтәаз. Оо, ари зынӡа
иссируп, иԥшқарахуп, аԥынҵа хәыҷ ахҩежьаара макьана
иахымҵзац. Ари сара исҿаҵахәуп убо?
Ҩаԥхьа араҟа сааиԥхьхәыцааит. Снацәа ҩаҵасырӷәӷәеит
сшәақь. Абар, уи ахьышьҭоу ахы хьыхәхәа. Аха мап, схысуам!
Схы сааигәырӷьеит. Исиааиааит уи аԥсаатә сара. Снапы
еиҵысхуеит иара ашҟа. Абар, снапсыргәҵақәа ашәҭқәа
ргәы еиԥш иаасыртуеит. Уи ԥырхагак асҭом. Иааиааит уи
сыжәҩахыраҿ, сара уи ҳамҭа дус исыԥхьаӡоит. Аха иадыруазеи,
рыцҳа, уи ԥсаатәуп. Еҳ, иадыруандаз сара сгәы иаразын
ишыԥшқоу. Усҟан агәра згон арахь иԥырны сара сахь ишааиуаз.
Уи иареи сареи ҳабзиеибабара харантәылоуп ишыҟоу.
Иареи сареи ҳәоуп ишысҳәо, сара сыбзиабароуп сызҿу.
Сҟәараса! Сҟәараса хазына! Ухы уақәиҭзааит! Иудыруазеи,
сара сыгәра ганы сышҟа уааир?! Ахыхьчара ианакәызаалак
ихәарҭа дууп, еиҳарак, сҟәараса, уара узын. Ухы хьчала, иудыруазеи
гәымбылџьбарак дуԥылар, уи сара сеиԥш уаҩсра
иҭахымхар? Усҟан ишԥа? Дуеихсит, уишьит! Мамзаргьы, уи
ҟазарыла акаҭа узиҳап, ухала иузымдырӡо уҭалартә.
Мап, сара уи сызудкылом! Сара исҭахуп уара ахақәиҭра
умазарц. Исҭахуп ижәҩанԥшшәалоу умҵәыжәҩақәа хырҟәдымзаарц.
Сақәшаҳаҭуп есқьаангьы ахақәиҭра уманы уҟазаарц.
Шаҟа аԥсабара уанаалози уара, уара иудыруоушь ари?
Сара исҭахуп сыбла есқьынгьы иухызарц. Сара исҭахуп
сҿаԥхьа ааԥын уагәылала есқьынагьы уԥырԥырларц. Дырҩегьых
исҳәахуеит: ахақәиҭра нагӡа уманы. Сара зегь
сылшоит абыржәы. аха исҭоубоуп, цәгьара шузызымуа.
Исҭахуп, сыблақәа удхало есқьынагьы абраҟа стәазарц.
Иубоит, уара ԥырхага усымҭеит, егьа умариа сымазаргьы.
Сара дырҩегьых ара сааилап шәарыцара, аха уара,
аҳаҳаи, акы уацәымшәан, сҟәараса, сыгәра гала. Сара
уара ианакәызаалак ԥырхага усҭом. Схы-сыԥсы аҵкыс
бзиа узбоит. Бзиала ҳәа уамҳәаӡакәа суԥырҵуеит. Амала,
еиҭауасҳәоит, зегь рыгәра ганы ас рааигәара умтәалан.
Мшәан, саргьы абарҭ зегь шыздыруа суԥырҵны сызцозеи?
Аиашами, саргьы умаршәа сзымкит, сыгәра нагӡаны иугартә.
Исыздырам исԥырхагоу, иҟалап, урыцҳасшьацәозар, абри
акәзар зегь зыхҟьо?! аха сишь! Шәақьк ҭҟьеит. Схәы-сжьы
қақаӡа иааилагылеит, сцәа насхыбзааит. Абар уара угәы
ҵыблаа даҽа шәарыцаҩык уахьимҵоу. О, сҟәараса ԥшқа!
Иуеижьан уҭазырхада? Аҳа, нас уажәшьҭа дгәырӷьалааит
уи уара уахьимҟәыҵашәаз. Сҟәараса! Урыцҳасшьоит уаҩы
ишимбац, аԥсҭазара аԥышәа умаӡамкәа, сара сухӡыӡо сышуваз,
даҽа шәарыцаҩык гәымбылџьбарала уахьҭаирхаз,
сҟәараса ԥшӡа, сҟәараса!
Ацәылашамҭаз сангыла, сыҵәгәыр аашьҭыхны, ари аҽынгьы
ԥсыӡкра сцеит Шыцкәараҟа. Шыцкәара ашьхақәа
хҭырԥашны ирылсуеит. Иара абри аӡиас ауп ҳқыҭа
агәҭаҵәҟьа иалсуагьы. Шьыжьымҭан акәша-мыкәша рацәак
аӡәгьы дубом, аха шьыбжьон ари ахыкәаҿ ирацәахоит ауаа.
Аҳабла рырахәгьы шьыбжьон ӡыжәра абраҟа еизоит. Сара
ари аӡиас Шыцкәара ҷыдала бзиа избоит. Араҟа искуеит
акалмаҳақәа (уи калмаҳауп иҭоу). Шьыбжьон ахәыҷқәа
аӡы срыцҭалоит. Аҟәара хықә аԥслымӡ иамоу ахьеиԥш
еилыџьџьоит, ицқьоуп, уа хаҳәҵәаҳә ҟаҳҵоит.
Сара иалхны исымоуп ҿыбгаррак. Ахаҳәқәа икажьу
уасҭак ицәызшәа рықәтәара маншәалоуп. Алаԥанҵлақәа иахагылоу,
уҭахызар, урыҵатәоит, уҭахызар, амра уцәтәалоит.
Абраантәи избоит аԥсыӡқәа еилашьқьыруа иахьыӡсо, дара
аҿыбгарра сыднарбом. Урҭ сымкӡозааит, аҭахызар. Аха
шьыжьымҭан инаркны хәлаанӡа срыхәаԥшуазаргьы, сгәы
ҿыӷьӡом, рдунеи акалашәа иссирны избоит. Зны-зынла рыкрагьы
рыцҳасшьоит, аха сашьцылеит, сзышьцыло сызкажьуам...
Сара аԥсыӡ ахьыскуа, аҭыԥ ҿыбгарроуп, азы еиҳагьы
иԥшӡарҭоуп аӷба арӡысап угәахәып. Нахьхьиӡа, уахьы-наԥшуа, абахә ҵыӡәӡәаа ицоит. Абри азы схыԥшыло
заанаҵ исырмазеиз ахәацқәа скәалаԥ иааҭыганы аҵәгәыр
инасыркуеит, нас сыҽзашәа (аԥсыӡқәа урбар, аҵәгәыр
иаҿалаӡом, рҳәоит), ахаҳә шкәакәа ду зыбжа ԥҽны иҟоу
сызқәа надҵашәа, сыҵәгәыр аӡы инӡааршәылан снатәоит.
Ус, санынаԥш, еицырхәхәа акалмаҳақәа аԥаҩ иааҵыҵны
рҿаархеит. Урҭ убри аӡынҟа иԥагьоуп, хыхь аӡы ихылан
иӡысоит. Сара уажәымзар-уажәы сыԥшуп, акалмаҳақәа
руакы сыҵәгәыр ишԥаҿамлари, аха дара, цас ируашәа, ани
раԥхьа игылоу акалмаҳа иашьҭалан, иҽырбо сыҵәгәыр
инахыкәша-аахыкәшоит, ахәац аӡы иҭаршәу рымбаӡошәа.
Сара ари ахьызбо исгәаԥхом, аха искузеи, ус исычҳауеит.
Урҭ (аԥсыӡқәа) мыццакӡакәа инеилыс-ааилысуеит, аӡаҿы
аҳра руеит. Аиашаз, рыхгьы иақәиҭуп...
Зны-зынла урҭ аӡсара рхашҭызшәа, ихала-хало, аӡы
имҵысӡо рҽынхырҵоит. Нас акы иарырҳазшәа, аӡы ҵыхәала
иааҭҟьаны аҵахь инӡаашәкәрыла ицоит иумбаӡо. Аӡыжь аҵа
ахьыцқьоу аҟнытә, сара урҭ иааҟарҵақәо зегь збоит. Аиашаз,
рымаанақәагьы акыр рыҵыздыраахьеит, ргәы иҭаркуа
зегьы здыруашәа избоит. Уимоу, урҭ ԥсыӡ бызшәала
ицәажәо аӡы еимхәыцқәа рҿыҵшьҭуа ианалагалак, ирҳәо
саҳауашәа сыҟоуп. Зны-зынлагьы избоит сыҵәгәыри сареи
аргамаду иаҳхыччошәа. Сара абри анызбо, аиашаз, еиҳагьы
сгәы ԥжәоит урҭ рзы, аха дара аныскуагьы, ирыцҳасшьоит,
уеизгьы иӡны ианысфо сеигәырӷьоит. Стәоуп абас сара,
ԥшьаала, смыццакӡо сҭыԥаҿ.
Сыԥшуп, ус амала сыԥшуп, аԥсыӡқәагь аҿалом сыҵәгәыр.
Абар, ҳҳаблаҿтәи арбаӷь шьыжьымҭантәи аҿыҭра иалган,
амахә иахьықәтәаз иаақәԥраан, ишызбоз икәкәаӡа ашҭа
аҵыхәахь инеины инатәеит. Ари ашҭа абрантәи ибзиан
исбарҭоуп. Нас иаанаԥшы-ааԥшны, арцынақәа ирыԥхьо, акраамҭа
ибӷьаҭын, акы адгьыл иааҵнахын, иаҿыҵакшәа икны
ахы иҩахан, амҵәыжәҩақәа адыԥ-дыԥҳәа еиннаҟьоит; ус,
акәашаҩ бзиа иеиԥш, инықәгьежь-аақәгьежьны, наҟ аанда
инавашәкәа ицеит.
Амра иҩаҵхахаз ашәахәақәа аҳабла инагәылаԥхеит. Сара
сахьтәазгьы, сызқәа иаакыдыҷҷалеит, ихааӡа уи аԥхарагь
аасылсит. Аӡыжь еишьылрагьы ҵармақьаха еиҳагьы сыла
аԥыхьа иааҵамҵамит.
Издыруада аӡы сҭалар, абас сгәы иааснаҭеит. аха убри
аамҭаз иҽырбоз, акалмаҳақәа руакы сыҵәгәыр иахәаԥшуа
иааскьаӡаны иааҭгылеит. Абарҭ иахьа абриаҟара сышԥадыргәамҵи
ҳәа сгәы иаанагон еиԥш, ашырҳәа сыҵәгәыр
инамҵасит! Уи акәхеит, иааҭызгеит акалмаҳа чрыхәӡа.
Абри акәын ҳаззыԥшыз рҳәошәа, уинахыс аҵәгәыр аӡы
ахыршәылаха садраӡомызт... Аттаҳәа иҭызгон. Аҽыкәабара
ҳәа сгәы иҭаскызгьы схашҭит. Изакәу сыздыруам, аха абарҭ
аԥсыӡқәа иахьа рыцҳарак рымбозааит ҳәа сгә иааснаҭеит.
Сара аԥсыӡқәа склон, аха ари аҽны еиԥшҵәҟьа ирацәаны
исымбацызт. Искыз уажәшьҭа иазхоуп ҳәа сгәы иаанагон,
сааԥсашәа, сышьҭахьҟа ахаҳә сызватәаз снадиаалеит.
Ҿыц избошәа сҳабла сеиҭаналаԥшыхит. Рыцҳа, макьана
заҟа иԥшӡоузеи ҳәа, сгәы ааҭгәырӷьеит. Убри аамҭаз еишьҭалан
иаауаз хәыҷқәак рҿыҭыбжьы саҳаит (зегьы ирыздырӡомызт
аԥсыӡ ахьысклоз) сара уахь санынаԥш, сызцыхәмарлоз
ахәыҷқәа ракәын.
Урҭ исзааргеит ажәабжь ҿыц. Абыржәы ашьжьымҭан
шьоукы машьынала ақалақь аҟынтәи Дым иҿы иааит ԥсыӡкра
ҳәа. (Дым ҳара даҳгәылашәа дыҟан.) Ахәыҷкәа руаӡәы
инациҵеит Дым ииҳәоны иаҳаз ажәа. Хымԥада, уи абрахь
иааигоит»... Сара сҩызцәа хәыҷқәа исарҳәоз саршанхалон,
цқьагьы рыгәра сымго саацәажәеит: иабыкәхыз уажәы ақалақь
аҟынтәи ара ԥсыӡкра иахьаауа? Уа амшын ихтәалоуп,
абри ҳҳаблаҿ имаар, ԥсыхәа змамдаз, сҳәан урҭ снарҿаԥшит,
аха урҭ аҭак ҟамҵаӡакәа рхы-рҿқәа ирҳәон: унеир уажәы,
ухаҭа иубап ҳәа.
Сыԥсыӡқәа, аҵәы иахаԥсаны аӡы иӡааҵаны исымаз, снеин,
иааӡаасхит. Сызлааз амҩахәасҭа ианыршәланы, аҩныҟа
ҳдәықәлеит. Аҳаблаҿ саакылсит.
Иҵабыргыҵәҟьаны, ҳгәылара Дым иҿы асасцәа ақалақь
аҟынтәи машьынала иааны иҟан. Ауаа таз дуқәа, ани рмашьына
хәыҷы излакызи ҳәа, ҳалақәа ҭраа ҳрыхәаԥшуан.
Урҭ зегьы акалашәа еиԥшын, рымгәацәақәа хыҵны ицон.
Рыбжьқәа рдуны еицәажәон, арахь уа еидгылан. Зегьы
аблуз шкәакәақәа рмаӷрақәа ҵаркәакәаны иршәын.
Ихәҵыш-хәҵышӡа, дара рыбжьеиԥш рыччабжьгьы дуун.
Дым урҭ дрывагьежьуан дсарсалеиуа. Руаӡәкгьы, сара
иуасымҳәахьеи, мшәа, ҳәа илымҳаҿ маӡала акы иеиҳәон,
нас уа-хьа-хьа-хьа ҳәа дыҽхырччон, иччабжь хыԥсааӡа
ани «асасцәа» ртәы зынӡаскгьы иузадкыломызт. Иара
уажәааны рашәара архахь дцалон, аха иахьа џьара дцо
дыҟамызт. «Асасцәа» сҭоуп ҳәа дышьҭаҟьа-шьҭасуа рывагьежьра
даҿын, «Исасцәа» аныччоз, иаргьы ибжьы ҷахьаӡа
дрылаччарц далагон, дара зыччоз иара цқьа иахьизымдыруаз,
игәы ԥнажәоу седру, аха ҳара амашьына ҳакәшаны
ҳахьахәаԥшуаз, дааҳадыххылан: «Шәара ара ишәҭахузеи,
ахәыҷы бжьысқәа?» иҳәан, дҳақәцәҟьеит. Ҳаргьы
ҳакәшаны ҳзыдгылаз амашьына ҳадҵны ҳцеит, ҳазлаҭалаз
агәашә амыркӡакәа.
Абри Дым иахьа ихҭашәаны дышԥаҟоу ҳәа дџьашьо
агәараанда анааихысҵәоз: «Уаангылишь, арԥыс!» ҳәа
анҭ «асасцәа» аӡәы ибжьы аасықәиргеит. Дым дангылаз, уи
зыбжьы сықәзыргаз ак иеиҳәеит. Сара аҵыхәтәантәи ажәа
ииҳәаз слымҳа иааҭасит, уи идыруеит ҳәа ииҳәаз ажәа.
Аха Дым уа даанымгылакәа инациҵеит: «Урҭ ахәыҷқәа
ирзыжәуазеи, сара шәызгоит». Иара убри аамҭазгьы Дым
сара даасыхьӡан, инацәа сықәкны снадирбеит: «Аа, абри
иоуп урҭ зегьы ибзианы издыруа», иҳәан, снапы кынгьы
даахеит. Даҽаӡәгьы, иҽаанкылашәа амашьына иҭатәаз,
дааҭыҵын, Шәысҭ, ахәыҷқәа, иҳәан, иҟьаҟьа-ҟьаҟьаӡа
конфеҭқәак ааҳзишеит. Ҳаргьы арҭ зынӡа иагьуаацәгьамшәа иаабеит.
Нас арҭ аԥсыӡқәа ахьукыз ҳурбарушь, иҳәан,
даҽаӡәгьы, аҳабырзакь еиԥш еиҳа зхы зҿы кәмпылыз,
сааҭиҵааит, сыԥсыӡқәа дрыхәаԥшуа. Аха сара исыздырӡом
ҳәа, мап скшәа зуит. Имуазар уи, шәиҟәаҵ, уахь са
шәызгоит, џьушьҭ, иҳәан, Дым дааҳабжьагылеит, сара
днасыгәҭасшәа. Сара мап искуаз зегьы аабжьихит.
Сыԥсыӡқәа искыз аҩны инаган, сҩызцәа рышҟа сааихт.
Аха сара уажәы-уажә сыԥшуан Дым «исасцәа» рышҟа.
Ишԥыкәу абарҭ аԥсыӡ зларкуа, рыҵәгәырқәа абаҟоу ҳәа,
снарзыԥшлон. Аҵәгәыр рымаӡамкәа аԥсыӡ зларкуазеи?
Ишџьасшьац иџьасшьон сара.
Амра ҩхашылеит. Дым «исасцәа» крырҿеиҵеит, крыдиржәит.
Нас рымаҭәақәа ашырсырҳәа иаашьҭырхит.
Аӡыжь ахь ҳазлаԥоз амҩахәасҭа ианыршәла идәықәлеит.
Дым раԥхьа дгыла днеиуан. Ари амҩахәасҭа, дунеихаан
санымлацызшәа, иаасыцәтәымны иааҟалеит. Ҳара ахәыҷқәагьы
маӡа-аргама ҳрышьҭаланы ҳнеиуан. «Асасцәа» ак
еибырҳәон, ҩаԥхьа рыбжьқәа рдуны иччон. Иара Дым ихаҭа
аԥысса дкәаруа сыԥсыӡкырҭа дазааигәахон. Саргьы еиҳа-еиҳа ахәыцра сысны сакуан, абри иахьнеигалак, сыԥсыӡкырҭа
иавигаруеи, анаџьалбеит... Сара абас ишысгәырҩоз, арахәыц
данушәа, даамҩашьаӡакәа аӡмыжь ахықә «асасцәа»
ҩхықәиргылт. Абра аԥсыӡ шаҟа шәҭахә ҭажьуп, иҳәан,
инацәа аҭаҭын еиҭаҳага алабеиԥш аӡмыжь илҭаирххит.
Даргьы мыццакӡошәа, зны аԥан ихықәгылан иҩҭаԥшит.
Акы ааибырҳәан, нас абӷьааҳәа рҽааилырхит. Маҭәажәқәак
рххаршьо иркын. Ҳара маӡа ҳахьыԥшуаз, абарҭ зҿу закәызеи
ҳәа, ҳгәы хыҭхыҭуа ҳалагеит. Саргьы уажәраанӡа аԥсыӡқәа
ркыр шысҭахымыз, уажәы сара сзын зегьы дара ракәны
иҟалеит. Ирҭахызаргьы иркааит нас... Абас, сгәы иаанаго
аԥсыӡқәа ахьысклоз аԥаҩ шыҟоу схы рханы сшыԥшуаз, акы
ыршәны аӡмыжь иаларыжьит. Иааҭынчрахеит. Ус ҳкылԥшуа
ҳшанхашәа ҳашгылаз, агәақьҳәа атҟәацыбжь геит. Зназы
аӡы еибарчны иҩхажжылеит, аҿыбгара аҭӡыбӷарагь абжеиҳара намнацҟьааит... Лҩакгьы ааилахәашьшәа иаахыҵит...
Ҳлымҳақәа ҵууҳәа абжьы иҭгоз цқьагьы еиқәымтәацызт,
ҳнеины аӡы ҳанынҭаԥш, ргәышҵақәа ҟәашккараӡа акалмаҳа
ԥсыӡқәа аӡмыжь ажәҩанра зегьы хҟьаны ихын. Сара, сыбжа
сымырхызшәа, снеилыԥсаа сцеит. Слымҳақәа ҵуу шрыхгац
ирыхгон. Уеизгьы, ссирс иубаша, зны сыччон, зны сгәы
ҭыԥсаауан. Арҭ иааиз «асасцәа» срыхәаԥшуан: «Абарҭ роума
ақалақь аҟынтәи иааз?»
Урҭ уажәы аӡы иҭагьежьуа иҭалахьан. Аттаҳәа аԥсыӡқәа
аӡы иҭыган акәара иқәрыԥсон. Уажәы ртатаматарақәа ыӡын,
алеиԥш ицҳауан. Уаанӡатәи рыччара-рыхәмарра аплан
нарыгӡазшәа, еихашәны иҟан. Ҳара ҳаҟасгьы иҟамызт. Дым
ихаҭа лафқәак иҳәошәа, днарывс-аарывсқәеит, аха рыла
данҭадмырԥшы, иаргьы днеин, аԥаҩаҿ иаанхаз хаҳәык
дҟәыҟәӡа днықәтәеит. Сара сгәы былбылуа иааҵалеит аԥсыӡқәа
ԥыххааса, аӡы ихыргьежьыло иахьагоз. Урҭ рҵыхәақәа
аарҟьан, «бзиала», «абзиараз» рҳәошәа, нас аӡы инӡааҟәрылон.
Ари ҟалеит алеиԥси рыбжьара. Зегьы ҳзеиуоу
ҳзымдырӡо, ус, ҳаиҿаԥшуан. Митәыкгьы ҟалама, «асасцәа»
ааин, абар уажәшьҭа ицоит. Абас хазхазы ахәыцрақәа ҳрылан.
Ус, ҳашгылаз, руаӡәык ибжьы наҳақәиргеит, Шәҳацхраа,
ахәыҷқәа! Ҳаргьы мап мкӡакәа ҳнеин, аӡы ҳанҭалан,
аԥсыӡ ҭаагон ҳнапала. Ҳнапала инаган ршәырақәа иҭаҳҵон.
Ршәырақәа зегьы ҭәит. Дымгьы дцәажәон: «Ассир,
абриаҟара аԥсыӡ абра иҭоуп ҳәа сыҟамызт! Алаӷәымгьы
ӷәӷәаӡазаап, ҳԥаҩгьы ахы иқәнаргылеит, ҳаҳаҳа!..» Уи
уажәы дыччон, ибжьы маҷк анҭ «исасцәа» иреиԥшшәа.
Уаҳа акгьы хьаасгьы иҟаимҵеит. Абыржәоуп сара раԥхьаӡа
иансаҳа ажәа алаӷәым ҳәа.
Ус, аӡзәы ибжьы насықәиргеит: «Усҭ, усҭ, иахьа
аџьабаа ду ҳадубалт», иҳәан, руаӡәк иқьыцмыцшәа
иҟаз ԥсыӡқәак снапы инаниҵеит. Хыччашақә ишыҟаиҵаз
ааилсыргеит, аха аҭак исҭаанӡа, нак днасԥырҵит, уара
уҩызцәа егьаҩгьы збахьеит ҳәа, ихы-иҿы ианырԥшуа...
Сара аԥсыӡқәа аашьҭысхын, снарыхәаԥшит. Нас сласны
инаихьысыгӡеит.
Иҭабуп, сара исҭахӡам, уара харантә уааит, амҩан
иуфап, сҳәан, иикыз ишәыра инахасыԥсеит. Иара уаҳа
ҿимҭӡеит, аха иблақәа аармчны иаасхигеит.
Нас, ирласны рҽанеилырхуаз еиԥш, ирласынгьы рҽеиларҳәеит.
Абӷьааҳәагьы рымаҭәақәа еизыркит. Рыԥсыӡқәа иркыз
рмашьына ҵаҟа инақәырҵан, бзиалаҳәагьы мҳәаӡакәа,
есс, илықәхәаша ицеит, ицаӡеит.
Дым, аҵларкәыкә еиԥш, аԥаҩ дахьаҿатәаз даагылан,
ԥыҭҩык иааизыҩҩыз аҳаблауаа драцәажәон: «О, урҭ
реиԥш хацәа ааигәа исымбац, рԥара-ршьара даара иуаа
шьахәқәоуп, жәдыруоу», ҳәа игәылацәа дрыхәаԥшуан. Усоуп, усоуп ҳәа егьырҭгьы рхы дырҵысуан.
Сара сгылан, садырсызшәа. Аӡмыжь зеит, аха аԥхьатәи
аҟазшьа збомызт. Ицеит уи иамаз аԥшӡара, ицаӡеит. Изгазеи,
мшәан, ара иҟаз аԥшӡара ҳәа аҳәозшәа, ауаа рхырҿқәа
збон. Аха аӡәгьы иаартны акгьы иҳәомызт. Ус еихәаԥшуан,
иҭааӡа, дара рзын зегьы акы акәны. Иара убысгьы ҳаимпит.
Ауха сахьышьҭаз, сиарҭаҿ сызмыцәеит. Ашамҭаз аԥхыӡ
сынҭанагалт. Абар, аӡмыжьра ҵамҵамуа, ибзиахәха ус иҟахуп,
акгьы ҟамлаӡазаап... Амала, ауаа акы ргәы иалахуп, иҟалаз
еибырҳәоит. Саргьы ак сҳәар сҭахыхуп, аха исызҳәахуамызт.
Ус, ԥхыӡла Дым! сҳәеит, сыҭрысны сагьааԥшит. Иаразнак
амҩахәасҭа ианыршәла сҿынасхеит. Аԥсыӡқәа ахьысклоз
аҿыбгарраҿ сыҩкылшәеит. Сыҵәгәыргьы аӡы иҩхсыршәлеит,
аха шьанаҵас иаагәасҭеит ԥсыӡкгьы ҟьалан аӡы
ишҭам. Еишьылӡа иҵармақьаԥшраз аӡмыжьгьы уажәы, аӡмах
еиԥш, абла ҵыршәааны иҟан, џьара хаарак ҳәа аҵаӡамкәа
исыхәаԥшуан.
Сгачамкны аԥаҩ схықәгылан. Хәыҷы ԥшқак иеиԥш, сгәы
ԥшаауан, уажәоуп иҟалаҵәҟьаз аныздыр. Сгылан сыԥшуан...
иахьаанагаз сыздырам, иԥырны иааиз, адырганҵыхәа,
аԥаҩаҿ ахаҳә ԥҽыха икажьыз инықәтәеит. Уи гәырҿыӷьгаха
аҵыхәа ҵысҵысуан.
Сҩызеи сареи аус зуаз ауаа аԥсшәа нараҳәан ҳаараҩсит.
Ҳнеиуан гаҿала, амшын ахьарчҳәа аԥаҩ иадсылоз ҳазыԥшуа.
Ԥыҭк ҳанынаскьа, амҩа еихҵәарҭаҿ ҳнаӡон еиԥш, сҩыза
иаархааны дааччеит, изыхҟьаз ҳәа акгьы сзымдырӡо.
Узырччазеи ас иаалырҟьаны?! снаиазҵааит иччашьа сгәамԥхаӡо.
Сзырччаз иаахтны исҳәарц уҭахума?
Уи днасыхәаԥшит, иҽаархәашәа.
Ааи, исҭахуп!
Угә иалымсын, ҟазшьа ҷыдак уманы узбоит.
Изакәу умҳәои?!
Иуасҳәап уиаӡара зҵазымкуа уи аҷыда ҟазшьа иуманы
избаз. Ҳаицны ҳахьнеиуа, шамахамзар, угәасҭахьеит, ҩынтә
аԥсшәа уҳәоит, ухылԥа ухыхны, урымбар ҳәа ушәошәа.
Схәыцит, сеиҭахәыцит, аха абри зыҟауҵоз сзымдырит.
Убри ауп сзырчча. Амала, уара угәы иалумырсын, сара
суахәмарит, иҳәан, сҩыза дыччо. Уаҵәынӡа, уаҵәынӡа!
ҳәа ибжьы наирган иҩныҟа иҿынеихеит.
Сҩыза исеиҳәаз ажәа сазхәыцуа сҿынасхеит, иара иҳәашьа,
аҷыда ҟазшьа исымоу.
Ахаҳә сса зныԥсалаз амҩаду саныланы сышнеиуаз, иаасгәалашәеит
схәыҷратә хҭыск.
Ари сабшак аҽны акәын. Аҵыхәтәантәи аурок ҳмоуӡеит,
арҵаҩ игәы ахьыбааԥсыз азы. Ашкол ашҭаҿ игылаз аџьҵла
ду амҵан зназы ҳахәмаруан, нас ашкол ашҭа ааныжьны
Дӷамшь аӡиас ашҟа игаз амҩа ҳнанылеит. Алаԥанра
ааихаҳҵәан, аҟәара ҳнылагылт. Аҽны амра хаакәакәараӡа
иԥхон, аҟәара еиужьраҿ аҭакар канарцеиуан. Уи ашықәсан
ааԥынра ирласны иааны иҟан. Аҟәара ахықәан иаҵәала
иҭалаҳа иҟалахьан. Дӷамшь аӡиас кәеикәеиуа илеиуан.
Аӡмыжьра ҳаԥшаан, аӡхықәаҿ аԥслымӡра ҳалагыланы
ҳашҭаԥшуаз, аӡәы иааиҿҟьеит: «Шәааи, ҳҭалап, ахәыҷқәа?!»
Ҳнаԥшы-ааԥшит аӡәыр ҳаибомашь ҳәа, аха аӡәгьы ҳшимбоз
анаадыр, ҳҽааилырҵәраан, ахьышәҭ-сышәҭҳәа аӡмыжьра
ҳҩалаԥалан, ҳаӡсо ҳанхылеит. Аӡы макьана аӡәгьы аҭалара
даламгацызт.
Аӡмыжьра аӡсарҭа ҭбааны иаман, насгьы аӡы иааџьоушьаратәы
ицәҟәандан. Аҵа ахаҳәқәа цқьаӡа иубон. Уи
ҳаргәырӷьан, ҳабжьы ҳаргарым ҳәа, иаҳҳәахьазгьы
ҳхашҭын, аума ҳамшха ҳҭан.
Шьоукы хаҳәыҵәах ҟарҵон аӡмыжьраҿ. Даҽа шьоукы
еиҳа ибзиаӡаны иӡсо ҳәа аԥаҩ иаваршәны инеиуан. Ԥыҭҩык
аԥслымӡраҿ илаиан.
Ус, ԥыҭк аамҭа аагахьан еиԥш, аӡәы ибжьы ааиргеит: Шәаала Қьарақьанҟа ҳцап амҩа ахьыҟарҵо!
Шәаала, шәаала, абыжьқәа ааилаҳаԥсеит. Ҿыц ихыԥрылааз
аҵар реиԥш, ҳгәырӷьаҵәа аҟәара ааихҵәаны адәы
ҳнықәлеит. Аҳаскьын иаҵәара еинылахьан, акакаҷқәа агәылаԥсаны.
Ана-ара иҳәуан арахә. Урҭ ршьапқәа ирывагьежьуа,
инарыҵкәыр-аарыҵкәыруа, даҽазных ирхаԥыруа ирхан
адырганҵыхәақәа. Ачықьқәа ҳраҩсын, амҩа ахьыбжьагалаз
аҟынӡа ҳнаӡеит. Ҿыц иҟаҵаз амҩа иагәылсны ахәахьы
ихалон. Ахьацаҵлақәа рыҵаҟа ҳалаԥш рықәшәеит ирацәаны
ашәҭқәа. Абжьынҵқәа ракәзар, иҩежь-ҩежьӡа илыргаз
ашәҭ хагьежьқәа рыфҩы еилаланы аҳауа иалан.
Сара урҭ анызба, сылаԥш аарыдхалт. Иҿысхрыма, иҿысымхрыма
ҳәа, схәыцуа саагылт. Ақыҭаҿы, шамахамзар,
аӡәы ашәҭ кны дныҟәо убаӡом. Уи рацәак ҵасс ирыԥхьаӡом.
Сара сыхшыҩ хәыҷы ала зназы абас саахәыцит, аха нас
сымԥшӡакәа, ашырҳәа амҩа ааихҵәаны, урҭ снарыдгылт.
Адгьыл иҵиааны иҟаз ашәҭ ԥшӡақәа еилаҵсаны иааизызгеит,
рыфҩы хаакәакәараӡа снафыҩуа. Рацәак изгәамԥхақәазгьы
ҟалеит, сара урҭ ашәҭқәа камыжькәа еидкылан иахьыскыз.
Амҩа ҿыц иҭӷәыхаа иҟаҵаз ҳаныланы ҳнеиуан. Ажра
аганқәа иавгаз зны ҳарҭаԥшуан, зны ҳаиасны ҳархыԥо ҳашнеиуаз,
ҩадарак ҳнаҿалт.
Ус, зегьы иаарласны игәаҳҭеит ҳҿаԥхьа, наскьашәа, амҩа
нымҩахыҵ, аусуцәа шьоукы тәаны рыԥсы шыршьоз. Урҭ
зымахәқәа кыдҟаа иҟаз ахьацаҵла иҵатәан. Рааигәараҵәҟьа
даҽа шьоукых аҳаҳаираҳәа иадибаԥаланы аусура иаҿын.
Урҭ амҩа ҟазҵоз ракәын.
Иаабаз ҳреигәырӷьаны ҳҿынаҳхеит. Ҳара ҳнеиуан ҳаиԥхьытта,
сывараҿ дгылан хәыҷык, сара саҵкыс маҷк деиҳабын.
Изакәу сыздырам, уи ушәҭқәа кажь, ушәҭқәа кажь ҳәа
дсысны сикын, саргьы, цас изуазшәа, иаҳа-иаҳа сышәҭқәа
сырхыбааны ихьчо икасыжьуамызт.
Аус зуаз ауаа зынӡа ҳнарзааигәахеит. Сгәы иааҭаскит,
«Бзиа жәуааит!» сҳәарц, аха убри аамҭаз ани зыӡбахә
сҳәоз ахәыҷы дырҩегьых даасыдгылан, аԥсшәа роумҳәан,
мамзар урыцәҳауеит ҳәа санааиршәа, сҿы ахьысраҳаз саанхеит.
Ус, сылаԥш ааиқәшәеит аҭаҳмада аԥшь, ахылԥа
қәаҟьа зхаз. Ажыга иикыз анышә иадҷаблаз ҵәаҟьала амхра
даҿын. Уи уажә сара дсыхәаԥшуа маҷк дааԥышәырччеит.
Сшанханы сышгылазгьы ибон. Ажыга иикыз наирсын,
ихарԥ шкәакәа ишәыз амаӷрақәа ааҵиркәакәеит. Нас сара
сахь ибжьы ааиргеит: «Уааишь, арԥыс, аранӡа!»
Зназы снеирым иааигәара ҳәа аасхәыцит, аха ибла
иаҵәақәа санырхыԥшыла, урҭ иразӡа, ачча рҿықәҳәҳәо
исзыԥшуан. Сгә ааӷәӷәахан, сҿынасхеит аусуҩ ишҟа.
Дырҩегьых сывараҿ игылаз ахәыҷы слымҳа инҭеиҳәеит:
«Ушәҭқәа кажь!» Зынгьы сааиԥхьхәцааит, икасыжьып,
иҟалалак ҟалааит ҳәа. Сышәҭқәа снарыхәаԥшит. Урҭ хкы
рацәала еилаԥсан, убла хыркуа. Рыфҩы хаакәакәараӡа
иаауҿаргалон. Убри аҟынтә икамыжькәа ишыскыз снаидгылт
аусуҩ, аҭаҳмада аԥшь.
Уааиарахь, снапы кны сааидихалеит иара ишҟа. Егьырҭ
ахәыҷқәа иаанхаз ӡыӷә-ӡыӷәӡа игыланы иаҳзыԥшуан.
Иухьзузеи уара? иаархааны уи дсазҵааит.
Нарсоу, саҿамхаӡакәа аҭак ҟасҵеит.
Нарсоу, уи хьӡы бзиоуп, даасҿаԥшын, дааиԥхьхәыцааит
аҭаҳмада аԥшь.
Аҵара шԥоуҵо?
Ибзианы! аҭак ҟарҵеит сара саԥхьа исывагылаз ахәҷқәа.
Усҟан иааҭгылан иӡырҩуан егьырҭ аусуцәагьы.
Афырхаҵа, афырхаҵа!.. сааирҽхәеит аҭаҳмада, сызқәа
инапы нкыдшьылашәа.
Арҭ ашәҭқәа узҭада? деиҭасазҵааит.
Сара исыҟәшәеит амҩан.
Сышәҭқәа даарыфҩит бзиа ибаны. Саргьы уи дахызымбааит.
Иубо ари амҩа?! Ари шәара шәзыҳәа иҟаҳҵоит, иҳәан, амҩа ахәада ихалоз ахь снаирԥшит.
Зегьы бзиоуп, уеилыҷҷа уҟазаап, аха ҳара аус зуаз,
бзиа жәуааит ҳәа зҳаумҳәазеи? аҭаҳмада гәалсрак иманы даасҿаԥшит.
«Уи сыхәҭан, сҩыза дысԥырхагахеит» ҳәа иасҳәарц
сҭаххеит, аха сааиԥхьхәыцаан, сҽааныскылт. Иаагәнызгеит
ӷәӷәала аус зуаз ауаа аԥсшәа ахьрасымҳәаз. Аҭаҳмада аусуҩ
иаԥхьа ахарара сыдҵаны, схы ларҟәны сгылан. Уи гәеиҭеит
иара. Нас ҩаԥхьа даацәажәеит:
Схәыҷы, уи даҽазны иумыхьын аԥсҭазараҿ. Аус зуа
ауаҩы аԥсшәа иамҳәакәа уиаҩымслан. Уажәшьҭа шәца
хәмарра, шәымҩа ҟаҵоуп... инапы наирххеит амҩаду ахьнагаз
ашҟа. Ҳаргьы амҩа ҳаныланы ҳҿынаҳхеит. Исыдгылаз
ахәыҷы саниҿаԥшы симбошәа аганахь аԥшра далагеит. Саргьы
уаҳа иасымҳәеит. Сышәҭқәа кны снеиуан сгәырӷьаҵәа.
Зны схәыҷратәи ахҭыс иаасгәалашәаз сшазхәыцуаз, саргьы
снаӡеит иахьысҭахыз аҭыԥаҿ. Схәыцрагьы аасхыҵит.
Абар, сҩыза, уажә ара дааганы дсывагылазар, иасҳәарын
изыхҟьаз уи исымоу аҷыда ҟазшьа.
Сыԥсшьара мшқәа руак аҽны, шьыбжьонк азы снеит
аколнхацәа аус ахьыруаз. Урҭ аԥсшәа раҳәо снареихырхәеит.
Санырба, зегьы сеигәырӷьаҵәа иааин, исыкәаӷӷаа снапы аасымырхит. Ҿыц ажәабжьс иҳауҳәозеи ҳәа, рлакыҵа ҭҳаца
исзыԥшын. Ҳаиманы ашәшьырахь ҳҿынаҳхеит.
Издыруаз ажәабжьқәа агазеҭ аҟынтәи иааркьаҿны акык-ҩбак расҳәеит. Дара уи рмаҳаӡацшәа исзыӡырҩыр ауан.
Урҭ уаныргәаԥхо, имаҷӡангьы еилургозааит, зегь акоуп,
ухаргалоит ажәҩан ахь. Уаныргәамԥхагьы, егьа удыруазааит
угәхьаагьы ркым. Аколнхараҿ сара саннеи аҽны
аџьықәреи рашәара иаҿын. Уаҟа дрылан ақыҭаҿ ҳаҭыр зқәу
Кадыр ашла. Уи данынатәа, ашәшьыраҿы зегь ҳаикәаӷӷа
ҳаибарԥшны ҳнатәеит.
Сынтәа шәурақәа бзиахазаап, сҳәеит сара, амхурсҭа сылаԥш нахго.
Ааи, ицәгьам, иаҳзырашәар... абжьқәа неиларԥсеит.
Абжьацәаӷәара иазку атрақтор амхурсҭа аганаҿ ихгылан,
уи акы агхан, иақәтәаз аҷкәын давагьежьуа, аҟаҵара даҿын.
Ани мышкы акыр шәзацәаӷәо? сара снаразҵааит.
Иамцәаӷәакәа, уи иақәтәоу Адамыр иами, иаарласны
хьӡы алеигарц игәы иҭоуп, иҳәеит аӡәы.
Мап, ус ишуҳәо афырхаҵара ахьӡ агара мариам, иҳәеит даҽаӡәы.
Аиеи, уажәтәи ҳаамҭаҿ ицәгьоуп афырхаҵара ахьӡ агара.
Ажәытә акәындаз, аӡәы иаҟара дышьны, ҩбаҟа ҽан Нхыҵ
иаахуцар, афырхаҵара ахьӡ урҭон, уимоу, аԥхьарцагьы
уанырҵон, иҳәеит Манча ҳәа арԥыс аԥшь сааигәа итәаз.
Уи ҳихәаԥшны зегьы аҟырҟырҳәа ҳааибарччеит. Аха Кадыр
ҳанынеиҿаԥш, изаҟаразаалак ччаԥшьк илаԥш иааҵамшәеит.
Убри аҟынтә ҳаргьы ҳаччарақәа ааиқәаҳкит.
Манча диҿаԥшуа даацәажәеит Кадыр:
Сыҷкәынцәа, иҳәан, зегьы илаԥш аархигеит, афырхаҵара
ахьӡ агара ус шәара шәгәы ишаанагоҵәҟьагьы имарианы
иҟамызт ажәытәгьы. Аԥсуа, зда царҭа амамкәа иҟоу
акы дынҭамгылакәа, ус агәараҳәа ауаҩы дышьны икажьра,
аиашами, патударас, бнеикрас иԥхьӡон. Дад, аӡәырҩгьы
ауаақәа ршьхьан, аха заҵа ажәлар урҭ афырхаҵахьыз рырымҭарыз,
рыхьӡҵәҟьа раҭәашьаны ирҳәомызт. Иамур, ашьра
згәы иҭаз иаӷа даниҟәаҵлак, фырхаҵас данырыԥхьаӡозгьы
ҟалон. Аӡәгьы димшьӡакәа зашәахә рҳәозгьы маҷҩымызт
афырхацәа. Уи зхысҳәаауа абри ауп: ажәытә зны акәын.
Қыҭак иеиуаз аиқәлацәа Шьаҳани Марыҭхәеи бааԥсыла
ргәы еизынхеит. Ажәлар рыгәҭа еиурмыжьит, аха Марыҭхәа
игәы нхаӡаны дыҟан. Ажәлар ишраҳауаз иҳәеит: абыржәшьҭарнахыс
Шьаҳан дахьибалак дышиаҩымсуа. Ажәакала,
еиӷацәахеит Шьаҳани Марыҭхәеи. Аамҭа цон. Аиӷацәа
еиҿамҳацызт, аха Марыҭхәа заҵа игәы хьамԥссарыз, еиҳа-еиҳа амцеиԥш деибакуан, гәаӷла дпеи-пеиуа аҭәра даҿын.
Уахык зны, Марыҭхәа дҽыжәлан дышцоз, Аџьра аҳабла
ақьашанақәа ахьыҟаз днарывалеит. Амш иаалырҟьан ибааԥсхан,
еимаҵәаны ақәоура иаҿын. Анаатә асит. Марыҭхәа
иӡбеит ақьашанақәа рахь дымҩахыҵны џьара хыбрак дааҵагыларц,
ақәа аахкәаанӡа. Иҽы аӷәра даахан, ақьашанақәа
шыҟаз аҿынаирхеит. Аха, дадраа, иҳәатәуп, ажәытә анышәынҭрақәа
рахь анеира шуаӷеимышхараз, еиҳараӡак абра.
Абжьуаа рҿы акәым, Бзыԥынгьы иззымдыруаз уаҩы дыҟамызт
арҭ ақьашанақәа рҭыӡшәа. Арҭ анышәынҭрақәа рҿы
ииасуа уахынла акәым, иара ҽынлагьы аҽыхәа иаҵәа ауапа
ақәршәымкәа иааргомызт. Ԥшьаала ажәытә ашәа ҳәо ииасуан.
Уахынла, ишысҳәаз еиԥш, ари аганахь уаҩ дықәломызт.
Иара ус, фырхаҵак зашәа рҳәахьоугьы, аӡәы ара уахынла аиасра
иқәшәозаргьы, уи иџьыба рацәак, ма џышк ҭамкәа ари
аган амԥан дықәломызт, заҵа ақьашанақәа рахь дымнеирыз.
Избанзар ирҳәон араҟа аԥсцәа гыланы аӡә дыркит, аӡә дыргеит,
мамзаргьы аԥсымыцқьақәа ақәџьмақәа ирықәтәаны
абра тәарҭас-гыларҭас ирымоуп шаанӡа ҳәа. Убри аҟынтә
иара ҽынлагьы ауаа аиасра иацәшәон, иҳәан, Кадыр ибла
гәразқәа наҳхигахт. Нас, нас? абжьқәа неиларыԥсеит. Зегьы
ҳӡыӷә-ӡыӷәӡа, ҳаиқәлымҳаха ҳӡырҩуан. Нас абри аҵх
цәгьаҿ убла аҵәыршы ҭакызар иумбо ианыҟаз, абас зхыԥ-ша
бааԥсыз ақьашанақәа рҿы ақәа аамҭала иааиҟәикырц днымҩахыҵит.
Ақьашанақәа данырзааигәаха, иҽы дзықәтәаз
хыр-хырҳәа ашақә иасын, инеиҭаԥеит. Марыҭхәа иҽы дканажьырцгьы
акы ааигымхеит. Уи иҽы инапала ибжьаны
днақәтәазар, иуахыкыз-иҽнакыз абри аҩыза ҟанамҵацызт.
Аха абар уажәы ирҳаны дашьырц аԥсык ааигхеит. Уи иҽы
аӷәра наҿакшаны аҿынаирхеит ԥхьаҟа. Зегь акоуп, ганха
инеиҭаԥеит Марыҭхәа иҽы, иҟанаҵаз игәы ԥнажәеит,
уи ҟамч ахимҟьацызт днақәтәазар. Аха абыржәы игәы
еибакны иҟамчы аԥҵаҵа нахиҟьеит. Аҽы гәаан хыррҳәа
ҩаԥхьа ашақә иасны ишалшоз ганха инеиҭаԥеит. Марыҭхәа
икәадырырҭа днахҟьарц маҷкоуп инаигха.
Уи зназы игә ааиҭаԥеит. Уеизгьы, дырҩегьых иҽы днасын
аҿынаирхеит. Аха умԥсуандаз, аҭыԥ иахымҵысит. Убри
аамҭаз анышәынҭрақәа руакаҿы наскьа акы шкәакәаӡа илаԥш
иныҵашәеит, иҳәацымацуа. Марыҭхәа иҽы дырҩегьых убри
аганахь аҿынаирхеит. Аха аҽы џыџӡа иаангылт, алымҳацәқәа
кьакьаӡа. Саргьы абри аҩыза аҭыԥаҿ уаҩы дахьықәмло
неирҭас ишԥашьҭысхи, ааигәахәт. Усгьы, дхьамҵкәа иҽы
дааҽыжәԥан, аӷәра имахәар инҭаршәны иҿынеихеит ашкәакәара
ацәаара ахьибоз. Аҽы уажәы, иаҭахымзаргьы,
ишьҭагыланы инеиуан. Ақьашанақәа данырзааигәаха, Марыҭхәа,
ажәытә ишырҳәоз еиԥш, «Уа хәлыбзиақәа! Уаха
сышәҭоуп» ҳәа ибжьы ааиҵыхны инаиргеит.
«Уа бзиа убеит, бзиала уаабеит!» ҳәа, ани ишкәакәаӡа
иибоз ааҵысын, анапы анышәынҭра иаахнарҳәҳәеит. Аҩсҭаа
иԥсы ҭҟьарын, аԥсцәаҳа деиҿышәшәарын, џьаҳаным акәзар,
абри аҭыԥаҿ ахы иацәшәарын, ус акәым, адунеиҵәҟьа
ак сыхьын ҳәа иқыџьқыџьуа агәы ҭыҵны ицарын, аха
Марыҭхәа, деиҵамхакәа, инапы неирххеит знапы изҭоз
иахь. Ишыжәбо, уи уаҩы дызхәарҭамыз уаӷеимышхаратә
гәаӷьран. Убри аамҭаз ахырзаманра уаҩы дахьықәмлоз
анышәынҭрақәа рыгәҭа иааибадырит инибарҵәарц
еиқәмақархьаз Марыҭхәеи Шьаҳани. Амшцәгьа бааԥсы
анихьӡа, каба заҵәы иҟаз Шьаҳангьы аԥхьа игәаӷьны ара
дымҩахыԥазаап, ақәоура ихигарц. Аиӷацәа гәдибакылеит,
ихыдибакылеит.
Ажәлар иаарласны ари рлымҳа иҭаҩт. Урҭ аҩыџьагьы
рыӡбахә еиндырҩит, аԥхьарцагьы ианырҵеит. Дад, урҭ
аҩы-џаагьы, ишаҳҳәаз еиԥш, уаҩ дрымшьӡеит, Нхыҵгьы
уахьад аацара имцаӡеит. Рыҩны ишыҟаз рашәа рҳәеит,
агәымшәареи ауаҩреи иаадырԥшыз азы, иҳәан, Кадыргьы
иажәабжь аҳәара даалгеит.
Араҵла ду иаҳхагылазгьы ари ажәабжь хәыцраха иналсызшәа,
ашшыҳәа амахәқәа аԥшаҿы иӡысон...
Ҳара ҳашцәажәоз, ҳанааԥш, игәоуҭартә ауаа рацәахахьан.
Саргьы, аиашаз, маҷк сааԥхашьеит, усҟак ацәажәарақәа
рзы сагьыӷәӷәацәамызт, арахь, исзыӡырҩуаз рхыԥхьаӡара
рацәаҩхон. Нас, ишыжәдыруа еиԥш, ақыҭаҿ рлымҳақәа
ҵаруп, егьа ихаразаргьы, иуҳәо ажәак илымҳа инавсны изцом.
Арахь иара ула дынҭамԥшӡошәа дубоит. Уи адагьы
ажәак иуҳәо хыџьара еиқәыршәаны иазхәыцуеит. Иаразнак
ухә ршьоит. Сара арҭ зегьы здыруеит. Убри аҟынтә сажәақәа
сыркьаҿхьан, иара ус дара ирҳәақәоз сырзыӡырҩуан.
Амашьынагьы уажәшьҭа иаар ахәҭан. Саргьы ссааҭ
снахәаԥшит. Аха убри аамҭаз, «Уара ушеибгоу!» лҳәан,
лнапы ыргьежьуа ԥҳәыс ҵаӷак даасыдгылан, саагәдылкылт,
саагылеижьҭеи исымбацыз. «Ари дызусҭадашь?» схәыцит,
сеиҭахәыцит, аха дысзымдырт. Арахь лара снапы санкны
сызлагылаз агәыԥ саарылылган, акы лҳәошәа, акы луашәа,
даҽаџьара сниалгеит. Ҭынхада уаҩы, сзықәшәаз аасцәымыӷхеит,
аха исылшоз!
Снан хәыҷ, ҳара ҳшеиуацәоу уара иуздырам, уан
дыԥсгәышьахьеит, иуазҳәодаз! Уаб, ауаҩ кьакьа замана,
ак уеиҳәо дыҟахума?! Арҭ узлагылоу аҟьалаԥалақәа
срыхәаԥшны саанхом, уара урылыҷҷаауа уахьрылагылаз,
сгәы иазымычҳаит. Убриазы арҭ урылызгеит. Ухьӡ бжьырхыр ҳәа сшәоит. Абас дсацәажәо, амҵ сыхмырԥраауа слыма
лҿыналхеит. Ҳашнеиуаз, ихы былдызӡа, ихцәи иареи
еиқәԥо ачамадан иадгылаз ҷкәынак иҿы саанылкылеит.
Ари, сымаалықь иоуп, шәеибадыр! лҳәан, ҳааибалырдырт.
Ушԥаҟоу-сышԥаҟоу ааибаҳҳәеит. Снапы ахәда
аанкыланы икуп, ихәырны, иԥиҵәарц егьигӡам. Арахь
иоушьҭ ҳәа иасҳәар, сыԥхашьоит. Лара ԥшьаала ҳааныжьны
шьоук рахь днаскьан, нас лыҷкәыни сареи ҳаилаҵәаны
ҳшеицәажәоз, ауаа идлырбон. Снаҳәит, сааҳәит, иҟалаз
збагәышьеит, анс ҟасҵеит, арс ҟасҵеит, аха уи снапы
ишьҭуамызт. Арахь, аԥхӡы сылхәаҭа ацара иалагеит.
Аҵыхәтәан иансзымчҳаӡа снаиашьапкит: Абааԥсы, снап
ахәда иуку ааурҟәадондаз.
Ҳа, ҳа, ҳа, иухьма? уи сызқәа адыжә аахиргон уажәы-уажә егьи изнапык ала. Нас инапқәа сыжәҩахыр иаахшьны,
ибжьы рдуны дыччо, сеиларӷәӷәа сааникылт. Сара
зназы уи дхагаз џьысшьеит. Сыҩргьы цәгьа исымбеит,
аха ауаа ҳнаҩс игылаз сырцәыԥхашьон. Абас, ишыжәбо,
аҩызцәа, атыҩ сакит, џьара цашьак ҳәа изаҟаразаалак ак
сымаӡамкәа. Иауауеи, иахьа ари симҟәыҵамԥсыр амуазаап
ҳәа, сыгәгьы акаҳара иналагоны, хара амашьына абжьы
аасаҳаит. Сыԥсгьы аасылалеит. Бзиала ҳәа иаҳәаны
сдәықәларц иақәскит, аха ашәи-ҭышәи снеимышьҭит.
Ус, амашьына анааҳадгыла, уажәраанӡа исцәнымхоз
аԥҳәыс днасыгәҭасын, амашьына саԥырылцеит. Лыҷкәын
ичамадан неиркны аҩнуҵҟа дынҭалыжьлеит. Лара лакәзар,
нада-аада, агәыжь еиԥш, амашьына ашә даалагылеит. Лыбжьы
аума амшха, амашьына аҩнуҵҟатәи аусқәа «еиллыргон».
Арахь, лара лышьҭахь сара сыхәцәырххо сгылоуп,
издыруада уажәшьҭа лыҷкәын дҭалҵеит, сҭалыжьлар... аха
умԥсуандаз! Дышгылац дгылоуп, аурурра даҿуп.
Аҵыхәтәан, ианаасзымчҳаӡа сналашьапкит:
Ди, иҟалозар сҭабҵондаз амашьына! – сналҿаԥшит, ахарара схы инадҵо.
Ишԥаа?! Нас сара ускума, аҷкәын хымдыршәа, иҟоу?!
лҳәан, лҽыргәааны вара-вара лҿыналхеит.
Сара амашьына сҭамлаӡеит, ааҭгыларҭагьы дук
мырҵыкәа иааннажьит. Атыҩ исхаԥаз насхыҵит. Акы
амашьына иагеит, даҽакы ахала ицеит. Ахақәиҭра ахьсоуз,
гәырҭәыла аҳауа ҿыц налбааздан, саԥхьаҟа сыԥшуа,
сласкәантраӡа шьапыла амҩаду саныланы сҿаасхеит,
ихашәҵа, уаҩы ишимбац сгәырӷьаҵәа!
Шьыжьбзиа, Рафида!
Бзиа убааит, нан! ҳәа лыбжьы аасаҳауеит, нас иаразнак
ақалақь дналаӡ дцоит Рафида.
Иџьашьатәуп ари аҭакәажә шаҟа деилҟьоу. Илылазҵазеи
абри абриаҟара абаҩҷыда? Дызламааԥсозеи, иараби? Абас
слызхәыцуа Басла аӡиас ахықә шыҟоу снеиуеит.
Уажәоуп аԥсабара ахаҿы ергьҳәа ацәылашара анаақәлаз,
иаха аҵхаҿ иҷаԥшьоз ацәашьқәа нкьаҭа-аакьаҭоит. Макьана
аҩнқәа рышәқәа ыҵашьыхаа иаркуп. Аӡәгьы амҩаду даным.
Зегьы, шамахамзар, иҭаҳәахаа ицәоуп. Уажәааны ацәа
аԥсымҭа ҳәа иашьҭоуп ауаа.
Сара иахьа аԥсыӡкцәа срыццоит амшын ахь. Абар, уажәы-уашьҭан снақәтәоит Басла ихықәҿаҳәалоу ашхәа.
Уаҟа сҩызцәа сзыԥшуп, уажә амшын ҳанхылашт. Басла
ахаҵәирҭаҿ Рафида сеиҭаналыхәаԥшит, уи лныҟәашәа
камыжьӡакәа дцоит. Рафида сара ибзианы дыздыруеит.
Ҿысҭуеит, сыбжьы ҩҭгашәа: «Рафида-аа!» Аха изаҳауа
дабаҟоу, дыццакуеит...
Ҳара ақалақь иналгашәа ҳанхоит. Зегьы ҩындук иҩноу
ҳиеиԥшуп. Ҳашҭа азеиԥш шҭа ду ҳәа иашьҭоуп. Иџьашьатәуп,
ари ашҭа ҩыџьа ахәыҷқәа цқьа иазырхәмарӡом, арахь ашҭа
ду ҳәа иашьҭоуп! Зегь ҳаибадыруеит, ақалақь ҳалгашәа
ҳахьынхо акәхап, хыхь-хыхь аԥсышәақәак ааибаҳҳәоит
рацәак гәы аҵаӡамкәа.
Сара ашхәақәа руакы снақәтәоит, ҳнеиуеит Басла
ихыршәыланы. Саԥхьа инеиуа ашхәақәа ирықәтәоу аҷкәынцәа
цәажәоит рыбжьы дуцәамкәа. Урҭ маӡалашәа
иаасыхәаԥшлоит. Сара акраамҭа ашхәа ажәҩа ҟьашьа сзымҵаӡеит.
Убри аҟнытә ԥсыӡкра сызцу сҩызцәа ихәмаруа ирҳәалон:
«Ааи, ари ҳаԥсыӡкҩы ду, шәизыԥши шаҟа дҟазоу...»
Мамзаргьы, ицәыҵаччо инацырҵон: «Ари ашхәа ажәҩақәа
злеиҟьо ала, ҳамшын ҭаирбара дыҟоуп?» Абри ажәа ашьҭахь
маӡа иччозгьы рыбжьы рдуны аргама аччара иалагон. Сара
уи рацәак исгәамԥхозаргьы, иухыччо урылачча ҳәа шырҳәо
еиԥш, саргьы аччара сналагоит. Егьа умҳәан, сара арҭ рҿы
макьана ссасуп, аусуҩ  иаша ҳәа ахьз схымлаӡац. Ажәакала,
ҳаилоуп Анцәа ишиҳәара, ҵабыргны, иуадаҩугьы акгьы
ыҟам, ус аӡәи-аӡәи ҳаизгәдууеит.
Сара Рафида лыхьӡ шәсырҳан, нас баша ацәажәарахь
шәиазгеит. аха ус ҳнеилапишь. Сара уи зегь раԥхьа аԥсшәа
баша иласымҳәеит, егьзлоумҳәари?!
Зегь, раԥхьа шьыжьымҭан лара дгылоит. Усҟан уи
дцоит ахш аалгарц. Ари зегь, реиҳа имариаӡоу усуп ҳәа
иҳаԥхьаӡап, асааҭ хәба-фба рзы шьыжьымҭан агылара.
Нас абри ашьҭахь ачаагара, афатә-ажәтә архиара, ԥҳалла
аӡы ахәныгара...
Ажәакала иаҳҳәозар, аҩнаҭа зегьы гылаанӡа, ишуҭаху
иҟаҵа, аха зегьы-зегь ҭаацәак рхәы афатә-ажәтә еиқәшәазароуп.
Дара астол инаснаст, нас Рафида лсаанқәа лыманы
лҿаалхоит. Урҭ рҿыӡәӡәара изахьӡазар, лара дыхиагәышьоуп.
Аԥхьаҩ иаахжәаны азҵаара ықәиргылашт: «Иауазеи,
Рафида ахәура дҭоума!?» Ҳаи, ишԥасцәымӷу абри ажәа
саҳар! Шәазхәыци иҵуа иаԥырырхижьҭеи аҳратәра?! Нас
иабамаҭәоу артытра. Мап, урҭ зегьы ирзаауазеи, Рафида
ахархьуаа дреиуоуп, аус луеит ҩнаҭак аҿы. Ҳара ҳашҭа
иацну ҩнаҭак аҿы.
Ишысҳәоз саҟәыҵит Рафида лҭыӡшәа. Аҭаацәа крыф-крыжә иоулышьҭуеит. Шьоукы цоит усура, шьоукых баша
ныҟәара. Шьоукы ашкол ахь, шьоукы, ус, аҩны иааҩнахоит.
Зегь ҭынчуп, аха игәаауп, иззакәу сыздыруам. Рафида џьара
дтәану?! Анцәа иумҳәан! Уажәы зегь раҵкыс имариоу аус
даҿуп, илыӡәӡәоит ачанахқәа. Уи даалымгац шуҳәо, иҟалоит
даҽа дҵак, аҩны иаанхаз уи, ма егьи иҟынтә: «Еи, Рафида,
быцәама? Ауаҭах хьшәашәеит, ауаџьаҟ амца ҭаҵа!» Рафида
дгәааӡом. Уахь дыҩуеит, дыччоит. Шәылзыԥши, иараби,
уи илхыҵӡозеи! Лыхцәы шышлара ишлахьеит. Лӡамҩа
акыҷырақәа рҽеихырдахьеит. Лыбӷа маҷк ихәахьеит, аха
лара дузыртәома, дгьежьуеит, дыччоит. Дыԥхьырцәуп,
ҷкәына қәыԥшк иаҟара. Ара дгылоуп шуҳәо, нахьхьи даацәырҵуеит.
Лгәы нхаӡам, лыла ҟәышқәа маҷк ааԥсара аархыҳәҳәыло,
иҭынч-ҭынчӡа ианузыԥшуа, иааџьоушьап, аха
лара уа иаанылкылом, иччоит, иччоит есқьынгьы. Рафида
амҿы ԥылҟоит, афырҳәа аиха мҩанҵо. Беиха сыркишь,
саабыцхраап! Лара аҭак ҟалҵоит: «Мамоу, нан, мамоу,
иухьша-мыхьша, уи са сымч ақәхоит». Душьыргьы, иулыркуам
аиха. Рафида ведрала аӡы даҵоуп. «Рафида, сбыцхраап».
«Мамоу, нан, мамоу, сымч зқәымхо акгьы ыҟам». Рафида аџьшьара уҭаны наҟ  днауаҩсуеит. Рафида каҵкәыр
дук даҵоуп, даауеит абазар ахьтә. «Сбыцхраап, Рафида?»
«Мамоу, нан!» лҳәахуеит дырҩегьых.
Сара, сахьаалԥыло, џьара акала слыцхраар сҭахуп, аха
лара илҭахӡам. Дгьежьуеит, дгьежьуеит. Амала, сара исҳәақәо
лара ҳаҭыр ақәылҵозар ҟалап. Аҩны, аус ахьылуа
аԥшәмацәа рыҩны, гәылак иаҳасабала саныҩналалак,
дара ҿарҳасуа итәоуп, утәа, угыл, рызҳәаӡом. Аха лара
аҟәардә даахоит. Дгәырӷьоит, утәа, угыл ҳәа ацәажәара
далагоит. Сара уи дышсацәажәо дара иангәарҭалак, уи
инақәыршәаны, адҵақәа аҟаҵара иалагоит, маҵуҩы ԥҳәыск
ишлацәажәо ала, аха сара уи смаҳаӡозшәа избаз исаҳаз
сҳәоит. Аҭаацәа дара рзы исҳәошәа рхы ҟарҵоит. Рафида
даҽа дҵак налыҭаны дыҩдәылыргоит. Сара уи анызбалак,
сажәабжь аҳәара саҟәыҵуеит. Рыҩнгьы саадәылҵуеит, абзиараз
ҳәа нараҳәаны.
Аҭаацәа ааилатәоит хәлбыҽха. Урҭ зегьы крыфа-крыжә
Рафида илыртәахьеит. Зегьы рқьаф ҭоуп. Ани-ари аусқәа
ирылацәажәоит. Аха «Рафида, бааԥсама?!», «Рафида, акрыбфама?!»
«Рафида, амла бакыма?!» Изаҟаразаалак аӡәы
иҟынтә иуаҳараны иҟам. Аиашазы, абарҭ иааиқәаҳаԥхьаӡаз
Рафида ианыҟалҵо уаҩы имбаӡац, уаҩы имаҳаӡац, ҳара
ҳзеиԥш шҭа аҟны. Амала, иуаҳауеит: «Рафида, ҳааԥсеит!»,
«Рафида, краҳҿаҵа!», «Рафида, аӡы ҳаржә!», «Рафида, ҳашьҭых!»,
«Рафида, ҳашьҭаҵа!..» Аа, абар уажәы зегьы
хәыҷла-дула аҭаацәа еилатәоуп. Лара, реиҵбы лакәушәа,
дгыланы аӡы дыржәра даҿуп. Сара убриаҟара абыржәы
сҭаҳаны Рафида слызхәыцуеит, амшын хышлаа Рафида
лыхцәы акәушәа сазыԥшуеит. Схәыцуеит, сара схәыцуеит,
Рафида абыржә саԥхьа дгылоушәа. Имцума нас, аиашаз, уи,
абар ашьҭаларахь рхы дырхеит. Игоит абжьқәа. еилаԥсаны:
«Рафида, ҳиарҭа ҟаҵа!», «Рафида, ҳашьҭых!», «Рафида,
ҳашьҭаҵа!», «Рафида, бласы! Быбӷа афы иԥнамҵәазар»,
«Рафида, бгәагәа!», «Ҳааит, Ҭаџьгәагәа бышԥалеиԥшу,
лыԥсы беимгәанакааит!» Иччоит абраҟа аҭаацәа, зегьы
ркьатеиах ԥҵәо, аха абыржәы Рафида лыбла унхыԥшылар,
намыс змоу анышә дыҵалап... аха сшәазҵаауеит, аҩызцәа,
анышә анышә изыҵалома?! «Ҳшьапы ҳарӡәӡәа, ҳнапы
ҳарӡәӡәа, бласы, бгәагәа, Ҭаџьгәагәа!» Абри ауп хәыҷла
дула ирҳәо. Абри ауп хәыҷла дула изышьцылоу. Аха
машәырла акәзаргьы ара аӡәы имҳәацт: «Быԥсы шьа, крыф,
баатәа Рафида!»
Зегьы шьҭалҵоит. Иаба? Акаруаҭ татақәа рҿы. Ирыҵоуп
агәабанқәа ҩба-ҩба. Абырфын хызақәа ҩба-ҩба. Ахчқәа
рак әзар ҩба-ҩба. Ицәоуп иҭаҳәахаа.
Рафидагьы дышьҭалт аха... Аха ацәардаӷә ҟьантазӡа
дықәиоуп, палтак зыԥштәы узымдыруа лыҵаршәуп.
Днаҳәуеит, дааҳәуеит, дыцәоуп Рафида?!
Асааҭ хәба, ма фба!
Абжьы: «Рафида! Зыбӷьымаҵәы афы иԥиҵәаша, уажәыгь
бышьҭоума?!» аха рыцҳа лара ари ажәа дацәцахьеит: Уи
дгылахьеит. Адәахьы аԥсшәа лаҳахьеит: «Шьыжьбзиа, Рафида!»
Лара дыччоит, аҭак ҟалҵоит: «Бзиа убааит, нан!». Нас
иаразнак ақалақь аҩнқәа, лара илықәӷәӷәозшәа, днарылаӡ
дцоит, аха мап. Дгьежьуеит, дхынҳәуеит, дтәаӡом, аус луеит.
Сара уи слызхәыцуа аԥсыӡкра саҿуп, ашхәа садиалашәа.
«Ари ҳаҷкәын иахьа зынӡа дыцәеит». Исаҳауеит ацәажәабжьқәеи
аччабжьқәеи. Саргьы сыҭрысны ахәыцра саалҵуеит,
аха схәыцрақәа рҽырҵәахӡом, урҭ цаӡом.
Схыԥшылоит амшын агәы ҵамҵамуа. Раԥхьа уи сааигәырӷьоит,
аха ҩаԥхьа ацәқәырԥа хышлаақәа схәыцра
снагәыларгалоит. Еиҭах исаҳауеит ацәажәабжьқәа: ари
дыцәеит, дыцәеит. Сара зназы сааҭрысуеит, аха ҩаԥхьа
ацәқәырԥа ахышлаара Рафида лыхцәы аасгәаланаршәоит,
иага схы ахызгазаргьы, дырҩегьых Рафида, Рафида...
Абар, аныҳәа ааигәахеит. «Рафида, алада, Рафида,
аҩада! Бымгылан, быԥры!» Адҵақәа, адҵақәа нҵәаӡом, ирыцлоит.
Рафида? Рафида дгьежьуеит, дхынҳәуеит, дыҩуеит, дтәаӡом...
Аҳыҳ, зегьы ҟаҵоуп, зегьы рхиоуп. Аԥхӡы каҭәоуп. Аха
зегьы гәамҵуеит. Рафида акгьы лгәы иалсӡам, Рафида дыччоит.
«Рафида асасцәа аауеит, ҳаҽҳархиароуп быҩ, бгәагәа!»
Рафида зегьы ҟалҵоит. Зегьы астол иахатәоуп. «Ҽаанбзиала,
уара умсит, сара сымсит!» Аҷах-сах, аҷах-сах! Еинҟьоит
аҵәцақәа, еибаныҳәоит. Зегьы ччоит уажәы. Саргьы, уааи,
рҳәан, снаганы рыгәҭа снадыртәоит. Сылақәа ԥшаауа астол
иахатәаз инархызгеит, аха асасцәа ахьтәоу дыҟам Рафида.
Уи сылаԥш налықәшәеит акәакь аҿы дыкҿаҟәыҟәны дахьтәоу.
Анцәа уиныҳәааит! Сара сныҳәаҿа аашьҭырхит. Сароу?!
Сара изуазеи? Ҳаи, иараби, иџьашьаны сҩагылеит.
Рафида лаԥхьа сныҳәаҿа анкылара абаҭаху, сара гәаныла
сазхәыцуан. Издыруада арҭ ус ирыхьзар? Ирымныҳәаз
иҟада!.. Аха Рафида ус дтәоуп, дызгәалашәо дарбану?!
Сҩеихан, Рафида лныҳәаҿа ааныскылап, сҳәан
сҩагылеит, аха уа утәа, рҳәан, сымҵәыжәҩақәа срынкны
снадыртәеит, сара сеиҭагылеит. «Абриаҟара аџьа
збо ҳан, Анцәа биныҳәааит!» сыбжьы дуӡӡаны иаасыргеит.
Аччабжьқәагь ааиқәнартәеит. Адамра аҟнеиԥш
иҭынчрахеит... Амала, уажә дыччомызт Рафида. Сгәы иҭаз
уи илдырызшәа, лыблақәа разӡа ус иааԥшуан, иҭабуп, нан,
сахьугәалашәаз рҳәозшәа.
Сара ацәажәабжьқәа аасԥырхагахеит, аха ҩаԥхьа ахәыцра
сырзалхуам, ихышлааӡа Рафида лыхцәеиԥш схыԥшылоит
амшын. Рафида леиԥш уи «гьежьуеит», еиқәтәаӡом, ишуеит,
ицәқәырԥоит. Уи ҳалалуп, аха ицәгьахар?!
Сара ари ақыҭаҿ снеихьан, аха ҩаԥхьа уахь ацара ансықәшәа,
дырҩегьых избандаз ҳәа сгәы хыҭхыҭуа, иццакны
аисра иналагеит. Амашьына сахьнанагоз гәаныла исҳәон:
«Ҳаи, шьыри, иаарласӡаны избондаз иара абыржәгьы ари
ақыҭа...» абас ихаакәакәараӡа ахәыцра сҭанагалан снеиуан.
Сгәырӷьара уажәы еиҳа-еиҳа иазҳауан, лабҿабакәушәагь
избон ари аусҳәарҭа хәыҷы... Уи акәашаҩ бзиа иеиԥш, шьамхыла
ишьҭасызшәа, маҷк иаахбыкьны, маҟҿаҳәара ашьац
иаҵәара иқашәқашәоз илагылоуп. Ари ашҭа иааџьоушьартә
иҭбаауп, иагьҟьаҟьоуп. Иаакәыршан қәыц аандала ихкаауп.
Арахә иахьԥыржәақәаз ана-ара аимҟьарақәа рҿы аҵәҩанқәа
аларсны быцала ихыркуп. Аҩнуҵҟа аҳаскьын есқьынгьы
аԥсы ҭоуп, иаӡоуп, ихаауп. Убриазы акәхап: арахәгьы абнахь
ацара рцәымӷуп. Аҽнымш зегьы абра абри аусҳәарҭа ашҭа
иаԥырҵуам. Агәашә ааимҟьаны ишаарбалак, иназыҩуеит.
Урҭ зтәу ихьаны ишааурышьҭлак, еибарҩны абрахь иаауеит,
џьара кылҳарак анырбогьы инасуеит... Иҭаларгьы ажәжәаҳәа
аҳәра иналагоит, аха аусҳәарҭа ахылаԥшцәа аӡәы ианибалак,
ҿиҭуеит: «Зкәыкәылах нҵәаша, зышьҭра аныӡааша...» Нас
ирырҳан ашҭа иҭицоит. Аха дара хара имцаӡакәа ақәыц аанда
иавагьежьуеит ишавагьежьыц.
Згәы ааилаххыз аӡәы ҿиҭуеит: Уара абри аанда ықәаҳхып,
ақыҭа рырахәгьы ҭынчхап, аниҳәалак, убри абжьы
дарҿыхазшәа, убысҟанҵәҟьа аусҳәарҭа ашә аартны
даадәылҵуеит Хьудар (уи аусҳәарҭа деиҳабуп), иаха абраҟа
дыԥхьаӡшәа, дҿыцҳҳараӡа дыҟоуп. Уи ихы игәы азҭоуп,
ихахәда ҵысӡом, амысҭхәага иӷрагылоушәа акалашәа дыҟоуп.
Нас даахреимҳәа-ҿреимҳәан даацәажәоит: Ижәуазеи,
уара, ари ашҭа қьаԥҭоума?! Мамзаргьы, ара досу ииҭаху
ҟаиҵо аума ишыҟоу, мамзар шәызлажьу закәызеи? уи
ибжьы анаагалак зегьы рҽаадырҭынчуеит. Иара ибжьы, уи
ссиршәа игәаҩоуп аҳаԥшьа иҭыҩуашәоуп ишго. Имахәар
дуқәа шшапаӡа ивоу ҩрыԥхьк реиԥш наҟ-ааҟ анеивыс-ааивысра иалагоит. Еиҳарак уи деилашәаны даныҟоу ауп урҭ
имахәарқәа ррыԥхьра анырныԥшуа. Иас ихахәда имҵысӡо,
иаазыкәапеишәа иҟоу ихгьы қәацқәацоит. Иблақәа шкәакәоу,
ицәхаԥшьу ааузымдыруа урҭгьы ацәҟәншьара иалагоит.
Иқьышә еихарԥсқәа ракәзар, урҭгьы рхала ицәажәауашәа
иналагоит: Шәиашам, баба, шәиашам! Ас ақыҭа аусқәа
ырмарианы ишәмыӡбалан. Ицәажәо днарҿаԥшуеит, сара
сыжәбома ҳәа аанарго, нас изымычҳакәа инациҵоит: Ижәуазеи, саргьы еиҳабык макьана сыҟоуп?! Есқьынгьы
исарсалеиуа иаԥхьа игылоу Дамырҟангьы, ихҭырԥа ихы
ылаҳәаны, аҵаҩ бзиа иеиԥш, ус ауп ҳәа ҳәаны аганахь днавалоит.
Егьи Чам (дызлоу седроу) дцәыҵаччо, ихы гды быӷуа,
Дамырҟан дызлацаз ала ихы рханы дындәықәлоит. Абриалагьы
иԥҵәоит урҭ аушәақә реиҿыхарақәа, џьара араион
аҟынтә еиҳабык дааины дыҟамзар. аха ус акәымкәа, араион
аҟынтә џьара хылаԥшҩык дааины дыҟазар, усҟан аусқәа
даҽакала иҟалоит. Хьударгьы ибжьы аӷьара-аӷьараҳәа аргара
дналагоит. Иусқәа рхы еилаханы, ԥсеивгара имаӡамшәа,
алеи-аҳәеи кыдҟьо даапкуеит. Ани иааины иҟоу изы ииулак
аамҭа иԥшаазшәа, дааскьаны асас днаидгылоит, имахәар инапы
кылда, аусҳәарҭа ашьҭахь дылбааигоит. Нас Дамырҟани
Чами хара-хара еихыҳәҳәа-еиҵыҳәҳәо инарышьҭагылоит.
Ишыҟаиҵало еиԥш, Хьудар дмыццакӡо асас ирбара далагоит
ақыҭа аиҿкаашьа, аԥхьаҟатәи ахсаала изҭих’уеит. Иирбоит
аусҳәарҭа ҿыц аҭыԥ ахьалырхуа. Ашкол еиҵҳәа ду ахьдыргыло,
нас ахәыҷ баҳча, ахәшәтәырҭа...
Уи асас иирбоит аҭыԥқәа еизшаны иахьрымоу. Насгьы
наҟ-наҟҳәа акәымкәа, ма сынтәа, ма ҳаԥхьа аргылара
ишалаго агәра ииргоит. Ус-ус, дмыццакӡо, асас днага-ааго,
аҵыхәтәан илымҳа инҭишьуеит, араҟа иара асасгьы маҷк ацхыраара
нариҭар, нас аусқәа иҵегь еиӷьны ишьышьақәгыло.
Асасгьы, дшанхашәа, ибзиоуп, ибзиоуп ҳәа, ихы ирҵысуеит,
ҳаи, срыдызцалазеи ҳәа, ихгьы гәаныла ишәиуеит. Абарҭқәа
рышьҭахь асасгьы, ацәа даалҵызшәа, уа амжәаҵла ахьгылоу
ашҟа днаскьаны, ацәажәара дналагоит. «Шәымбои,
аргыларақәа шәрылагар, ари ақыҭа ахаҿра; абзиара иамоу
шәцәыбжьысуеит. Усҟан ашьхатәыла ақыҭа иамоу
ахаҿсахьа наӡаӡа иԥхасҭахоит... Ҳазхәаԥшуа ахәадақәа изакә
сахьа мӡанроу ирымоу шәазыԥши?! Асы цырцыруа ӡынгьы-ԥхынгьы ирықәжьуп. Арҩашқәа ракәзар, еиԥхныҩланы
архаҟа илбаауеит. Аҳаскьын иаҵәара ду убри мацара зыԥсоуи,
ахә кәацрақәа ирҿашьшьы?! Аиашаз, араҟа ахыбрақәа
рыргыларақәа шәалагар, усҟан ари аҭыԥ аԥсабаратә
сахьа иамоу ацәыӡуеит. Уи асас Хьудар днеиҿаԥшуеит.
Хьударгьы, «алашә ииҭаху ҩблак» ҳәа, ихиҿы ааихалашоит,
иагьнацирӷызуеит: «Шәымбои рыцҳа, шәгәы шазцо ҳара
ҳзымыццакуа, конечно, асахьа... сахьоуп!.. Аԥсабара асахьа
ыӡыр ҳҭахым! Убри ауп макьана ҽырҵысы зыҟаҳамҵо. Зегьы
уи рыздырам, ара, аҿар егьи ҳәа, шьоукы ҳрылоуп, узыхәода!
Урҭ ргәы излаанаго ала, абри Кәакәала лбаа аҟаҵашьала,
зегь мариоуп дара рзы: ақьырсҭақәа неиқәҵаны ацемент
набжьшьуа иҩхагаланы, нас ақә кыцла, ма шиферла иааухыбуеит...
Ҳы, ус имариандаз!.. Уԥшыр, «Уи зыҟамзеи? Егьи
зыҟамзеи?» есқьынгьы иааҳасны ҳаркуеит. Иараби, ҭоубы
сҭаафыр!.. Абри дара ирҳәо ада ус ыҟаӡами?! Ҳара абра иахагылоу
аиҳабацәа зынӡа ак ҳзымдырӡо џьыршьома? Урҭ
ҳара ҳахқәа рҭыԥан амҟәыба ҳхагылоу џьыршьоит. Мамзаргьы
ҳара абри аиҳабацәа ала ҳаарцаз џьыршьома?! Аа-а, ҳара
ҳалызхыз, мшәан, ажәлар ракәӡами?! Ыы, уи диҿаԥшуеит
асас дахьгылоу. Асасгьы дыԥхашьашәа ихы лаирҟәуеит.
Хьудар уи ихы иархәаны ихы аҳаԥшьа иҭакушәа ибжь ду
ааҭицоит, ауахәама саркьал еиԥш ақыҭа иналеиҵоит. Игоит
ибжьы ҩарқь-ҩарқьуа, ааигәатәи ахәадақәагьы ирныҩуеит.
Нас ихы-игәы ақәбзиаханы ирццакны, ишьап дуқәагьы
еихҳәо алеҩоеира далагоит. Змахәар ику асасгьы инапы
аауижьуеит. Еиҳа иҽырхаҵаны ишьоу ишьапымаҭәақәа, зеицку,
магәу узеилымкаауа, рышьхәа дуқәа рыла аҳаскьын
иаҵәа реиҳа иахьеилаҽу дшьацәкьо ашьаҽра далагоит, зны
иармарахь дықәгьежьуа, нас иарӷьарахь дықәгьежьуа. Насх,
ибжьы ҩҭцаны, аԥҳал анхышәҭлак еиԥш, иԥсы ихәлаҵәо
аҽхырччара далагоит. Усҟан инапқәагьы дара рхала игьало
иааиваҳауеит, ус иара итәӡамкәа игәыларантәи иааганы
идырчаԥалазшәа.
...Ара раԥхьаӡа сааины саныҟаз аасгәалашәоит, абыржәтәи
схәыцра сызлаз иарҿыхаз.
Ахҵысҭа даахыҵны ҷкәына фархьк дааҳадгылеит. Хьудар
уи аҷкәын даниба, уаҩ ишимбац ихы-иҿы ааихаччан,
наизҿиҭит: «Аа-а, ара уааишь, ара уааишь! саргьы уи
аҷкәын сирбо. Иахьантәарак асасцәа ҳҭоуп», иҳәеит. Зны
сара дсыхәаԥшуан, зных иара. Нас иажәақәа аӡәы имихыр
ҳәа дшәозшәа, иара ихала инациҵахт: «Зегьы ҳара
иҳазҵаауеит, шәынхара, шәынҵыра, шәхыбрақәа иабыкәу
иахьшәыргыло ҳәа ҳахҭакны ҳрымоуп. Аха сара иџьасшьо
уи акәӡам, иџьоушьаша, аӡә машәырлагьы аҭыԥантәи шәкадр
аӡәы иакәзаргьы даҳшәырба ҳәа дааҳзымҵааит. Аха
ҳара ҳгәы ҳҽануп. Абар аҿар иҳааӡо руаӡәк шәихәаԥши!»
Сара исгәалашәоит, ари аҷкәын дысирбон. Аиашазы, иара
ссиршәақәагьы деиҿкаан. Ахьшьыцбеиԥш иԥынҵа агәы
ырхәаны, акалашәа ицәа цқьаны, абри акала дсуандаз уҳәо,
иблақәа хааӡа иҭыԥхоит. «Сеиҳабацәа рҿы иҭшәаны шаҟа
ирласны иҟасҵарызеи!» рҳәоушәоуп ишыҟоу иблақәа
исыхәаԥшуа. Хьудар аҽыжәлара ианақәик, усҟан зегь ҳаԥхьа
ари аҷкәын днеины иҽышькыл ааникылеит. Иара арҭ зегьы
ҟаиҵон, ус, аҷкәынра асифаҭаз. Дунеи ахьыршаз, иузидкылом
уи ззыҟаиҵо амҵақьақьаразоуп ҳәа. Аиашаз, ари
игәаԥхара исылсыз еиҳа-еиҳа иазҳауан. Сихәаԥшуан, сылаԥш
ааиҟәымгаӡо. Иагьызбон сара ажәытәтәи аламыси аҿатә
ааӡареи еилаланы ииз аҟазшьа бзиа. Сара уи шысгәаԥхаз
ҳәашьа азҭода!.. Сгәы иаанагеит, аиашаз, ақыҭа аԥеиԥш бзиа
змоу қыҭоуп, Анцәа иџьшьоуп ҳәа схала сҟәынд-ҟәындуан,
аӡәы симбартә еиԥш ҳасаб азуа.
...Ҩаԥхьа сылаҭырхаха салаԥшуеит ариақыҭа. Схәыцрақәа
еиҳа-еиҳа ирызҳауеит, ахәыҷ иеиԥш сгәырӷьоит, аха аду
иеиԥш сгәы ԥшаауеит. Зегьы мшаҽны ишаазбаз рҭыԥаҿ игылоуп,
қәацарак рымаӡамкәа, аха усгьы зҽеиҭазкқәаз ыҟоуп.
Аусҳәарҭа, акәашаҩ бзиа иеиԥш, шьамхыла иахьнасыз игылоуп.
Ақыҭа рырахә аусҳәарҭа аҭыԥ иахәаԥшуа иавоуп. Аха
ашҭа аҳаскьын ҭаӡам, дара ажәқәагьы ирыгуп...
Сара снапы ианыз схашҭын, ари ақыҭа ашҭа сықәԥшуеит,
уажәы уи зеиԥшу ҳәа сзымдырӡо. Ашҭаҿ уахьыԥшуа аҳаскьынқәа
хыблаа-ҿыблаауп. Ақыҭа иахысны ицо амра, ари
ашҭаҿ иаатәанхалазшәа, ашьҭра ҭӷәыхаа иагеит. Наскьа иааԥшуа
ахәадарақәа урҭгьы ԥасеиԥш иҟоуп уҳәартә иааԥшуеит,
аха ашәаԥыџьаԥ шраӷоу усгьы убла иаахгылоит.
Схәыцра сагәылахан сгылоуп, ари аҭыԥаҿ еиҭах сааины
сшыҟоу сзымдырӡо, схы сазҵаауеит, исхашҭыз закәи? Аа,
иаасгәалашәеит, изҩыроуп аочерк «Ԥасеи уажәи»... «Ԥасеи
уажәи» сҳәоит сахьгылоу, руа иарбан иаҳа исҳәара? Руа
иарбан иаҳа сызқәыӷәӷәо? Снеиуеит иара ус, ирхианы иаурышьҭыз
хәмаргак еиԥш. Аусҳәарҭа аҿаԥхьа иҟаз ахҵысҭа
сназааигәахеит раԥхьа сахьнеира сзымдыруа. Сылаԥш зықәшәаз
амжәаҵла еикәарҳәны игылоуп. Иаасԥылаз ҷкәынак
снаиазҵааит: «Иахьзеи ари аҵла?» «Амшцәгьақәа раан афы
асит», иҳәеит, игәы иалоу, деигәырӷьоу узымдыруа.
Сара уи ссирс ибаны, иџьасшьон амжәаҵла ду аҟармеиԥш
ирҳәны иахьгылаз. Ус, ԥшьаала аусҳәарҭа ашә аартны
сныҩналт. «Мшыбзиақәа!» сҳәеит, итәаз цқьа игәамҭаӡо,
схәыцрақәа цқьа салымҵшәа. «Уа бзиа убеит, бзиала уаабеит!» иҳәан, Хьудар даасԥылеит. Уи, иареи сареи иацы
ҳаиԥырҵызшәа, мшаҽнеиԥш дкаҿ-каҿуа дыҟан. Уаҳа ицмызт,
уаҳа игмызт. Игәалаҟара ҳаракны дсыхәаԥшуан. Ҳаи,
рыцҳа, ари сидырзаап убо ҳәа сгәы иаанагеит. Иаԥхьа астол
ҿаԥшьы иадтәалан: избац Дамырҟан, ихҭырԥа ихы шылаҳәац
илаҳәаны, уи ивараҿ Чам. Уигьы ихы гыдӡа ишызбац иҟан.
Дызлоу иарбан маҵуроу иаргьы изымдыруа. Ԥыхьеиԥш иахьагьы
иара изынгьы зегьы акы акәны. Амала, арҭ рахьтә
аӡәы заҵәык дысзымдырит, уи Хьудар иааигәарашәа дтәан,
акыр зықәрахь инеихьаз хаҵак, анкьазны ҷкәына ԥшӡак
иакәымкәа дыҟамызт, уҳәаратәы. Дабазбахьеи, анаџьалбеит,
ҳәагьы аасгәахәт, аха уаҳа умԥсуандаз! Издыруада уск
иҭахны Хьудар иҿы даакыдгылазар, гәанылагьы иаасҳәеит,
ианасакьаҳәымҭаз сақәшәеит убоу, сыгәгьы аасҟажеит...
Круҭахызма, аҩыза? иҳәеит Хьудар, ибжьгьы саркьал
быжьха слымҳа иааҭасит, сгәы сҽанӡамкәа сахьтәаз.
Иажәа аҵыхәа ааԥҵәаанӡа Дамырҟани Чами аԥшӡақәа реиԥш
аусҳәарҭа ашә иҩдәылибаҳәа ицеит.
Мамоу, аа, исҭахқәоугьы ыҟоуп, сҳәеит сара, саашанхашәа,
иагьааџьасшьеит сахьизымдыруаз. Сара, уеизгьы-уеизгьы, шәеиласырхар сҭахым, анҭ шәҩызцәа шәмышьҭын,
сҳәеит саахаха-чахо, аха имамзаап ҳәа хьаас иҟаҵо. Аха
иара даацәажәеит: «Егьаурым, егьаурым, аҩыза, урҭ рыдагьы
ҳара уск ҳаӡбартә ҳаҟоуп», иҳәеит, аҵыхәтәантәи ажәа
ибжьы нақәырӷәӷәаны, казен ажәала.
Сара... сара исҭахыз шәқыҭа ԥасеи уажәи ишыҟаз атәы
зҩырц сыдын. Убри азоуп сзааз, сҳәеит сааҿахашәа, иара убри
аамҭаз иагьеилыскааит уи зынӡаскгьы сшигәаламшәо...
Аа, ара иаалоит ус ирацәаҩны, урҭ зегьы абаҳгәалашәо
акәымзар! Ус акәӡами, Мамсыр? иҳәан, ани идәылымҵыкәа
ахаҵа быргшәа итәаз днеиҿаԥшит.
Аиеи, усоуп, иҳәеит уигьы, аҭак иҽадмырхалацәакәа.
Уии сареи ҳалаԥшқәа анааиқәшәа, сара сҟынтә харак идызшәа,
ԥшьаала ихы аалаирҟәит иара. Саргьы иаагәасҭеит уи иҵабыргыҵәҟьаны, иблақәа шысцәыԥхашьоз. Сгәы хымԥада
иҩеит абри џьара дшызбахьаз, ус акәым ибзиаӡангьы дшыздырхьаз,
аха дышԥасгәаламшәои ҳәа схы агәаӷ еиҳа-еиҳа искуан,
уи изхәыцрагьы саҿын. Иабыкәу, дабазбахьеи?! Аха
Хьудар исаркьал абжьы иаагаз сԥырхагахан, схәыцра ирласны
исызгәаларшәомызт. «Дабазбахьеи, дабазбахьеи?» схаҿы шәхәыцрак еилагьежьуан...
Ишыҟоу умбои?! иҳәан, сызлаз схәыцра Хьудар исаркьалбжьы
саалнахит, Мошьчно бзиа ҟалоит, иҳәеит уи.
Изакәи, мшәан, дызҿу? Сара сакәу, мамзар даҽазәы диҿу?
Уи иажәақәа саҳаргьы сҭахын, аха ицон наҟ исаҩсны. Ус,
баша аҭыӡқәа ирынҟьон, ашҭа иҭысуан, игон ус, аушәақә
ихәмарга саркьалны ахәыҷқәа ирԥыхьашәаз саркьалбжьны.
Игон асаркьалбжьы... Исаҳауан ахәадақәа уи акуҳәа
иахьырныҩуаз.
Аӡәгьы алаҿиҭуамызт. Сара схәыцра саалҵны уи ибыгшәа
итәаз ахаҵа хачақьа сиҿаԥшуан. Иареи сареи ҳалаԥшқәа
анааиқәшәалак, иара ишыҟаиҵац еиԥш, ҩаԥхьа ихы
шылаирҟәыц илаирҟәуан. Сара схәыцра снагәылалон, абри
дабазбахьеи, дызусҭадашь, анаџьалбеит? Аха еиҭах схәыцрақәа
иааԥсаз ацәқәырԥеиԥш инхьагәгәон.
Стәан, ҽырҵысы сымаӡамкәа. Слымҳа иҭасуан асаркьалбжьы
иеиԥшыз ажәақәа: «Ԥасеи уажәи», «Ԥасеи уажәи»,
ауаҩы иҳәозу, мамзар саркьалҵәҟьазу сзымдыруа.
Ус, аҭҳарцәҳәа схәыцра саалҵит, иҟалаҵәҟьаз закәу азхәыцра
сҭахын. Сҿаԥхьа Хьудар даҿуп ацәажәара:
Ҳара еснагь ԥхьаҟа ҳцоит. Мшызҳа иҳазҳауеит. Аҵыхәтәантәи
амзақәа рзы ҳпланқәа 100 процентк рыла инаҳагӡеит,
иарбан культуратә усхкызаалакгьы аҿы. Иҳамоуп убас
ахаԥшьгаратә кружокқәа. Ҳаӡӷабцәеи ҳаҷкәынцәеи аԥарԥалыкьқәа
реиԥш иқәԥраа икәашоит. Заҟа уҳәарызеи! иҳәан, даасҿаԥшит.
Ҳара еснагь ҳқыҭанхара аақәрҵәиааны ашьҭыхра ҳаҿуп.
Иара убас ҳасаб азуны иҳааӡоит иҳаҵагылаша, ара ҳҭызгаша
аҿар, Мамсыр ахаҵа иеиԥшқәоу. Умбои, арҭ ҭыҳәҭык иаҳзаҩызоуп
ҳара ҳусҳәарҭа «аҭаацәараҿы», аус данаҭаххо,
днықәҳаргылоит напхгаҩыс.
Сара Мамсыр ҳәа ахьӡ исаҳаз, схәыцрақәа сцәырҳазшәа
сыккаӡа саарылнахит. Сыбжьы слымҳа иаҳартә еиԥш, агәра
сымгозшәа, еиҭасҳәеит ари ажәа Мамсыр... Анцәа иџьшьоуп,
Мамсыр сгәы иҭаз дыҟазаап, аха дабатәоу? Сыблақәа ԥшаауан,
ауаҭах ҳзыҩнатәаз акәакьқәа ирыкҿаԥшуан.
Абар, иара дахьтәоу, иҳәан Хьудар, уи сҿаԥхьа астол
иадтәалаз уаанӡа сызхәаԥшуаз инапы наиқәикит, иухьи,
ҳасас ҳәа аанарго.
Сара уи ҿыцбарах сихәаԥшуан, абыржәы дааҳахҭыгәлазшәа.
Анкьатәи иблақәа зыԥсы ҭаз абаҟоу? Уажәы урҭ
жьыхҵәыла иузҭымго, рыԥштәы цаны, иарбан цәаԥшшәхәы
ирымаз еилкаашьа сзаҭомызт. Аԥхьа иара дыччаанӡа иччоз
ихаԥыцқәа уажәы ихарабӷьаран... Иԥынҵа акәзар, ахьшь
ԥынҵеиԥш, еиқәырхәа иҟаз уажәы ус илакьҭаӡа иаркын. Ԥаса
иҭхәаа иҟаз ихәда уажәы ипаџьҳаӡа ижәҩахыр иалагылан.
Амра иажәыз ихы-иҿы акаҷырақәа наҟ-ааҟ рҽеихданы
мацәазны еиԥылон...
Ҳара Мамсыр иҩызаҵәҟьоу дҳамамзаргьы ҟалап, ихысга
нацәа ду уи иқәырххо ацәажәара даҿын Хьудар. Анкьатәи
ицәажәашьа иагьагмызт, иагьацмызт. Мамсыр дахьтәаз
дҳәыҵәыҳәыҵәуан. Ибҩа ԥшшәалахахьаз ихиҿы аԥхӡы ақәнаҭәон.
Иара уи арыцқьашьа дақәымшәо, дыхәцәырххо,
ацаблыкь ацәҟьа иакыз еиԥш, дахьцара изымдыруа иҭыԥаҿ дтәан.
Мамсыр изыҳәа уаанӡеиԥш иахьагьы аиҳабыра ибон,
дагьцәажәон Хьудар... Игон ари исаркьалбжьы. Уи иалҩуан:
«...сынтәа ԥшак џьара иаҳԥырхагамхар, иаҳцәамысыр,
аура ҳәа, оо, иҭаагало аҩыза абаҟалашеи!»
Сҩагылеит сара, акгьы мҳәаӡакәа. Сара дысзыԥшызшәа,
Мамсыргьы дҩагылеит. Уи илақәа санынҭаԥшы ҩаԥхьа илақәа
ԥхашьо иаалаирҟәит. Мамсыргьы ибон асаркьалбжьы
уаҳа исаҳар шысҭахым. Адәахьы ҳандәылҵит.
Аа, шәымбои, аҿар шаҟа ибзианы иҳааӡо! – ҩаԥхьа
Хьудар исаркьалбжьы аагахт, аха саангылан, уи сылақәа
еихмырсыӷьӡо санынаихәаԥш, акы ааигәалашәан, дахьгылаз
дадырсызшәа даанхеит. Исаркьалбжьгьы ҭаауа, ихьшәашәаӡа
абжьы нахәлашәеит.
Сара уажә сихәаԥшуан, снаизхәыцуан Мамсыр, Хьудар
ҭыҳәҭыс ирхианы имаз. Аҿар аҭыҳәҭеиԥш ирхианы иҳамоуп
ҳәа дызҿыз, иабыкәу нас иахьазирхиа?
Иҭынчын аусҳәарҭа ашҭа, иҭынчын ахәадақәа...
Даду (абас сишьҭоуп сара саб иашьеиҳаб) мҿаагара ҳәа
ҽнак уардынла абнахь сигеит. Аккара ҳаҵаланы ҳнеиуан.
Ҵыԥхтәи ҳамҿԥҟарҭа инацәыхарамкәа, хьацаҵла гәаҩа
дуӡӡак гылан. Аабыкьатәи амшцәгьақәа раан, ари аҵла аԥша
ихнажәазаарын, уажәы амахәқәа аҵаԥыҵәҵәа, иеизҟьа ҵаҟа
икажьын. Ҳуардын аанаҳкылан, акамбашьқәа ҵыртланы
иоуҳашьҭит. Дадугьы саргьы ахьаца ҳаасуа, амахәқәа хыҵәҵәауа,
ибӷьырԥссауа, амҿылхра ҳаҿын. Аусура ҳшаҿыз,
аамҭа акыр цеит: амш шьыбжьагәы иҩеихьан. Аҽны амра
каххаа иԥхон, бааԥсылашәа ишоуран. Аус ахьаауаз, аԥхӡы
аҵәҵәаҳәа иҳалҵны ицон. Ӡык сынҭаланы сҽаасырхьындаз
ҳәа сыҟан. Амшынгьы рацәак ихарамызт, ацәқәырԥақәа
аҟәара ахьарчҳәа иахьаақәсуаз ашьҭыбжь ҳаҳауан.
Ломеи Ҿашеи ашоура иакит, аԥхӡы рылҵәҵәа ицоит,
Даду, сҳәеит сара сахьгылаз. Ус сгә иаанагеит: абас сҳәар,
амшын ашҟа икацаны ӡык дыржә, уаргьы уҽыкәаба ҳәа сеиҳәап
ҳәа. Аха уаҳа умԥсит. Даду илымҳа иаимырҳаӡеит сара
исҳәаз ажәақәа. Иара, цас иуазшәа, ццакрак ааиламҵаӡакәа,
ашьшьы-шьшьыҳәа амҿыԥҟара даҿын.
Дад, уцаны акамбашьқәа аацеишь, иҵаҳҳәап, иҳәеит
иара ԥыҭрак ашьҭахь.
Акамбашьқәа наҵаҳәаны, ауардын ахәда асаԥыџь наҵаиргылеит.
Нас иԥаҳҟаз амҿқәа акакала иааганы ауардын
рақәҵара далагеит. Сара сыԥсы аҵәы иахан, Даду иусушьала,
иахьатәи сҽыкәабара шысцәыӡуаз аргама избон. Саргьы
снаицхраашәа зун, иааулакгьы, илҳхыз амҿқәа ауардын
иақәҳҵеит. Шьҭа ма ҳдәықәлап ҳәа сшыԥшыз, иара днеин
аларгыла иахаршәыз ацәхьа аакнихын, хҿыҿк днықәтәан,
ишьамхбжьара иаабжьеикын, мҳаҵәла асапын аршьышьра
далагеит. Убри даҿын акраамҭаӡагьы. Ашьҭахь ауардын
днаҵалан, алыра асапын ахьишьит. Аҵыхәтәан, сара снаганы
ауардын ахәда снықәиртәан, асаԥыџь наҵхны ауардын иақәиршәит.
Акамбашьқәа уаарысла, иҳәан, ауардын аԥхьа дҩагылан,
иҭаҭыныжәга еиҵаҵаны, алҩаҵә ихырбыбуа иҿынеихеит...
Даду ауардын аԥхьа дгыланы днеиуан. Ломеи Ҿашеи
рышьи-рышьи еиқәҵо иара ишьҭан. Агаҿа аӡырчраҿы аҳаскьынқәа
цәхыш-цәхышааӡа ихҩахьан. Аҭәархырсҭаҟны
еиԥш, аҳаскьынқәа рыфҩы лаҳалаҳауа аҳауа иалан, рҟәыкыфҩы
хааӡа сԥынҵа иааҭаслон. Ана-ара абнаҽыгәқәа рыҟны
аҵла заҵәқәа ал, ма амжәаҵла аалыҳәҳәалон: абнаӡахәа
аҽрыкәырша иҭаҳәҳәан. Сара ауардын сахьақәтәаз, урҭ
зегьы ҿыцбарах избазшәа акәын сыблақәа шрыдхалауаз.
Ус, саԥхьашәа абардқәа ахьааимҟьоз, амшын газго сынхыԥшылеит.
Иаразнакгьы схы-сыԥсы зегьы убрахь ицеит.
Хәыҷқәакгьы аџьџьаҳәа рыбжьқәа аасаҳауан аҟәарахьтә.
Снаԥшызар, абар, ассир! Сара сҩызцәа Даџьи Кәагәи
амшын иааҭыҵын, еибарҩуа аԥслымӡра иаалалеит. Арҭ
еибыҳәаны мшынҭалара иаазаарын. Сара санырба, Даду
имбаратәы еиԥш, рнапқәа ҟьауа, дара рышҟа исыԥхьо иалагеит.
Арҭ, амшын уацәшәоит ҳәа, есқьаангьы исхыччауан.
Азныказы сгәы ааилаххит, снылбааҟьаны сцаны, аӡсашьа
дсырбап ҳәагьы снаҭрысшәа зуит, аха Даду сицәшәауан,
сахьтәаз ҩаԥхьа сҽааиқәыскит. Амала, ауардын сшақәтәаз
зынӡа иаасхашҭит. Акамбашьқәагьы хыҩаас иҟасымҵошәа
анырба, даргьы, иаҳҭахыз убри акәын рҳәозшәа, рныҟәашәа
иаагдырхаӡеит, ишнеи-шнеиуаз, иџыџӡагьы иаангылт.
Арҭ ирыхьзеи, рышьҭыбжьык ыҟаӡамеи ҳәа Даду данаахьаԥш,
иблақәеи сыблақәеи ааиқәшәеит. Сара сгәы иҭыхоз
иара идыруазшәа, ҿааиҭит:
Закәызеи, с-Галаџ, амшын аҭалара уҭаххеит акәу?
Акамбашьқәа уаарыҵаҟьа, абра џьара ауардын ааныргыланы,
иҵыртланы мшын ӡыкгьы дҳаржәып, уаргьы амшын уҭалап...
Иаразнак схылԥа аҵыс ԥырԥыруа инҭалеит.
Акамбашьқәа сҩарықәцәҟьан, агаҿа шыҟаз рхы рха
рҿынархеит. Аҟәара иазааигәаны ҳаннеи, ауардын ааныскылан,
ачарҭ ахы асаԥыџь наҵаргыланы, акамбашьқәа
нҵыртланы амшын шыҟаз иныԥхасҵеит. Сара икасымцаргьы,
дара рхалагьы ицон. Иаразнак акәхеит – агәаԥ-саԥҳәа
амшын рҽынҭарыжьит дара. Сара аҽеилыхра саҿнаҵы, дара
амшын иалаланы такәы инаскьахьан, аӷәапаҳәа ижаҳәауа,
рылацәақәа ааиқәԥсауа, иааиқәыхуа, рыхқәа ӡаарҳәҳәо иааԥшуан.
Сымаҭәақәа нкаԥсаны, амшын сынҭалоны еиԥшаан,
Даџьгьы Кәагәгьы еибарыҩуа иаасывсын, наҟ--ааҟ амшын
рҽынҭарԥсеит. Даџь хӡаарҟәрыла ҟаҵо дшааиуаз, Ҿаша
данааҵала, ирҳан, амшын иналаланы иӡсауа аҿынанахеит.
Даду даԥхьеит, деиҭаԥхьеит, аха Ҿаша хынҳәуамызт, есааира
амшын иалаланы ицон. Дук мырҵыкәа, ахы иҭыҳәҳәоз
лаҳәак иаҟарамкәа иаабо ицеит, иара уаҟагьы иӡсаӡсауа,
аҽааннакылашәа ауит.
Ее, арԥарцәа, Ҿаша зырхынҳәуа фырхаҵа дшәылазар?
ибжьы ааҳақәиргеит Даду.
Даџьи Кәагәи арҭ ажәақәа шаараҳаз еиԥшҵәҟьа, ампыл
еиԥш иааиҵалаӡеит. Сара сахьаарҿаԥшыз, ани акамбашь
аҟнынӡа ицода ҳәа, рхырҿқәа иаарныԥшызшәагьы збеит.
Убри аамҭазы сара ашырҳәа амшын сналаԥалан,
сыӡсауа сынхылеит. Даду ибжьы насықәиргеит, шьҭахьҟа
схынҳәырц, аха сара саҿаапкны сыӡсо амшын агәы
инхсыршәылеит.
Дук мырҵыкәа, Ҿаша ааигәара снеит. Сышьҭахьҟа санааԥш,
аҟәара иқәгылаз ауаа аарла акәын ишызбауаз. Даҽа
ԥыҭрак сзыӡсар, акамбашь аҟынӡа снаӡоит, аха сымчқәа
сшәахьан. Знык-ҩынтә раҟара ацәқәырԥа насҿасын,
амшынӡы насыхәласит. Иҵааӡа сԥынҵагьы инҭҟьеит.
Уеизгьы, сымчқәа ааизсыркәкәан, сыӡсауа акамбашь
шыҟаз сҿынасхеит ҩаԥхьа. Саԥхьаҟа сахьԥшуаз, амшыни
ажәҩани ракәымзар, ак сбарҭаны сыҟамызт. Азныказы
сгәы нҭыԥсааит, аха аҟәараҟны игыланы исзыԥшуаз ауаа
анаасгәалашәа, сҽаасырӷәӷәеит.
Ҿаша, Ҿаша! акамбашь сыбжьы нақәсыргеит.
Ҿаша сыбжьы адырын, иаақәҵәиааны сара сшыҟаз аҿаанахеит.
Саргьы сааигәырӷьеит уи, сҳәатәы иахьацныҟәаз.
Иара сазааигәахауа снеиуашәа анаба, наҟ саҵаҟьоз џьшьа,
еиҭаақәгьежьын, иӡсауа амшын агәахьы аҿынанахеит.
Саргьы смадаӷьмадашәо, изулакгьы снахьӡан, саваӡсауа
абӷа снаснасит, аҟәырҟәылгьы снапы наларԥс иаанысскылт.
Ус, маҷк аҟара сыԥсы ааиҭаскит. Иҭацәыз снапала
аган снас-насны исырхынҳәырц сҽазыскит. Иаргьы
ааԥсахьазар ҟаларын, маҷ-маҷ игьежьуа, агаҿахьы ахы рханы
аҿынанахеит. Сара сыцнапыкала аҟәырҟәыл шыскыц
искын, егьи снапала сыӡсауан. Шаҟа ҳаӡсоз сыздыруам, аха
агаҿахь санԥшы, уажәшьҭа ибзианы ауаа еилсырго аҟнынӡа,
аҟәара ҳазааигәахахьан. Уимоу, рцәажәабжьқәагьы
наларшә-ааларшәшәа слымҳа иааҭасуан.
Даараӡа сааԥсахьан, скараха сыҟан. Амшынзӡьы такәы
зжәхьан. Аарлаҳәа акәын снапы-сшьапы шысҟьоз. Сымацараҵәҟьа
аҟәара аҟнынӡа сзынаӡап ҳәа сыҟамызт: сыԥсы
маҷхома, анаџьалбеит, сҳәо аҟынӡа снеихьан.
Аҵыхәа кы, аҵыхәа! быжьқәакгьы аҟәараҟынтә
слымҳа иааҭаҩит. Аха акамбашь аҵыхәа акраҵәҟьа
сацәыԥхашьеит, ихьмыӡӷысшьеит... Ус, аԥхыӡ еиԥш, акы
сынҭанагалеит. Баҳчарак сыҵаланы снеиуазшәа збон.
Сышнеиуаз, ҿыбгарра дуӡӡак сынхықәгылахт. Сааҿҟьан
сынҭалеит. Скаууа сахьнеиуаз, аҳауа сызхауамызт, сыԥсы
сыхәлачуан. Ас сышцо скаҳар, сԥыхаа сцара сыҟоуп,
аасгәахәын, санаанапырхаха, акамбашь атәыҩа снапы
ақәшәан, самҵасны искит. Акамбашь ашырҳәа ахы ианааха,
амшын саалнагеит. Гәырҭәыла аҳауа насыхәлазгалеит.
Ажәакала, сыԥсы ааҭалахит. Абри ашьҭахь Ҿаша ахәда
снапы нахшьны сшахьынҳалаз, амшын сааҭганы аҟәара
саақәнаргылеит.
Аҟәара сахьықәгылаз, сшьапқәа абамбеиԥш, иласхазшәа
сгәы иабон Дадугьы днасыхәлаччашәа иуит, аха иԥштәы
ихыгга акәын дшыҟаз. Аӡәык-ҩыџьак иааҳахҭыгәлақәазгьы,
афырхаҵа, иҟаиҵазеи ҳәа, сырҽхәара иаҿын. Сара, урҭ сырзымӡырҩӡакәа,
сыблақәа гьежьуа Даџьи Кәагәи ирышьҭан.
Ҳаблақәа ааиқәшәеит. Сылаԥш изаҵамгылоу здырхуада
(дара шысхыччалоз дара акрымдыруази!), рыхқәа
ааладырҟәит, асаара ишьҭаԥшуа. Саргьы, изыхҟьах сыздыруам,
аха схы аасырҟәит, сыԥхашьашәа.
Дук мырҵыкәа сбыца кны, ауардын ахәда сықәтәаны
аҩныҟа сцон. Ауардын аԥхьа дгыланы, иҭаҭын абырқьҳәа
дахауа Даду днеиуан. Иахьатәи схаҵара сгәы ааиҵнахын,
акамбашьқәа срысны рныҟәашәа аасырласырц сбыца рхха
санааҩаха, Ҿаша абзоурала амшын сшалҵыз аасгәалашәеит,
снапгьы аахьашьшьит... сбыца шыскыз иаанхеит... Лаԥшы
хаалагьы иааиԥхьысышьшьааит иара.
Сара сҟазшьа, ҟазшьак еиԥшмызт. Аҽыҵырбел еиԥш,
сҵәиҵәиуа аҵәы сахан. Ҭынч џьара стәаны уаҩ симбацызт.
Сангьы сандугьы неиҭанеиҭасуа, иахьа ишар хәлаанӡа,
«Ардаа, ууи» ҳәа абарҵа иҵагыланы сызҿыҭра иаҿын. Мамзаргьы
рраса быца аакыдхны иҩуа сара исышьҭан.
Акырынтәгьы сара сҟазшьа бааԥс схы саланарԥшхьан,
аха сҵас усгьы исызкамыжькәа ишсымаз саанхон. Уара
уҷкәын иҟазшьақәа умбаӡои ҳәа саб данырклакь, иара
ҽмырҳа ҟаиҵон. Ихы нахига-аахигон. Убри аҟынтә саргьы
сҟазшьа ус икамыжьӡакәа саауан. Еиҳараӡак сара
аҽқәа срызгаган, Егьа иура бааԥсызаргьы, уи сақәымтәар
зуӡомызт.
Ҳара ҳҳаблаҿы иҟамызт, маӡала акәзаргьы,
сызқәымтәацыз ҽык. Ибжьазааит, ибжьамзааит, сара сзы
зегь акакәын. Аҳабла рхәыҷқәа еицрыԥсса сара исыцын.
Сахьхалоз ихалон, сахьылбаауаз илбаауан, ажәакгьы сымаркуамызт.
Усҟан ҳара ҳҳаблаҿы ауахьад реиԥш аҽқәа
рацәан, Қырч иқьаԥҭа ҳәа иахьашьҭоу есқьынгьы ҽыла
иҭәын. Иара абри адәаҿы акәын саргьы сымч ахьԥысшәоз.
Еимгеимцарак шаабалакь, абри адәаҿы ҳаакылсуан. Абраҟа
аҽқәа ҳрықәтәон, иҳарҩуан. Џьара аӡәы даҳнымиозар,
аҽнымш зегьы абра иаҳхаагон.
Ҳара, шамахамзар, есқьынагьы ирхианы ҳџьыба иҭан
иԥаны алаԥан цәҳарқәа. Знык аҽқәа рыбӷахь ҳаннеилакь,
абри адәеиужь акәшара ҳалагон, аеыҩҷкәынцәа реиԥш,
ҳабжьқәа ныхҵаны арҵәаа-сырҵәааҳәа ҳаҳәҳәаны. Дара аҽқәагьы
ҳабжьы анраҳалакь, ахыкәалаа еиԥш адәы иахҟьон,
ауаҩ  гәымчҳа иааизымчҳартә еиԥш иаӷьны, аха ҳара уи
зынӡаскгьы хьаас иҳамамызт. Ашәара захьӡыз ҳхахьы иааиуамызт.
Аха, абраҟа иҳәатәуп абарҭ аҽқәа зегь раҵкьыс згәаӷ
ҳамаз аколнхара аҽы Кәаркәашьа шакәу. Ҳара егьа ҟаҳҵаргьы,
ари аҽы ҳақәнартәомызт. Еиҳарак уи кышьа ҳзаҭомызт.
Ҳанабалакь, иаразнак аԥырцәқәа еиларгыланы
ҭхыррҳәа ашақә иасны аҽқәа ргәы рҽаннаҵон. Нас, акы
иарырҳазшәа, иааҭрысны аҿанынахалакь, егьырҭ аҽқәагьы
уи иахьԥшны иҩны инашьҭалон. Акырынтә уи аҭшәара
икҿаҳцалахьан, маанас иаадыруаз зегьы ҟаҳҵон, аха аԥшӡеиԥш
инҳамҟәыҵаба иҳацәцон. Иџьоушьаша, ҳгәла Мынҷа
ианҵеикуаз, ма данақәтәоз, уи акразы џьабаа ибаӡомызт.
Ибжьы аннақәиргалакь, уа иахьгылаз инеиҭаҵуамызт, аӷәра
нахаиршәуан. Ҳара ари ахьаабоз ҳгәы ԥжәон. Кәаркәашьа
агәаӷ иаҳагьы иаҳкуан.
Ҳара ахәыҷқәа Миҷа ҳицәшәон, иара дуаҩы ҵәыҵәын,
ҳҽиҿаҳажьуамызт. Ҳхы наиваага-ааиваагон, иаргьы рацәак
ҳидирҳәылацәомызт. Амала, иара Мынҷа ҳколнхара ахантәаҩ
иҷкәын Кәыр захьӡыз есқьынгьы дицныҟәон. Кәыр
џьара ибашаӡоу ус хәҷык ҟаиҵаргьы, уи Мынҷа ианибалакь,
ибжьы рдуны ҿааиҭлон:
О, афырхаҵа! Абас иҟандаз ԥыҭҩык ҳҳабла ахәыҷқәа,
сара сызлымҳак ҿамхгьы! мчыбжьык уи ирҽхәара даҟәыҵӡомызт.
Иара абри Кәыр иакәын есқьынагьы Кәаркәашьа иақәдыртәозгьы.
Аԥш абжьацәаӷәара ианалагоз Кәыр ихы дамаҟьаӡа
Кәаркәашьа дшақәтәаз аабон.
Сара аҵыхәтәан ишысыӡбара исыӡбеит иҟасҵалакгьы,
хымԥада, Кәаркәашьа сақәтәарц. Ссиршәа иубаша,
Кәыр ҳара ахәыҷқәа ҳшеицу анибалакь, иҟамчы патагәа
ырҵәиҵәиуа, Кәаркәашьа даҵаҟьо, аҟаара далагон
ҳиҵаиршьыцырц. Мынҷагьы усҟан ибжьы ҩҭицахуан:
О, ҳо, ҳо, убас, Кәырр! Убас!
Уи сара сгәы шыԥнажәац иԥнажәон. Кәаркәашьа агәаӷ
иаҳагьы ишьҭысхуан. Иарах, са сгәыԥжәара адыруазшәа,
алеишәа заҵа иамырцәгьарыз, знык изнырҵаз аҭҳәаа арахәыц
еиԥш иаахымшәаӡакәа иқәлан ицон. Иахьаарҳәаз
ихьаҵуан. Сара уи ахьызбоз сгә еиҳагьы иԥжәаӡаны
сыԥсахы еилалон, иара, ари убома аҳәозшәа, аҵыхәаҵәҟьа
аҟьомызт уабанӡацари, аҽы!, сааҟәымҵӡо абас ахәыцра
саҿын, аха знык уи анҵыршьҭлак, нас аҵыхәа аффаҳәа
иҟьо, аԥырцә еиларгыланы икьыркьырны абжьы анаагалакь,
аҳабла аҽқәагьы иара инашьҭалон. Ҳара ахәыҷқәа
ҳамӡышәара адыруазшәа, иаҳҿырхасҭамыз адәқәа рышҟа
аҽқәа ахьырԥшны иагон. Ҳаргьы тәамҩахә ауҳамахыз,
Кәаркәашьа агәы шымҩаӡоз ҳанааиԥырҵлакь, мархәацк
еиԥш, ахи ашьапи еишьклаԥсаны иҵыгьны иҩны
аҿынанахон. Зны-зынлагьы иҳамбаӡо абна иҩлашәкәаны иагон.
Ҽнак, шьыбжьышьҭахь еиԥш, сҩызцәеи сареи ҳҽазҵәылхӡаны
алаԥанра ҳнылалан, иаарласны ацәҳар ахыхны
иаҳԥеит. Амҩақәагьы ааихыҵәҵәаны ҳашцоз, Махариаа
рыӡлагара аԥхьа иқәыз аҽқәа аагәаҳҭеит. Иахьа ҳара даара
ҳҽеибыҭаӡаны ҳаҟан. Аҽқәа злаҳкшаз алабеимҿаԥақәа ҳархиахьан.
Саргьы саазқәылаз Кәаркәашьа азы сгәы еибакӡаны
сыҟан. Иахьа уи сақәтәароуп, ма сыԥсыроуп ҳәаҵәҟьа сыӡбеит.
Кәаркәашьа сшаагәанаҭаз еиԥш, ишыҟанаҵалац, ахи
ашьапи еишьҭаԥсаны иҵыгьит. Нас иқәыркәыруа, ҭхырр,
шәызгылоузеи ҳәа аҽқәа иранаҳәан, аҿынанахеит. Аҽқәагьы
гылдыгәуа инашьҭалеит, аха ҳара заанаҵы ҳҩыза аҭшәараҿ
дҳаргылахьан. Уи иҽырԥсны абна аҽыӷәра иҽаҭан дтәан.
Аҽқәа анааивала, ирыԥхь иикыз рыххо абна даалҵын
даарыԥгылт. Кәаркәашьа иҟалаз адырит, игьежьит-ихынҳәит, аха амҩа шыԥҵәаз абеит.
Саргьы, схаԥыцқәа еихарӷәӷәаны схы-сҿы ырччо,
аҽқәа реидцалара саҿын, сҩызцәа сыцырхырааны.
Иаҳҭахымыз аҽкәа маҷ-маҷ иҳавшьҭуа, иаанхаз «амацәаз
инҭаҳцалт». Иаарласынгьы урҭ ҳацәҳарқәа нарҿаҵаны
ҳнарықәтәеит. Кәаркәашьа наҵсырҟьеит сара. Аԥша
аҿывҿывҳәа слымҳа илавҟьеит. Адгьыл ахаҭа сышьҭахьҟа
иҩны идәықәлеит. Инеиуан Кәаркәашьа, рашьк еиԥш,
зегь еибарганы. Мыӷқәакгьы исшәыз сшәырхит, аха уи
азхьаԥшха змадаз! Зназы сгәы ааҭрысит, аха иҟасҵоз, ус
снеилар акәын. Уажәшьҭа уи нкылашьа амамызт. Ҷаҷалтәи
абна илҟьа ицон. Сахьнаҵҟьазҵәҟьа иаансыжьит егьырҭ
ахәыҷқәа. Ҽыҩҷкәынак иеиԥш снеиуан, Кәаркәашьа абӷа
сҽеиуатәны. Али-ԥси рыбжьара ҳахьақәшалоз Қырч иқьаԥҭа
скылшәахьан. Уаҟоуп зынӡа Кәаркәашьа ахьԥырӡаз.
Ари шԥоубо, Кәаркәашьа! сҳәан, заанаҵ илысххьаз
сҷынгьы нахысҟьеит. Иаргьы ԥрит, иԥырӡеит. Нас акгьы
збомызт, акгьы саҳауамызт, слымҳа аӡлагара ҭагылоушәа.
Уигьы азмырхакәа сҷын уажәы-уажә иахысҟьон. Иҳәа,
Кәаркәашьа, Мынҷеи, Кәыри, сареи иҳаиӷьда ҳәа, сыччон
гәаӷшақә, сышьҭхысаа сахьнеиуаз.
Ажәакала, шаҟантә ари адәы сакәшаз сгәалашәом. Ус,
аҟәақҳәа иааргьежьны аӡмахқәа шыҟаз Кәаркәашьа ахы
рханы аҿаасырхеит. Аттаҳәа аӡмахқәа сырхыԥо сышнеиуаз,
Аҟәа ӡмах ҳәа ҳзышьҭоу сынхықәххылт. Уи хыԥашьа
амамызт. Ари аӡмах наҟтәи аԥаҩ ҳаракын, иагьҿыбгарран,
жыцла иҭалаҳан. Иаарҭрысны иаанкыланы наҟ саҩсуеит
анысҳәоз, Кәаркәашьа иаҿакыз слаԥан цәҳар ааҿахҵәеит.
Саргьы уаҳа ҽынкылашьа сзыҟамҵаӡакәа, скаууа, аӡмах
ахьеиҟараз аҟьац ааҭсыргеит.
Санааԥшгьы, иҟалаз сзымдырӡеит, амала, сышкажьызоуп
избаз. Ааит, абга аӷра итыхааит, сышьны ицеит ҳәа,
сыԥсы ԥыжәжәо саныҩагыла, иара аӡмах ахықә аҟныҵәҟьа
сахькаҳаз игылан еитамҵӡакәа.Уеибгома ҳәа исызҵаауазшәа
иӷьаҵәыӷьаҵәуа икьыркьыруан, сара сахьгьы иааскьеит.
Уаанӡа иҩны ицалоз, Кәаркәашьа уажә џьаргьы имцаӡеит.
Сара Кәаркәашьа агәаӷ исымаз зегь насхыҵ ицеит.
Уинахыс, Кәаркәашьа сара сақәтәарц џьабаак асырбарц
сыгәгьы иҭасымкыцызт. Уимоу, сымч зықәхоз хәыҷыкгьы
дақәсыртәомызт. Амала, сгәы иалаз, абри Кәаркәашьа
аҩыза аҽы бзиа ҵакны иахьалацәаӷәоз акәын. Аха араҟа
сара сылшара маҷын...
Аҽны амш шәшьын. Иҟәкыран. Аԥҭа еиқәаҵәақәа, акәымызцәеиԥш
еикәарҳәы ажәҩан иахаԥаны иркын, џьара бааӡарак
рқьышә иқәӡамкәа.
Қәак аундаз, аԥсҭҳәақәа ихчыло аӡы рымҵәама? иџьашьо
ажәҩан саҵаԥшуа сгылан сара.
Узгылоузеи? Ажәқәеи аҳәарақәеи еиҵых! иҿацаӡа
абжьы инасхыкәласыз схәыцра ссақәа аарԥсаҟьеит.
Уажәыҵәҟьа! сҳәеит, уаҳа нацымҵакәа. Амцхә ацәажәара
азингьы сымацәамызт. Аҳәарақәа акакала ажәқәа
инарыҵысхит, наҟ-ааҟ ҳшеибарххоз. Урҭ ишрылшоз ахш
азы иқәԥон, ҳара иаҳтәуп узаҳԥырхагоузеи, рҳәозшәа,
ршьапқәа ашьацра иҵарбаӷьа икны. Изулакь урҭ агәашә
иаалганы, ашҭа инҭасырԥалт. аха дара дырҩегьых агәашә
адчаԥалақәа рыхкәа кәапеи-кәапеиӡа иаакылыргон. Уеизгьы,
акылсшьа шырмоуа анырдыр, маҷ-маҷ рҽаадырҭынчит.
Ишанхалашәа еилагылаз ажәқәа саԥцаны агәарабжьара
сныбжьалт.
Арахә ршьапы иакәаҳахьаз агәарабжьара, иара ажәқәа
ршьапы асахьа аманы, ақыҭа иагәылсуан. Агәылацәа рлақәа
сангәарҭа, иахьтәаз рхы ҩыҵдырззан, ицәыс-жьысуа,
иҟрым-ҿрымуа, фырхьҳәа бжьык ааҭыргеит, нас еибарҩны
рҿаархан, аанда инкылафҩышәеит.
Дара агәылацәагьы рҳәарақәа рыжәқәа ирыҵырххьан,
уажәы рырахәқәа ԥхарсны наҟ-ааҟ иаасԥырцалт ихырчча-ҽырччо.
Сцон сара, ҳажәқәеи ҳгәылацәа рыжәқәеи саԥцаны Ҷаҷал
абнахь. Уи сзышьцылахьаз усын. Арахә Бзана акәара
ианынҭагыла, азы иафыҩуа, иблаҟьо, рыцлымҳәақәа еихрыҩруа
ҿамҩақәак наржәит. Саргьы арахә рхахьы сааиасын,
ӡык снаҿыхәеит. аха аӡы ацәаакыра амҵәазшәа иҟан.
Анаҟә ихчылаз акәара, аҭыҳәҭа иҭоушәа, зынӡа иаҵәахӡеит.
Акәара саныр, анаҟә салаланы кыр хара снаскьеит. Аԥхӡы
аасықәнаҭәеит. Сышьҭахьҟа сгьежьыргьы цәгьа исымбеит,
аха ажәқәа ргәы рҽанын макьана, аҳәра иаҟәыҵны еибарҩны
аҩныҟа идәықәлар ҟалон. Саанымгылаӡакәа анаҟә салаланы
сышцац сцон. Сыбжьгьы насырга-аасыргон, арахә ргә
рҭынчны аҳәра рҽазыркырц азы.
Ари аҽны абнаҿы уаҩы ишимбацыз анаҟә хчылан. Сахьыԥшуаз,
иаҳагьы аҽарыжәпозшәа збон. Арахә афатә бзиа
анырба, еимбӷьыжәаа аккара рыҽныларыԥсеит, аҵыхәтәан,
иахьцазҳәагьы сымбаӡо, инасымпыҵӡааит.
Схынҳәын, иаарццакшәа сдәықәлеит саргьы аҩныҟа.
Сныҟәеит, сеиҭаныҟәеит, аха сахьыҟоу сзымдыруа,
сбалыбаҭо абна саалахеит. Угәы уҽанӡамкәа алашьцара
ааухаԥар, исзаҩызахеит, ладеи-ҩадеи ахьыҟоу сзымдырӡо.
Ашоура сакит, сҿажәкуа аҟынӡа. Абӷьааҳәа издырит
сыжәҩа шыҭҟьаз. Еихиааны игылаз ашәҵла ҟьантазқәа
руак амҵан ҳамҭакы снамҵатәеит. Аԥхӡы исылҵыз сыласырбеит.
Маҷк сыԥсы ааиҭаскит. Аха схылдаӡылдо акәын
сшыҟаз. Цәаакырак алаӡамкәа анаҟә аҵлақәа рыбӷьыжәпара
илатәан. Џьара-џьара адгьыл аимҟьарсҭақәа рҿы, ахш
анхыҵлакь еиԥш, анаҟә саԥхьа ихалон еилачуа.
Сҩагылан сҿынасхеит. Аха иаҳа-иаҳа абна атоурахь
сеихон. Ирҳәо саҳахьан: «ауаҩы ижәҩа ҭҟьар, абнаҿ, имаҭәақәа
руакы, ихылԥа, ма икьаҿ аарҳәны ишәиҵар, иҭыԥ
дықәлоит» ҳәа. Саргьы скьаҿ аарҳәны исшәысҵеит, аха
заҵа исмыхәарыз, иаҳа-иаҳа сеицәахон, ацәа сҭанагалон.
Ацәыҵаҟәыкра иҟаз, цас иауазшәа, иаҳа-иаҳа аҽарӷәӷәон. Ас
ианахнарҟьалак, қәахәыҷыкгьы аулон, аха иахьаиахашҭӡаны
акәын ишыҟаз. Ажыц махәкәа снарыха-аарыхо, ҵлак ашьапы
снадгылеит. Убри аамҭазы иаасгәалашәеит ҳарҵаҩы
иаҳзеиҭеиҳәахьаз аҵатәхәы, ауаҩ абнаҿ дҟьалар, дахьыҟоу
злеиликаауа дыргақәак: «аҵла ашыцламшә ахьакәу, уи ҩадароуп. Иахьыҟьантазу ладароуп». Исгәалашәеит уи, аха
иагьа ҟасҵандазгьы, схы исзамырхәеит.
Сыбжьы неиҵыхҵәҟьан ҿысҭыр, иҟаларын сҿыҭбжьы
џьара абна илоу аӡәы иаҳаргьы, аха ихьымӡӷысшьеит,
сшәазшәа иҟалоит ҳәа иаҳагьы амца снаркуан. Ус сшаҟьо
сышнеиуаз, аӡиас сынхықәгылт. Иаасгәалашәеит ааигәа
ҳарҵаҩы дҳацны екскурсиа ҳанцаз, азы ҳанынхықәгыла
иҳаиҳәаз. Уи азҵаара сиҭеит сара:
Аҳы, Чанҭа, иуҳәозар, ауаҩ абнаҿ дҟьалар, амҩа злеиԥшаауа?
Сара иасҳәеит уи зны иҳаиҳәахьаз аҵатәы, аха иҟалах
здыруада, игәамԥхеит.
Зегьы ижәдыруаз ари, алабыҵәқәа ааԥыҵәҵәаны аӡы
иналаиԥсеит. Абар, абарҭ ахьаго алада амшын ахь ауп.
Шьҭахьҟа усгьы иҩадароуп.
Абас, арҵаҩы зны иаҳирбахьаз, абыржәы схы иасырхәеит.
Иаразнак алабыҵәқәа ааԥыҵәҵәаны аӡы инҭасыԥсеит. Урҭ аӡы иагон.
Аҵыхәтәан, сԥышәа ҳасаб азуны, сҿынасхеит. Амра
ҩхашлахьан ҳәа сыҟоуп. Анаҟә ихчылаз ақәа цырақәа
аалышәшәеит, аҟәкыра иҟазгьы аамаҷхазшәа збеит. Хәыҷык
сыԥсы аасылалеит. Аҩхаа аҟнытә ԥшакгьы хьшәашәаӡа
иаасҿасит. Сгәы аасырӷәӷәеит. Ус, сышнеиуаз, иҭбааӡа ауардын
мҩа игаз снанылеит, нас ахуҳәа Лаӷәашь аӡиас ацҳаҟны
саакылсит. Абар, амҩадугьы ылҳәа иахьгоу. Уажәшьҭа еилыскааит
сахьцашаз. Акыр сныҟәеит. Ус, ақыҭагьы саалалеит.
Анаҟә ааӷахан, амра ашәахәа аацәыҵыҷҷеит. Сылаԥш
нақәшәеит ҳашколгьы аҭӡрыбӷара шкәакәаӡа.
Аа, иааит ааԥынра. Ишышәҭра ишәҭны еиқәтәахьан
ашәырҵлақәа. Аԥсабара зегьынџьара быӷьҿала иҭалаҳан.
Ардәынақәа ихааӡа ашәа шырҳәоз, иааиԥхьхәыцаазшәа,
аҿықә-ҿықәра иналагон. Урҭ макьана иргәалашәозар акәхап
ааигәаӡа ирхыргаз ахьҭақәа...
Амра рацәак аҽмырӷәӷәакәа иԥхоит. Аха амш цқьа
ишьақәымгылац: амра зны-зынла иҟәандашьшьыраӡа
иҩагылоит, убас ишыҟоу иагьацымҵацәакәа инҭашәоит,
даҽа зных иааканарццеиӡоит, мамзаргьы ҽнак шәынтә
аҽаԥсахуеит март мзеиԥш.
Ауаа шьыжьымҭан аусурахь индәылҵуеит блуз заҵәы,
ма харԥ заҵәы, рыгәқәа каршәны. Ус, иааиҭашәан амш иаразнак
аҽааԥсахуеит. Ажәҩан аԥенџьырқәа аартны иара
аҩнуҵҟатәи ауаҭах ду аҿы аԥша еиҿадырсызшәа, аԥхара
ныҵаҳа ицоит. Аԥсҭҳәақәа рлакыҵа ҵыршәааны, аҭыӷьқәа
реиԥш, еиҿасуа ажәҩан иааҵалоит. Ахаҽаҳәагьы инкыдҵәоит
ақәа. Аԥша ажәҩа ҭҟьазшәа, зны армарахь ииасуеит,
зны арӷьарахь. Адәаҿы аус зуа ауаа еибарыҩны рҿынархоит
ахыбрақәа рыҵахь. Ибааӡаз усгьы дбааӡеит, зхы
ацәызгазгьы «Ҳаи иараби, изакә мшхазеи иаҳзыҟалаз!»
дахьнеиша днеины данаақәгьежьлак, амш хьаҳәхьачаны,
иԥхашьазшәа иааилгоит. Аԥсҭҳәақәа ишаҟьозгьы, иабаҟаз
рҳәо, ажәҩан акалҭқәа инарыҵашәкәа ицоит. Иааԥшыхуеит
амрагьы, акгьы ҟамлаӡазшәа иччо, иахьынӡалшо еиҵыхӡан
абырфын хахә ажәҩан инаҿанаԥсоит. Адгьылгьы агәы
ҿыцҳаҳараӡа, ицырцыруа, абла шьац ԥшшәыла ааҭыџьџьоит.
Ҩаԥхьа аԥхара адәы аҽаахьнагӡоит. Ҩаԥхьа ахьҭа иареиџьыз
арахәқәеи ауааи рҽааиҵыхны адәы инықәлахуеит.
Ааԥын заа «ахҵысҭа» ианхыҵлакь, нас абас адыруеит,
дад, ҭаҳмадацәақәакгьы еицәажәо агәарабжьара
иныбжьалоит. Урҭ неиуеит ақәеи аԥшеи иҿдыршәшәаз
ашәҭқәа ахькаԥсо инышьҭаԥшуа. Иааҭгылоит, дара закә
шәҭқәоу гәарҭарц рҭахушәа, иргәаладыршәозар акәхап
ираҩсқәахьоу аамҭақәа...
Ҷкәына ҳаракык ақыҭа иалалоз амҩаду ааихиҵәеит. Уи
деилфаҷа ар рымаҭәа ицәа инадшәало ишәын.
Имагәқәеи иҳәынҵәрақәеи иара абыржәы иааԥшыз
ааԥын мшеиԥш ицырцыруан. Идуцәамыз чамаданк икын.
Ахәызқәа ааԥҵәаны ахалара даҿын. Дхалон иԥсы ааиҭакуа.
Уи, уахьихәаԥшуаз, рацәак инирԥшуамызт, аха цқьа уизыԥшыр,
дшыццакуаз убон.
Алҩа фҩы ҵәыҵәӡа иԥынҵа ианааҭас, аҭҳара-ҭҳараҳәа
игәы ааинарсит. Иԥсыԥ ырлас-ырласны алага-ҩагарагьы
далагеит. Дахьынхаҵәҟьоз аҭыԥқәа данаарықәгыла, абӷьааҳәа
иааигәалашәеит ихәыҷра... Уи ианшьа иҽызқәа
дақәыртәаны днеигоит, иеиҳәоит ажәабжьқәа... Аха урҭ аки-аки еидҳәалаӡам, ицәынҵәоит. Ианшьагьы акы деиҵацалан
дамоуп... Ашьҭахь, игәалашәо иара амаҵурҭа давагыланы
дышҵәуоз ауп... Иан дыԥсит... Зегьы-зегьы игәалашәоит.
Аҭаацәа цқьа иҵәуаны еиқәымтәацызт, арахь еизашаз еизахьан,
еиҳарак аҳәса. Урҭ, ур-ур рымшха, амаҵурҭа рхагаланы
итәоуп. Акы аҳәара иаҿуп, закәыху седру ирҳәои
иззырҳәои еимаҭәахәӡам. Аӡәы ишьҭылхуа, даҽаӡәы
ишьҭалҵоит. Зегьы ахьгыло еихҟьашоит, еилаҳәуеит, арахь
иажәлан ҟаҵа рымаӡам. Рыбжьқәа...
«Рыбжьы мыждакәа ааиқәыркрауазеи хәыҷӡак...» абас,
игәы иаанагоит иара дахьгылоу, аха урҭ заҵа еиқәымтәара,
дара рыбжьы иҵәуоз рыбжьы аиҳа еиҳан. Иара уи ахьибоз
еиҳагьы игәы ԥжәаны дҵәуоит. Дара ирҳәац рҳәоит,
иҟаҵатәу иахәҭоу, иахәҭам аӷьалпалра иаҿуп, иаҿуп...
Ус, иара дҵәуо дахьгылаз, лхы иқәкны лҿаалхоит ԥҳәыс
абаак, дҩацәӡа. Уи лылақәа камкамуа инаидылҵеит: «Уцаны
аӡы ҳзаага!» Лыбжьы аҵааиԥш ихьшәашәаӡа иааилсуеит,
дахьгылаз днеилууан, игәы нҭыԥсаа ицеит. Ихәы-ижьы
қақаӡа инеилагылеит. Иаразнак иаагәеиҭеит ихәыҷра аԥхыӡ
хааиԥш инеихыҵны ишцоз.
Иан дыԥсит...
Абар сааҭбжак мҵӡац аведрақәа наиҭаны аӡахьы
иҿынадырхеит иааизаз агәыла ҳәсақәа. Аӡаагара
даҿуп шьыжьы аахыс... Даҿуп. Иҭацәыз аҳаԥшьақәеи
аиаҳәақәаҵәҟьеи ирҭәхьеит. «Нан, уажәшьҭа иааугаз азхоуп»
ҳәа, даадәылҵынгьы аӡәы дгәалымҭеит. Ма ахацәа
рахьтә аӡәы... Иара аведрақәа рхы ааинҟьо данаарывалалакь,
дара дрымбаӡошәа ганха иԥшуа, рус еилахазшәа
инаиаҩсуеит. Иан дыԥсит...
Илаӷырӡқәа икәаашо, иику аведрақәа инархаҭәоит. Уи
ибжьы мыргаӡакәа дҵәуоит-дҵәуоит, аха изхәарҭоузеи...
Ус, дааԥсан данааҭгыла, даҽа ԥҳәыс ҟьаҟьа дук лыбжьы
наиқәлыргеит: «Араанӡа уааишь, уан мыжда, акаруаҭқәа
еиҭагатәуп...» Иан дыԥсит...
Днеит уахь, иара иведрақәа наргыланы. «Акаруаҭ унах!»
аӡәы адҵа ҟалҵон. Иара аарла ирҳәазо иахьиарҳәаз аҭыԥ
аҿы инаганы ианиргылалакь, даҽа ԥҳәыск дҿыцҳҳараӡа
дааҩналахуан. Уи лыбжьы аалыргон: «Изакәызеи шәызҿу,
ари ара иаҭыԥым!» Ҩаԥхьа ирҳәазо иахьышьҭихыз ашҟа
иман иҿынеихон. Ах, абыржәы иан даацәырҵуандаз, урҭ
иралымҳәарыз: «Изакәызеи шәызҿу, шәидызцалазеи схәыҷы?!»
Аха дабаҟоу иан...
Иан дыԥсит...
Аԥхӡы хьшәашәаӡа изқәа ианкыдшыла, ихәыцрақәа даарылҵит.
Уи иџьыба инапы нҭишьын, ичабра ааҭиган, аԥхӡы
иааиҿашыз налаирбеит. Ҽа ԥыҭрак сыԥсы ааиҭаскып, иҳәан,
длаҟәын, ичамадан наргыланы ахы днықәтәеит.
Ҩаԥхьа ахәыцра дынҭанагалоит. Иааигәалашәеит ианшьцәа
рҿы данырааӡоз, уаҟа иабгьы иҭыӡшәа шырҳәалоз, шаҟа
дуаҩы бзиаз ҳәа, аха дышдырӡхьаз. Иааигәалашәеит иашьеиҳаб, аибашьра данцоз, иеиҳәаз ажәақәа: «Ухаҵазар,
уандухалак ҳаб иҵәҩаншьап умырӡын!..»
Уиаахыс шаҟа шықәса ҵызеи! Иаргьы изҳан, аҵара
иҵеит. Уажәы аррагьы ихганы дааит. Дгьежьит уи иаб
иҵәҩаншьап ашҟа. Иԥсы анааиҭеик, дҩагылт. Такәы данынаскьа,
игәеиҭеит иаб иашьа Татыгә иҩны ӷьазӷьазуа,
иҿыцҳҳараӡа иахьгылаз. Иара иҩны аҽаҵәахуашәоуп уажә
ишгылоу. Ари адгьыл ажәытә иаб иоуп иаазхәаз, аԥара
ахҭынҵаны. Татыгә усҟан аҽаџьара дынхон, аха арахь иаб
иоуп дааганы дынзырха. Ирҳәоит, зегь бзиан раб даныҟаз...
Аха уажәы?! Уажәы даҽакхеит. Аԥхьа Татыгә иԥҳәыс длыдгыломызт,
аха хәыҷы-хәыҷла лара лахь диалгеит. Нас иаб
иашьа ирзеиԥшыз ашҭа ишеит агәҭа, ишьақәиргылт гәаныла
ихатәы планқәа. Шаҟа илшалакь, шаҟа ҟаиҵалакь, иҷкәын
аиҳабы абра мартаӷа-чартаӷа дынирхарц. Уи ауп ииӡбыз
ашьақәргыларагьы напы аиркит. Иара абри иагьазхәыцуан
ес аашар иԥҳәыс Суриеи иареи. аха иара арра данырга,
аҵыхәтәан раб иашьеи уи иԥҳәыси рҟазшьақәа акалашәа ирыԥсахит.
Урҭ ирласы-рласны ашәыҟәқәа изыҩра иалагеит. Есымза
апосилкақәа еишьҭаҵаны изынарҭиуан. Уи иаҵаз издыруамызт,
аха иара иахь ихьаҳәны ишыҟаз ибон. Иаргьы
дара акалашәа игәхьааиго далагеит.
Уи есқьынгьы игәалашәон дахьиз иқыҭа, ихәыҷра ахьымҩаԥысыз.
Есқьынгьы игәалашәон иашьеиҳаб иажәа: «Ухаҵазар,
ҳаб иҵәҩаншьап умырӡын...»
Иажәӡаны ишааиҿышәшәара иҿаз агәашә аартны иашҭа
днықәлоит иааиз аҷкәын. Игәы аҵәуара иакуа аҟынӡа
деиҵақьны даақәыԥсычҳаит. Иблақәа ԥшаауан. Уи иаагәеиеит
аилас-ҩеилас ирцәынхашәа иҟаз ашәырҵла. Цқьа даннахәаԥш,
ибеит ипаҟә-паҟәӡа рҷапан камԥсацкәа зыбла
хәыҷқәа аакылзырҳәҳәаз аҵәа хәыҷқәа. Нас илаԥш надхалеит
рыҩн хәыҷы, ала икҿарцалазшәа уажә иахьгылоу. Рца
акәзар, ихынааӡан, ахыб неины адгьылаҿ ишьҭалахьан.
Иаб иашьа дахьынхоз ахь данԥшы, уи иҩны ҿыцны,
ԥыхьатәи аҭыԥаҿ акәымызт, еиҭаганы иргылахьан, кыцла
ихыбны, абаҳчара ахы аалыҳәҳәо унықәԥшуан. Ԥыҭрак
ашьҭахь иааиз аҷкәын дааиԥхьхәыцаазшәа уахь иҿынеихеит.
Иаб иашьа илагьы аху-хуҳәа ишуа аҿаанахеит.
Аԥшәма уҟоума, аԥшәма?!
Ҳаи, ҳаи, ҳаҟамкәа, иҳахьзеи! иҳәан, ибжьы аанҵәаанӡа,
аҩны ашә еимԥааны даадәылҵит иаб иашьа.
Иаадәылҵыз шықәсыла акрихыҵуеит уҳәартә дыҟан, аха
ҷкәынак иеиԥш деилҟьаза даацәырҟьеит. Иԥаҵа еиқәаҵәақәа
џар-џаруа наҟ-ааҟ  ицламҳәа иаван, аӡы иҵнаӡәӡәааз алаԥан
ԥашә еиԥш. Иара дузымдыруа раԥхьа дубар, ачча уакны
уагарын, ихы иҿы абааны, аха гыларылагьы дмаҷымкәа,
ихьацәа хылԥа акәыкәбааиԥш ихы иқәыршәны, иблақәа уи
ихьацәа хылԥа иааҵыҳәҳәо. Иааиз аҷкәын зназы днеилыԥсаа
дцеит, ари дызусҭоу изымдыруа. аха иара дидырын, дыччо:
Ҳаит, Аԥҭа уоума, Анцәа уиныҳәааит! аниҳәа, еиҳа
ауаҩытәыҩса исахьа имоушәа дааҟалеит. Аԥҭагьы иаб иашьа
иахь иҿынеихеит.
Дызусҭада, уара, ала зеишыз? дҵаа-ԥшаауа, лылахь
лнапы аԥыракны, лԥыраҳәа гьало ашә даадәылҵит иаб иашьа
иԥҳәыс. Аҵла анажәлакь ақәцә шыҟало еиԥш, уи лхы
агәҭахь еилӷьашааза ана-ара лхахәышла алԥшуан.
Унан, Аԥҭа уоума, уара ушеибгоу!.. лҳәан, лнапы
ыргьежьуа иара ишҟа лҿаалхеит, лыбжьы ацуҭа иаахыҵәо.
Рыцҳа, уажәшьта уаб инхара урӡрым, лҳәеит, иҭҩаа иҟаз
ллакыҵақәа лкалҭ аҿацәқәа нҭшьы-ааҭшьуа. Иаб иашьа
иԥацәагьы ааины Аԥҭа аԥсшәа иарҳәеит. Иара ус баша сасык
дырҭаазшәа, ихьшәашәа-хьшәашәаӡа. Нас иаахынҳәын,
ӷәарапара иныҵашәкәа ицеит. Аха Аԥҭа урҭ аҽакалагьы
дрықәгәыӷуамызт аҟынтә, иџьеимшьаӡеит.
Еиманы аҩныҟа иныҩналеит. Ианынатәа, Суриа дыҩдәылҟьан,
армарахь ҿылтуа, арӷьарахь ҿылҭуа, лгәылацәа
еизылгеит. «Иааиз дшәымбо?!.» дырзышьақәкуамызт лара.
Агәылацәа, урҭ ргәылацәа уҳәа аӡәаӡәала инеишьҭалан,
абахә анҿыбго еиԥш, уаахьаԥшаанӡа ашҭа аадырҭәит.
Иаразнак иааикәшеит, иааилагьежьит; игылаз дубарын,
итәаз дубарын. Уара умсит, сара сымсит ҳәа, уажәы-уажә
еибапатууан. Аҵәцақәа ҭәуеит, иҭацәуеит, иржәуеит,
еиҭаржәуеит, игоит аныҳәаԥхьыӡқәа. Аӡә далгар, даҽаӡә далагоит...
«Уара умсит, уштәара...» еицәнымхаӡо шьоукы
ҳаҭыр еиқәрҵоит. Аԥҭа зегьы ҿыцбарах ибон.
Ачашәқәа ирӡыз уажәы-уажә астол ахи-аҵыхәеи инахьырыгӡоит.
Аԥҭа абыржәы дҩагыланы ддәылҵыргьы цәгьа
ибом, аха... Арҭ иара изын ами «аџьабаа» зырбо...
Ишԥасҳәари, уи арԥыс дныҳәазааит! ибжьы ҩарылҟьеит
аҳаблаҿтәи аҩыжәҩы Андроу. Уара уабшьҭра умырӡит,
шьҭа уааит угьежьны, уҩныҟа, ари ус бзиоуп, ҳәарада...
далгеит шиҳәоз Аԥҭа, уи деиҭаналагон. – Ишԥасҳәари,
ишԥасҳәари, арԥыс, уныҳәазааит, уара уабшьҭра умырӡит,
шьҭа уааит угьежьны, аҩныҟа, уи ус бзиоуп, ҳәарада... Андроу акы иҳәаҵәҟьарц шиҭахыз игәы азцеит Аԥҭа, аха
изҳәомызт, изыгәаӷьуамызт...
Ашьжьымҭан Аԥҭа данааԥш, дышьҭан иаб иашьа иҩны
азал дуқәа руакаҿы. Аԥенџьыр икыдыршәылаз аԥарда амра
шәахәа хааӡа иалҷҷон. Аԥҭа дахьышьҭаз дҩагылан, днеины
аԥенџьырқәа ҟьаҟьаӡа иааиртын, адәахьы ашҭа днықәԥшит.
Рацәак хаара рыҵаӡамкәа иҷырҷыруан ҵарақәак. Урҭ,
еиҳа иласны аҵла махәқәа еимыздо ҳәа еисозшәа, аттаҳәа,
џьарантәи џьара икыдԥрылон, еиқәтәашьак рымаӡамкәа,
аҵла махәқәа еимакуа.
Иаха еизаз алақәа мақьасуа ааҵра иҵан. Урҭ уажәы-уажәы акы еимакны еигәдибаҵон. Аԥҭа дхәыҷаахыс
алақәа реибарфара бзиа ибон. Урҭ илаԥш аарыдхалеит.
Лаӷра дукгьы шааиуаз аниба, ибжьы ныҵакны даԥхьеит.
Акыр сиҭомашь ҳәа агәы ҩан, ихьышьшьы иақәыз алымҳа
џарџарқәагьы ираахашәа, иҵаԥшуа иааины иааиҵагылеит.
Егьырҭгьы уи инахьыԥшын, еизаны иҵаҟа иааикәагылеит.
Аха иара алаӷра анирырҳа, «аақ» рҳәан, егьырҭгьы насын,
хәдацәахьы еиҵагьежьны иааибакит уи алаӷреи лаԥшьки.
Ус, егьырҭ ахьгылаз ишеицрыхоз, егьырҭи дареи неилаҳан,
«рымаҭәақәа ԥибажәжәеит». Ас, ацҭыԥ еибаргозшәа аниба,
дрыҵаҟьо, ииулак иааиҟәицан, аҩныҟа дааҩналахын,
ииарҭа днылатәеит. «Ауаагьы абас аӡәы еилеигалоит, мамзар, қьафшақә ҳәа еисуам, аха ауаагьы зеиԥшроу еиԥш.
Ауаа зегьы уаазар, арыцҳареи агәаҟреи ауҟалахуаз!» игәы
инҭиҳәааит Аԥҭа.
Иҽеилаҳәаны адәахьы данындәылҵ, иџьоушьаша, еисуаз
алақәа ықәҵны ицахьан. Аҭаацәагьы уаҩы димбеит. Зегьы
џьара ицахьан. «Еибыҳәаны зегьы ықәҵма?» ҳәа Аԥҭа
данаақәгьежь, Суриа ауҭра дҭагыланы дҽон. Уи дкеикеиуа
дыҟан, абыржәы дҩагылазшэа. Ларгьы, Аԥҭа данылба «Уара ушеибгоу...» лҳәан, лнапы ыргьежьуа, ишимуаз,
ауҭра дааҭыҵны лҿаалхеит.
Ди (ус леиҳәалар иҭаххеит Аԥҭа), аусҳәарҭа аҟынӡа
сцарц сҭахуп шьыжьнаҵы...
Ибзиоуп, нан, уара ушеибгоу, аха ҿмырҵысы сушьыргьы
уахь усзышьҭуам. Акыргьы зухьеит, иахатәи ахәцха
усзахартәом, лҳәеит Суриа.
Аԥҭа уаҳа иҽмырххакәа иҽааникылт.
Арха дықәланы днеиуан Аԥҭа. Дахьынаԥш-ааԥшуаз,
ԥасеиԥш акәымкәа, уажәы иаҳа ихтыран ақыҭаҿ. Аусҳәарҭа
акалҭаҿ адәы еиужь шшапаӡа, ауанҭа нықәыршьызшәа,
еиҟараны инашьҭын. Игәалашәоит, Аԥҭа, данхәҷызгьы
абри адәаҿы ауаа еизон. Еиҳарак аныҳәамшқәа раан
ахәмарракәа ҟарҵон: ашәаҳәара, акәашара, ахаҳәырԥара,
аҽырхәмарра,  аха абарҭ зегьы ахәыҷқәа иҟарҵоз ақьалеиԥш
аӡәы инеилаижьын, иара иахьанӡагьы аҽазеибымҭо иааиуеит.
Ари адгьыл анкьатәи агәы аман инымхаӡеит.
Уи ҭаԥҽҽуп ана-ара. Ара адәаҿы заҟантә дыҩхьааз Аԥҭа
даныхәыҷыз... Адәы азганкаҿ игылаз араҵла уаанӡеиԥш
иџаџаӡа иаанхеит. Ҵабыргуп, уажә дахьахәаԥшуа ибсит,
хьыхь-хьыхь махәҭақәак неилыҩры-ааилыҩрит, аха
кыр дажәхьазаргьы адауаԥшь – ддауаԥшьуп... Ирҳәоит,
уи адыд-мацәыс кырынтә иаӡывасхьан аҽадцалаӡан,
аха аганқәа анкьа иахәхьазгьы ӷьеит, ацәама-жьыма
еиԥнагалахьеит.
Аԥҭа ари араҵла ашьапы днадгыланы иааишьышьуеит.
Уи убри аҟара игәхьааганы дыҟан, иара иеиԥш ари араҵла
агәеисыбжь иаҳауан.
Уи даара иҩыза бзиак кыр аамҭа димбацкәа уажә дааиԥылазшәа
араҵла дацәажәон...
Сара ишыжәбо ҿыц нхаҩны сшәыднагалеит, иҳәеит,
Аԥҭа дыԥхашьа-ԥхаҵо, аколнхара ахантәаҩы Хаҭа днаизыԥшны.
Иҟоуҵарызеи, ус ҟалалоит аԥсҭазараҿ, иҳәеит Хаҭа
игәынамӡара иажәа ианыԥшуа.
Аха са сҟны иҟалаҵәҟьеит...
Уара удагь ирацәоуп.
Сара схы шәхымбаакәа сгьежьит, сқыҭауаа шәышҟа,
акыр сшәыхәозар.
Иҭабуп, баба, узлаҳахәо рацәоуп, иҳәеит Хаҭа, ибжьы
гәаҩа аразра аныԥшуа.
Убри аамҭаз ашә аӡәы днаснасит.
Уҩнал, уҩнал, уаб рыцҳагь уаҳа иуӡомызт, иҳәеит
Хаҭа, ибжьы ныҵакшәа, аха иааиуаз иаҳартә.
Ее, ишәҳәалакгьы, уи саб шәиҟәаҵындаз, иҳәеит,
Хаҭа ибжьы аанҵәаанӡа иааҩналаз аҷкәын.
Шәеибадыр, ари аиҵбыратәи апарторганизациа амаӡаныҟәгаҩ
Иуана иоуп, иҳәеит Хаҭа, дахьтәаз дҩагыло.
Аԥҭа аԥхьа уи дизымдырӡеит, аха цқьа данынеиҿаԥш,
аҳаҷаҳәа дааигәалашәеит Иуана. Иара Иуанагьы Аԥҭа иаразнак
дидырт. Урҭ ааигәдибаҳәҳәалеит. Игәыдибакылт, ихыдибакылеит.
Абар, ассир, сара еибасырдырып ҳәа акәын сгәы
ишҭаз, уажәшьҭа сара сыжәдырла, иҳәеит Хаҭа, ибжьы
гәаҩа неиҵыхны дыччо.
Аиҩызцәа хыма-ԥсыма рхәыҷра ргәаладыршәон, иргәала-дыршәон ишеиҟәнагаз, еибамбеижьҭеи шаҟа ҵуаз...
Уара уаҳзаазааит, аус злоу убри акәын, егьырҭ ҳара
иаабап, ҿааиҭит уи, Аԥҭа иҭагылазаашьа атәы аниҳәа. Нас
ахҩыкгьы еиманы аусҳәарҭа иналбааит.
Аԥҭа ҽагаҿыла мацара иашҭа казказуа ирыцқьеит.
Аҩын хәыҷы игылаз ашәқәеи аԥенџьырқәеи ааиртит. Аԥша
цқьа ҩнаирсит. Асаркьа зҭасаз аԥенџьырқәа дрыхәаԥшуа
дааҭгылеит. Урҭ злыху узымдыруа иҟан. Абызкаҭаҳа рҿалан, шаҟантә ирҿагьежьыз-ирҿахынҳәыз седру... Уи ашьҭақәа
зехьынџьара ианпыҟҟала иахьыкӡан. Хазы ақәа
ахьаднаҳәалоз ажьы иаҿыхоз анапхыц еиԥш ашьҭрақәа
хәхәа-хәхәаӡа иалган. Зеиуа хкы уҭахә асаба иаднаҳәалоз,
ицәыҵабааз алтәӷәы еиԥш, акаҭ рҿашьыхаа иакын. Аԥҭа
дмыццакӡакәа уи арыцқьара далагеит. Зны ҳәызба ԥынҵала
иӷьӷьон, зны акьынтыжә ырцәаакны иалеирыцқьон.
Ус, хәыҷы-хәыҷла асаркьақәа рыбла еиҵәарақәа ааԥшуа
иалагеит. Аԥҭа иааԥшыз аԥенџьыр алақәа дыркылыԥшуа
аусура даҿын. Ԥыҭрак ашьҭахь урҭ кеи-кеиуа ирыцқьаны
далгахьан. Аҩнгьы, абла ҿыцқәа азҭеиҵазшәа, иччо адәы
инықәԥшит. Уажәы иааԥшыз аԥенџьыр аблақәа ажәҩан
агәы еиԥш ииаҵәан. Зегь рыгәқәа ҿыхан, рыблақәа еихаччо
наҟ-ааҟ  ииаҵәаӡа еихәаԥшуан. Аҩныргәқәа ахьеиҟарамыз
еиҟареитәит, иԥссеит. Амца еиқәиҵеит.
Адәахьы ддәылҵны, иҩны данахәаԥш, уаанӡа зхы ҩнапыкла
икны игылаз уажәы ахы ааириашазшәа иааҟалеит.
Ихәхәаӡа зҽыҩеиҵызхыз алҩаҵә иаҳәон, уажәшьҭа амш акыр
аамҭа еиламхәаргьы ҟалап ҳәа. Дгылан иашҭа дахьҭаԥшуаз,
Аԥҭа ибон ихыфаа-ҿыфааны аихаԥсыхә иадыргахьаз аҵлақәа.
Иаб иашьа Татыгә дахьынхо акәзар, ибаҳчаха, еихашьшьы
игылоуп. Ишәҭыша шамаха ишәҭны еилгахьеит.
Ишаҟә-шаҟәӡа ардәына ааӡақәа ана-ара иҩылԥраауеит. Акы
рбазшәа ирҳаны иҿықә-ҿықәуа абаҳча аҵыхәахь иԥырны
ицоит. Аҩны акәзар, еихагылоуп, акыц иақәу цырцыруа
иуҿаҷҷоит. «Ара раԥхьаӡагь анхара ашьапы зкыз сара саб
иакәын... Аха саб дыӡит, дахыԥсааит, аԥхьа ҿызҭыз акәыкәу
ԥсит ҳәа... » ихьааган даақәыԥсычҳаит уи.
Убри аамҭаз адгьыл иаахәыҵҵызшәа, Аԥҭа дахьгылаз
иааидԥалеит Суриеи Татыгәи.
Ҳаи, иахьа ухала уаанхан, ҳаԥсындаз... Ҳааухнаган,
амлагьы уаҳцәагеит, иааицдырӷызит.
Иахьа аус ду ууит, удыруоу, иҳәеит Татыгә. Дыҽхырҵаауа
иӡарақәа кны дахьгылаз, уи уажәы аԥҳә ҿаҳәа,
аҟәынџь иахадырсыз, деиԥшын, дҵыкка. Зны аҩада дцо,
зны алада дцо, Аԥҭа иирыцқьаз ашҭа дҭаԥшуан.
Имцым убама ирҳәо, уи ицәажәара инациҵеит, ар
рыҟны абас ауаҩы драаӡоит анырҳәалакь, сара ихасҵаӡомызт.
Аха уажәшьҭа аргама агәра згартә избеит, умбои,
дад иҳәахт Татыгә, Аԥҭа дахьгылаз дихәаԥшуа, уаргьы
арра умцар, угәы иалымсын, абас уеилҟьа-еилӷәыцәӡа
узыҟаломызт. Ауаҩы драаӡоит, баба... Акы ибоит, акы
иаҳауеит, мамзар, умбои, ара иаанхаз аҷкәынцәа иауан-иашәан акымзарак рылаӡам, акы аҟаҵарагьы рҭахӡам. Урҭ
ҩбеи-ҩбеи еицуҵар шаҟа ҟало рыздырӡом. Арахь ацәажәара
аан уԥаҵа иахьынҳалоит...
Иара Татыгә ииҳәаз иажәа иара иԥаҵа ааигәаланаршәазшәа,
дааҭрысын, уи наҟ-ааҟ иааиԥхьишь-шьааит еиқәыртәо. Урҭ уа рҭыԥаҿ ишыҟоу цқьа игәеиҭарц
иҭахызшәа.
Уара узҿу акәым, схәыҷы аҩныҟа даагалеи, нас илҵқәаз
ҳауҳәалап, лҳәан Суриа, лхаҵа днеизыԥшит, уи дидгылозу,
диҿаԥозу узеилымкаауа.
Суриеи Татыгәи Аԥҭа дрыманы ашҭа ианыҩҭала рыҷкәынцәа
Маци Иадгьаци ныҵаба ицеит.
Аӡлагара аӡы аназҳалакь еиԥш, «ахуҳәа илаго» инеишьҭалеит
амшқәа. Ақыҭаҿ иаҳа-иаҳа аусура еилашуан,
аҽарҭбаауан. Аԥҭа иҩызцәеи идырцәеи ирызҳауан, иқыҭа
ашьагәыҭхара даҿын.
Џьара ҭаҳмадацәақәак уи данырбалакь, дызусҭоу анааилыркаалакь,
ражәақәа, акәаркәашьа ианыҵыз рахәыцк
еиԥш, еиҵыхәхәа, еихышәшәо аҿынанахон, Аԥҭа иаб
аҟазшьа бзиақәа шимаз, шаҟа дуаҩы иашаз, шаҟагьы
дҳалалыз, изакә чеиџьыказ имаз... Аҭакәажәцәа данырбалакь,
урҭгьы ирҳәон, уи лакҭалеи ԥшра-сахьалеи иан
лахь иаҳа дшыҟаз. Аԥҭа арҭ иаҳалар зиҭахымыз ыҟан.
Абарҭ ацәажәарақәа рышьҭахь уи игәнигон, ихьааигон,
дархәыцуан иани иаби рыԥсҭазара, иашьа итәы... Зегьы
ҿыцҳҳараӡа иаԥхьа иаацәырҵуан. Ҩаԥхьа игьежьыз
ихәыҷра неихыҵны идәықәлон... аха уи зҳәоз урҭқәа зегьы
рзеидымхәыцлозар акәхарын. Дара ртәала ахә ршьон, ирӡон
аԥсҭазара. Арҭ ус баша ицәажәошәа ауп ишыҟоу, аха
ҳзашьҭоузеи ҳәа ицәажәо дмаҷуп. Урҭ рыбжеиҳараҩык иахьагьы
аҿар ирывагыланы аус руеит. Иабааргои абриаҟара
алшара? Аҿар ирылааӡалатәуп, урҭ раҳаҭыр еиқәҵашьа,
рцәажәашьа, рыламыс. Уи азыҳәан арҵаҩы бзиа даҭахуп.
Шаҟа дмаҷузеи арҵаҩы адунеиаҿ. Ауаатәыҩса реиҳараҩык
арҵаҩра иазкызар акәын... Иҟалап, усҟан уажәы иҟоу
агәаҟрақәеи аилахәарақәеи ҟамларгьы.
Аҽны икыдхаҽа ақәоура иаҿын. Ариабжьарак иагхаз ханарҭәаауашәа.
Аԥҭа ишнел иҵаршәны ҳамҭак ацәарҭаӷәы
дықәиан, аԥенџьыр аҟынтәи ақәа аушьа дазԥшуан...
Абыржәоуп уи иангәеиҭа иҩны шаҟа ихәҷыз, шаҟагьы
аганқәа ҭшәаз. «Амш цәгьа аҭыԥқәа арҭшәоит» ҳәа ирҳәо
ҵабыргызаап... Уи иблақәа ԥшаауа аҩны иҩнан. Ибон иара
иахь иааскьаӡаны ахәыблы иқәыӷәӷәозшәа.
Абри аҽны уи иаԥхьаҟатәи ипланқәа шьақәиргылон.
Иӡбеит арҵаҩрахьы диасырц. Ихыҵны идәықәз ихәыцрақәагьы
раӷәра рҿархха, иара абри аҭыԥаҿ иааникылеит.
Уеизгьы, макьана ишибац ибон иҩны шаҟа иҭшәахаз, ибон
иҵабырны ахәыблы лбааҟьаны аҿаанахозшәа.
Иаамацәысын, инашьҭарххны идыдит. Аԥхын қәа
ахаҽаҳәа иԥжәаӡаны аҿынанахеит. Ари сҽацәыԥхьакны
стәаӡар ԥхашьароуп ааҟаиҵан, дахьықәиаз даагылт,
дгәырӷьаҵәа ашҭа днықәлеит. Ақәа ацәыкәбарқәа пҟыш-пҟышӡа инеиуан. Аԥсҭҳәақәагьы руапсцәқәа рыла ацәыкәбарқәа,
аԥш цыреиԥш, арыӷьалагьы арымалагьы ирҟьон
аҳәиҵәҳәа. Иауан ақәа, ажәҩан зегьы агәыдкыланы. Адгьыл,
ариабжьарак ишыҩкшәа иҟаз, аӡы ажәуан иаҵашьшьы. Аԥҭа
данхәыҷыз еиԥш ақәа ацәыкәбар дуқәа инапқәа ргәаҩа
иамҵеикуан. Аԥҭа уи дазыӡырҩуан, иаҳауан ааԥын абжьы,
аԥсабареи ауааи рыԥсы ҭазҵоз ааԥын абжьы, агәырӷьара
ашә аазыртуаз. Иауан ақәа, адгьыл иқәчуан. Аҩарқәа ҿыхан
амҩақәа ирнын. Аӡиасқәагьы рыбжьы ҭыргон, рымҩақәа
дырҭбаауан. Иауан ақәа... Иауан ақәа... Акыр шықәса
аҩаршьҭра зывгамыз аҩны, аӡы шадчылоз ибеит Аԥҭа.
Инханы иҟаз ибаҳаи иҽагеи аашьҭихын, аҩны аҩаршьҭра авгара
дналагеит. Аҩар маҷ-маҷ амҩа неиҭан, акәара-кәараҳәа
ашьҭра нылнахит. Ихыкәкәон амш, иҵыкәкәон аҩаргьы.
Амра ҩҭагьалахьан, аԥсҭҳәақәа ахы анаарывҵнарҳәҳәа.
Мрагыларахь зеиԥш цәаԥшҭәхә уҭаху ала икәалкәаџьо
ацәаҟәагьы ныхнаҵеит. Аԥҭа уи дахәаԥшуа даагылеит,
аха иаразнак ихаԥыцқәа иҵәахит. Иааигәалашәеит ианду
иалҳәалоз; «Ацәаҟәа анубалакь, ухаԥыцқәа аумырбалан,
мамзар, ухаԥыц каԥсоит» ҳәа. Абри даархәыцит Аԥҭа:
«Шамахамзар, ажәларқәа зегьы бзиа ирбоит ацәаҟәа, ҳара
уи рацәак иаҳҭахым, «ацәаҟәа хатәалааит» ҳәа ианышәиуа
ыҟоуп. Абри абас изыҟалазеи?» ихы дазҵаауан Аԥҭа, аха
уи, егьа иургьы, аҭак изыҟаҵомызт. Ақәа зысыз абыӷьҿа
иаҵәҟаҟараӡа иааԥшит. Абаӷырқәа ацәҟьарақәа рҿы итәаны
рыҽдырбон. Ажәҩан иааҵалеит ажәҵарақәа еивасуа.
Урҭ рҽыларҟәны, ашҭаҿ инышьҭас-ҩышьҭасын, Аԥҭа
иҩны хәҷы инакәша-аакәшеит.
Ҽаанбзиала, ҽаанбзиала! иҳәеит ибжьы ҩҭыганы.
Ажәҵарақәагьы «ҽаанбзиала» гәырӷьаҿҳәашас иргошәа,
ахҿақәа реиԥш ажәҩан иҩалалеит.
Аҵыруа хәхәаӡа инаниҵеит Аԥҭа ихкаараҿы. Данаахьаҳә,
ҟәараанк ааины аҵыруа ахьналагоз итәахьан. Иара аҟәараан
даанагазшәа, аӷьара дыхгылан иаб иашьа Татыгәгьы.
Уа бзиа ууааит! иҳәеит, дыгәхьааган дааизшәа.
Бзиара жәбааит!
Дад, ак уасҳәашан, умбои, иҳәан, Аԥҭа днеизааигәахеит
уи. Аԥҭа, иҭахӡамкәа ицәқәа ааникылан, дӡырҩуа дааҭгылеит.
Ус ак әым, цәажәарак сымоуп, иҳәеит иара, ииҳәо
еиҳау уск ыҟамшәа адунеи ахьыршаз. Уааи ана алакациақәа
рымҵаҿ ашәшьырагь ыҟоуп, уахь иҿынеихеит Татыгә.
Ианынатәақәа, иажәа аахиртлеит:
Уареи ҳареи ҳшыҟоу, умбои, дад, сара сҳәарас иуҭахузеи?
Сашьазаҵә иԥа уами... Ҳаигәырӷьеит уаара. Иубоит,
иҳалшаз ахәыҷ азы, Анцәа ибома, ҳхы ҳамеигӡеит. Абра иахьагьы
ҳаԥсы ҳнапы иқәҵаны уара узын иаҳкуп. Иаҳҭахуп
ауаа зегьы шынхо унхарц, унҵырц. Ҳара уара узын џьабаа
дус иаабахьоузеи, угәы ҳзыблыртә еиԥш, аха усгьы иубоит, аҵара ануҵоз аахыс иҳамаз ахәыҷы ҳамеигӡеит. Аррахь
уаныҟаз, уҟан. Угьежьаанӡагьы, ишудыруеиԥш, есқьынгьы
иуабжьаагон уаб инхарахь ухынҳәырц. Ус иагьыҟоуҵеит. Зегьы
ҳгәы иҭамкәа, ҳхы иҭамкәа ҳургәырӷьеит. Ҳазҭахугьы,
уаб рыцҳа ихьӡ ҳәаны, уи иԥа дааижьҭеи иҟаиҵо шәымбои
ҳәа иулаҽхәоит. Уи даара уаҩы дзеигәырӷьаша усуп. Убри
каумыжьроуп, абааԥсы. Ҳара, мықәаа, Араду ақыҭа инхо,
ишубо, ҳрацәам... ҳабзиа мацара адагьы акы рдыруазаргьы...
ари аҵыхәтәантәи ажәа аниҳәа, дааҿаха-ааҿахеит Татыгә,
аха усгьы инмырԥшкәа иажәа иациҵон: Умбои, дад, ара
уааины унықәкьакьеит, аха анхарахь макьана уабаҟоу!
Аԥҭа уи дизыӡырҩуа дтәан, аха зныказы акы ахы ахьцоз
иахьаауаз изеилымкааит.
Аха даназхәыцқәа, игәы азҩо далагеит Татыгә дахьҭахысуаз.
Уи зысҳәо, умбои, баба, дцәажәон Татыгә, угәы
коумыжьын, аха уара уқәлацәа даҽа мҩак шьҭырхит. Даҽа
напҟазарак рҵеит. Урҭ, баба, аԥара дырҳауеит. Ишубо, ма
ашахта иҵоуп, ма ихәаахәҭуеит... Ара уара уеиԥш адгьыл
цәԥуа иқәымтәеит. Уи акгьы унамҭар ҳәа сымшәои, сбаба,
иҳәан, «сбаба» ажәа инақәырӷәӷәаны Аԥҭа днеиҿаԥшит.
Аԥҭа алаҿимҭит.
Акы узҭо, баба, акы узырҟаҵо ԥароуп! Аԥара анумам,
настәи башоуп, унхара иԥҽу ҳаԥшьак иаҩызоуп, заралымзар
феидак уоуам, сбаба!..
Аԥҭа лабыҵәк ԥыҵәҵәо дӡырҩуа дтәан. Татыгә иажәа
данаалга, уи дазыԥшызшәа, аҵыхәтәантәи алабыҵәгьы ааԥҵәаны
инкаиршәит.
Татыгә деимҳәа-еимсо дҩагылеит.
Дад, абри уазхәыц. Сара уара узы ацәгьа сҭахым. Исҭахызар
Анцәа сишәиааит! иҳәеит аҵыхәтәантәи ажәа ааузеилымкаауа,
иааилаҟәаҟәашәа. Аҳы, ушԥеиласырхеи,
ушԥеиласырхеи, иҳәан, иразина магәқәа дырҭаԥало иҿынеихеит,
аус ула, аус ула...
Аԥҭа дадырсызшәа дгылан... дгылан. У и еиҳа деигәыӷуан
ԥсҭҳәа зхым ажәҩан мацәысны аҵықьҵықь ҳәа ихысып,
идыдып ҳәа. Мамзаргьы Џьыкәмыр аӡиас шьхарахь игьежьып
ҳәа. Дгылан аԥхӡы хьшәашәаӡа иқәнаҭәо. Ааԥынтәи
аԥарԥалыкь ҩежьқәа наидсыланы ихахәмаруа инаиаҩсуан.
Урҭ цон, ԥарԥалыкьк шыжәбахьоу, иԥырԥыруа, аха урҭ
Аԥҭа дахьрыхәаԥшуаз ибон, зегь реиҳа иара бзиа иибоз
ааԥын ихганы иргозшәа. Ихаҳәхаз Нарџьхьоу иеиԥш, маҷ-маҷ дзықәгылаз адгьыл дыҵалозшәа...
Аҽны инаркны Аԥҭа игәы иҭеикит иаб иашьа Татыгә
ишҟа инеирақәа ирмаҷырц. Иӡбеит аҷын ԥымҵәакәан
ацәҳар ахихырц. «Аха... – дааиԥхьхәыцааит Аԥҭа, мшәан,
зегь дыруп, еилкаауп, нас аԥсы дыргәаҟуа, абза дыргәаҟуа
садызцалазеи ирыххара? Дыҟаз, сыҟоуп, уаҳа акгьы».
Аха ҩаԥхьа иҽааиқәикуан.
Уа бзиа ууит, Иуана дааидгылт Аԥҭа, абас ахәыцрақәа
деимырхха дшыркыз. Иуана Аԥҭа даниҿаԥшы, иаразнак еиликааит
уи акы игәы ишалаз, аха инмырԥшыкәа иажәақәа
ааиркьаҿит: Излазбо ала, иахьеи уаҵәи уцәаӷәатә хәыҷқәа урылгоит...
Аԥҭа уи иажәақәа дахьырзыӡырҩуаз хәҷыхәҷла ишьара
дықәлон, аԥсҭҳәақәа ирылсыз амзеиԥш.
Аҵыруа ахы анаанҵәоз, амрагь убри иазыԥшызшәа
акәапаҳәа амшын инҭашәеит...
Умԥси, умԥси, иахьа иуцәаӷәаӡазеи! – Аԥҭа ацәқәа
шыҵиртлоз, дааидгылеит Суриа.
Мамоу, џьушьҭ, уамас иҟасҵазеи? Насгьы ари
схы азыноуп, аӡәы изын иауҟасҵахуа, иҳәеит Аԥҭа, даахәмаршәа.
Аҳы, аҩныҟа уаала, нан, лҳәеит Суриа, даԥсышәа мацараха.
Аԥҭа зназы мап икырц далагеит, аха иԥшӡам асҵәҟьа
игәахәын, длышьҭалан иҿынеихеит. Ларгьы амҵ ихмырԥраауа
длыманы акәасқьа дынхалт.
Нын, амаҵурҭахь ушԥасыртәо, уара ушеибгоу, лҳәеит.
Амаҵурҭеи аԥацхеи рами ҳзааӡаз...
Мамоу, нан, мамоу! Уара ушыхәыҷыз, уан рыцҳа
данԥсы, сшьамхы иахысаанӡа илаҳап, уаншьа уимгеи...
Уимгеи, аҽыхәда унықәыртәаны. Уара иугәаламшәозар
акәхап. Уаншьа ичҳауа дыҟахызма ара алҩақ уҿатата усыд-халар... Ихы аџьыка ықәхны уаҳзимааӡеи. Аҵара уирҵеит,
ууаҩитәит. Ҵабыргуп, уаргьы, уаԥхьа сыԥсааит, ухы
уахәарын, аха ҳара иҳалшахуаз, уи иакәымзар... Зхаҵкы
сыԥсыша... ухал акәасԥьахь, ухал! лҳәеит, уи акәасқьахь
дышхалгалахьаз лхашҭны. Сасы ӡӷабкгьы дсымоуп,
лафқәакгьы ааибышәымҳәари, лҳәан, ардәына анырҳалак
еиԥш, аҿықә-ҿықәҳәа лыччашьала дыччеит Суриа.
Азал аҿы ацәашьы аркын. Ԥҳәызбак дтәан, ашәҟәы илкыз
днадыԥсыларашәа.
Бзиала шәаабеит, иҳәеит Аԥҭа иҽаарԥшәымашәа.
Бзиара убааит, лҳәеит асас ԥҳәызба, дахьтәаз лҽаарҵысшәа.
Уи, уахьлыхәаԥшуаз, дагьыцәгьаӡамызт, аха лхы-лҿы
убас иҵарын, унаҿашәар, аигәышә еиԥш, уааихнахрашәа.
Ашәҟәгьы даԥхьон, уажәы-уажәгьы асааҭ днахәаԥшуан.
Алашьцараҿ ацаԥха аҭыԥ ззымԥшаакәа ашә иадхалаз
иеиԥш, Аԥҭа асас ԥҳәызба лацәажәашьа дақәымшәо, ус днапырҟәыҷы-шьапырҟәыҷуа дтәан. Иара ицымхәрас, Суриа
аҭӡы агәҭа илзыкнаҳаз лсааҭ аҿах-аҿахҳәа иаапкӡаны аусура
иаҿын. Ишыҟалҵац еиԥш, ԥыҭрак ашьҭахь, асас ԥҳәызба
лышәҟә аԥхьара дааҟәҵын, лсааҭ дахәаԥшуа, «м-да-а» лҳәеит
лҽаахырнаашәа.
Шәсааҭ шаҟа рҿы иҟоузеи, ҵаара ԥхашьарам? иҳәан, дналзыԥшит.
Седру, ииашан аус ауӡом, лҳәеит, хәыҷык дааҟаԥшьхашәа.
Аԥҭа, иага иҳәаргы, ас иаарласны уи дааԥшуеит ҳәа
амалахазгьы дыҟаӡамызт. Иҟалаз ихаҭагьы ицәымыӷхан,
дҩагылан даалеиҩеит. Нас аҭӡыварахь днаскьашәа дхьаԥшны длызҵааит:
Џьаракыр аҵара шәҭоума?!
Ааи, аинститут сҭоуп, лҳәеит, аха илҳәараны иҟаз
лпрограмма лцәеилагазшәа инаԥылшьхит: Сҭан, аха уажәы сҭам...
Избан?
Ус...
Уи шԥеилкаатәу?!
Зынӡа имариаӡаны, лҳәеит, лыԥсгьы аалылалан, илҳәараны
иҟаз лпрограмма аалгәалашәазшәа, сгәы бааԥсхашәа
сҟалан, сҭыҵит.
Ҳаи, аҳақьымра зыбзиоу убриами, иҳәеит Аԥҭа,
даасамырҟәылшәа, угәы бааԥсызаргьы, ухы ухәшәтәуеит,
мамзаргьы урхәышәтәуеит...
Аиеи, усгьы ҟалоит...
Суриа акәасқьахь даахалеит.
Аа-а, агызмалқәа, агызмалқәа, сшынашәԥырҵыз иаразнак
алаф еибыҳәо шэааидтәалеит... Хы-ы, уажәтәи аҿар...
Анкьа уи узырбодаз! Уажәы еидтәалоит, еидгылоит. Сара
исымбац, аха еицныҟәоит, иахьырҭаху ицоит ҳәа рҳәоит...
Аамҭа аҽамԥсахуеи, Анцәа зхьышьаргәыҵа сакәыхшоу.
Ажәытә иҟаз уажәы иабаҟоу! Шаҟа шәмеицәажәарыз,
шәмеидтәаларыз... Дышьман, шәеиӷацәоушәа хара-хара
шәнеиҩыс-ааиҩыслар акәын.
Суриа лажәақәа зегьы Аԥҭа дыдбжьушэа илымҳа
иҭасуан. Ус ҽырбашақә дшажәарҟазоз ибон.
Алаф акәым, макьана ҳагьзеибадыруам...
Уу, сыԥсындаз, уажәыгьы шәеибамдырӡаци?.. Шәеибадыр,
нан, изышәымҳәахуеи, шәанеидызгала, шэанеибасырдыр...
Цацу!
Аԥҭа!
Абас, абас, сгәадақәа, зеиҳабы изыӡырҩыз есқьынгьы
дыхиахоит, дманшәалахоит, лҳәеит уи, зхы
змакәачрахо иоуп ҽеибыҭашьа змаӡамкәа есқьынгьы иаанхо
акәымзар.
Аԥҭа Суриа лажәақәа иахьатәи ихәыцрахь дааиаргеит.
Абар, ааԥынтәи аԥарԥалыкьқәа икәша дахьырку. Уи ибоит
урҭ ааԥын рыманы ицошәа, ицошәа игәы рыманы. Ибоит
Нарџьхьоу иеиԥш хәыҷы-хәыҷла адгьыл дыҵалошэа... Аха
иациҵацәоит... уи иааԥынра зегьы иаԥхьа ишьҭоуп.
Алашара иарку ахьычԥаԥырқәа надыххыланы иасуеит,
аха иадышәшәаны икаԥсоит, икаԥсоит. Аԥҭа илаԥш рыдхаланы
урҭ дырзыԥшуан. Инаҩс игылан Суриеи Цацуи...
Иара иҭыԥаҿ дтәоуп дыӷәӷәаӡа.
Ааԥын?
Ааԥын уажәоуп ианалага...
Аеҵәақәа ажәҩан иаҵаҷҷо иааҵдырҭәааит. Иара аиаҵәақәа
реиԥш аӡыркәиқәагьы ақыҭа иналаԥсеит. Урҭ кәии-кәииӡа
иахоуп ақыҭа. Иҵоуп абаҳча. Еимырдоит зехьынџьара.
Иԥыруеит инкашәаанӡа. Аԥҭа уажәы игәалашәеит арҭ
аӡыркәиқәа рзы ианду иалҳәахьаз: «Арҭ рхазын акәӡам
изыԥыруа, изыргьежьуа, ас иагьзыргәаҟуа. Урҭ шәозаап
аӡәыр уахынла амҩа дықәхазар, ма дҟьалазар, ма цҳаҵәрык
дахьықәсуа дкаҳар ҳәа... Абри ауп имтәаӡакәа, рыԥсы
мшьаӡакәа изырԥыруа, изылашо». Еҳ, шаҟа ирласны игьежьуазеи
адунеи! Аԥҭа игәалашәон хашҭра зқәым уахынлатәи
аӡыркәи ҵхқәа...
Зны Шьушьанеи иареи (уи дхәыҷаахыс бзиа дибон
Аԥҭа) еибарыҩауа аӡыркәиқәа ианрышьҭаз... Урҭ цон шьапеимаада
аӷьара иқәланы. Аха иџьоушьаша, урҭ ршьапқәа,
абамба рыҵазшәа, усҟан ирыхьӡомызт. Иааԥсангьы џьара
инатәомызт. Ирышьҭан, ирышьҭан аӡыркәиқәа. Урҭ аӡырӡкәиқәа
идырлашон аҵх еиқәара. Абаҳчара. Ҿыц ицәаӷәаз
адгьыл амаҷар еиԥш афҩы хааӡа абаҳча иҵан. Аӡыркәиқәа
ацәаӷәара рыҽхырыԥсалон ана-ара, нас иԥырны зны рнапқәа
ирынтәалон, рыжәҩақәа ирықәтәон. Иҟан хәмаршақә урҭ ҵаҟа
ианкарҟьозгьы. Зегь акоуп, аԥсра иаҿыз аӡыркәи анышәхәарԥ
иахьақәыршәыз, иара убраҟагьы хрыжь-хрыжь алашара
ахылҵуан. Урҭ алашара рхылҵуан рыԥсы аиуа ҭанаҵы. Ибылуан,
зуал назыгӡаз кәицк еиԥш, иццышәхаанӡа.
Днеиуан уи, ихәыҷра игәаларшәо. Днеиуан, ихәыцра
дагәылалон. Дшәоит уажәы иҵысыр ҳәа аҳаскьынқәа рхы.
Дшәоит иԥыруа аӡыркәиқәа драахар ҳәа. Урҭ иншәаны
икашәар ҳәа дшәоит. Иԥыруеит аӡыркәиқәа аҵх еиқәара
иагәлалан. Иҵабыргыҵәҟьан, урҭ идырлашоит аҵх. Уи
алакыҵа еимаџахәра иацәымшәаӡакәа иҵалан идырлашоит. Урҭ рцәымза хәыҷқәа кны алашьцара иалоуп шаанӡа.
Иаԥылоит шьыжьтәи амра гылара. Аха рыцҳарас иҟалаз,
абри амра дуӡӡа жжаӡа ишаацәырҵлакь, аӡыркәиқәа иаразнак
иҟаӡамшәа иаҵәахуеит, ихнаҩоит. Урҭ зныкыр иԥыруазу,
имԥыруазу узымдыруа иааҟалоит... Ирхашҭуеит иаха
урҭ еицлабны аҵх еиқәара шдырлашоз. Алашарагьы зегь
еиԥшны иазыҟамҵозаап...
Иаха иаарыхшазшәа, ашьхақәа рыгәҭа иҩагылеит амра
жжаӡа. Ашәахәақәа гәбзыӷӡа адгьыл инықәнаԥсеит, алакациа
ҵлақәа ахьгылаз. Ашьхымза гәарақәагь абла шашаӡа
инарҿаԥхеит. Ашәаԥыџьаԥгьы, ауаагьы, аԥсаатәгьы, ашәарахқәагь
зегьы аиуара нарыбжьанаҵеит. Ицәажәеит ашьхымза
аууҳәа. Ашьхыҵә ццакуеит, иццакуеит. Аҳәашьҳақәагь
ҿыхеижьҭеи акрааҵуеит. Урҭ аҩра рыгӡам шьыжьы аахыс,
аха ҟаҵа рымаӡам... Абан алакациа хышәҭқәа алымҳарыҩ
еиԥш ирхьынҳалоуп, ирықәтәоуп ашьхақәа. Аууҳәа рыбжьы
гоит. Игоит арҩаш абжьгьы, ацха афҩи иареи еилалан
аҳауаҿ илаҳалаҳауеит.
Аԥҭа ахәы дыҩхалан акраамҭа урҭ дрыхәаԥшуан, арбаӷь
аикеиԥш, аки-аки еихало иахьышьҭыҵуаз. Нас даахьаҳәын,
днаԥшит алада амшын ахь. Еишьылӡа амшын ҭатәан. Нахьхьи
џьара ажәҩан абӷаӡара ааихнаҵәон. Акыр аамҭа ахәызқәа
дықәгыланы игәы ихаиршҭуан. Аԥҭа ишьиххьаз иеимаақәа
наишьеиҵан, архахь иҿынеихеит. Арха анааихиҵәа,
аусҳәарҭа авараҿ игылаз ашкол илаԥш нақәшәан, игәы ццакны
аисра иалагеит. Аҵара далгеижьҭеи иҵӡозеи, аха ари ашкол
дзааӡаз анааигәалашәалакь, ирҵаҩцәа рҿы дырҩегьых
дҵаҩушәа дааҟалон. Иахьа уажәраанӡа иара ихамышҭуа
игәалашәараҿ изаанхеит ҩыџьа арҵаҩцәа.
Аԥхьатәи арҵаҩы:
Угыл!
Уи ишилшоз ибжьы насықәиргеит аурокаҿ данааҩнала.
(Сара усҟан актәи аклассаҿ стәан.)
Уааскьа арахь... уи инацәа сықәырххо ирҟым-ҟымуан.
Сара ақьаад еиԥш сышкәакәаӡа снаидгылт.
Ушәҟәы ҭыга, ушәыра иҭажьу! днасыҵаҳәҳәеит.
Иааҭызгеит.
Сышэҟәы ашьжьымҭан сыццакны ашәыра иахьҭасҵаз
ахҟьа ааҳәны иаҵаҽыланы иҟан. Иара уи абӷьааҳәа иаагәеиҭеит,
нас дамҵасны иаасымҟәыҵижәааит.
Ари ашәҟәы шәахәаԥши?!
Уи шаҟа илшоз ишьапԥынҵақәа дрықәгыланы, ирҳаракны
акласс зегьы идирбон.
Шәихәаԥши! уи ихысга нацәа сыла иҭасуа аҟынӡа
иааскьаганы инасықәикит. Ари раԥхьа ишәҟәы ырҵәины,
насоуп инаганы ашәыра ишҭеиҵо...
Сара сылаӷырӡқәа сыбла иҭыҩры инеиуеит.
Иара? Иара ус дцәажәоит, ииҳәац иҳәоит, иԥсахы еилалаӡаны.
Аҵәҵәа сааимпыҵнахт.
Иҭабуп, аҵәҵәа!!!
Аҩбатәи арҵаҩы.
Ари аҽны аурок сыздырӡомызт. Аха цас иҟалазшэа, ари
аҽны сҭахцәа руаӡәы, ҳаҷкәын аҵара шԥеиҵо ҳәа, ашколаҿ
дааит. Аурок алагамҭаз акәын, иаргьы аурок ахь дыҩналт.
Сиргылт арҵаҩы. Исурҳәоз... Аха иара ԥшьаала
азҵаарақәа сыҭо, ҳазхысхьази уажәтәии неиԥшьуа иҿааихан,
дсыцхрааны аурок сирҳәеит. Нас, уи иааины иҟаз аҭахы
ишиаҳауаз, сара даара ибзианы аҵара сҵо сшалагаз атәы
иеиҳәеит. Уи рацәак иҵабыргымызт. Ииулакь сҭигеит.
Сцеит аҩныҟа сгәырӷьаҵәа. Аҩны саннеи, ҳарҵаҩы иҳаиҭаз
сҵеит, схы ладԥҽыло аҟынӡа. Адырҩаҽны араион
аҟынтә акомиссиа ҭыҵны иааҳалатәеит.
Аурок зҳәода? иҳәеит арҵаҩы, асиа даԥхьаны аиҿкааратә
хәҭа даналга.
Акласс зегьы, адамра аҟнеиԥш, еиқәышьшьы итәан. Ҳарҵаҩы
иакәзар, иԥшшәахәы ԥсахны дгылан, аӡә уҟаӡами,
абааԥсы, иҳәарашәа. Ус, снапы сааҩахеит. Ҳарҵаҩы дгәырӷьаҵәа
сышҟагьы маҷк дааскьеит. Сара аурок аҳәара салагеит,
саҿамхаӡакәа. Акомиссиагьы еқәыӡырҩуа иԥшын.
Ашьҭахь аӡәаӡәала азҵаарақәа аасықәрыԥсеит. Саргьы салашыҩкны
сыҟан, саҿамхаӡакәа исҳәон...
Ааи, абри арҵаҩы аибашьраҿ дыршьит...
Егьи?
Егьи, егьи дыҟоуп иахьагьы, аԥсцәагьы дыргом... Жәхагьы
дызбон, аха ихьӡ аҳәара иаԥсам.
Ашҭаҿы зымҵәыжәҩа рџаџа игылаз аџь ду днаҵысны,
ашкол днадгылеит Аԥҭа. Уи дазгәыкны акраамҭа дгылан
лаԥшыла еимдо, ашҭа еиҵых дынҭаԥшы-ааҭаԥшуа. Нас дыццакы
дныҩналан, аҩнуҵҟатәи ауаҭахқәа гәеиҭон. Зны иара
дахьтәаҵәҟьаз аҭыԥ илаԥш аадхалон. Иара данхәыҷыз «акласс
дахыҵит» ҳәа анырҳәоз игә иаанагон партак аҟынтәи даҽа
партак ахь аиасра акәызшәа иззырҳәоз. Игәалашәеит, ҽнак
актәи апарта дахьахатәаз инаркны, иҩнагылаз апартақәа зегьы
ԥхьаӡо данырхысыз. Ашьҭахь, иҩызцәа рҿы ишиҳәалоз
иара, 25 класс салгахьеит ҳәа.
Убри аамҭаз ашкол адиреқтор Шалуа Кадыр-иԥа
дааҩналеит. Уи Аԥҭа даниба, «Уа уахьцо уаалеит!» иҳәан, инапқәа рџаџаны дигәдыҳәҳәала даагәыдикылеит.
Аԥҭа хьаҳәа-ԥаҳәада идырит аҵарашықәс ҿыц инаркны
арҵаҩра дшалагоз, уимоу, иара уажәгьы Шалуа Кадыр-иԥа дгәырӷьаны иҟаиҵара издыруамызт. Аԥҭагьы ссиршәа
игәалаҟара ҳаракханы дааҟалеит. Аарҩара иқәнакны,
имканӡар ада ԥсыхәа амамк әа ишыҟоу ақәа зыхьӡаз аџьықәреи
еиԥш дҟат-ҟатон. Ибон уи иуашәшәыраз идацқәа шыӷәӷәахоз.
Ибозшәа дҟалеит Нарџьхьоу дҽыжәланы дахьнеиуаз. Уи
дцон амрагыларахь ихы рханы, даԥылон амра... Мап, адгьыл
дазыҵәахӡом Нарџьхьоу. Уи дыӷәӷәоуп, дразуп... Аха уажәы
хаҳәырҵәиа ижәлеит Татыгәи Суриеи. Аԥхьатәи амшқәа инадыркны
уи бзиаҵәҟьаны еилкааны иман Аԥҭа. Аха рыцҳарас
иҟалаз, иахьынӡаилшоз ицәырымгаӡакәа дықәԥалар акәхеит.
Ицәыригар, инаԥшуа ауаа рҿы дыԥхашьон, рыжәлантә еибакны
еибафоит рымҳәарцаз. Уи иаҿагыланы, ихҩаны ақәԥара
убас еиԥш ихьанҭан, аԥш рыц алуқәа ирыбжьахаз даҩызан.
Аха Иуана данааиԥылалакь, рацәак изыҟамҵацзаргьы, Аԥҭа
ихатәаз аԥсҭҳәа еиқәарақәа аԥша нарыҵасызшәа инаихҳәаны
ицҟьашәҟьа иагон. Уажәшьҭа уи иаҳа игәы иҽаниҵо далагеит.
Ԥыхьеиԥш игәы аартны иҭеиҵомызт Татыгәи Суриеи. Уеизгьы, дара шьаҿацыԥхьаӡа ихылаԥшуан. Дахьцалакгьы
инеиҭа-неиҭасуа ишишьҭаз ишьҭаӡан. Рылаԥш
иаҩдыршәомызт. Абыржәы аӡәы сибоит ҳәа игәы ианаанамгоз
данаахьаԥшлакь Татыгә, ма Суриа иҿаԥхаҿаччо ишидгылаз
ибон. Иагьаџьара иҽӡаны иҩны дындәылҵыргьы, зегь
акоуп дара ишьҭа дырхон. Дзацәажәо, дзыцныҟәо уеизгьы-уеизгьы дырбар акәын. Ашьацҳәа наган ишьарҵазшәа,
рылаԥш дыҵыжьны уи ашәиҭышәи днарышьҭуамызт.
Дарбанзаалакь дназыдгыло данааиԥырҵлак дара иарҳәо
иналагон: «Абри иоума узыдгыланы уцәажәо?!» Абла
ҵырҟәыҿи аҽԥныҳәеи иаргара иаҿӡан. Уи димбеит урҭ
идмырџьоз, дҟьалан акәзаргьы џьара аӡәы. Зегьы ахьӡ ҷыда
рзырхианы ирыман: аӡәы «Аҩыжәҩы» ихьӡын, егьи «Ахуаада»,
ҽаӡәы «Абзамыҟә»... Даҽаӡәых «Аԥхьынӡрах
згәдырҵо»... Анаҩстәи «Зеимаа хәшәу». Ажәакала,
ақыҭаҿы зегьы хьыӡ ҷыда змамыз ҭыԥҳа лԥагьы даанхомызт,
Суриеи Татыгәи «инаҭымкәа» ирымамыз.
Арҭ амшқәа рзы Аԥҭеи Иуанеи еицны ақыҭа иалан. Аԥҭа
дахьымнеиз ҭыԥ ыҟам. Ибеит ачаи плантациақәа. Убас
акультуратә ҵиаақәа ирааӡозгьы ибеит.
Абжьааԥны Аԥҭа иашҭаҿ аусура даҿын. Џьара акы иҽон,
акы еиҭеиҳауан, џьара аҵәҩанқәа ԥсахны аҿыц арсны ихишшаауан.
Нас аиҭаҳатәқәа иааигаз еизыриашаны еиҭаҳауа
иҿынеихеит. Уажәы иашҭа еиҳа аԥсы еивнагеит.
Ари Аԥҭа ас аус аниуаз Татыгә иԥацәа Маци Иадгьаци
дырбалон, аха илаҿырҭуамызт: уи дрымбаӡозшәа ҟаҵаны, наҟ
рымхы аҵыхәахь ицон. «Зегьы бзиоуп, аха абарҭ ирҭахузеи?»
иџьеишьон Аԥҭа. Аиашаз, урҭ уаарышьклаԥшыҵәҟьар,
уамашәақәа иубарын рхымҩаԥгашьа. Аԥҭа урҭ чҳаны драсасуан.
«Даргьы ус сырбозар ҟалоит», игәы дҭаччалон
данрывсуаз.
Амҩа уаныланы ушнеиуа, Татыгә иԥацәа анубалакь,
абар ҳааиԥылеит ҳәа угәы иаанагон еиԥш, дара ахьца-иахьаа
умбаӡо адгьыл иныҵалазшәа иныҵашәкәа ицон. Уи акәым,
ауаҭах иахьыҩноу уаныныҩналалакь, алаԥшхырԥага
рымоушәа иныҩнаӡыҭуан. Иара ус, царҭа рымамкәа
шәааидхалар, ицәыҵаччо иузыԥшуа иалагон. Ацәажәара
урҭ ирцәымӷын. Иара излаз ақыҭаҿгьы издыруаз маҷын.
Аха зны-зынла ицәыҵатәаны шәҟәқәак ирыԥхьалон. Иану
закәызеи ҳәа аӡә дразҵааргьы, аҭак ирҭаӡомызт. Иара дара
рхатәы ҩны аҟынгьы исасцәоушәа акәын ишыҟаз. Ран
Суриа зны-зынла данрацәҳауаз ацҳәа рҳәомызт, рхы аӡәы
дақәӷәӷәазшәа ишьҭацаланы иркын.
Шәхы цәыҵаршьшьы аган шәызтәоу, џьара аӡәы акы
имышәхыр, ак ишәҭар, акы жәгар, акы аажәгар!.. лҳәон уи.
... Акы жәгар, акы аажәгар... иҳәалон Татыгәгьы драбашьуа,
ишәымбаӡои Ҭакәа лԥа Анушьҵәҟьа иҟаиҵо?!
Дықәгьежьаа дхәаахәҭуеит, алагаҩага далоуп. Уажҩы дубар
дуздырам, ҭауад хшоушәа дыҵҟәашааӡа дыҟоуп... Ԥаса
ақыҭаҿ аӡәгьы игәхьаа шикымыз, уажәы дахьцәырҵлакь
аԥсра-абзараҿы, ашырҳәа ихаҵгылоит, инапы акырҭа
рибаҭом... Ҳы, ани иаб аимаа иаша ишьеимҵацызт.
Шәымбои, уажәы иԥа дҳәынҭқархеит... Шәылақәа абаҟоу,
ихышәтрауазеи?! иҳәон, иеигәышә ахәы ахьикыз
ирҟаҵымаҵуа, нас ишимчыз иршәуан ахыӷәрахь.
Ахәыцра иалагаланы иакызгьы иҷкәынцәа, аигәышә
аӷьеҩҳәа ахыӷәраҿ ианышьҭакшалакь ргәы ҭыԥсаауа иаалҵуан.
Уаҳа даҽакахьы дмиасындаз ҳәа ицәыҵыԥшны изыԥшуан...
Егьарааны, урҭ шыцәҳауаз Аԥҭа данрыхҭыгәлалакь, дара
ус хәмаррак иаҿызшәа рҽааҟарҵон. Урҭ рыцәгьа-мыцәгьа
рҵәахуан, ирласны ашәындыҟәра иузҭымго маҭәак еиԥшны.
Татыгә иԥаҵақәа џарџаруа, инапқәа ишьҭахь еиқәҵаны
дшәышәуа Аԥҭа аус ахьиуаз дааидгылеит. Уи уажәы бзиа
ууит ҳәагьы иеимҳәаӡеит, иара ус ацәажәара дшаҿыз дааҟәыҵны
иажәа инациҵозшәа ҿааиҭит:
Аа-а, умбои, сыҷкәын, ари ахәыҷы партахьақәа иааилыршьын,
нас саргьы аха смоукәан инхан, ус иагьаанхаӡеит.
Иҟашәҵазгьы маҷума, еснагь аӡәы иаха аӡәы иоуам,
уажәшьҭа сара иҟасымҵо, уаҳа сызҿузеи... иҳәеит Аԥҭа.
Татыгә иџьымшьқәа дырцәыҵыԥшны ибон Аԥҭа
иеиҭеиҳаз ашәыр ҵлақәа. Уажәы урҭ зегьы ижьы
иалагылоушәа игәы иалакьакьон. Аха егьа ус акәзаргьы,
изаҟаразаалакь акы инмырԥшӡакәа дцәажәон.
Афырхаҵа уара! Даҽаӡәы иакәзар, арҭ аиҭаҳатә ссирқәа
иоураны дыҟаӡамызт, аха уара уеилҟьами, уабшьҭра
умырӡит. Убысоуп ишаҭаху... иҳәеит Татыгә.
Аиеи, саб иҵәҩаншьапгьы аҭыԥаҿ иасырсит... неиҿҟьеит Аԥҭа.
Татыгә иаразнак игәы ҩеит уи дахьеихсуаз ацәҟьара,
адыд исызшәа днеилууаа дцеит. Иқьышә иқәыргыланы иикыз
аччаԥшь иара уаҟа аӡшәах еиԥш инықәбеит. Нас дахьгылаз
даақәгьежьаан, агәарабжьарахь ихы рханы алаапк
еиԥш дныбжьапҟа дцеит.
Аҵыхәтәантәи аиҭаҳатәгьы ашьапҭыԥ азылхны инҭаиргылт.
Нас анышә гәӡара надиҳәҳәало, адацқәа ааиҵәахит.
Уи ашьҭахь, адацқәа иаха анышә ирласны иркып иҳәан,
ишьапала анышә нақәырӷәӷәа-нақәырӷәӷәо даакәшеит.
Раԥхьа иҭихыз анышә ашьацқәа зкыз рссаны инҭеиԥсеит,
аиҭаҳатә ахәдацәа ҵнамкаартә ҳасаб азуа...
Аԥҭа уи данаалга, днеин днатәеит, иеиҭеиҳаз ашәырҵлақәа
дрыхәаԥшуа. Аԥхӡы илҵыз ԥшьаала илабон.
Шьыбжьышьҭахьтәи амрагьы, иара иеиԥш иааԥсазшәа,
иласкьаӡаны ажәҩан икыдҟәыҟәлан. Ихааӡа иасуан ааԥын
ԥша, уи аҵла махәқәа азырҵысуамызт, аха абыӷьқәа
еиларшәшәо зных иаарҭрысуан, зных ишьышьуа ашьшьыҳәа
иакын. Аууҳәа ашьхыҵә рыбжьы шгац игон. Ашьхымзақәа,
даара жәабжь ссирк раҳаны рҿы ахьаадраҳаз инхазшәа,
рыҿқәа раҳан игылан...
Ақыҭа аҵыхәаҿ Џьыҟәмыр кҿаҵәины иахьааилаҽҽо абжьы
ааҩуеит, иныжьу ҳәысҭак ахьтәи атрақтор ахьдыԥ-дыԥуа аӡы абжьы аахнаҩоит.
Уажәоуп ианидыр Аԥҭа иахьа шаҟа дааԥсаз. Уи ԥшьаала
даагыланы иҿынеихеит иҩн хәыҷы ашҟа. Убри аамҭаз Татыгәраа
ахьынхоз ӷьалпал шьҭыбжьқәак иаҳаит, аха уи иара
рацәак хьаас иҟаимҵеит, «зҭыӡшәа узымдыруа иаӷьбжьы
уазымӡырҩын» ҳәа, гәаныла инапы ааиҟьеит. «Урҭ акы андмырххо
рымам», ааигәахәын, иҩны ашә аартны дныҩналеит. Нас зқьышә кыджәаны иҟаз аирыӡ аашьҭихын,
аҵеџь шыҟаз иҿынеихеит.
Ббама уи?! Ишьапқәа... нахьхьынтәи биҵазза даабгон!..
Суриа дырҳаӡаны даахьаԥшит.
Бихамшәало, ихәы-иԥхь бырхион... Арра даныҟаз ус,
ара данааи еицәаз... Уи арахь дааганы исҭаху илсыршоит,
бҳәан, бицәынхомызт. Уажәы былахь ада аҿаҩҳәа ишԥиҵәаз
бымбаӡои! иҳәан, Татыгә изқәа икыдыз акәахьча ишимчыз
ирҳәҳәа илкыдҟьан, днаӷрысны, иԥаҵа цашәқәа ҭрыс-ҭрысуа Суриа дналыжәлеит. Суриа асаара азна ашыла
хәны ишылкыз иҩалымпыҵҟьан иахьынкаҳаз, асаарагьы
акараҳәа иааиқәшәеит, ашылагьы нарышьклаԥсеит.
Иҟалазеи, умшақә лхы дасит! лҳәан, лыҩнапык ааинылҟьеит,
ҩ-ӷәыцәмаҟьак неиҿасызшәа. Уа даанымгылакәа
ларма напы рыхха лыхгьы аҿыгә аахлыргеит. Аха иӷәӷәаны
дыкшацәазар акәхап, аҟаԥшь гьежьқәа еибарсны лыла ихыгьежьыло,
нас лыла амцабз ыҵыдды, ллымҳақәа рахь идагәаӡа
иҩны аҿынанахеит.
Иҟалаз! Иҟалаз!.. Иҟалаз ббап ана бнеир, ҳаҷкәынцәа
нҳархап ҳәа ҳгәы иахьҭаз аҭыԥ иҽеиҵҳәа далатәеит... Амыждараз
арахь дгәарлон, ҳашихәаԥшуаз, ампыл ҳалԥаа игеит.
Ара дааргьы иаҳҭаху илсыршоит, бҳәан, иара ииҭахыз
ауп иҳалиршо, ида хашәалахә Анцәа ибыдимгалааит! Уи
дҽеиндаз, дцаны ианшьа дидтәалозма, ара иаб инхарҭаҿ
уажәраанӡагь дмаауаз.
Уи иҽеиреи имҽеиреи ракәым, уажәы иҟалаз цқьа
иҳәа, лыԥсы анааивылга, Суриа лыбжьы нҭылцеит.
Даӷьуан, даӷьуан Татыгә алеи-аҳәеи кыдҟьо. Амаҵурҭа
аԥшькәакьк жәохәынтә еимидахьан. Уи уажәы ирҳаны
иныҵыҩрыз абынҳәа деиԥшын. Иажәақәа рыфара даҿызшәа
ицәынҵәон. Нас дышнеиуаз, уи акәакь аҿы
ицәынханы иахьыҟаз ибазшәа, ашьацмеиԥш аттаҳәа
иҭиршәшәон.
Уи ара дааизар ҳнаиқәыӡ хцахьеит. «Баба», «шьыр»
ҳәа ихы ҳшьышьуеит. Иара аҽадеиԥш дҳадҵыгьлоит.
Ишәыз акьаҿ аҳәынҵәрақәа рӷьны ианааԥиртла, атахҳәа
аҳәынҵәрақәа руакы ныҿшәан, икәкәаӡа аҭӡы инаахеит,
устәи инкашәан,игьежьуа ишааиуаз,Татыгә даахьымӡаӡакәа
ашьқаԥ  игылаз инхәыҵапҟа ицеит. Татыгәгьы иҳәынҵәра
дахнаган, зегьы ааихашҭызшәа дааҟалан, дҭынчӡа ҿааиҭит:
«Уигьы сыԥхасҭақәа иреиуан!» Ишәаз ацгәы акыӷәра
иахьхалаз, аблақәа кылхәыхәӡа иқәтәан ирзыԥшуан. Уи
ашьҭахьгьы Татыгәи Суриеи акыр аамҭа ажәақәа ампыл
еиԥш наҟ-ааҟ еигәыдырҵон.. Нас ак ҟамлаӡазшәа адәахьы
индәылҵит.
Суриа дцәыҵыԥшны дахәаԥшуан Аԥҭа иахьатәи иусумҭақәа.
Татыгәгьы уажәы ҿымҭӡо уи длывагылан. Инеиуан,
раб дышьны рыхәда дыхшьызшәа. Урҭ аҵеџь шыҟаз
ианԥшы, дырбеит Аԥҭа аирыӡ кны дахьааиуаз, Еихашәны
амақьеиԥш иҟаз, Суриа уи данылба, акыркыр дыччо
наизҿылҭит:
Уара ушеибгоу, иахьантәарак аҩныҟа умааиӡакәа,
амла ушԥагеи, сыԥсындаз!
Сымнеиуеи... Аха рацәакгьы амла сакуамызт. Иуанеи
сареи рыҩны ҳанкыдгылан краҳфеит...
Аа-а, иуаҳҳәарызеи, убри уицыз, лҳәеит, лгәы рацәак
инхаӡамшәа лара, аха илзымычҳакәа инацылҵеит: Ҳаи,
иабихәа, аамҭа бзиак ҟалан, уажәы зегьы уаахеит акәымзар,
Иуана иаб ахкылабаа дызгәалашәодаз!
Аиеи, нас уи ами, ацәгьеи абзиеи аамҭа еилнаргоит, иҳәеит Аԥҭагьы,  дааԥышәырччашәа.
Унан, ушеибгоу, арҭ ашәырҵлақәа шаҟа еизыриашаны
еиҭоуҳазеи, днымхеи, днымхеи... Анцәа, зхьышьаргәыҵа
сакәыхшоу, Анцәа дырманшәал!
Ҳаи, бара мыжда, ауаҩы иуацәа бзиа ибоит анырҳәа,
ас ббахьоу, ыы?! Ҳаи, иабихәац, бара мыжда, акада акы
шԥабзымдыруеи. Ансцәҟьа зегьы уаҩы игәнигома, зегьы
бырхыԥсаауеит...
О, уара, мышрак иақәшәарыз, уашьа заҵә, уԥсы зыхҭнуҵоз
иԥа, ԥсык-ӡык иҩызаз дынумырхозар, уи изын ҳгәы
мхьаауазар, нас иаҳзуугәышьозеи, аа? лҳәан уи аффаҳәа
длаҵәырӡаасуа, лыбла аԥыџь дуқәа аҽыԥ-ҽыԥҳәа еиқәлыжьуан,
Аԥҭа имбартә еиԥш ҳасаб азуа.
Еивагьежьуа, ихырбза-кәырбзо игылан ишгылац Суриеи
Татыгәи. Дшақәымгәыӷӡоз Аԥҭа игәы дырԥшаауа аҟынӡа
днаргеит. Дцәажәон Татыгә, аҵәца ҩыла ирҭәны ихыхәхәо
инаган инаидыркызшәа:
Сара узбарц шысҭаху, Анцәа усирбааит! Гәык-ԥсыкала
уаҵәцахә нызкыло рныҳәаԥхьыӡ угымхааит! Уахьнымҩахыҵ-аамҩахыҵлакгьы убзарӡада уԥсырӡы рымҳәо, аԥсуа
гәҭылса иламыс мҩанызас иумазааит! Умаха ахәы шлаанӡа,
ауаҩы иқәра ду нуҵыргьы, жәлары зегьы ургәлымҵәахны
Анцәа уҟаиҵааит! Уԥсы уаиааиуа, убыз уаиааиуа, шықәса
рацәа урҭысааит! Ахәаша уҽырхықәымҵа уаӷрамԥалааит!
Уҩыза бзиа иҩызара уашьашәалахааит, лашәхәык ада
умамзаргьы, сас дыздуԥхьало ахәаша уазрыцҳамхааит!..
Ааигәа зны иуасҳәон, дад, уара уқәлацәа аԥара дырҳауеит,
ашахтақәа ирҭоуп, атәыла дырбгоит ҳәа. Уи угәы иалымсын,
абри исыхшази уареи абзиара шәақәшәар ами исҭаху! Убри
аҟнытә, дад, сыццакцәаны џьара исаҭәам акы сҳәазаргьы,
дад, уара угәы иалумырсын... Ҳмажәи, дад, ҳмажәи... аиаҵәа кыдихуан Татыгә.
Ирулакгьы, ирҳәалакгьы, Суриеи Татыгәи Аԥҭа дааргәыбзыӷны,
наҟ-ааҟ имахәар иаҵагылан, дрыманы рыҩныҟа
ицеит, уаҳа ҽааибыҭаха имҭаӡакәа.
Ани ҳасас ӡӷабгьы лгәы ҿыӷьуеит, дабаҟоу ҳәагьы
дузҵаауан, Суриа маӡалашәа Аԥҭа илымҳа инҭалҳәеит.
Уи ахәылҟьа-ҿылҟьа иаҳаз даалацәажәахт Татыгәгьы:
Уҷкәынами, џьара лафк уҳәар, утәар, угылар... Уара
сануаҟараз хаха-хымш ачараҿ «чарира» ахкы сҳәон. Лафла
аӡӷабцәа ркьатеиах ԥысҵәон. Ҳеи, дад, сҿара зымбаз уажәы
сажәра иага дахыччоит.
Амра ҭашәахьан. Аҵыхәтәантәи ашәаԥшьгьы ажәҩан
аҵабара иаҿын.
Аԥҭа ашә нкыдҵаны алашьцара данналала нахыс, Суриеи
Татыгәи еиҿаԥшуа амаҵурҭаҿ итәан, ргәы иҭаз рҿы ирзамырҳәо.
Иҟоу удыруоу, лҳәеит лара, аура шаха баала иркуеит,
ааи, абри удыруаз. Мамзар, ари иаразнак дрырҳан
дықәҳцалар, нас умш аабзиахеит, ҳмаана ҳара ҳканажьт!
Иара?
Сара сгәанала, уи иҟаиҵалакгьы инычҳалатәуп. Баба,
уара, ҳара ҳҽеизар, ҳаҷкәын уами ҳәа, игәы ктәуп. Нас
Цацуна иҵегь даацәхәаҭароуп. Аӡӷаб замана, длашәым,
дцыркьым, дигәамԥхакәа, ииуазеи?! Алашәа ӡхәуп ҳәа,
ихы амала баша иалеимырӡааит. Нас ара уара уааҵраҿ
дахьыбӷьаҭуа адгьылгьы гәатабӷата убыруа уқәзааит....
Адгьыл зџьынџьыз ихаҭа дықәҵит, дцаны Цихәашҟа
аӡәы дылхатәеит. Аа-а, абраҟа ауп аус аҵыхәа аҿеҩҳәа
иахьыԥҵәо. Аха иццактәым...
Саргьы планқәак сымоуп... Нас ашьжьымҭан аншалакь
сыҩкылсып сҵаа-ԥшаауа. «Ара ачоуқьцәа ахьықәу бзиагь
ҳаҟоуп!» сҳәап...
Абас, абас... Мамзар асҟатәи уаа, зхәы укыр, зҿы узымкуа,
иадгьыл ицәырган ҳәа ицәыҵаҟәынд-ҟәындуа идәықәымлашеи.
Нас дахьтәаз дҩаҵҟьан Татыгә, еимаа татақәак лаишьеиҵан,
згәы харххала акәакь игҿажьыз иеигәышә аашьҭихит.
Деимҳәа-еимсан, аигәышәгьы инапы наҿишь-ааҿишьит.
Нас инеиҩыҵракны, аҩны ашә аартны ишьи-ишьи
еиқәҵо алашьцара дналалеит.
Ацәылашара адәы инықәлеит хьаада, иккаӡа. Еиҭасҳаз
сыҵлақәа збап ҳәа, Аԥҭа адәахьы дындәылҵит. Аха ашәырҵлақәа
еиҭеиҳаз днарыдгылаанӡа, игәеиҭеит хьышьаԥышьа
иахьышьҭаз.Уиднеилууаа дцеит.Иблақәа агәра рымго дыҩны
днарыдыххылеит. Урҭ рыбжеиҳарак ыҵырҟа-ҩыҵырҟааны
ишьҭан. Аанда ана-ара иԥжәан. Иахантәарак арахә ахкаара
иҭазгьы ашьжьымҭан иҭыҵны ицахьан. Ажәакала, ақәылаҩ
ишьҭа ирӡит. Ахҿеиԥш ихьааха инаиласит Аԥҭа иибаз.
Иџьабаа зегьы аӡы иаҭан. Агәарбжьара дыҩҭҟьан, Иуана
дахьынхоз ахь иҿынеихеит. Дцон ихы иқәыжьны, игәы
ахьыԥжәоз уажәы-уажә иқьышә дацҳауан. Иага иҳәаргьы,
ари аҩыза дақәшәоит ҳәа дыҟамызт. Уи игәы ианаҳәон ари
аус Татыгәи Суриеи ишырхыгамыз. Аха дызлеикуазеи, кышьасгьы
имоузеи... Дақәукӡаргьы, дызлацәыругои?
Иуана дахьынхоз дымнаӡацкәа, иара Иуана ихаҭа дааиԥылеит.
Уи Аԥҭа иԥшшәы иамхацәгьахан днаиазҵааит:
Иҟалазеи, уаашьа сгәаԥхом?!
Иара убри ауп иуҳәаша, шьоукы иаха сгәы иҭажьцәеит.
Иҟарҵеи?!
Иеиҭасҳаз ирылгеит... иԥырыҟҟеит, арахә сыжәырҵеит...
Аусҳәарҭаҿ иахьнеиз краамҭа иҟалаз аус иалацәажәон.
Угәы коумыжьын, иҳәеит Хаҭа, уи диҿаԥшуа...
Ҳара ҳгәы шьҭухып ҳәа ҳуқәгәыӷәеит, арахь уара ужьжьатәхар
ҟалома... дааиахэмарт. Ԥыҭк ианеицэажэа, еиҳа
даалахҿыххеит Аԥҭа. Уажәы уи игәы хьаԥссан, Иуанеи иареи
еицны аусҳәарҭа ашҭахь иналбааит.
Аԥҭа амардуан дахьылбааз ашҭаҿ ихәмаруан хәыҷқәак.
Урҭ иаарылыҳәҳәоз аҷкәын хышшәа иҟаз Аԥҭа ддырбо,
ахәыҷқәа иреиҳәон, ари ҳара ҳахь абызшәеи алитературеи
рзы рҵаҩыс даарышьҭуеит, аҵара ашықәс ҿыц инаркны ҳәа.
Уара иуазҳәада?!
Исазҳәада шәымбои, исаҳаит!
Уеизгьы? руаӡәк дҭиҵааӡон.
Шалуа Кадыр-иԥа иҳәон жәаха...
Ҳо, ари ҳдиреқтори иареи амаӡақәа рзеилоуп, убо, дааҵәылихт уи дҭызҵаауаз.
Ахәыҷқәа ааибарччеит. Аԥҭа урҭ аԥсшәа раҳәан, ирҳәоз
имаҳаӡазшәа дԥышәырччо данраҩс, дара уи иазыԥшызшәа
ахәмарра еиҭаналагахт.
Аԥҭеи Иуанеи абиблиотека ианаавала, уахь аҩналара
иҭаххеит Аԥҭа. Уи Иуана имахәар кны даахан, инаиеиҳәеит:
«Зҽы рӡаз иԥаҵақәа ҿаҳәаны дышьҭалон ҳәа, уаҳа иҟасҵо
егьыҟам, аха ма абна снеины шәҟәык рымысхып, сзыԥхьалаша!»
Иуанагьы дыччеит. Еиманы абиблиотека иныҩналеит.
Абар, ассир! иҳәан, Аԥҭа изымбатәбараха дааҭгылеит.
Шьушьана?
Аԥҭа?..
Урҭ еилаҵәан рнапқәа ааимырхит, аха Иуана ицәыԥхашьо
инаскьа-ааскьаны иаагылеит.
Уа убзаҳәит... иҳәан, Иуанагьы шәҟәык иԥшаауашәа
наҟ дныкҿалт.
Аԥҭеи Шьушьанеи рызхара рзеибымҳәо еицәажәон.
Шьушьана еиҳагьы дыԥшӡахеит, дызбалакь илмеилаҳарыз
дарбан! Амсыр кьаад еиԥш дыҵҟәашааӡа, лмаахыр
блақәа ҭыԥхон. Лыхцәы еиқәаҵәа самсалқәа ҩыџьара
рыҽшаны лыгәчама ҭагьагьа ашҟа илбаауан.
Ахьҭа иакыз амца ԥхара анислакь еиԥш, Аԥҭа уи лԥырҵра
ицәуадаҩхо дгылан. Даныччоз, лыц-лышә ԥшӡаӡа иааԥшуан.
Уааижьҭеи уабаҟаз?!
Исыздырамызт ара аус шыбуаз.
Уазҵаар ҟамлоз.
Исзеиԥшымтәит...
Иугхеит... Сара ушааз саҳаит, аха...
Исыгхеит, исыгхеит, аха бара саҭабҵарым.
Иҟалома...
Аҩыџьагь гәырӷьаҵәа иааибарччеит.
Саргьы салашәырхә шәыччара, иҳәан, Иуана даарыдгылт.
Мап, мап, ахԥатәи дхашәалоуп, рҳәан, рыччара инацырҵоит.
Ашәҟәыԥхьацәа ркружок еиҿкааны иҳамоуп, шәаргьы
шәхы алашәырхәуазар акәхап... Нас аиҵбыратәи апарторганизациа
мап ркуам ҳәа ҳаҟоуп, лҳәан, наҟ-ааҟ Аԥҭеи
Иуанеи днарҿаԥшит Шьушьана.
Нас уажәшьҭа ирлас-ырласны ҳаибабалашт...рҳәан, рыҽнымырхацәакәа Аԥҭеи Иуанеи абиблиотека
индәылҵит.
Уажәы Аԥҭа ихы-иҿы ихалашо агәырӷьара неиҿықәлеит.
Амрагь, иаҿаҳәыз аԥсҭҳәақәа аҽнарылган, ихааӡа иԥхон.
Иҷырҷыруан аҵарақәа. Аҟармаҵыс абжьы хааӡа ақыҭа
иаалыҩуан. Уи гон ишгац, еихсыӷьрак амаӡамкәа. Ашьхыҵә
амати еизыргон. Алакациа ҵлақәа гылан иҟәашыккараӡа
ишәҭны. Днеиуан Аԥҭа, ахәыцра ҿыцқәа игәы шьҭырхуа,
иҭәуп игәгьы ашьхымзеиԥш ихыхәхәо...
Ҳаи, иеигәышә ишьапы ашшара иажәиҵар акәымзи!..
Ҳаи, иеигәышә ала инапы дасыр акәымзи!..
Ассир аабоит, ассир аабоит. Ҳхәыҷ рыцҳа, аԥсҭынха
аӡәы дкылыԥшыхәны димоуп, дынирхарц иҭахым. Ҳаи,
иабадихәа, лажәхеит! Дзыхирҟьозеи уара? Шәыԥши,
шәыԥши, ассир, Татыгәи Суриеи аӷьара ихын иҵахыҵәҵәақәаз
ашәырҵлақәа шьҭыхуа-ишьҭаҵо.
Урҭ ирдыруан Аԥҭа аҩны дааины дшыҟоу. Рыбжьқәа
рдуны ицәажәон, дара рыда уаҩы дыҟаӡамшәа аҳаблаҿ.
Урҭ рыбжьы заҳаз агәылацәа рыдеизалеит.
Иурахы имфароуп ас ҳасаби изызуз ҳәа шьоукгьы рхы
иақәҵаны иашшуан. Суриеи Татыгәи зынӡа рҽеиԥштәны,
еимырҵәаз ран леиԥш, рнапқәа ргәыҵаԥса еизаз игьежьуа ирылан.
Ҳзықәдыршәаз шәымбои?! зегьы рлакҭа инҭарҳәон.
Рыцҳа, ихыӷьӷьа-ԥыӷьӷьо дара рашьа иԥа дындырхарц
иаҿуп, арахь аӡәы ирзиуам акәымзар ҳәа рхы зҿышуазгьы дубарын.
Аҭаацәа анааилатәо аамҭазы амаҵурҭаҿ алашьцара дырцәахьан
Суриеи Татыгәи. Аушәақә иаркыз акәаҷаб алашара
иашьҭуаз бзиа ибаны иадтәалан, аҵла гәаҩа иааҭыҵыз
атқәа реиԥш наҟ-ааҟ еиҿаԥшуа,
Иубама ишыҟалаз?!
Иҟалеит, иҟалаҵәҟьеит...
Аҵх ашьапқәа алу ашьарҵазшәа, иҟәызгаӡа ақыҭа иахатәан.
Иара убри аҵх даргьы лашьцаӡа иалатәан.
Арҭ ахҭысқәа ҟалеижьҭеи мышкәак аабжьысхьан, Аԥҭа
ҿыц аиҭаҳатәқәа ааиган еиҭеиҳаит. Иус даалгон еиԥш,
Цацу дааидгылт.
Бзиа ууит!
Бзиа ббааит! рацәак имырхьаакәа аҭак ҟаиҵеит иара.
Аха, Аԥҭа уажәы Цацу дахьыналыхәаԥшыз, илаԥш налыдхалт,
уи деилфаҷа деибыҭан. «Издыруада абри Суриеи
Татыгәи реиҵаҟәаҟәарақәа зынӡагьы илзымдыруазар?..» дааиԥхьхәыцаахт Аԥҭа.
Уаха архаҿ киносахьа бзиак ддырбоит...
Ҳамцои нас... – Аԥҭа иажәақәа дааргәылахашәа дақәшаҳаҭхеит.
Аԥҭа абӷьааҳәа дласны иҽеибиҭеит, Цацу даақәгьежьаанӡа
длыхьӡахьан.
Аԥҭеи Цацуи еицны архахь илбаарц рҿанынарха, Суриеи
Татыгәи цәыҵыԥшны ирзыԥшуан.
Иубома уара, ҳацәҵыс ахачра аҵеит!
Аиеи, ани бӷааҵысгьы уажәшьҭа аин иаҵхтәижьҭеи акрааҵуеит...
Уажәшьҭа лхы дҭарԥаны дықәлеит.
Убасоуп ишадыруа...
Ҳара иахьаҳҭаху имҩахыҵроуп иара Џьыҟәмыр ахаҭагьы.
Усоуп, иҳәеит асолдаҭ бзиа иеиԥш иҽеидыԥсаланы Татыгә.
Инеиуан арха ианыланы. Цацу Аԥҭа дизааигәаӡаны
дивагылан, уажәы-уажә днаилаҵәома уҳәаратәы. Аԥҭа
уи данизааигәахаӡалакь иауразоуроу длеилыбзаауан, аха
ихы иҟажон. Цацу дцәажәон, ус цәажәатәуп ҳәа, лажәақәа
еисызшәа илцәеимпуан. Лара лзын зегьы акакәушәа
лҽыҟалҵон, аха лыхшыҩ аваланы ицон. Лара имцымкәа
Аԥҭа дылбеижьҭеи дылгәаԥхон, аха уеизгьы цәыргашьа
лзаҭомызт. Уи илҭахын уажәы амҩа дызқәу харахар, уажәы
илцәымӷын ақыҭа клуб ас иааигәаны иахьгылаз. Днеиуан
Аԥҭагьы, иара изын зегьы дара ракәушәа. Дызҭаз ашоура
иаргьы издырамызт, уи Цацу дышрыцҳаишьоз уажәоуп
иангәеиҭа. Убри аамҭаз, иԥырны икәииӡа иааиуаз аӡыркәи
инапы инаншәалеит. Уи гьежьы-гьежьуа инапсыргәҵа
иаанхалеит, амҵәыжәҩа хәыҷқәа ԥырыҵәҵәазшәа. Аԥҭа
инапсыргәыҵа дҩахан, Цацу иналирбеит. Аха цқьа
ахәаԥшыха ламраӡакәа, аӡыркәи иаулак Аԥҭа инапы
иҩаныԥрааит.
Унан... лҳәеит лара лгәы иалсны.
Аха, аӡыркәи Аԥҭа дааигәаланаршәеит Шьушьана, иареи
лареи анхәҷқәаз, уи ианашьҭымҵуаз... Иаразнакгьы
дыхьшәашәаӡа дааҟалеит.
Суриеи Татыгәи рашҭа иқәын, ана-ара иҵиаақәаз аҟәара
ҳаскьынқәа ныҵх-ааҵхуа. Татыгә урҭ ҽага ҿыла иҵихуан.
Суриа илкыз аведражә инҭаԥсо дишьҭан.
Уара сҭаҳмадоуп ҳәа зынӡа ушьапқәа аауҵухӡеит ариабжьарак,
аусурахь унҭыҵыргьы...
Аиаша бҳәеит, акы бҳәаргьы акы бдыруеит, даалахәмарт
иара итәала, аха ара аҩны аусқәа маҷызма?!
Уи ҟаҵоуп.
Ус бгәы иаанагома?
Сара сгәы избан, иара ус иҟалазар...
Уи седроу... Баахшь бведра.
Иаргьы уаргьы шәеиԥшуп, жәлак ами ишәху!
Аҳа-аҳа, уи ажәла бааԥс, ажәла бзиа ҳәа баламган, мамзар...
Мамзар?!
Мамзар... ҳаргьы акы аадыруеит...
Изакәи иудыруа?! Ирдыруа зегьы рҳәом...
Цас ауаҩгьы ацәгьара изыруам...
Раԥхьа иалагада?!
Уара уоуп!
Мап бара!
Уҽаанкыл!
Бҽаанкыл!
Мамоу!
Иахьа абра аҳәҳәабжь ықәсырҩуеит...
Иара убри аамҭаз ҽуаҩык агәашә дааҭалеит, Татыгәи
Суриеи уи ашҭа дшааҭалаз еиԥш дгәарҭеит, аха дара ирҳәац иаҿын:
Уԥсгьы убзагьы еиҭоугеит...
Бара Цихәашнтәи иааргаз боума сара сыԥсгьы сыбзагьы сеиҭазырго?!
Аиеи, сара!
Бхы аԥҽыха ала иамго иҟасҵап...
Асас иааиуаз дааигәаӡахеит.
Уабаакылсуаз ушьапы ԥҵәо, уҽы абгақәа аасны ирфо,
уахьцо угәарымло, угәарлар уеинымло, ушьацәа уанкны
цәгьала укылырго, уабаакылсуаз... Уабаакылсуаз...
Уаа бзиала уаабеит, Еснаҭ! рҳәан, Суриеи Татыгәи
акы рымҳәаӡозшәа, иххаччо иааиз асас инаидибаҳәалеит.
Ҳаи, абааԥсы, агәыбылра зегьы ишәыцәмаҷхеит, ҵабыргуп,
шәеилазырхо аусқәа ҟалашт, аха абас ами хәыҷы-хәыҷла ауеи, ауеи шеицәыӡуа, абас ами агәыбылрагьы шыӡуа,
ех, иҳәеит Татыгә, Еснаҭ дҽыжәхуа.
Ҳы, гәыбӷанс иуҭозеи, уи ҳхәыҷы дааӡа, дыхьча дҳаиҭеит,
аншьцәа зегьы ас еиԥш абзиара рзыҟаҵахуама, уара
ушеибгоу! лнапы ыргьежьуа, Еснаҭ дивагьежьуан Суриагьы.
Ишԥашәҳәо, ишԥашәҳәо, шәара шәымсааит, аҽаӡәы
шәиласҵом сара, аха анкьа иҳалшоз абаҟоу, ҳажәит.
Ани иқәацәажә ахь сымнеиӡакәа арахь шәара шәышҟа
сҽыжәҵит, иҳәеит Еснаҭ, ишьапқәа нышьҭышь-аашьҭышьуа. Аԥҭа дахьынхоз ашҟа инапы рханы. Уи
иажәақәа, иасны мчыла иҿырхуазшәа, шаҟа илшоз ирххархханы
еиҵихуа дцәажәон.
Татыгә Еснаҭ иҽы наганы аҽхарԥарҭаҿ аӷәра нхишьит.
Нас, уааи арахь рҳәан, идгьежьыло дрыман акәасқьахь иҩхалеит.
Татыгә дықәгыланы Аԥҭа наизҿиҭит:
Уааишь аранӡа, уаншьа дааины дыҟоуп!
Дад, уара сбара узымнеит уааижьҭеи, аха дырҩегь уара узбарц сааит...
Аԥҭа аара ихы иадҵо, ҿымҭ Еснаҭ днеиҿаԥшит.
Дад, уара амаҵә узылаҟәит, Анцәа иџьшьаны. Арҭ рҿы
уҭаргыланы урымазаап, иҳәан, Суриеи Татыгәи днарҿаԥшит.
Унаан, унаан, иуҳәозеи, уара ушеибгоу, ҳара аҵлаҳәысҭажәқәа
ҳаихҟьашо иҳалуршозеи, анышәхәарԥ иаасуа?! Аха
сымш исҭааит, дааизар иҳалшо ахәыҷы ҟаҳҵоит. Ҳхәыҷы
иами... Иара дшеибгоу сыԥсааит... Иҳамоу заҳҭахузеи, ари
ԥсҭынхак диҩызами, аҿҿа-ҿҿаҳәа дцәажәон Суриа.
Лгәылаҳәсақәак аалыцырхыраан, Суриа иаразнак афатә-ажәтә ҟалҵеит. Астол дырхиан инадыртәеит. Аԥҭа стәарым
ҳәа игә иҭан, аха мчылаҵәҟьа днаганы ианшьа диддыртәалеит.
Цацу лакәзар, аффаҳәа амаҵ уа дырхагьежьуан.
Ихтны ирымҳәазаргьы, Суриеи Татыгәи рыгәҭакқәа
идырдырит Еснаҭ. Ҩыжәрахеит. Татыгәи Еснаҭи абзацәа
зегьы ирылган, рыԥсцәагьы ргәаладыршәеит. Аҵх агәы
ааҩнашон еиԥш, Татыгәи Еснаҭи ирулак «наԥхыцла»
иааиҟәырхит, ргәы шеизыбылуаз.
Аԥҭа ԥыҭраамҭак дтәан, нас уаҵә шаанӡа архахь уск сымоуп
ҳәа дгылеит, дара ишырымуаз.
Аԥҭа аҟәара ааихҵәаны арха даннықәлоз, Шьушьана
дахьнеиуаз дналхьыԥшит. Иара убри аамҭаз ларгьы даақәгьежьааит,
аӡәы налызҿиҭызшәа. Даангылт.
Мшыбзиа, Шьушьана!
Бзиа убааит, Аԥҭа!
Даара быццакуама?
Мап...
Ҳаицәажәар сҭахын.
Иаҳҳәои?!
Иаҳҳәогьы ҟалап.
Сӡырҩуеит...
Ашәшьырахь ҳнаскьар ҟамлари?
Урҭ еиманы акәара хықә шыҟоу рҿынархеит. Ари акәара
ӡиаск иааваҟәылоит леишәала. Еиҳарак ианхыҵуа. Угәы
ахьымҩо ихыҵлап, аԥаҩ ԥнажәалап. Иамоуп иара ахатәы
ҟазшьа, аӡиас дуқәа изларыҵамхо. Аха Џьымҟәыр аԥан здыруа
рзы имариоуп. Ара ихықәынхало ршьамхы мбааӡаӡакәа
иҭалан ируеит.
Аԥҭеи Шьушьанеи аԥаҩ  иқәланы ишнеиуаз, абра
ҳнатәап ҳәа иара ҭыԥк аалихит. Ҭынч наҟ-ааҟ еиҿаԥшуа
иаатәеит. Урҭ аӡы ихыԥшылон, ахаҳәқәа ҟәашҟәашӡа
аӡы аҵахьтәи иааԥшуан. Аӡгьы кеикеиуа иҟан. Урҭ тәан
акраамҭа, зны аҟармаҵыс абжьы иазыӡырыҩуа, зных
акәара ахәыҭхәыҭбжьы. Акәара џьара иӡырыҩшәа
иааҭгылон, зных џьара аԥаҩаҿ «ахы» ҩкылнарҳәҳәон. Нас
ахы нақәыршәны, аангыларак амаӡамкәа ицон амшын ахь,
гәырӷьаҿҳәашак агошәа. Алаԥан ҵлақәа аԥша анаарыслакь,
ҭаҳмадцәаҵас рыхқәа ԥшьаала идырҵысуан.
Еицәажәон урҭ. Ус инахга-аахго, еиҳарак рхәыҷра атәы
ргәаларшәо. Аха рыблақәа еибырҳәон, ианааиқәшәалак,
урҭ шаҟа еизааигәаз, шаҟа рыгәқәа еизхаз атәы.
Иуаҳау? дҵааит Суриа, лхаҵа днаидтәалан.
Изакәи?
Уажәы иуасымҳәои изакәу «аҽада ақьар иахадыргылон,
иара аԥахь еихон» ҳәа, ани уашьа иԥажә ҳара ҳаҩуа
ҳишьҭоуп, Цацуна диаҳҭоит ҳәа, иара ихы ныҵга-ааҵго, иусқәа
даҽаџьара аиқәырҽаҽара даҿуп. Иаҟара дыҵоуп убоу!
Уи ишԥа?
Ишԥа, умбои, жәаха абра ианшьажә данааз адырҩаҽны,
Џьыҟәмыр аԥшаҳәаҿы Уард лыԥҳа аҭаҵәишәа иҟоу дышлацәажәоз
ирхәлеит, рҳәеит.
Аиаша бҳәоу, сбымжьозааит?
Даара угәхьаа скуп, узжьо-егьиуа...
Ҳоу, ацгәы икьиуа аҵкьыс имкьиуа ҳәа, усқәа илоуп
ҳәа сыҟамызт. Ҳаи, ҳаи, рыцҳа.
Рыцҳа-ба?! Уара урыцҳамхааит, иара уицәымшәан, уи
иусқәа ҭырҷҷааны идыруеит. Ҳгәы дҭатәоушәа ҳаидырхьеит.
Ҳара ҳҿын даныҟоу иҽырԥшқаны, иҽыртаташьны, иаҳҳәо
дахымԥошәа ихы ҳирбоит... Данындәылҵлакь, ани «аписар»
Иуана иеиқәа ахы дҭаԥало дицуп дааицрымшәо. Убас
атәымуаа, зжьы ужәыр зтәан еиламгыло... Умбои, ақыҭаҿ
уахьнеилакь иааҟәымҵӡакәа зегьы ибзырӡы рҳәоит, ирҿишь
сыздырам.
Уара иушьуа, Анцәа дишьуам...
Убри уаҟәыҵ уара, шәызшьуа дарбану?! Убри аҵыхәала
еибаҳҳәахьоу удыруеит, уажәы еиҭаурҿыцуама?!
Сара сзыцәбыршәо закәызеи?!
Уаргьы уаҟара уҵоуп. Уара уами, сыҷкәынцәа нсырхап
ҳәа сгәы иахьҭаз сыдгьыл дықәлеит ҳәа иргәаҭеиуа, жәаха
уахык шаанӡа ҳазмырцәоз? Арахь дышԥагьежьи, мыждара гьежь!
Аҳы, аҳы, уажәшьҭа аӷәра ааҿакы... Бура ахы бҭарԥаӡаны иқәлеит.
Аа-а, еицаҳамҳәаӡоз, аура шаха баала иктәуп ҳәа?
Иабаҟоу ибкыз аура? дхышәҭызшәа ацәарҭаӷәы иҽнықәижьит.
Умбои, иҵыгьны иусын, уеизҟьа уахькажьу!
Сгәанала, зхы ԥнаҽызгьы бара боуп ҳәа сыҟоуп... Бгылашәа ббоит аха...
Нас укамҳарц уҭахызар, дырҩегьых уҽырӷәӷәа уаргьы.
Нан, урҭ узыцныҟәақәо зегь бзиами, аха жәаха уаншьа
даныҟаз ииҳәаз уаҳауан. Џьара иеиԥш зеиԥшу насыԥ хәыҷык
имазар сҭахын ҳәа ҳаиҳәеит... Ҳаргьы уара узы ацәгьа ҳҭаху,
иаҳҭахыму уара иумдыруеи. Ҳкәалкәало ҳаухьынҳалоуп.
Ҳашухӡыӡоз, ҳгәахы ҿуҵәахьеит. Абра уанааи инаркны
уҩызцәа аӷьараҳәа урылаҳаргыларц ҳҭахуп... Седру, нас,
ҳгәы иҭоугьы удыруеит, уара усҵәҟьагьы ухәыҷӡангьы
уҟаӡам. Ус ҳҳәеит ҳәа, аҷынҷа алаӷырӡ аныхәшәха, иганы
амшын иаланаршәуан ҳәа, ирҳәо умыхьааит. Уара убзиахар,
уманшәалахар убри ауп иаҳҭаху, уара ушеибгоу, лҳәан,
Суриа ицәыҵраан иҟаз аԥенџьыр даахан иаакыдылҵеит. Нас
лыбжьы аармаҷшәа, аха днақәымчны ҿаалҭит: Ари сысас
зӷаб, исҭахызар уахагьы деимҵԥаа дыргоит, аха уара узы дыркааны
дсымоуп. Уара еиӷьқәоу удыруазар акәхап... Акәара
ахықәқәагьы урықәын ҳәа саҳаит, аха уахьымхәааит. Сара
с-Цацу лыҩны ыҟоуп, лыҭӡы ыҟоуп, лыԥшра-лсахьа... Иарбан
узыржагьуа, ухы ашьышьра ҳзахашәалом. Уаб иашьа иакәзар,
уик духыԥсааит. Уаншьа иакәзар, ҳнапы уаниҵеит, нас уара
иухьзеи, ҳауҭахымзар, иҳаҳәа ҳзуҭахым. Снан, ҵабыргуп,
уани уаби удгылам, аха ишубо, аибара унаҳмырԥшит.
Сазхәыцып, сазхәыцып... иҳәеит, ахҭа данҭалкҵәҟьа.
Сукәыхшоуп, нан, аҵыс хшы угымкәа уҟасҵап, лҳәан, Аԥҭа дивагьежьуа икәшара лҽыназылкит, иара уаҳа
мҳәаӡакәа аҩныҟа иҿынеихеит.
Уи ихы ицәымыӷхон абас дахьԥсыҽыз, абас иаахтны
аӷьараҳәа игәы иҭаҵәҟьаз уи иахьизламҳәаз. Иаргьы цқьа
издыруамызт дахькылнагаҵәҟьоз, аха идыруан акы: Суриеи
Татыгәи рҽеишьа змамкәа ақыҭа иалаханы иҟаз шьоукы шракәыз.
Иара убри азгьы ихы дабашьуан, аха уаҳа акгьы изыҟаҵомызт.
Иҭахымызт иара ихьӡала аҭыӡшәа ҟалар. Урҭ зусҭцәаз,
шамаха, ақыҭаҿ зегьы ирдыруан, аха ирнырычҳауан,
ирзыжәуазеи ҭаҳмадацәақәак ҳәа, ирхашшаауаз ҟалон азы
рықәҿырҭуамызт.
Агәарабжьара наҟ-ааҟ иахагылоу алакациа ҵлақәа рыҵаҟа
дхәыцуа дааҭгылеит Аԥҭа. Арҭ аҵлақәа икыдҳаӡаны
рышәҭқәа рҟьеит, ирҟьаӡеит. Мшаҽнеиԥш ашьхаҵә
рықәпапа ирықәуп.
Узырхәыцуазеи, Аԥҭа? днаиазҵааит иааидгылаз Цацу.
Ус баша... иҳәеит, ихы шьҭымхӡакәа дахьгылаз.
Аҳәынҭқарра аусқәа уӡбозар акәхап, дааилашәашәа
даацәажәеит Цацу.
Бара бзын зегьы акы акәӡами ҳәа аанаго, Цацу дналҿаԥшит
иаргьы. Цацугьы аӡыршы налхырҟьазшэа днеидҟьан дцеит.
Дгылан Аԥҭа, алакациа ҵла дахәаԥшуа. Ари аҵла аси,
аҵааи, аӡыни зегьы ишшаӡа ишгылаз иахнагеит. Уи азмырхәеит
афырҭын иадсылоз. Аха ааԥынтәи аԥша аҽырхаа уи
ашьапы ианадиаала, алакациа ҵла ду агәы ԥшқахан, аҽахьааунажьыз
иара ус ишхынааз инхеит...
«Мап, ари ҟамлароуп... ҩнуҵҟала ихы дацәажәон Аԥҭа,
арҭ зегьы рҵыхәа ԥҵәатәуп. Изҭаху ддыргәыбзыӷлааит,
аха сара сус сара издырроуп, агәырԥшаарақәа иҟасҵазгьы
уажәшьҭа рҵыхәа ԥҵәатәуп. Уеизгьы сгәы ԥызжәо ани саншьа
насыԥда иоуп. «Абарҭ ргәы андурхь, нас иудыруаз,
саргьы сгәы шыԥсыз» ҳәа сеиҳәеит.
Мшәан, урҭ Суриеи Татыгәи ауаҩы игәы рызҭоу, ирызҭаму
иидыруазеи, рыцҳа. Уи ҵәыцақәак неидыржәын, дара
рахь диаргеит. Урҭ уажәы ирымбеит, ас ауаҩ  ԥсыҽ иҟаҭәашьа.
«Уаҳзычҳауам», «уаҳзычҳауам» анырҳәа, иаргьы
акәыз џьишьан, хаха-хымш рыҩны дрыздәылгомызт. Наҟ
иҭаацәа ааны уаала шьҭа ҳәа аниарҳәа: «Шәаҳҟәаҵ уара,
ҳазхара ҳзеибамбац, бзиа ҳаибабоит» ҳәа дырҩегьых
иҽирххон. «Иазхоуп уажәшьҭа аӡыгәҭаҿ аӡсара, аԥаҩ
аҟынӡа наӡатәуп, настәи мариахоит. Иԥсыҽраз ауаҩы
иламыс дақәымԥалароуп, мамзар ауаҩы иуаҩра аҿы
дзыӷәӷәахом». Игәы еиқәҳәаланы ашкол шыҟоу днеиуан Аԥҭа.
Аҽны мҽышан. Араду ақыҭан арха еиужьраҿ араҵлақәа
игылаз рыҵаҟа ауаа гәыԥ-гәыԥла аизара иаҿын. Аԥҭа дызбалакь
иеигәырӷьон, аԥсшәа иарҳәон. Аҭаҳмадцәа данырбалакь
иааикәшон, ацәажәара хдыртлон, иаб итәы аацәырыргон.
Аԥҭа ааимҟьара дналԥшны дибеит Шьушьана, аӡӷабцәа
дахьрылагылаз. Уи ацәымзеиԥш, лҩызцәа дрылҷҷаауан,
Аҭаҳмадцәа ицәажәоз дырзыӡырҩуазшәа «ааҟ, ыҟ» иҳәон
Аԥҭа дахьгылаз, аха ихәыцрақәа Шьушьана лахь иҟан.
Шьушьанагьы Аԥҭа дгәалҭеижьҭеи акрааҵуеит. Уи
илҭахын Аԥҭа диацәажәар, аха... Аха аҭаҳмадцәа ахьгылоу
дызнеиуам. Лҩызцәа лнапқәа ахьырку дара уа дгылоу
џьыршьоит, лхы лыхшыҩ зегьы Аԥҭа иахь иҟоуп.
Шьушьанагь Аԥҭагь рхәыцрақәа ианаарылҵ, аҿар иеизаз
аҷкәынцәа ашәа цәырган аҳәара иалагахьан. Ирҳәеит
«Шьараҭын». Ус ишнеиуаз, «Иааирума» ааргәалашәан, шьоукы
амшә кәашара ныҟарҵа-ааҟарҵеит. Аха ирыхәаԥшуаз
аӡәгьы дрызмырччеит. Уеизгьы акәашара еихымсыӷьыцызт.
Ус, шьоукы аӡәы инапы данкны дырххо дрыманы иаақәлеит.
Аԥҭа дахьгылаз дызусҭада идырххо ҳәа данԥшы, илаԥш
наиқәшәеит араԥ Чыхәыт. Уи мап икшәа иуит азныказ,
аха таҳмадцәақәак укәаша ҳәа анидырҵа, уаҳа аҽырххара
даламгакәа даақәлеит. Аинҟьацәа аԥхьа иҭаамаашәа иҟаз
иандырмацәыс, иаргьы даапкит. Амшә кәашара анакәха,
еиӷьны уаҩ изыҟаҵомызт.
Ажәлар ихәаԥшыха рибаҭомызт. Иаргьы далашыҩкны,
акыраамҭа дықәмҵит. Уи икәашашьа иамхабзиахазар акәхап,
аха Чыхәыт иаҳәшьа Нади даакылсын, «Уара ишыбзоу
иԥсу, ишухыччо умбаӡои!» ҳәа, имахәар нҭарсны икны
дықәлгеит, ишимуаз. Уеизгьы, даалымпыҵкьан, мчыла
дықәлон. Лара дықәылгон. Иара изын зегьы акы акәны,
аҽҵыс еиԥш ишьахәар дуқәа дырдыруа даақәлахуан.
Аԥҭагь уи дихәаԥшны дыччон. Аха уи игәаԥхон ари
акәашара, иагьидыруан ихыччақәоз ыҟазаргьы, иҟазара
ихнахуагьы шырацәоу. Чыхәыт уажәгьы дкәашон, дыччон.
Иаҳәшьа даакылсны днықәлгахуан. Иара деитақәлахуан,
изхара дзымкәашо, даҿыгәыҳәааны дыҟазшәа.
«Абри гәырӷьарак имазар ҟалап, ааигәахәт Аԥҭа, Анцәа
дахумбаан!»
Аԥҭа аҽынтәи алаԥшыра иибази ауаа рашәаҳәареи рыкәашареи
игәы шьҭнахны дгьежьит аҩныҟа.
Уи амҽыша аҽны Аԥҭа имаӡеит Шьушьана лацәажәара,
хьаасгьы иман. Иара иҵас ала иусқәагьы еилаԥаҭаны иҟан.
Аҩны дахьааиз, даамтәацкәа ҿыҭбжьык наиаҳаит. Данаадәылҵ,
Цацу лакәын. Лҽырхьшәашәаны, дунеихаан Аԥҭа
длымбацшәа, ҿаалтит:
Татыгә уаҵәы шьыжьнаҵ ихы сықәиршәааит ҳәа узааицҳаит.
Изакәызеи ҳәа акриҳәама?
Абнахьтә маҭәахәқәак аагароуп, иҳәеит.
Нас сара исзиуеи?
Шәара еибышәҳәап, лҳәан, Цацу даагьежьын, ашырҳәа дцеит.
Адырҩаҽны захьӡыз, Аԥҭа араион ахь дцон, ихатә усқәак
рзы. Уи дахьцаз хәылбыҽханӡагьы дымгьежьӡеит.
Ахәылбыҽха данааи, ҩны матәахәқәак иашҭа агәҭа ишкажьыз
ибеит. «Ари абаанагеи?» даазхәыцит Аԥҭа,
Татыгәраа рышҟа анеира аԥшьымгақәа иҽааникылеит.
Ашьжьымҭан анааша, усгьы-усгьы иҳәан, иҽааибиҭан,
Татыгәраахь иҿынеихеит. Убри аамҭаз, аӷьбжьы илымҳа
интасит. Цқьа даныӡыро, Суриа лакәын:
Ҳаит, уара ууац сара сԥышә иқәтата ара суҵаԥшуа
суҵатәаанӡа, лҳәан, аҷҟарапат аҭӡы илкыдкшалан, ажәҵыс аҭра ныдрыҩрны, ахуҳәа аӷәра инықәлыжьит. Иара
ажәҵысгьы кыдлырҟьацылан, иԥаҭԥаҭуа уа инкашәеит.
Ашырҳәа Суриа уи днахаххын, амҵәыжәҩақәа лҿыжәжәаны.
иҟалазеи ҳәа Аԥҭа дшыԥшуаз, илыршәын, дахьаалыҵагылаз
ихы инықәыԥсеит.
Уу, усмырхәашахьаз, џьымхеит, лҳәеит лара, Аԥҭа
данылба, ицәхашааӡа дыччо. Аха иара, уисыр шьа кәармак
илымшәо, дадырсызшәа дцәышыҟҟараӡа дгылан.
Уааи арахь, аҩныҟа! лҳәеит Суриа, аха Аԥҭа даанымгылакәа
ашҭа дҭыҵны иҿынеихеит.
Аӡы шцара уцеит, аҟарач ҽы еиԥш уеишьхныккала,
уара умсааит, даара угәы ԥшқарахны уааӡами, агызмал! дҟәынд-ҟәындуа инаишьҭалҳәеит.
Аԥҭа архахь иҿынеихон, Татыгә  ҿымҭкәа иашҭа дааҭалеит.
Умбои, баба, уара уеилахан, иацы акалақь ашҟа аусқәа
уман, уҟамызт. Аха ҳара аха змаз аҩны маҭәахә узкылаагон...
Иҭабуп, аха шэхы зыхшэырҟьазеи?!
Ишԥа уи?!
Иахьаажәгаз ижәга!..
Хырқьиара ицаз ҽадаиала дааргеит ҳәа, ас убахьоума, уара?!
Ахара зду хырқьиашьа имаӡам!
Иузааузеи, уара, цәгьарас?
Ишәылшо акы агшәмыжьит. Аха аринахыс сшәыҳәоит.
сыцәгьагьы сыбзиагьы шәаламцәажәарц!
Сара схы сара снапы иануп. Аԥҳәысеиба лыҷкәын
иеиԥш апекәынра сҭахӡам. Иҳазхааит ҳахьынӡеибажьоз...
иҳәан, Аԥҭа Татыгә днеиԥырҵны дцеит.
Татыгә дшанханы дгылан дӡыӷәӡа. Уи уажәы ирҳаз абынҳәа
деиԥшын, иҽырхәаны дахьгылаз, иԥашә ԥаҵақәагь,
рҭыԥ иахырԥазшәа, иҭрыс-ҭрысуан.
Уара уакәым, сашьагьы силаӡеит, иумуазар, џьаҳаным
уаҵахеит! Татыгәгьы дхырӷь-ҿырӷьуа иҩныҟа иҿынеихит.
Уи дышиашаз Суриа амаҵурҭаҿ дахьыҳәарԥсаруаз дныҩнаххны,
иҟалаз леиҳәеит. Суриа лҿы ахьаалраҳаз даанхан,
ус дышҳазӡа дгыланы дӡырыҩуан.
Шәҩыџьагь шәымшақә схы саасааит! лҳәан, лыԥсы
анаалылала, ашыла ҭаԥсагеиԥш лнап гәаҩа дуқәа аалыркалан,
ишлылшоз лхы аҟьаԥ аахлыргеит. Иаргьы «бара
бзын» иҳәан, ихы аҟьаԥҳәа даннас, уи иазыԥшызшәа
ихагәҭа иқәыркьакьаз иуапцәа хылԥа гьежьуа инаихҟьеит,
ихы цәҳәы ҟьантазӡа иааԥшит...
Ус акәӡам, уҽаанкыл, уи мыдгалатәны ара дықәнагалеит,
аха уажәы унеины иара иҿы иаахьарышша, игәшәамшәа ҳәа.
Зеижәымзар ҩажәа...
Ачҳара, дырҩегьых, ачҳара. Аҳы, уажәы џьара
дуцәцаанӡа унеи. Нас дарбану ихаҵоу аҵх лашьцара иаҳнарбап...
Ҩ-нбанк сҵеит, аррагь сыҟахын ҳәа, ани иҽыриашаны,
амысҭхәага иӷрагылоушәа дахьныҟәо, ахаҵара уи акәзар,
исырбап, ауардын аԥашә еиԥш данеиџьлакь, лҳәан,
лхаҵа днеизыԥшит. Лнапгьы ашәахь иналырххеит, уаҳа
мҳәаӡакәа уеиха ҳәа аанарго. Татыгәгьы деихаӡаны дыҩдәылҟьеит.
Баба, абзиара зуз џьысшьеит. Угәы нсырхазар, саҭоумҵан...
Сымҵаа-сымԥшаа, аҷкәынцәа амаҭәахә рцырҟаны
арахь иузкылызгеит. Ани абнахьчаҩ Ҭуԥанажә сышьҭа ирхан,
дсышьҭаххы даан, аха уара узы ишаазгаз аниба, иҵыхәа
ишьҭарҽыланы, дхьаҳәхьачаны дцеит. Ишубо, зегьы бзиа
урбоит. Дынханда ҳәа иузыԥшуп. Сара џьара ҭаҳмадарак
сныԥшуазар, уара саҭоумҵан, баба, схәыҷ уоуп.
Ибзиоуп, уи алацәажәара шьҭа ҳаҟәыҵып, иҳәан, Аԥҭа
Татыгә иматанеира дааҟәихит. Аԥҭагьы игәы хьаԥссеит,
Татыгә ицәажәашьақәа данрызхәыц. «Уеизгьы, џьара акы
импыҵҟьазаргьы, ирҽеирц дашьҭоуп, ҳәа игәы иаанагеит.
Иагьаџьара дугаргьы, саб иашьа иоуп, сара сыхҵәараҵәҟьа
иҭаххарым. Сыхгьы рҟәыскып, даргьы сҟәыскып, аха среисрым... »
Татыгә аусқәа анеиқәирҽаҽа (иара ус игәы иаанагон),
даагьежьын, Суриа лҿы дааит.
Ахәша ахьшьуп, сгәанала, ҳуардын уажәшьҭа абашаз
иҿыжрым уҳәартә иҟоуп! дааҽхырччашәа иуит.
Уаҳа ԥсыхәа ыҟам уажәазы, иаргьы иара иоуп, аха ауаагьы
рыбз ҭагылом...
Нас ахашәала ду ҳамоуп. Ани аҩны маҭәахә иԥҟаны
икылгоу иара изын иаазгаҵәҟьаз џьишьеит! Ани амӡанрашәа
иҟоу абнахьча сышьҭра дхыланы даауан. Уи данызба,
иавасыршәит, суардын анахь иҭазгалеит.
Абааԥс, шәицхраа, шәицхраа уи изы мап зкуа дызусҭада!
иҳәеит уи аниба.
Ус ҳнеилап...
Ани ҳказарма аусқәа еиҵыхтәуп, бымбои, убыс, егьыс иҟаҵалатәуп...
Дааҳәны ҳара даҳҿагылт, ҳахьӡ бжьихыр ҟалоит аҳаблаҿ,
аха ихы игәы ақәмаҷхан ихы ҿаҳәаны дықәҵыртә акы
изыӡбатәуп. Уара уеизгьы ани аԥхьан узлацәажәоз аус
азы уеигәышә хла... Уажәшьҭа сызлаиеигӡо акгьы збом.
Уи Цацу дналыхәаԥшны даанхом, ларгьы сымцар ҟалом
сыҩныҟа ҳәа дықәгылахьеит. Иуасымҳәеи, ани Уард лыԥҳа
Шьушьанажә даниба нахыс, иблақәа ҭышәшәаны инапы
иаанхалеит. Ааит, урҭ ақалақь ахь ианца, инҭахәаша
имцаӡакәа, аҳауа смаабит ҳәа дгьежьны дааны, лашьа иҿы
дзынхоз ҳара ҳзы акәымзи...
Татыгә днаскьаны аҭӡы дадгылан, изжәҩак иақәыӷәӷәозшәа
ихьырԥсааны икын.
Аҟата иаунашьҭыз аҽарӷәӷәахьан. Алакациа ҵлақәа
аҵыхәтәантәи рышәҭқәа ашьшьыҳәа иҿышәшәаны асаара
илеиуан. Аӷуҳәа зыбжьы гоз ашьхыҵә ашьхымӡақәа рымгәа
пеипеиуа идырҭәхьеит. Уажәы-уажә еилашәоз амшгьы шеилгара
еилганы ишьақәгылахьан.
Ааԥынра аԥхынрахь ахы кыднаҵахьеит рҳәон шьоукы.
Иҵабыргынгьы, амрагьы иканарцеит, аҭакар аҳауа иалубаауеит.
Аԥҭа архахь дылбаарц иашҭа дынҭыҵуан, Суриа дааиԥылт.
Зназы уи днеилууаа дцеит. Ибла иаахгылеит Суриа
лыҷҟарапат кны ажәҵысҭра рыбганы ахуҳәа иахькалыжьыз.
Нас ихәны ишьҭаз ажәҵыс даахаххны амҵәыжәҩақәа
шԥылыҵәҵәоз... Ашырҳәа длаҩсны иҿынеихеит. Аха лара
лыбжьы наиқәлырган, даанылкылт.
Иҟалазеи, нан, амшә зааӡаз инапы афеит ҳәа, сгәы
ҭыӷьӷьаа сушьҭоуп, уара укалҭ сҿаҟьаны уцоит! Ас
рҳәеит ҳәа, ухсырҵәама, иҟасҵазеи?! Уи зынӡа лыбжьы
ырԥшқаӡаны, лгәахы ырԥшаан, лылаӷырӡқәа хыжжылон.
Акымзарак, ус, сгәы еиҟарам...
Сыԥсны суҵәуарц уҟазар, уаха аҩныҟа умнеикәа умун!
Бхыхьгьы сымбааит...
Аԥсшәа иуҳәо сҭахӡам, уанымнеи, акгьы ҳзеилам.
Сызнеиуазар збап...
Хәылбыҽхан.
Уааи, ара утәа, ара утәа, Аԥҭа акәасқьа даныҩхалаҵәҟьа
днаган астол днаддыртәалеит. Уи уахада рыҩны ашә
ишьапы аахимгацызшәа, икәшан дыркын.
Уаха ныҳәагатәык ҳаман ҳара еижәлантәу, убри ауп
аџьабаа зуҳарбаз, рҳәеит рқьышәқәа аччара иакуа, уи
шәара аҿарацәа шәахыччоит, аха ҳара аҭаҳмадцәа уҟазар
ҳҭахын, ухы ахумбаан.
Аԥҭа зны дҩагыланы ддәықәларц иақәикит, аха дааԥхашьашәа
иҽааникылт. Агәылара аҟынтәи иааизгьы шьоук тәан.
Шәымбои, дад, дынҳархарц ҳҭахуп, иара иуам акәымзар.
Ишыжәбо, иашҭа иҩны маҭәахәыла иҳарҭәит, ихы
ҳхимбаауазар, Анцәа иубома, ҳицхраар ҳҭахуп. Асыс зыбз
хааз иаинызгьы иаинмызгьы ацәеит, рҳәоит, исҳәаз ахшыҩ
ду аҵаҵаны исҳәеит, дара ишԥеилыркааишь ҳәа, иԥаҵақәа
ҭрысуа, итәаз игәылацәа зегьы аӡәаӡәала дырҿаԥшуан Татыгә.
Уи илаԥш игәылацәа итәаз инархысын, уажәы Аԥҭа
иҿы ааникылеит. Иаразнакгьы Татыгә игәеиҭеит Аԥҭа ихы
ахьигара изымдыруа дыштәаз.
Татыгә уи аниба, ицәажәара аамҩахиган, уахатәи иныҳәара
ашҟа диасит.
Жәымбои, дад, уажәы ауаа зегьы ирдыруеит, зегьы
рҵеит, адгьыл иакәшоит, ажәҩан ахь ихалоит. Аха абра
ҳара иҳамоу аныҳәагатәқәа зԥырхагоу уаҩ дызбом. Абас
аныҳәагатәқәа ҟаҵо, ижәуа ҳтәазар еиӷьуп, ҳнавагыл-аавагыло,
ҳанцәыҵыԥш-аацәыҵыԥшуа ҳаҟазар аҵкьыс, иҳәан,
игәылацәа даарылаԥшхит, нас инациҵеит: Абра уажәы
ныҳәагатәык ҳаизаны иҟаҳҵеит ҳәа, уи ала аӡәы идырра
иазҳауа, ма иагхо иҟаӡам! Ауаҩы дахьугалакгьы дуаҩуп,
иара шиакәу даанхоит. Ауаҩы ауаҩы игәы имазароуп,
мамзар дахьугалакь, иҭыԥ уԥсахт ҳәа, ихгьы узыԥсахуам, ҩаԥхьа игәылацәа днарҿаԥшит.
Агәылацәа рахь иӡырҩуазгьы, аиеи, аиеи ҳәа рыбжьқәа
неиларԥсеит.
Шаҟа сааҭ ыҟоузеишь? аӡәы днаҵааит.
Асааҭ атәы анышәҳәа, ажәа аарымиԥааит Татыгә,
уи агәра сызгом. Ани арыцҳа, унапы азқәа иқәтәан
иҷақҷақуеит ҳәа акрадыруа иҟахума!
Аиеи, аиеи, Татыгә, иҳәеит агәылацәа руаӡәк. Аԥҭа
данихәаԥш, игәеиҭеит, шаҟа дахыкәшан дцәажәоз уи игәыла.
Татыгә убригь ибзианы дидыруан, аха иҭахымызт ус
иаахжәаны иҿаԥҽра. Аԥҭа ари акыр аамҭа дазхәыцуан дахьтәаз.
Убри атәы иаргьы илаҽны, ихы изацәымго дшыҟаз
агәра ааигеит.
Суриа дықәгьежьаа афатә архиара даҿын. Адәахьы
ишылашьцара илашьцахьан, аха аца авараҿ иҩагылаз амза
мҵысӡо, иҟәызгаӡа иааԥшуан. Амза игылаз дазыԥшуа, Татыгә дцәажәон:
Ирҳәоит, абни амза аҿы лассы инеираны иҟоуп, аха
убра ҳара иҳахәарҭан иҟоу ҳәа акы ахьӡ шәҳәар ҟамлари?
Баба, сара издыруагь ак ыҟоуп... Шаҟа аидара уаҵало, уеидара
хьанҭахоит. Ауаҩы илшогьы рацәоуп, аха зегьыҵәҟьа
илшарым, агәылацәа итәаз уажәшьҭа рхы ахьыҟаз Татыгә
ииҳәоз ашҟа акәӡамызт астол ашҟа акәын.
Татыгә, аҳаԥшьа дҭацәажәозшәа, ибжьы иара изын мацара
игон. Иара иқәиргылон азҵаарақәа, иара ихалагьы
аҭак ҟаиҵон.
Иаҳҳәап, инеит амза аҟынӡа, иааргеи?! Акгьы... Аԥҭа
иааилжжит Татыгә ихаркькьалан ииҳәоз.
Саб иашьа, уи иашьҭоу иззашьҭоу рдыруазар акәхап!
Татыгә агәыр иларҵазшәа дааҭрысит.
Еи, дад, дасу ҳзышьҭақәоу ҳдыруазар, уаҳагьы хьаа ҟаломызт.
Аҳы, астол ахь шәааи! лыбжьы нарылалыргеит Суриа уи аамҭазы.
Зегьы ашыр-сырҳәа иҩеибаргылеит.
Унапы аӡы ақәҭәа!
Мап, уара...
Ҟаи, уара умсит.
Ҳаи, ишԥоуҳәо...
Ирулакь еизыԥшны рнапқәа дибарӡәӡәеит. Нас еизыԥшны
астол иакәшан иаатәеит.
Чаншьҭахь Аԥҭеи агәылацәеи анынаскьарга, Суриеи
Татыгәи еиҿаԥшуа иааидтәалт.
Бара, абарҭ ҳаҷкәынцәа...
Иауеи?
Иауеи захьӡуи, аӡәы даныҟоу, ашыслампырқәа реиԥш
ихәыҵоуп, иузхәҵымхуа. Ма џьара иаацәырҵыр, ауаа ирҳәогьы
аармаҳари...
Ирмаҳакәа, даара ахшыҩ зҵоу ажәақәа уҳәоит сара иԥсыша...
Аиеи, аха ма бара ибҳәақәо рмаҳарыз...
Аҳы, уаҟәыҵ шьҭа улафҳәара, уеигәышә ԥшаа
уиаҵкыс... лҳәеит Суриа.
Татыгә дҳәарԥсаруа акраамҭа акҿыҩра дыкҿан. Нас ашьшьыҳәа
иеигәшә иманы алашьцара дналалеит. Ихы дҩахан
амза данахәаԥш, иааицәымыӷхеит асҵәҟьа иахьарлашоз.
Ҳаи, Қьач ныха уҿасны уцламҳәа бабара амнахроуп,
ублақәа жапжапуа уа уабаацәырҵыхуаз... иҳәан, амза днаҵаԥшит
уи, иеигәышәгьы лақәирхха-ҩақәирххеит.
Иашҭа агәҭа ааихҵәаны, агәарабжьарахь ихы рханы
ддәықәлеит. Устәи ишьҭа ырӡны, Аԥҭа игәара днавалан,
адрымҳәа агәара дналбааԥан, ашҭа дынҭаԥалеит. Уи зназы
дахьгылаз дымқәацаӡо иԥсы иӡеит. Илақәа рыла мацара
акәым, уи блала дыфҩышәон, аӡәыр џьаракыр дыкҿаханы
аҵх далахазар димкырц. Уи агәра игеит, аӡлагарахьгьы икыдхалан
иҟаз аӡәы иакәзаргьы, уажәшьҭа уаҩы амҩа дшаным.
Нас ахьаԥарч еиԥш, иҽреиџьны дҳәамҳәамуа аанда даваланы
днеиуан иҽырԥсны, иеигәышә имҟәыҵарҟәыҟә. Уажәы-уажә ихы шьҭыхны наҟ-ааҟ дықәҵәиаауа днаԥшы-ааԥшуан.
Уи еиҳа-еиҳа дырзааигәахон еицырхәхәа ашәырҵлақәа
ахьеиҭаҳаз. Нас зназы иҽыриашашәа дҩагылан, деихас-еихасуа иҿынеихеит. Дыкшеит атахҳәа. Ихиҵәҵәаз
ашәырҵла хәыҷқәа ашьшьыҳәа ашьац иҩылаԥсеит. Икшон
алашьцараҿ аигәышә, ихьшәашәаӡа рыцҳашьара алаӡамкәа.
«Абри ауп ишәықәнаго, абри ауп ишәықәнаго!» иҳәон
уи гәаныла. Аҵыхәтәантәи ашәырҵла нхикәыцәаан,
даақәгьежьааит аӡахәақәа ахьԥашәыркыз ахь. Урҭ рахьгьы
ихьшәашәаӡа инымҩаниҵаз аигәышә аацеицеит... Татыгә
иԥсы ӡаны Аԥҭа иашҭа дыҩҭыҵын, ақыҭа агәахьы дцахьеит,
ишьҭа ирӡырц ашҭақәа днарҭаҳауа. Ақәыџьма ақыҭа ианалало
еиԥш, ауха ишуан, ишуан алақәа.
Аԥҭа ишыҟаиҵац еиԥш, иахьагьы ҭаалым ҟаҵо ашара
даԥылеит. Изакәызеи, иахьа рацәак сгәы алаҟам ҳәа,
дхәыцуа ҭаалым шыҟаиҵоз данынаԥш, иаразнак илаԥш
нарықәшәеит иџарџаруа иҟалахьаз ишәырҵла хәыҷқәа
рхны ишыҟаз Аԥҭа ила агәра изымго, игәы кылблаауа акакала
ишәырҵлақәа зегь гәаҭо днархысит.
Ҳаи, уаргьы саргьхандаз ари ҟазҵаз! – ихаԥыц аҿа
ыҵго даахьаҳәит.
Иҟалазеи, баба?! Татыгә даԥсышәа мацараха агәара даадгылт.
Иҟалаз убри ауп, иахьарнахыс сашҭа ушьапы ҭаумыргылан!
Ишԥа, ишԥа?!
Абас, ишуаҳаз!
Иауазеи, дад, аӷьа цәгьа ахахьы еихоит ҳәа, асҵәҟьа убахьоу?!
Исычҳап ҳәа сгәы иҭан, аха иумуҵәҟьеит! иҳәан.
Татыгә  данынаизыҭрыс, уи аанда днадҟьеит.
Иҳаибарбап! иҳәеит дықәгьежьны. Ауаҩы дымшәозаргьы,
дыԥхашьозар бзиоуп...
Ламыс умам акәымзар уеиҭацәажәахуама! днацралеит
Аԥҭа деибакӡаны.
Уаргьы иухашҭқәаз угәаласыршәап!
Ари аҽакы иузеиԥшхо џьушьоит. Саб иашьа иоуп,
инысчҳап, сҳәан, слымҳа сықәыжьны, акгьы сымбаӡозшәа,
зегьы срывсуан. Уара аламысда!..
Сара уара уахьсмырхәуазар, саб сиԥам! Иарбан, ухы
зыснуҟьо, иуҵазҳәада, сыхурҵәарц уҭахуп?!
Иуҳәо ԥсажәоуп, сара сыхурҵәарц ауп, аха угәы уажьеит!..
Уҽаанкыл... Сара иугәаласыршәап иухашҭқахьоу,
уара ацәаҭачы...
Ҳаи, иабихәа, ҳаи, иабихәа, иҳамеикуазеи уара ари ауаҩ!
Уажәшьҭа сара соуп ишәзырбаша, ишәхашҭхьоугьы
шәгәалазыршәаша. Уи шәыхәмарра аҵыхәа ԥысҵәап, сеибгазар...
Ари аидыслара ашьҭахь, Аԥҭа архаҟа дылбааит. Уи иааиԥылоз
аԥсшэа реиҳәон, аха акы игәы ишалаз зегьы ирбон.
Урҭ иахырҳәаара рзымдыруа инаиаҩсуан.
Цас иуазшәа, архәараҿ ишьапы дзықәымгыло аҩы дашьны,
Андроу дааиԥылеит. Аԥҭа иаарласны иҿынеихеит,
аха уи дмышьҭыкәа уа дааникылеит. Аԥҭагь иҭаххаиҭахымха, ихы амариашашәа дааҭгылеит: «Сара аҩы сашьым,
баба... Иара ус ижәны сыҟоуп акәымзар... Угәы
иаанамгааит, ари ҩыжәрада акгьы издырӡом ҳәа. Мап,
издыруагьы ыҟоуп, баба, аха сашьызар еиӷьуп. Сароу?!
Сара сзыцәшәо сымаӡам. Искуп сҽага. Аҩы зжәыргьы, аӡы
зжәыргьы сус еиҵасырхом. Ҳара ҳакәым, баба, аус злоу...
Аус злоу шәара шәоуп, шәеиха! Уара, баба, ыҟами, уарԥыс
бзиан уҳаланагалеит, уаҳзыгьежьит, аамҭала иуԥырхагаз
ҟалазаргьы. Уажәы уабшьҭра умырӡит. Шьҭа уааит угьежьны
уҩныҟа, уи ус бзиоуп ҳәарада... Зегьы уара ишуҭахугьы
иҟам, уи дыруп. Иҟами, иҟоуп ҳаргьы иаҳдырқәо, баба, аха
умыццакын, ухьамҵын... »
Андроу дбыруа иҿынеихеит. Аԥҭа уи дизыԥшуа дгылан.
«Сара соуп зегьы зцәа иҭаӡо акәымзар, анҭ зеиԥшроу ауаа
ирдырхьеит, нас иԥыскқәо, сызҿқәо закәызеи?!» ашацаҳәа
иҿынеихеит Аԥҭа.
Аҳы, буардын рхиала, иҳәан, Татыгә Суриа дналыдгылеит.
Иҟалеи?!
Акагьы, бабхәында хәыҷ азин биҭеит, ани иашҭа
иқәжьу аҩны амаҭәахә агара...
Иабаргузеи, алашә ииҭаху иҩблак!
Уи ауп, аха абни ақьаафыр, ашьҭа уҩны иадызгалеит
ҳәа сеиҳәеит.
Ирхаҵәҟьама, уара?
Акәхап.
Нас уара шәикәагә, иахантәарак сышныҟәоз шеит
умҳәаз... Мамзар, ус амц сжьаны аҩаршьҭра уҭагылазу?
Аҩаршьҭра сҭагыла баҟәыҵ, ақәыџьмеиԥш ақыҭа еимсырҟьеит!
Иара ақәыџьмеиԥшгьы ушьҭра дырхеит?!
Уи акәӡам, ак хәыцтәуп. Мамзар, иҟалоит ауаагьы иҳаҵырдыраар...
Усҟан?!
Усҟан аҽны шьыбжьон ишҩаз уԥаҵа усеит. Ус акәзар,
сара исхәыцит, уԥшла, лҳәан, Суриа дынцәырҵын, акәкәу-акәыкәуҳәа дыҳәҳәеит. Татыгә уи инацирӷызит. Иго
рыбжьқәа еихыҳәҳәа-еиҵыҳәҳәо, ирхиам ачамгәыр рахәыцқәа реиԥш.
Урҭ рыбжьқәа заҳаз агәылацәа атта-ттаҳәа аизара иаҿын.
Иҟалазеи, ишәыҵалазеи ҳәа иҵаа-ԥшаауа. Даргьы абас ауп
иҳахьыз ҳәа зегьы ирарҳәон.
Иҟаларым?! инеизҵаауан еизаз.
Иҟамлазеи, дадхеит, сынзмырхо шәара шәоуп ҳәа днаҳҿагыланы
иҳаиҳәеит, абри аҩыза ахлымӡаах ҳара иҳақәижьт...
Ари ажәабжь зегьы иаархыҵәеит.
Иҳақәнамго акрыҟоума! иҳәацәон Татыгәи Суриеи.
Амшә зааӡаз инапы афеит ҳәа, абри акәын ҳажәымҭыха иҳагыз...
Ҳаи, дад, уажәтәи аамҭа абзиара ззутәу дуздырӡом. Сара
стәы иоуп ҳәа ушиқәгәыӷуа умшпара иарбаны иугәыдиҵоит,
рҳәон шьоукых иахьгылаз, игәамҵ-хамҵуа, изыдгылази
изыгәҭасуеи узеилымкаауа.
Дыҷкәыноуп, иҷкәынра ихьӡеит, аха шәара даҭашәымҵан,
инеины Суриеи Татыгәи ирабжьон аҽашьоукых.
Мамоу, дад, сара уи инысычҳахьоу сара издыруеит,
маӡа-аргама, алаба наивак-ааивакуа даазгеит иахьа
уажәраанӡа. Уажәшьҭа абра еизаз ишәаҳауеит, уии сареи
ҳацәгьагьы ҳабзиагьы еилам. Ҳхы наиқәҵо ҳишьҭоуп,
арахь абарҭ ацәгьарақәа сзызуз уара уоуп ҳәа дсыжәлеит...
Соушәышьҭ; сҽысшьуеит, сҽысшьуеит! аҳәҳәара даҿын
Татыгә. Арахь аӡәгьы дикӡамызт.
Аԥҭа аусҳәарҭаҿ даннеи, уахь дхамлакәа даагьежьын,
абиблиотека ашҟа иҿынеихеит. Уи аԥенџьыр дахьынкылԥшыз
дибеит Шьушьана. Лхала дтәаны шәҟәқәак
реилыргара даҿын. Ларгьы иаразнаказ даагәалҭеит, аха
иҟазшьа ааламхацәгьахан, ашырҳәа дааиԥылеит:
Бзиала уаабеит!
Бзиа ббааит, Шьушьана, аарла иҿы ааихихит.
Иҟалазеи, улахь еиқәушәа збоит?!
Башоуп.
Усгьы?!
Исымҳәар бымуазар, Шьушьана, суацәа бзиахәқәа
иҟарҵац еиҭаҟарҵеит.
Ишԥа?!
Аԥхьа ишысзыруз еиԥш.
Ааи, аха дара шракәҵәҟьоу удыруоу?
Агәра ганы сыҟоуп...
Шьушьана дааскьаӡаны Аԥҭа дааидгылеит. Уи илакҭа
данынҭаԥш, илаӷырӡқәа аахаҟәҟәало аҟынӡа дгәааны
дшыҟаз гәалҭеит.
Утәа, лҳәан аҟәардә дизаахеит.
Иҭабуп.
Ишәзеимакыроузеи, иумаркузеи?
Уи баргьы ибдырп.
Сароу? Сара схы шәҟәыскып...
Баргьы ус бҳәоит ҳәа сгәы иаанагомызт...
Угәы иалымсын... Сара уа сыҟаз, аха рԥацәа абаҟоу,
урҭ ҷкәынцәами?
Зегьы Суриа илыхшеит, иҳәеит Аԥҭа. Урҭ сара
сааижьҭеи абна илалт, ацгәы аԥа аҳәынаԥ акуеит...
Шьушьанагьы дааччеит.
Аԥҭа ихылԥа ааихыхны ихы ааԥхьаҳәашәа, лнапы аалылшьит
Шьушьана. Ларгьы илгәаӷьыз џьалшьан, дхәацыхәаԥшьха
дааицрашәеит. Нас ихылԥа наганы иныкналҳаит.
Аҷыхь иаргәаҟны аԥхара зыхьӡаз ашәҭ еиԥш, Аԥҭа иаҳа-иаҳа иԥсы илалон.
Сықәҵуеит уҳәама?!
Алымшараҿ снаргеит.
Даргьы ирҭахыз убри акәын.
Акгьы снамҭошәа збоит сычҳара.
Мап, акыр зычҳаз акыр ибеит, аха иумычҳартә иҟазар
иумчҳароуп.
Ауаа рҿы сыбла сызҭыхуам, дара шыҟазаалак...
Иудырроуп, агәыԥшқара ахәом, уара ухаҵоуп!
Бара быӷәӷәазаап, Шьушьана... – дааԥышәырччеит.
Аԥҭа, лҳәеит Шьушьана.
Аԥҭа дахьтәаз даақәҵәиаан, уи дналзыԥшит, игәгьы амра
ашәахәеиԥш дынҭаԥхеит. Иааизааигәахеит Аԥҭеи Шьушьанеи.
Шьушьанагьы ԥшьаала лхы ижәҩахыр инықәлҵеит.
Аиаша уҳәома? иҵааит иахьтәаз иҩагыло Иуанеи Хаҭеи.
Ааи...
Уи уара уаршәома?
Саршәом, аха сгәы ԥнаҵәеит...
Уара иахьуҭаху ҳаҟоуп... Жәлар ӡбатәыс ираҳтап, иҳаԥшаап...
Мап, мап, уи ала сзалагом... Шәара сыгәра жәгозар, зегьы
сыриааиуеит, Анцәа иубома, сара абзиа ҟасҵар сҭахуп.
Убасоуп, афырхаҵа! рҳәан, Аԥҭа игәы ааҟарҵеит.
Агәарабжьара наҟ-ааҟ иахагылоу алакациа ҵлақәа дрыҵсны
днеиуан Аԥҭа. Уи ихы даахан урҭ днарыҵаԥшит, ҿыцбарах
ибазшәа. «Алакациақәа изларҳәо ала, ааԥын дук изцом,
иқәҵуеит шьҭа...» игәы иаанагон уи.
Аԥҭа, иашҭа данынҭалоз, аӡәы иаӷьбжьы илымҳа инҭасит.
Уи аӷьбжьы иаҳауаз џьашьаны дӡырҩуа дааҭгылеит. Нас
иҟалаз анеилирга, акыр-кырҳәа дааччеит. Уи игага акәын
иибоз. Аччабжь ани ицәажәоз агага ианаҳа, иааҭрысны
ақьырсҭа иарххоз ааунашьҭын, агәараҳәа аҩызцәа
инарылаҳаит. Ақьырсҭақәа леи илеибарҵысын, ишааиуаз
агага инасын, еинҟьа-еиныруа инҭанаҵеит.
Уҳ, са сшамкәа сызшаз дгьыли-жәҩани рыбжьара мычра
змоу ӡәыр дыҟазар сиҳәоит, уахьынаҵыс-ааҵыслакгьы
еишьылккараӡа амца уаԥхьа игылалааит. Уеихаҷамаҷа ахьнышьҭушь-аашьҭушьлакгьы аԥшлапҟьа ацымхәрас ачбаа
ҿало, ацә цәмызкқәа тәҩасуа иҭалааит уашҭа! Татыгә иуаҭәашәпара
шьышьуа аҵх дагәылагылан.
Иԥашә ԥаҵақәа ҭрыс-ҭрысуан уажәы-уажә. Уажәы уи
абнацгәы асахьа иман.
Аԥҭа уаҳа иҽалеимгалеит, ԥшьаала днаскьаны дгылан
ихы ҳаҭыр ақәҵаны.
Ашьжьымҭан дгылан, иҽеилаҳәан иашҭа данаақәгыла,
аҽа бжьык игәы иқәыҩуан Аԥҭа: «Ухаҵазар, ҳаб иҵәҩаншьап
умырӡын!..» Уажәы уи цқьаӡа, еилыхха иаҳауан...
Нарџьхьоу дышьҭхысаа дахьнеиуа ибошәа, уи имч илалазшәа
дааҟалеит Аԥҭа. Абар, иара Нарџьхьоу ихаҭа дымраханы
иҿааихеит. Уи дгылоит ашьхақәа дырхыҵны. Уи
дгылоит ажәҩан даҵаҷҷо, адгьыл дықәлашо, ишаҳә-шаҳәуа
адгьыл агәы ирԥхоит. Аԥҭагьы ари алашара ибла аахнакит,
игәы инҭаԥхеит.
Нас алакациақәа дрыҵасын агәарабжьара шыҟоу иҿынеихеит.
Урҭ аԥша нарылсуа ԥагьа иҽырбон. Алакациа хышәҭ
иақәыԥсоз ашьхыҵә аууҳәа рыбжьы еихымсыӷьӡо игон.
Ашьхымзақәа саранџьла идырҭәуан ашьха хандеиҩцәа.
Ааԥнуп макьана. Аусуцәа рацәоуп. Урҭ аԥсҭазаараҿы
ҵыхәаԥҵәара рымаӡам.
Аамҭа бжьалеит Анатоли Аџьынџьал идунеи аниԥсахи
уажәи рыбжьара.
... Аха макьана ҳаблақәа ирхымбалац зыԥсы ҭоу
ҳҩыза исахьа, илакҭа, иччаԥшь; егьаҩы дрылазаргьы
ирылаҳкаауаз иныҟәашәа; макьана ҳлымҳақәа ирҭамбац
уи ицәажәашьҭыбжь, зны-зынлагьы, ауаа реицәажәара
иналҩны ибжьы ҳаҳазшәа, ашырҳәа ҳаахьаԥшлоит... Макьана
ҳнапсыргәыҵақәа ирыҵамбац уи имаҿа ахьнаҳкылоз...
Уеизгьы, аԥсра мыжда иара атәы ҟанаҵоит. Абас, иацы
ибзиахәха иҳавагылаз, ҳҩызцәа ҳажәҩахыр изы иахьа
иаҳҳәоит: «дыҟан», «иҳәон», иҩуан» ҳәа. Аԥсра хьшәашәа
иара изы рымҩа акит «иахьа», «уаҵәы», «уаҵәашьҭахь».
Аха Анатоли Аџьынџьал дпоетын, жәлары дырҵеин,
жәлар рус даҿын, жәлар ргәыбылраҿы, рыгәхамышҭраҿы дынхоит.
Ахьаақәа, агәырҩақәа хыдазтәуа аамҭагьы, аԥсрагьы
ара усҟак рымчым. Анарха амоуп, ицқьа усуп апоети
ажәлари реилахәра. Апоет иԥсрагьы иԥсҭазаарагьы ажәлар
рыԥсы ирзалхуам. Избанзар, уи имадоуп реиҳа дара рыԥсы
злоу, еиҳа аамҭа иацәымшәо рбызшәеи, рдоуҳаи. Убри
аҟынтәоуп изажәаԥшӡам апоет ҩ-ԥсҭазаарак имоуп ҳәа
ирҳәо: зегьы рыԥсҭазаареиԥцш аҿҳәара змоуи, ирҿиара
аԥсҭазаареи ҿҳәара змаӡам, ма акырӡа зыҿҳәара наскьагоу.
Уи аԥсуа поет ҿыцӡақәа дреиуан, қәрала мацара
акәымкәа, ибаҩхатәра аҷыдарала, ипоезиатә дунеибашьа,
ипоезиа бла алашара аҿыцрала. Уи ипоезиа, ганкахьала,
агәҭахәыцра ҵаулақәа рыла еибыҭоуп, аҽа ганкахьала
аимпрессионисттә цәаҩақәа амоуп. Абарҭ еиуеиԥшым
ацәаҩақәа ирхылҵуан апоет ишьҭа аҽаӡәы итәы иаламҩашьо
иҟазҵоз аҷыдарақәагьы, иагьаӡбон аформа,
аҳәашьа азҵаарагьы. Анатоли Аџьынџьал ипоезиаҿы, шамахак
акәымзар, иуԥылом амонолог ҟазшьа змоу, апублицистика
иазааигәоу, еиҳарак, ицәыргоу, ихту, зегьы ирдыруа
аиҭахцәажәара иазку ажәеинраалақәа.
Апоет илирика адраматизм, аиҿыхара, агәҭахәыцрақәа
аҩнуҵҟатәи аиҿагыларақәа, аидыӷәӷәаларақәа ныҟәнагоит.
Урҭ аиҿыхарақәа аԥшӡареи аҵабырги рыхьӡала ишымҩаԥысуеиԥш,
дара аԥшӡареи аҵабырги анаҵахо ыҟазаргьы,
ауаҩы гәыла-ԥсыла дара дшыртәу, дышрызхьуа дынрыжьуеит.
Абри еиԥш иҟоу аконфликт иқәнаргыло адҵа
иаҳәоит, мариала ирҳам анасыԥ иныҟәнаго абзиабарагьы
еиҳа ишыӷәӷәоу, ишыцқьоу, убри аҟынтә, аԥсҭазаараҿ
ауаҩы изыԥҵәоу аусқәа зегьы ишрыцку убри амаҵ аура.
Акыр еиҿыхарҭақәа змоу апоет илирика аҩнуҵҟатәи адиалог
аперспектива ҭбаауп, уи рылаирхәуеит ажәҩан, адгьыл,
аеҵәақәа, ашьхақәа, аԥсабара зегьы, адунеи зегьы.
Абри аизхәыцра, аизҵаара, адиалог-еицәажәара, анаԥш-ааԥшра аӡы ҭыԥс, шьапықәрыӷәӷарҭас апоет иалихит
абри адунеи аҿы раԥхьаӡа адгьыл иадырыртә ишьапы ашҵа
иахьыҵаӷәӷәаз Кәтол ақыҭа, Кәтол адгьыл. «Сгылоуп сара
Кәтол агәаҿы, иахьа Кәтол ҳәа анысҳәо иадызбалоит адунеи
ду...» иҳәоит апоет. Асеиԥш иҟоу ажәақәа уи ипоезиаҿы
шьаҿацыԥхьаӡа иаҳԥылоит.
Аиашаз, апоет дахьиз, иԥсҭазаара, иуаҩра, игәблра зегьы
рхы ахьыркыз раԥхьаӡа иан лҿала ибызшәа раԥхьатәи
ажәа ахьиаҳаз, нас уи ажәа аԥшӡара дахьаршанхаз, зажәеи
зыхшыҩи рыла еицырдыруаз иаб Ҭархәына Аџьынџьал ила
аԥсуа нхаҩы ицқьара, иҟәышра ианакәзаалак дамеижьо иахьидырыз,
иара изы еиҳа иақәыршәан иалхыз ԥшырҭан.
Ауаҩы аҳаирплан раԥхьаӡа ианихәыц, раԥхьаӡа хыхьынтә
ҵаҟа адгьыл ибеит. Уи иара изы иҿыцбарахын. Апоет
бзиа илаԥш зхиго зегьы, иубахьоу, иудыруа акәзаргьы,
иҿыцитәуеит. Аха иахьатәи аҳаирплан аиԥш иҭрысны
ицо аамҭа, уи иахылҵуа ахҭысқәа, иарҿыцуа асахьақәа,
иарҵабыргуа, иамырҵабыргуа, ианнахуа, ианнаҵо, зегьы
аҵыс мҩас еиԥш ишцо ажәа ашьҭаҵан иахьигӡароуп. Иҟоуп
апоетцәа абри аилашыра, аццакыра агәҭахьы наԥшырҭас иалызхуа,
зцәаҳәа, зритм зегьы уи аццакра иацлабуа иҟазҵо,
аҿыц аҿы аҿыц мацара иашьҭоу, изыԥшаауа.
Анатоли Аџьынџьал иеиԥш иҟоу апоетцәа наԥшырҭас
инасҭхоу, еиҳа иҭынчроу аҭыԥ алырхуеит. Усынтәи
идраӡоит уи аамҭа ццакы иаман ицо, римпрессионисттә
баҩахатәра рхы иархәаны, уи иахьӡаны иалырԥаауеит аҿыц
анҩыҵшәо, аԥшшәы анаиауа, абжьы анахалаҵәҟьо. Насгьы
ажә аҿы аҿыц рыԥшаауеит, аҿыц аҿы ажә.
Абарҭ аҷыдарақәа рыбзоурала, ҳәарада, Анатоли Аџьынџьал
иажәеинраала аформа аганахьалагьы аҿыц рацәаны
ианыԥшуеит, аха уи «адәахьала» ианубааӡом, ҩнуҵҟала,
«молекулала» ауп ишышьақәгылоу, аҽшарҿыцуа.
Уи нахысгьы, арҭ аҷыдарақәа апоет илдыршо рацәоуп.
Иаҳҳәап, зынӡа иааигәоу, иахьеи-уахеи, ҳазлагылоу абзазара
аҟынтәи иаалырҟьан иибаз, ма зныкымкәа иибо, иаҳауа
рахьтә акы рыликаауеит, убри убасеиԥшгьы аҭыԥ аиҭоит есымшатәи сахьан, анҵра аман, асимволра иазааигәахартә.
«Избоит, аргама ԥацхак алҩа ахылҵуа», «Архәараҿ ҽуаҩык
дбыжьҟьеит», «Агәарабжьара аҵыхәан аеҵәа кыдлеит», «Наскьа
бахәыкаҿ арҩаш ықәс иԥоит» ирацәоуп асеиԥш есымша
иҟало, арацәа рҿахәы, рсахьа акала изҳәо, иаазырԥшуа
ацәаҳәақәа апоет иажәеинраалақәа рҿы. Асеиԥш цәаҩас измоу
апоезиа иахьеи-уахеитәи ахҭысқәа ирмышьҭуа, ирылахо,
афотографиатә материал аҟынӡа илаҟәуа изыҟалаӡом, уи
аԥсҭазаараҿ иҟало даараӡа еилнаԥшаауеит, ишьҭнахуеит.
Убри азоуп Анатоли Аџьынџьал илирика еиԥшу алирикаҿы
ақыҭа иазку, ақалақь иазку ҳәа хазы-хазы изыузымшо.
Иаҳҳәап, апоет ақалақь атәы зҵазкуа акы аниҩуа, ҳәарада,
иара азы иҟазшьарбагоу адыргақәа рыла асахьа ҭихуеит,
аха ажәеинраала ахықәкыҵәҟьа иҵегьы иҳаракхоит:
Акырԥ-кырԥ ҳәа аҽышьҭыбжь геит ацәылашамҭаз,
Ажәытә бызшәа аныҩит амҩаду.
Ахьхьа-хьхьаҳәа афаетон, аҵәҵәа ишасуаз,
Архәа инавалан ицеит ишеибакәу.
Ицеит уи ашәышықәсақәа иргәлхәхәа иргәлсны,
Ацәылашара рҟәанда аԥсы ҭаҵаны,
Ицеит ҳацәа хаарак назныжьны,
Иԥҵәаз рахәыцк еиԥш, ҳгәы ныҿкааны.
Нас ашара адәы инықәлеит ицәырҵны,
Ҿыц адгьыл изшәа иаақәацеит.
Идәықәлеит амашьынақәа еиқәҿырҭын,
Амҩаду агәгәаҳәа рыбжьы нахьӡеит.
Иссирын иахьатәи ашьыжь ашара,
Ашәышықәса рнапеимдахь еиԥш инхон,
Ишанахазшәа аганахь амшын иаҵәарагь
Аҽырҭынчны акалашәа игазгон...
Иҭбаауп апоет идиапазон: хышәара-ҵышәарала, ҩануҵҟала
аԥсабареи ауаҩи, аԥасабара еиҭазкуа аԥшь-аамҭак,
ауаҩи абзиабареи, ауаа рахь, аԥсадгьыл ахь, аԥҳәыс лахь,
аҩыза иахь имоу ауаҩы уаҩҵас дахьааԥшуа, ихы злеидыруа
иԥсҭазаара зегьы злеибаркыу. Абарҭ зегьы хыркыуп,
ршьа-рда иҭаныҟәоит апоет гәла-ԥсыла ицқьара, хәашьра
зқәым иуаҩра, имилаҭтә мораль, имилаҭтә етика ду шьаҭас
измоу иламыс.
Раԥхьаӡа иргылан, апоет еснагь игәы иҭоуп, ишьаҿақәа
зегьы алашәоуп, ихәыцрақәа зегьы амадоуп – иԥсадгьыли
иуаажәлари рҿаԥхьатәи иуалԥшьа. «Сыжәлар срааӡон хьаа
сымаӡамкәа, дара маӡала «Ахәрашәа» рҳәон...», «Сыжәлар
рхьаа исзақәҵома ахәрыбӷьыц...» иҳәоит апоет. «О.
сышьхатәыла, угәы-угәаҵәа ҭаҳаҳа изфаз дызусҭа абас,
иумҳәои?» иҿыцҳаҳараӡа иҟоуп апоет игәаҿы ижәлар
амҳаџьырра ирыннаҵаз ахәра. Уи изы ирымам хашҭшьа
аҵыхәтәантәи аибашьра хьанҭа аан зыԥсадгьыл зхы ақәызҵаз
арԥарцәа. «Изласшәозеи исықәу арԥарцәа руалԥшьа, алашара
сыҭан, алашьцара иазцаз?» ихы дазҵаауеит апоет.
Иара убас, иҳаракуп, иԥшьоуп апоет аиҩызара иазку
ицәаҳәақәа: «Сдырҳәызшәа схы збон сара...» иҳәоит апоет
ицәыхьшәашәаз иҩыза дизхәыцуа. «Уеизгьы иухоумыршҭын
икьаҭахьоу аеҵәақәа... Ирҳәоит, урҭ насгьы акраамҭа илашоит... »
Иара убас абзиабара иазку апоет иҩымҭақәа имҩашьахуа
ирныԥшуеит аԥсуа милаҭгә ҟазшьа аҷыдаратәы: абзиабара
еихсыӷьра зқәым ацәанырра мца ауаа рыбла ихымслартә
аныҟәгара. Иара абзиабара аҳаҭыр аҟнытә, дара ауаа
раҳаҭыр аҟнытә.
Апоет ибзианы идыруеит, ауаҩы аҽа цәыӡк иԥшаар
ҟалоит, ма уи аиԥш иҟоу агәыӷра изынхар, аха иӡыз абзиабара
изыԥшааӡом, уи ахы азы иԥышәагоуп, аха агәазы ахааназ
ихьаауп. Цҳа зыбжьам ҩ-бахәык реиԥш еиҿаԥшуеит
рыҩнқәа, еиԥылара зқәым ҩ-аҩашк реиԥш хаҭа-хаҭа ицеит
рымшқәа иҳәоит апоет зыбзиабара еицәыӡыз шьоук рзы.
Абарҭ ацәаныррақәа зегьы рҿы, аԥсҭазаареи, урҭи иара
апоети реиҿцаара-еизыҟазаашьаҿ адрама хьанҭақәа, адрама
ҵаулақәа рышьҭыбжь алҩуеит акырџьара. «Сара алуқәа
сшьапы инаган иашьарҵеит...» ҳаԥхьоит џьара апоет
ицәаҳәа. Иара убас, апоет ихәыцра зныкымкәа иаҭаауеит
ауаҩытәыҩса иҿҳәара ахькьаҿу, аԥсреи аԥсҭазаареи рдрама
иазку ахәыцрақәа:
Ҳабацәа, ҳабдуцәа, убарҭ рабдуцәа, рандуцәа,
Наӡаӡа иаанрыжьит ари адунеи,
Аҵысхәеиԥш адгьыл иаԥхьаӡеит иахьыцәаз,
Абар, егьагӡам, са сҟынӡагьы иааӡеит...
Апоет иныԥшуеит, дагьадгылаҩуп ажәлар рҿы ирҳәо
аҟәышра ауаҩы дшыԥсуа идыруазароуп ҳәа. Уи азхәыцра
ганкахьала ихьанҭоуп, аха, аҽа ганкахьала, еиҳа иаргьы
дарыцқьоит, иԥсҭазаарагьы.
Абарҭ ауаҩытәыҩсатә драмақәа рҿы апоет дрыдгылаҩым
икыдыҩрыз амҵәыжәҩақәа реиԥш знапқәа зваҳауа,
«ауаҩы дануаҩха, иразҟазы, инасыԥаз еснагь қәԥара
дцалароуп» ҳәа иԥхьаӡоит уи:
Уаԥымлан, аԥсҭазаара, ушьамхнышлан,
Знык уԥсыроуп унхартә ҳамҭакы...
Анатоли Аџьынџьал иааигәаны дыздыруаз зегьы
иргәалашәоит, џьара маҷӡак иадамзаргьы хәашьрак, мцык,
лыбзҩыбзрак амцеиԥш дшеибанаркуаз, дшаргәжәажәоз,
дшаҵамгылоз, шаҟа игәы ԥшқаз, еихатыруа адауаԥшь иеиԥш
игылаз арԥыс еинаала, арԥыс ԥшӡа игәаҿы, иҟазшьаҿы
шаҟа ҭыԥ азныжьыз ихәыҷра. Иара ишьаҿа ауаа ршьаҿа,
руаҩра, рқьиара злеишәаз ируакын, иқәра зегьы аҿы еиҳа
ихамышҭуа, зегьы ирхыҵхырҭоу, ицқьоу, игәнаҳадоу
ахәыҷра. Апоет ахәыҷра адикылоит ажәҩан иаларсу, кьыс
змам асы зқәу ашьха:
Сцар шԥасҭаху асы зқәу ашьхахь,
Ипашәкакараӡа ахра ахьҭаҳәҳәоу,
Ицқьаӡа ҳауак наҿасрын сылахь,
Схәыҷра сԥыларц исаҩсны ицахьоу...
Анатоли Аџьынџьал ипоетикаҿ иҟоуп аԥхьаҟа еиҳа
иҿыцхашагьы, ҳаԥхьаҟа иҩагыло апоетцәа имариам
амҩа, арҿиара амҩа иқәыргало, еиҳа ирыхәарҭахаша рахь
иԥхьаӡаны.
Иахьа уажәраанӡа цқьа игәаҭам, иҭҵаам, ҩ-культура
дуӡӡак Амрагыларахьтәи Амраҭашәарахьтәи реилаҵәарҭаҿ
изҭыԥхаз аԥсуа культура, уи иабзоураны иамоу
аҷыдара дуқәа аргыларатә ҟазара инаркны, жәлар
рҳәамҭақәеи рфилософиеи рҟынӡа. Амраҭашәареи Амрагылареи
Аԥсны баша хырхарҭа рбаган ишыҟам, уи иара
адгьыл ссир иқәиааз, иқәӷьацаз акультура гәашьамхыс
ишаҵоу мҩашьахуа ирнубаалоит апоет Анатоли Аџьынџьал
иҩымҭақәа.
Избоит сзааӡаз аҽа ахьгылоу,
Уи зегьы-зегьы иреиҳауп,
Са сашьышьуеит бла разыла,
Ан леиԥш иара сызгәыкуп...
Избоит аеҵәа кыдбыӷӷала.
Жәҩан ҵаула иахьахьыгӡоу,
Сшьапҵыркьакьоит, сырхьынҳалоит,
Иҿысхырц аеҵә ԥшӡаӡа.
Аҽа атәыҩақәа неиҵыхны,
Ашьхара ихыкны иархоит,
Жәҩан акалҭаҿ иара тәҩасны,
Сыкәа аеҵәа ҭанаԥсоит...
Аԥсуа мифологиа апоет ихы иахьаирхәо мацара акәым
ара ахшыҩзышьҭра зҭаху, амрагылара асахьаркыратә
ҟазшьарбагақәа ираԥхьагылоу, ауаҩаи аԥсабареи ракзаара,
реилаҵәара, реилысра игәы ишалнахыз, иалкаан ишааирԥшыз
ауп. Ҳәарада, арҭ хыхь иаҳарбаз ацәаҳәақәа равтор уи
хыла иҭиҵаауамызт, аха апоет данпоетха быжьра-быжьҵәа
ҵаҟа иҟоу, хыхь ажәҩан ҵамҵамра иалаӡуа абыжьқәагьы
заҩымшәо асеисмограф даҩызоуп.
Абасала, Анатоли Аџьынџьал аԥсуа поезиаҿы иҟаиҵаз,
дзыхьӡаз акры ыҟоуп, акры ыҟоуп иара убас иҿыцӡаны,
ашәҭышқәа реиԥш ицәаҳәақәа инарылаԥсахьаз, иара
дызхьымӡаз, аԥхьаҟа ҳпоезиаҿы алҵшәа ссирқәа злыҵша
алагамҭақәа, еилукаартә, иубартә иҟоу агәҩарақәа.
Абас иҟоуп аҿҳәара насҭха змоу апоет аҩбатәи иԥсҭазаара
дзыхьӡаз аҿгьы, зхы икыз аҿгьы. Анатоли Аџьынџьал
ишәҟәқәа уеиҭарыԥхьо уҿанынаухалак, уажәы-уажәы
иџьашьо уааҭгылоит: заа идырҵәҟьозма иԥсҭазаара мҩа, уи
ахьынӡанагаз, ҟазшьас иааиуаз ҳәа. Аха цқьа уаназхәыцлак
еилукаауеит, уи иԥсҭазаареи, иуаҩреи, ипоезиеи шеилыхымыз,
ҩынҩықәра ниҵыргьы убас инажәреигарц дшыҟаз.
Уи, дызнысыз иԥсҭазаареи ирҿиарамҩеи рыла, зхи-зыԥси,
зыцқьареи, збаҩхатәреи зыламыси џьара акы аҵамкыкәа
зус иазҭаз аԥсуа поезиа ахаҭарнакцәа гәлымҵәахқәа дреиуоуп.
Уи имҩа аԥсуа жәлар рыԥсҭазаареи рдоуҳаи ацқьа
ҭыцқәа рыла инагоу мҩоуп.
Гәыҭкаала иҩу акыр цәаҳәақәа рзикит убри амҩа ссир,
амҩа лаша иара иаԥхьа ианысыз:
Снықәлап агаҿахь, Иуа дахьгылоу,
Издыруада, ихала дынхазар ҟалап.
Мшыбзиа! инапы ааныскылап,
Аԥсышэала ҳаицәажәар, маҷк иԥсишьап.
Сааилоит араҟа, сааилоит араҟа,
Схьаақәа ицәырҵыз каԥсаларц,
Сааилоит араҟа, сҟамларгьы зны араҟа,
Зегь акоуп ааигәа дыҟоуп рҳәаларц.
«Рылахь еиқәырҵеит Аԥсны аблақәа»... иҳәоит апоет
егьи апоет гәлымҵәах Алықьса Лашәриа иԥсра игәы
аныҭнашьаа.
Уажәы Кәтол ақыҭа иалҵыз, Аԥсны зегьы, иара акультура,
адоуҳатә ԥсҭазаара алашарбагақәа, ршеренга ахы Иуа
Коӷониа иоуп изкуа, уи иааҩс Алықьса Лашәриа, урҭ
рааҩс аакьыскьанӡа зырҿиамҭа ду аԥсҭазаара иазныжьны
инаскьаз Иван Папасқьыр, нас аханӡа – раԥхьатәи аҩыџьа
реиԥш иҷкәыназ, макьана акраамҭаӡа уи зықәнагамыз Анатоли Аџьынџьал.
Уи иара ихала иҳәахьан уажәтәи иҭыԥ иақәнагоз зегьы.
«Ари адгьыл ҿыц избазшәа сықәԥшуеит», иҳәоит апоет.
Нас, иара убраҵәҟьа ҳгәы ҳаимыргарц, ҳхьаирԥшуеит аԥсреи
абзареи реизыҟазаашьахь, ахааназтәи реихьыԥшрахь,
реигәылара атәы ахь: «Аамҭа шеикәшо, ауаагьы бӷьыцны
иҿоушәа адгьылаҿ, ишкаԥсо ...» Аха иԥсхьоу рус, ара иҟоу
аԥсҭазаара ишабжоу, зыԥсы ҭаны иҟоу ргәырҽаниҵоит ицахьоу, иҟам рзы агәхашҭра шшәарҭоу иҟоу рзы, рус ду
аԥсҭазаара азгьы, руаҩразгьы:
Еи, аҩыза, уахьнеиуа уеы аӷәра уааха,
Ишакәым ала иумырԥан уҽы иахьакәым,
Ари адгьылаҿ ауаа ицәахьоу умырҿыхан,
Урҭ ус инықәиазшәа абоит сара сгәы...
Апоет ишәҟәы аҿы анаауртлак, ма иара ус ари аԥсабараҿ,
аԥсҭазаараҿ имҩаԥысуа амшқәа, ахҭысқәа, ашықәс
аамҭақәа уаныртәыртәлак, агәырӷьара аан, агәаҟра аан,
угәы аланукыларц, угәырҩа алоуҳәарц, ма узыршанхаз
аԥшӡара шьыжьтәи амра ашәахәа, хәылԥазтәи ашәаԥшь,
раԥхьаӡа акаҵәара иқәнаҵаз асы, раԥхьа илнагаз, нас раԥхьа
ишлаз абӷьы анубалак, ухәыҷра, уҷкәынра, убзиабара
анугәалашәалак, убарҭ уеизгьы-уеизгьы иреиӷьу ажәа рзукыр
ануҭаху, рҽухьырыгӡоит апоет ицәаҳәақәа, ихынҳәуеит
наӡаӡа ицаз уи ибжьы апоезиа иалнаршоит аҽакы иалымшо.
Нас урҭ ацәаҳәақәа уинахыс убри аԥшӡара, ахәыцрақәа,
агәалашәарақәа рзы наӡаӡатәи епитетқәан инхоит, иссиру
бызшәахоит.
Уа, Анатоли Аџьынџьал дахьиз, данхәыҷызтәи
иашәақәа макьана адәқәа иахьырхамышҭыц, Бзана ҟәынд-шәындуа абжьы иахьналанаԥсо, макьана ишьҭақәа ашьац
иахьамҵәахыц, уи ицәаҳәақәа.
Ҩаԥхьа ахәыцрақәа цоит срыма,
Сгылоуп Кәтол ақыҭаҿ џьара,
Ҩаԥхьа аӡлагара арлагоит Бзана,
Амшын ахь амҩа иахьықәу иара.
Ҷаҷал игәылҵхьеит абжьынҵ,
Ашьхыцқәа рымш дырхиоит.
Рыҽқәа ркәадыруеит шьоукгьы анҭыҵ,
Аныҳәақәа шьҭа иааигәахоит.
Шәаҳәарала иаԥыргашт Ҭоумышьаа,
Қьарақьанаа аҽыбӷаҿ иит,
Ажәабжьҳәара еиҵырхып Ахыуаа,
Чаарқыҭаа аимҵакьача ркит...
Кәтолаа дырԥшӡап Бзанаа,
Иагьгәырӷьап Кәтол ахаҭа,
Шәрыхәаԥши, Кәтолаа еизама,
Сҭамԥшижьҭеи иҵуазеи рлакҭа?!
Еҳ, схәыцрақәа, схәыцрақәа,
Избоит шәышхалаз шәа шәԥыруа,
Абыржәы сахьгылоугьы са сшьыцуеит,
Схәыцрақәа, са сабаҟоу, шәабаҟоу шәара?!
Иахьа наӡаӡа дгылт Кәтол ақыҭа агәаны, амармалташь
далцәны. Дшыжәбац дыҷкәыноуп уи. Убас дагьынхоит
уажәшьҭарнахыс. Ихәыцрақәагьы ихьышьҭра аҟЬынтәи
хара ицалашт, абзиабареи, аԥшӡареи, ацқьареи, аламыси
зыжәлар ирымымҵәарц еснагь ааԥсра ззымдырӡо аԥсуа поезиа
иашәахәа лашаны.
