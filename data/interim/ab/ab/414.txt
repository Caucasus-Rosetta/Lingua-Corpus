


Нели Золотинск-иԥҳа Ҭар-ԥҳа
Аԥсуа литература, амилаҭтә культура ацәыӡ ду аиуит. Лыԥсадгьыли луаажәлари дрыԥхеит Аԥсны жәлар рпоетесса, Д.И.Гәлиа ихьӡ зху Аҳәынҭқарратә премиа занашьоу, Аԥсны акультура зҽаԥсазтәыз аусзуҩы. «Ахьӡ-Аԥша» аорден занашьоу Нели Золотинск-иԥҳа Ҭар-ԥҳа.
Аԥсуа поезиаҿы раԥхьатәи апоетесса Н.Ҭар-ԥҳа диит 1934 ш. ноиабр 20 рзы Гәдоуҭа араион Дәырԥшь ақыҭан, еицырдыруаз, хьӡи-ԥшеи змаз Золотинск Ҭарба иҭаацәараҿы.
Агәырҵҟәыл бзиа змаз Н.Ҭар-ԥҳа абжьаратәи ашкол даналга, 1954 ш. дҭалоит А.М.Горки ихьӡ зхыз Аҟәатәи аҳәынҭқарратә арҵаҩратә институт. Арҵаҩы изанааҭ лыманы 1959 ш. иреиҳау аҵараиурҭа даналга еиуеиԥшым ашықәсқәа раан аус луан Аԥснытәи аҳәынҭшәҟәҭыжьырҭа «Алашара» аҟны редакторс, редактор еиҳабыс, адиректор ихаҭыԥуаҩс. Анаҩс акыр шықәса Аԥсны Ахәыҷтәы фонд ахантәаҩыс дыҟан.
Аԥсуа литератураҿы қәҿиарала зшьаҿақәа еихызгаз Н.Ҭар-ԥҳа ианлаамҭаз аҭаацәара далалеит, рыԥсҭазаара еиларҵеит еицырдыруа апоет, ауаажәларратә усзуҩы Кәымф Ломиеи лареи. Урҭ ирыхшеит ԥшьҩык ахшара: хҩык аԥҳацәеи ҷкәынаки. Иахьа зегьы рхатә ҭаацәарақәа рымоуп, иаԥсаны рыԥсадгьыли руаажәлари рымаҵ руеит. 
Н.Ҭар-ԥҳа алитератураҿы дцәырҵит 1950-тәи ашықәсқәа ралагамҭазы. 1955 ш. акәзар, иҭыҵит лажәеинраалақәа еидызкылаз раԥхьатәи лышәҟәы «Бзиа избоит амҩа». Анаҩс, лассы-лассы иҭыҵуан лажәеинраалақәеи, лбалладақәеи, лпоемақәеи, лпрозатә ҩымҭақәеи еидызкылоз лышәҟәқәа: «Ааԥынра агәы», «Ақәыԥшреи агәҭыхеи», «Аԥа», «Аҽыхәа иаҵәа», «Сабацәа рашәа», «Ашьыжь шана», «Ажәеинраала ҿыцқәа», «Ажәеинраалақәа, абалладақәа», «Ақәра», «Ихәу ашәҟәы» уҳәа егьырҭгьы. Аԥхьаҩцәа еицырдыруа иҟалеит иара убас раԥхьатәи лпрозатә ҩымҭақәа «Маҵиса», «Бзыԥтәи аповест», «Аԥсымра». Лҩымҭақәа ирныԥшуеит лыжәлар рахь илымаз абзиабара, насгьы инарҵауланы ишылдыруаз урҭ ржәытә-рҿатә, рҵас-рқьабз, рмилаҭтә традициақәа. Лпоезиа еилыхха ианлырԥшуеит лыԥсадгьыли лыжәлар гәакьеи дшырзыҟоу, ргәырӷьареи реихьӡарақәеи гәадурас ишлымаз, рхьаа акәзар, ларгьы ишылхьааз. Аоетесса апоезиа даҽа цәак ахалҵеит, даҽа гәкырак аҵубаауа ацәыргашьа дақәшәеит, ианыԥшуеит аԥҳа, ан, анду лгәыразра, лгәыҭбаа иаҵаҵәаху аԥхара. Лпрозатә рҿиамҭақәа рҟны акәзар, Н.Ҭар-ԥҳа илыллыршоит Аџьынџьтәылатә еибашьра Дуӡӡа ашьҭахь аԥсуа қыҭа аҿиашьа, аԥсҭазаара инарҵауланы аҵабырг аарԥшра. Апоет лпублицистикагьы еицгәарҭеит, лочеркқәа рызкын аԥсҭазаара аилашыра иалагылаз, зааԥсарақәа ыҟаз ауаа. «Дәырԥшь, уара уҵеицәа» акәзар, лқыҭа гәакьа еиуаны Аџьынџьтәылатә еибашьра Дуӡӡа аан Аԥсадгьыл зхы ақәызҵаз ирызкуп.
Аҵыхәтәантәи ашықәсқәа раан еиҳагьы иааԥшит Н.Ҭар-ԥҳа лырҿиара амҽхак. Қәҿиарала илыцааиуеит аԥсҭазаара инарҭбааны уагәылазырԥшуа аҩымҭақәа раԥҵара. Ароман-дилогиа «Амшын ҳәынҭқар Ҳаиҭ». Азы иланашьан Д.И.Гәлиа ихьӡ зху Аҳәыеҭқарратә премиа.
Н.Ҭар-ԥҳа лырҿиаратә мҩа акыр ишыҭбаау арҵабыргуеит адраматургиа ажанр аҟны ақәҿиарақәа ахьаалырԥшыз. С.И.Ҷанба ихьӡ зху Аԥсуа ҳәынҭқарратә драматә театр аҟны иқәдыргылахьеит лпиессақәа ирылаху аспектакльқәа: «Ашәа аԥҵара мариам», «Амра аԥҳа».
Апоет, апрозаик Н.Ҭар-ԥҳа лҩымҭақәа акыр шықәса раахыс Аԥсны анҭыҵгьы еицырдыруеит. Урыс бызшәала Москва иҭыҵхьеит лажәеинраалақәа реизгақәа: «Белый конь», «Капля в море», «Сердце весны», лповестқәа еидызкыло  ашәҟәы «Апсымра – солнце  мертвых». Лҩымҭақәа еиҭаган егьырҭ абызшәақәа рахьгьы.
Н.Ҭар-ԥҳа деицырдыруеит еиҭагаҩык лаҳасабалагьы. Аҳәаанырцәтәи авторцәа рҩымҭақәа рыла илырбеион ҳмилаҭтә литература. Аԥсшәахь еиҭалгеит И.Фучик, Антуан де Сент-Екзиупери, И.Ианнакопуло реиԥш, егьырҭ арҿиаҩцәа рҩымҭақәа. Аԥсуа сценаҿы иқәыргылан, иаагозар, Н.Островски иҩымҭа «Асҭыԥҳа», Л.Украинка лаԥҵамҭа «Абна ашәа».
Н.Ҭар-ԥҳа лыԥсҭазаареи лырҿиаратә мҩеи мҽхакы ҭбаала ишеиларсу шьақәнарӷәӷәоит абжьаратә школқәа рзы акыр арҵагатә шәҟәқәа редакторк лаҳасабала лнапы иахьыҵылххьаз. Уи инаҷыданы ахархәара амоуп лхаҭа еиқәлыршәаз арҵага шәҟәы.
Акыр шықәса инеиԥынкыланы Н.Ҭар-ԥҳа Аԥсны ашәҟәыҩҩцәа Реидгыла ахадара далан, ахәыҷтәы журнал «Алашара» аредколлегиа аилазаараҿы дыҟан. Аԥсны алитературатә, акультуратә ԥсҭазаара иалагылаз арҿиаҩы ааԥсарада лыԥсадгьыли луаажәлари рымаҵ луан. Аԥсны анҭыҵ – Урыстәылан еиԥш, аԥсуа диаспорақәа ахьынхо Ҭырқәтәыла, Шьамтәыла уҳәа акыр дныҟәахьан, ҳџьынџьуааи лареи акырынтә еиқәшәақәахьан, рыԥсадгьыл разхьаԥшразы,  агәыблра дыркразы лылшамҭақәа еицырдыруеит. Лара лнапхгарала еиқәыршәаны Аԥсны иҭыҵхьеит Омар Беигәаа иажәеинраалақәа реизга»Сҭампылтәи аԥсыуа бжьы».
1955 ш. инаркны иахьа уажәраанӡа акьыԥхь рбахьеит 20 инареиҳаны Н.Ҭар-ԥҳа лышәҟәқәа. Урҭ рыла аԥсуа милаҭтә литератураҿы имҩашьауа лышьҭа аанлыжьит.
Аԥсуа шәҟәыҩҩцәа, аԥсуа милаҭтә культура амаҵ азызуа, ҳажәлар зегьы дрыԥхеит хьӡи-ԥшеи змаз Аԥсадгьыл аԥҳа Нели Золотинск-иԥҳа Ҭар-ԥҳа. Жәлар рпоетесса лыхьӡ, лырҿиамҭақәа ахаангьы хашҭра рықәымкәа иаанхоит еиҵагыло абиԥарақәа рзы.
Аԥсны ашәҟәыҩҩцәа Реидгыла























