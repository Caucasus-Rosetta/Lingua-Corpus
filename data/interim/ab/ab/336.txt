Аԥсуеи, аԥсуареи

Ажәытә аахыс ажәа иалоуп Аԥсуеи, аԥсуареи ачгеи ашьхеи рыбжак ҳәа. Уи зхырҳҳәааз иаԥсуаны аԥсуара зызыныҟәымго, иацәаашьоз рзоуп. Аԥсуаа ҳқьабз иамоу аҷыдарахадарақәа иреиуоуп: Аԥсадгьыл абзиабара; аиаша ахаҵгылара; ахы пату  ақәҵара; ажьрацәара патула ахаҵгылара; ахьӡи ахьымӡӷи аилкаара; ианаҭаху, иахьаҭаху ахаҵара; ачеиџьыка пату ақәҵара; аҳалалра; еиҳабеиҵбыла апату рықәибаҵара, реихаҵгылара; ацәгьеи абзиеи реиҿыбаара. Убарҭқәа ныҟәызго, зцәа-зжьы иалоу иоуп аԥсуа иаша. Аԥсышәала ацәажәара мацара егьырҭ хыхь еиқәыԥхьаӡоу ацымзар, акгьы аанагаӡом. Аԥсышәала ацәажәара атәым милаҭгьы издыруа ыҟоуп. Нас урҭгьы аԥсацәоума?..
Аԥсуа ихдырра есқьынагьы иҳаракын, иламыс цқьан. Убри азыноуп ажәытәан изырҳәоз. Аԥсуа иламыс агәыжь иазгом, имал арбаӷь иагоит ҳәа. Аԥсабараҿы имажәуа, имхо акгьы ыҟам, аихалыҵгьы налаҵаны. Ҳабдуцәа ражәа иалан, ауаҩы дажәуа даналагалак, иқәра анааилак зегьы раԥхьа ицәа, ижьы кыҷуа иалагоит. Ихы ацәа џьаџьахоит, аха ибз имырџьаџьароуп. Дызлоу иҭаацәагьы, иааигәара иҟоу ауааԥсырагьы, макьана анцәа даҳцәумшьын рҳәаратәы ихы мҩаԥигалароуп. Убас еиԥш зхы мҩаԥызгоз абыргцәа,  жәынҭа шкәакәала дымҩасит рҳәон. Ииашацқьаны арҭ реиԥш иҟоу ажәа лыԥшаахқәа, ҳара ҳмилаҭ рҿада, даҽа милаҭк рҿы иҟамзар ҟалап, абас еиԥш иҟоу ахәыцреи ацәажәареи.
Аԥсуара иара ахатә шәагазагақәа амоуп, хыхь ишазгәаҳҭаз еиԥҵш. Убри  ныҟәызго рзы агеи, ашьхеи ирыбжьоу аҟара рзыбжьахаӡом… Ҳара зыуаҩбжара акыр  инахысхьоу ҳабацәа иаҳдырбаз, иҳаларааӡаз аҟынтәи ацәхьаҵра ҳалагахьеит. Адунеиаҿ имҩаԥысуа аглобалтә цәырҵрақәа ирыхҟьаны. Ҳара ҳаиԥш иҟоу амилаҭ хәыҷқәа, иҳамбаӡакәа аамҭа кьаҿк иалагӡаны ҳнарылаӡҩа ҳцоит. Убри азы ахыхьчара бзиа ҳамазароуп ҳмилаҭ рқьабз хазынақәа реиқәырхараҿы. Егьырҭ амилаҭқәа рҵасқәеи, рхымҩаԥгашьеи, ҳара ҳзы итәымуп. Ҳара ҳмилаҭ ажәытә аахыс егьырҭ амилаҭқәеи, урҭ рнапхгаҩцәеи ҳзыргәаԥхоз. Аԥсуа инхашьа, исасдкылашьа, ихымҩаԥгашьа, рчыс рхиашьа азаарыгӡа, ирҭаауаз асасцәа  хнахуан, ирымбацыз акы ргон.
Убарҭқәа ҳауаажәлар ирхамышҭларц азы, аиҳарак аҿар рзы, Анцәа иҟынтә аԥсуа телехәаԥшрала астол гьежь ааиҿкааны. Амилаҭ ҟазшьақәа ибзианы издыруа, аҵарауаа адыԥхьаланы иҟаҵалазар. Даараӡа ҳаиҿнакаауан ҳмилаҭ ҵасқәа реиқәырхаҩы.


Ҵабалаа рхьаа

Ауааԥсыра рыԥсҭазаараҿ зегьы еиқәшәшәа ирҭахқәоу иаурымаху, аиҳарак ашьха иаԥну ақыҭақәа. Ашьха қыҭақәа ианагь  напышьашәала, ақыҭанхамҩа аус аҿы, еиҳа аџьабаа рыман. Агаҟа иҟоу ақыҭанхамҩцәа раас)а. Избанзар  дгьыл мчымхарҭоуп.
Ҵабал ақыҭа аҭоурых қыҭоуп. Ажәытәӡа аахыс, аҵарауаа дуқәа иадыԥхьалахьан. Ари ақыҭаҿ иқәынхоз Аԥсуаа рыԥсадгьыл ахьчашьа, аҭоурыхҭҵааҩцәа дуқәа, абырцкал икылыхны Аԥсуаа ҳҭоурых аҿы иӷәӷәоу аҭыԥ ааннакыло ирыҩхьеит. Сара сыззааҭгыларц исҭаху 70-85 ашықәсқәеи, ақырҭуа – аԥсуааи ҳаибашьра ашьҭахьтәи ауаа ирыԥсҭазаашьоу атәы ауп.
Ҵабалтәи адгьылқәа цәгьа ибарақьаҭу дгьылқәоуп. Уа иҟало акартоши, аҟәыди акы иалаҩашьо иҟам, адгьыл аҵаҟа  ишцаҟьароугьы. Ари аҭоурых қыҭаҿ амҳаџьырра ҟалаанӡа инхоз аԥсацәан; Маршьанаа,  Кәаӡаа, Џьапуаа уҳәа ажәлантәқәа ирацәаҩны еиланхон. Амҳаџьырра ашықәсқәа раан, Аԥсуаа уа инхоз зегьы шьаҭанкыла Ҭырқәтәылаҟа иахыргеит. Иахыргаз рҭыԥан 19-тәи ашәышықәса анҵәамҭазы, Ҭырқәтәыла иқәырцаз аерманцәеи, абырзенцәеи иааганы индырхеит. Сталини, Бериеи рхаан 1040 ш. Ҵабалгьы, Азанҭагьы инхоз АБырзенцәа ахганы Қырҭтәыла араионқәа рҟынтәи мчыла ихырҵәаны, иааганы Абырзенцәа рҩнқәа ирыҩнарҵеит, хәыда-ԥсада.
Асовет аамҭақәа раан 70-85 ш. рзы Ҵабалтәи ақыҭсовет аҿы инхон 930 ҭаацәара. Реиҳараӡак ақырҭцәеи, агырцәеи ракәын. Иреиӷьқәаз адгьылқәа ақәаарыхра иаҳа иахьымариаз, ақырҭцәа нхон. Ацаҟьарақәа рҿы аерманцәеи абырзенцәеи нхон. Аибашьра аан рмилаҭ ирыдгыланы иҳабашьит. Џь. Иоселиани Қырҭтәылатәи апарламент аилатәараҿы ианвар мзазы 1993 ш. адепутатцәа ирылаиҳәеит. Аԥснытәи араионқәа рҿы инхо ҳмилаҭ, зегь реиҳа хыԥхьаӡарала абџьар кны иҳацеибашьуа Гәлрыԥшь араион ауп ҳәа, иагьеибашьуеит хаҵарыла. Убарҭ ирҽхәоз аибашьцәа Ҵабалаагьы  рылан. Аибашьра ашьҭахь 330 ҭӡы роуп иаанхаз 930 ҭӡы ахьыҟаз. Аибашьра аан ҳаҷкәынцәа иқәырцаз ақырҭцәа, атеррактқәа имҩаԥыргоз иахҟьаны 1995 ш. 221 ҭӡы рҿы ишьақәгылеит. Гелаев имаҵуарқәеи иареи, ианҳабашь «Сахарная голова» ҳәа иахьашьҭоу ашьхаҿ 2001 ш. октиабр мзазы 65 ҭӡы аерманцәа хдырҵәеит.
1993 ш. октиабр мзазы, уаанӡа хазы қыҭақәаны иҟаз: Бариал (Октомбери), Азанҭа, Ҟада, Мытҟьал, Гиоргиевское, Ҵабал иадырҵеит 370 ҭӡы, уааԥсырала 1000 инарзынаԥшуа иҟан. Кәыдрытәи аҩхаа аҭарцәраан, иҭацәит зынӡа Азанҭа, Ҟада, Георгиевское ақыҭақәа. Иахьазы Ҵабал ақыҭаҿ инхо шамахамзар зегьы тәанчаҩцәоуп. Ашколаҿ аҵара зҵо аҵаҩцәа 6-ҩык роуп иҟоу. Ақыҭаҿ 8 ҭӡы аԥсуаа рыланхоит: – Инаԥшьба, Шьынқәба, Амыҷба, Ҵәыџьба, Самсониа, Ажьиба. Ҵабал ақыҭан инхо зегьы хныҟәгагас ирымоу арахә рааӡареи, адгьыл ақәаарыхреи роуп. Аха Ҵабалаа ихьаа дуны ирзыҟалаз, рырахә ҳәырҭақәа рҿы, аруаа ахысырҭа полигон ҟарҵеит. Ҵабал ақыҭан 7 ш. раԥхьа еиҿкаан арахә ааӡарҭатә комплекс афирма АЗиД аиҿкарала. Ахысрақәа имҩаԥырго иахҟьаны ҳарахә аҭахара иаҿуп. Ақыҭа иқәынхо ауааԥсыра акырынтә рхы еиҭарҳәахьеит, аха макьаназы аҳәарақәа иҟарҵақәахьоу ахаҵгылара амам ачын уаа рганахь ала. Ҵабал арахә рааӡара азын Аԥсны иаарылукааша ҭыԥуп. Ҵабалтәи ацха агьамеи, ахаҭабзиареи аспеециалистцәа дуқәа, ахә ҳаракны иршьахьеит. Ҵабалаа тона рацәала ацха рыԥшуеит, изаадрыхәо рымам умҳәозар… Аполигон ахьыҟарҵо ауаа ахьнымхо амии. Аԥхьанатә уа апалигон аҟаҵара анаԥшьырга нахыс ажәлар уа инхо ирҭахымхеит, аха дара ирзаҵаауадаз, азин рызҭаз агха ду ҟарҵеит. Ахәшәблы иқәышәшәо, ариаҟара  иҭдырҟьо аснариад дуқәа агәабзиара иазеиӷьума? Ашәыр иҿало зеиԥшрахои? Азанҭа аганахь ауаа ахьынхо, адгьылқәа мазарак ахьыҟоу, дара ирҭаху аҟәаԥа-ҿаԥара уаҟара иабаҟоу. Иарбанзаалак иҿыцу акы ашьапы анукуа ганрацәала азхәыцра аҭахуп, аекологиатә зҵаарагьы налаҵаны.
Ҵабал аҵыхәтәантәи аамҭақәа рзы ирацәаны атуристцәа аҭаауа иалагеит. Иблахкыгоу аԥсабара абаразы. Ихдырҵәаз ҳауаажәлар уа иԥшьоу аҭыԥқәа рыман, иахьазы иқьамҭақәаны иаанханы иҟоуп. Атуристцәа уахь ихазгало, напхгара рызҭо, аҭоурых ҭыԥқәа реиҭаҳәара рымлшозароуп. Дали, Ҵабали ҳажәлар уа инхоз рхаҵареи, рҳәаа ахьчара шрылаз, шәышықәсала еиқәырханы ишрымаз. Аҵыхәтәаны амчеиҟарамра иахҟьаны ршьам дгьылқәа ишахыӡааз атәы рзеиҭарҳәалароуп, иаҳҭаауа асасцәа. Ус баша амашьынавла ихагаланы аԥсабара дырбара мацара егьаанагом.
Ҵабалҟа узго амҩа  1880 шықәсқәа раан аурысцәа уи арегион анрымпыҵархала ашьҭахь, Асовет аамҭақәа раан акаҭран ықәҵан иҟаҵан. 10 шықәса раахыс амҩа цәгьала иԥхасҭаны иҟан. Араион анапхгаҩы А.И. Бараҭелиа ибзоурала амҩа ирҭбааны, абӷанҷ ықәԥсаны аремонт ҟарҵеит. Араиони, Аԥсны ахадареи рыхшыҩ ааиларҵар издыруада Ҵабалаа рхьаа аӡбашьа аиоур.


