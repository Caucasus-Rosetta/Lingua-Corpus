.
Аԥсны ашәҟәыҩҩцәа реидгылахь!                   

Аԥсуа жәлар рдоуҳатә культура арҿиараҿы амилаҭтә сахьаркыратә литература шьарда алнаршахьеит. Шәышықәса ирҭагӡоу ҳлитература ашьаҭаркҩы, Аԥсны жәлар рпоет Дырмит Гәлиа иаахыс абиԥарақәа аҵагылеит. Урҭ рҩымҭақәа рҟны иаадырԥшуан ҳажәлар рмилаҭтә ҷыдарақәа, рбзазареи рыԥсҭазаареи ирыдҳәалаз ахҭысқәа, аиҭакрақәа. Арҭ ашықәсқәа рыла ишьақәгылеит алитературатә жанрқәа зегьы. Аԥсуа шәҟәыҩҩцәа ирылдыршеит амилаҭ еидызкыло алитературатә бызшәа аԥҵара. Акырӡа аҿиара  аиуит аԥсуа сахьаркыратә ажәа. Алитература иаланагалоз аҩымҭа шьахәқәа реиҭагара хацыркын, аԥхьа иргыланы аурысшәахь, нас – егьырҭ абызшәақәа рахь. Уи ала Аԥсни аԥсуа жәлари рдунеихәаԥшышьа ахатә ҷыдарақәа инарҭбааны егьырҭ ажәларқәа еилыркаартә аҭагылазаашьа роуан. Абасала, аԥсуа сахьаркыратә литература адунеитә литература иалахәхеит. 
Ашәҟәыҩҩцәа еснагь аԥсуа жәлар рмилаҭ-хақәиҭратә қәԥара иалагылан, рыжәлар рыцәгьеи-рыбзиеи рыцеиҩыршон. Аԥсны алахьынҵа анырыӡбоз аамҭақәа раан ашәҟәыҩҩцәа рыбжьы ҿацаӡа идыргон, ашәарҭараан ражәа акырӡа аҵанакуан, уи еснагь  имҩақәҵаган. Аԥсны Аџьынџьтәылатә еибашьраан акәзар, ашәҟәыҩҩцәа аӡәырҩы Аԥсадгьыл ахьчаҩцәа ирылагылан. Урҭ рахьтә иҟоуп иҭахаз, хабарда ибжьаӡыз.
Ашәҟәыҩҩцәа рҩымҭақәа рыла еиҵагыло абиԥарақәа рааӡон, иахьагьы, уажәынахысгьы ирааӡалоит. Убри аҟнытә, ҳара еснагь лымкаала урҭ рааԥсара  ҳаҭыр ҳзақәуп.
Аԥсны Аџьынџьтәылатә еибашьра ашәҟәыҩҩцәа ааха ду шырнаҭазгьы, уи ашьҭахьтәи аамҭа хьанҭа иацыз ауадаҩрақәа ириааины, аҩымҭа ҿыцқәа аԥырҵоит, алитературатә процесс шцац ицоит. Аԥсы ҭоуп аамҭақәа рӡеибафара иазымхәаҽыз аԥсуа идоуҳатә дунеи. Иахьа Аԥсны ашәҟәыҩҩцәа Реидгыла арҿиаҩцәа еидызкыло культуратә хәышҭаара дуны ишьақәгылеит. 
Сынтәа Аԥсны ашәҟәыҩҩцәа Реидгыла аԥҵоижьҭеи ԥшьынҩажәа   шықәса ҵит. Ари аныҳәа ду ашәҟәыҩҩцәа гәык-ԥсыкала ишәыдныҳәало, ишәзеиӷьасшьоит ақәҿиарақәа, ҳаԥсуа бызшәеи ҳажәлар рдоуҳаи рымаҵ аураҿы аихьӡарақәа!

                                                             (А.З. Анқәаб) ( ихьӡ аҭыԥан инапынҵа аҭахуп)





Аԥсны ашәҟәыҩҩцәа Реидгыла 80 ш. ахыҵра иазкыз аиубилеитә еилатәараҟны ашәҟәыҩҩцәа Реидгыла ахантәаҩы Анзор Мықәба иҟаиҵаз ажәахә

Ҳаҭыр зқәу ҳныҳәа иаҭааз асасцәа!
Ҳаҭыр зқәу Аԥсны Аҳәынҭқарра Ахада,
Аԥсны Аиҳабыра рхаҭарнакцәа!

Аԥсуа шәҟәҩыра, аԥсуа сахьаркыратә литература аҭоурых ду змоу адунеитә литературақәа ирыдкыланы ҳахәаԥшуазар, ҳәарада – иҿоу литературоуп. Ҳауаажәлар, акыр зқьышықәсқәа иргәылсны ишаауазгьы: рхатәы ҩыра, рхатәы литература аԥырҵартә еиԥш, уи азы иҭышәынтәалаз ҭоурыхтә аамҭак роуны изыҟамлаӡеит. Ес-шәышықәса уи рылзмыршоз аамҭа џьбарақәа ирҭагылан.
Ҳәарада, аҩыратә культура аԥҵаразы иманшәалаз аҭагылазаашьа рыман Аԥсуа ҳәынҭқарра ахаан. Уаҩы агәра игартә иҟоуп: раамҭазы адунеи иалахәыз, амчхара ду змаз усҟантәи аԥсуаа рхатәы ҩыра шрымаз, аҩыратә баҟақәагьы шаԥырҵахьаз. Аха, рыцҳарас иҟалаз, иахьанӡа изымааӡеит, – ирзымыхьчеит, абжьаратәи ашәышықәса хьанҭақәа ирылаӡит.
Аԥсуаа назлаз Кавказ иқәынхоз, зхатәы ҩыра змамыз ажәларқәа, уи аԥҵаразы аҭагылазаашьа роуит ХІХ ашәышықәса аҩбатәи азыбжа инаркны. Уи рызҭаз рыгәҭакы, ашьхарыуа жәларқәа, жәларык раҳасабала рхаҿра аиқәырхара ишацәыхаразгьы, ироуз аамҭа рхы иадырхәеит, руаажәлар реиқәырхара, аҵаралашарахь ркылгара иазхәыцуаз, хара инаԥшуаз жәлар рҵеицәа.
Аҩажәатәи ашәышықәса алагамҭазы Аԥсны ажәабжьны инарылаҩит, аԥсыуа хаҵак аԥсуа бызшәала ахьхьа-хьхьаҳәа ицәажәо ажәеинраалақәа шаԥиҵаз, урҭ зныз ашәҟәгьы шҭыҵыз! Ари ажәабжь ҵабыргын. Ашәҟәы иахьӡын «Ажәеинраалақәеи ахьӡыртәрақәеи», авторс даман аԥсуа нхаҩы – Гәлиа Иасыф иԥа Дырмит.
Абасала, ҿыгҳарала имаҷыз, аха ҭоурыхтә ҵакыла идуӡӡаз ари ашәҟәы ианыз аҩымҭақәа рыла ихацыркын аԥсуа сахьаркыратә ажәа, аԥсуа сахьаркыратә литература. Ари ашәҟәы ацәырҵра раԥхьаҟатәи рԥеиԥш азы агәыӷра ду рнаҭеит: амҳаџьырра аӡыблара иацәынханы, ихыбжа-ҿыбжаны зыԥсадгьыл иахыз, «ахара зду ажәлар» ҳәа ахьӡ цәаԥҽыга рыхҵаны, 27 шықәса изҭадыргылаз арежим шырхыргахьазгьы, акырӡа згәы ҭахәаҽыз, аҵарадара лашьцара анаҟә еиԥш изхатәаз аԥсуаа.
Ажәлар рахьынтәи еилызкаауаз ыҟан Дырмит Гәлиа иаԥшьгамҭа: аԥсуа жәлар, аԥсуа бызшәа змырӡуа, анарха рызҭаша, рмилаҭтә культура аизырҳаразы раԥхьаҟа амҩақәа рзаазыртуа цәымзаркырак ишаҩызаз. Уи шаҳаҭра ауеит Дырмит ақыҭақәа рахь днаԥхьаны, ачарақәа изуны, ирҿиамҭагьы иаргьы иахьрықәныҳәоз, иаԥшьгамҭа анагӡаразы игәы ахьышьҭырхуаз.
Азныказы, иара дзаҵәын. Аха шықәсқәак ааҵуаны еиԥш, изнеиуа иалагеит, ԥсабарала абаҩхатәра злаз, аԥсышәала ицәажәоз апоезиа агьама хаа ихнахны, алитература аҟны аҽԥышәара иалагаз аҿар. Раԥхьа дгылан Дырмит диарӷьажәҩаны иааивагылаз Самсон Ҷанба. Урҭ инарыҵагылеит, қәрала иаҳа имаҷыз: Миха Лакрба, Ӡаӡ Дарсалиа, Иуа Коӷониа, Мушьни Аҳашба уҳәа аӡәырҩы.
 Аҭышәынтәалара иацәыхаран урҭ арҿиара амҩа иананылозтәи аамҭа. Актәи Адунеитә еибашьра иахҟьаны аилаҳара иаҿын аимпериа дуқәа, урҭ иреиуан дара злахәыз аимпериагьы. Ашьақәгылара иалагахьан асовет ҳәынҭқарра ҿыц.
 Ажәлар маҷқәа зегьы реиԥш, аԥсуаагьы раԥхьаҟазы агәыӷра дуқәа рнаҭон аамҭа ҿыц аира. Ашьаџьбара злаз жәлар рҵеицәа аҽеидкылара иалагахьан Аԥсны ахақәиҭразы ақәԥаразы. Аха ирзааит ргәыӷрақәа рымызхуаз даҽа аамҭа бааԥсык, – рымч мырхакәа Аԥсны рнапаҟны иааргеит, ишынахаԥаз еиԥш, аԥсуаа рзы ассимилиациатә политика џьбара напы азыркыз ақырҭуа меншевикцәа рымчра.
Ари аамҭагьы ԥышәара дуун ҳауаажәлар рзы. Иԥышәаран арҿиара знапы алакыз рызгьы. Аха рнапқәа рывамҳаит урҭ,  рырҿиара ус ишаҿыц иаҿын. С. Ҷанба иаԥиҵеит адрама «Амҳаџьыр», убри аҩымҭа ала ихациркит аԥсуа милаҭтә драматургиа. Уи аҭоурых ишазкызгьы, идеиа хадас иамаз  ахақәиҭразы ақәԥара акәын.
1919 ш. инаркны иҭыҵуа иалагеит аԥсуа газеҭ «Аԥсны». Ари ахҭыс цхыраагӡа духеит арҿиара знапы алакыз рзы. Ироуит рыстатиақәеи, рсахьаркыратә ҩымҭақәеи ахьыркьыԥхьшаз, аԥсуа рҿиаратә интеллигенциа рҽахьеидыркылашаз акьыԥхьтә орган, акырӡагьы рхы иадырхәеит. Уброуп иахьхацыркхаз аԥсуа публицистика ажанргьы. Ишьақәгылеит асовет мчра,  иаԥырҵеит ССР Аԥсны. Аамҭа ҿыц иацыз амилаҭтә политика иабзоураны, уи аҳәынҭқарра иалахәыз егьырҭ амилаҭ маҷқәа зегьы реиԥш, ҳауаажәлар ирзаатит ркультура  аизырҳаразы амҩа ҿыцқәа.
Ҳлитература аҿиара аҩбатәи апериод ҳәа иазыԥхьаӡоу аҩажәатәи ашықәсқәа раамҭазы, иԥсабаратә баҩхатәра ду ааирԥшит: «Абаҭаа Беслан», «Наҩеии Мзауҷи», «Зосҳан Ачбеи Жанаа Беслан иԥацәеи» реиԥш иҟаз ԥсра зқәым аепикатә поемақәеи, ажәеинраала шьахәқәеи аԥызҵаз И. Коӷониа. Ӡ. Дарсалиа иҩит абзазаратә драма «Ажәытәра иагаз». Адраматә ҩымҭа ҿыцқәа аԥиҵеит С. Ҷанба, М. Аҳашба – асатиратә жәабжьқәа.
Иааиҵагылахьаз аԥсуа сахьаркыратә литература ашьаҭаркыҩцәа 1925 ш. аизара мҩаԥганы, Аԥсны аиҳабыра рахь азҵаара ықәдыргылеит, Аԥсны ашәҟәыҩҩцәа Реидгыла хеидкылак аҳасабала аиҿкааразы. Хышықәса рышьҭахь (1928 ш.) ишьақәыргылан СССР  апролетартә шәҟәыҩҩцәа  Рассоциациа. Уи  ашықәсан иаԥҵан аԥсуа шәҟәыҩҩцәа еидызкылоз – Аԥснытәи апролетартә шәҟәыҩҩцәа Рассоциациагьы.
1932 ш. ЦК ВКП(б) иҟанаҵаз ақәҵарала иаԥыхын СССР аҩныҵҟа иҟаз ашәҟәыҩҩцәа рассоциациақәа, егьырҭ алитературатә хеидкылақәа, агәыԥқәа. Анаҩс иӡбан СССР асовет шәҟәыҩҩцәа Реидгыла аԥҵара, иагьаԥырҵеит 1933 ш. Уи ашықәсан еиҿыркааит Аԥснытәи асовет шәҟәыҩҩцәа Реидгыла. 1934 ш. Москва имҩаԥысуаз СССР асовет шәҟәыҩҩцәа Актәи реизара ду аҟны аԥсуа шәҟәыҩҩцәа рыхьӡала дықәгылеит Аԥснытәи асовет шәҟәыҩҩцәа Реидгыла раԥхьатәи ахантәаҩы С. Ҷанба.
Абри ашықәс инаркны  иахьанӡа аус ауеит Аԥсны ашәҟәыҩҩцәа Реидгыла. С. Ҷанба инаҩс, еиуеиԥшымыз аамҭақәа раан, уи ахантәаҩцәа раҳасабала амаҵ азыруан: Хә. Бӷажәба, Л. Кәыҵниа, Гь. Гәлиа, Б. Шьынқәба, И. Ҭарба, А. Џьонуа, М. Лашәриа, А. Гогәуа, Б. Гәыргәлиа,  Г. Аламиа, Н. Кәыҵниа, Т. Ҷаниа.
Ҳлитература иаҳа мҽхакы ҭбаала аҿиара иалагеит 30-тәи ашықәсқәа раан. Ари аамҭазы иаԥҵан раԥхьаӡатәи аԥсуа повест «Сеидыҟ» (С. Ҷанба). Иажәеинраала шьахәқәа рнаҩс, иҭыҵит Л. Кәыҵниа ипоемақәа: «Даур», «Шьаризан». В. Агрба иҩит аповест «Ҳколнхара «Ԥхьаҟа» аишьа». Ицәырҵит М. Лакрбеи М. Ақаҩбеи рыдраматә ҩымҭақәа, С. Қәычбериа иповести иажәабжьқәеи, Д. Гәлиа ироман «Камаҷыҷ», апоет-асатирик Л. Лабахәуа иажәеинраалақәа, И. Папасқьыр ироман «Аԥсынҵыр ду ахь»    («Ҭемыр»), ражәеинраалақәа ркьыԥхьит О. Демерџь-иԥа, Қь. Агәмаа уҳәа аӡәырҩы. Иажәеинраалақәа реизга «Аԥхьатәи ашәақәа» рыла аԥсуа литература даалагылеит Б. Шьынқәба.
Аԥсуа литература аҿиара аҟны, уаанӡатәи аамҭақәа раасҭа акыр ахьысҳара аман ҩынҩажәатәи ашықәсқәа раан. Даҽакалагьы ҟалашьак ыҟамызт – сталинтә репрессиақәа ирылаӡхьан ҳашәҟәыҩҩцәа хатәрақәа: С. Ҷанба, Л. Лабахәуа, М. Ақаҩба, В. Агрба, арҿиара знапы алакыз аӡәырҩы. Дахган Ш. Ҵәыџьба. Аибашьра иалахәын: М. Лакрба, С. Қәычбериа, Л. Кәыҵниа, Қь. Агәмаа, А. Џьонуа, Ҷ. Џьонуа, М. Гочуа, наӡаӡа аибашьра адәаҟны инхаз алитература знапы алакыз  егьырҭ аҿар иреиуаз аӡәырҩы.
Аԥсуа ҩыра, аԥсуа сахьаркыратә литература раԥхьатәи ашьаҿақәа анеихнагоз инаркны аҿиара аҟны аԥынгылақәа рызҭоз амчқәа ыҟан, иагьмаҷмызт. Урҭ раԥхьа игылан, раамҭазы анырра рацәа змаз Қарҭтәи ақырҭуа интеллигенциа еиуаз. Ицхлымуа Аԥсны иахәаԥшуаз, уи зыԥсадгьылу аԥсуаа рақырҭуатәра иазхәыцуа иалагахьаз рҽазҵәылхны иашьҭан: аԥсуа ҩыра, асахьаркыратә литература аизҳара иалагаанӡа ахәаҽра. Иахьынӡахьӡоз апропаганда ҟарҵон: аԥсуа бызшәа – бызшәа наӡаны ишыҟам, аԥсра-аӡра ада ԥеиԥшк шамам, уи шьаҭас иаҭаны алитература аԥҵашьак шыҟам ҳәа.
Абри шаҳаҭра азнауеит 1917 ш. Петроград инхоз ақырҭуа ҵарауаҩ, афилолог И. Кипшиӡе, Қарҭ иҟаз даҽа қырҭуа ҵарауаҩык (С. Горгаӡе) изиҩыз ашәҟәы аҟны ианыз ацәаҳәақәа:
«Ҳара ҳамцпатриотцәа аҵыхәтәа ԥырҵәароуп, аԥсуа бызшәа бызшәаӡам, уи ахархәарала алитература аԥҵашьак ыҟаӡам, иазышьҭыхӡом ҳәа рҽазышәаны иҟарҵо ацәажәарақәа. Аԥсуаа рбызшәала идырцәажәахьеит ауахәаматә ҩымҭақәа, иаԥырҵахьеит рхатәы литература, иашоуп, макьана иӷаруп, аха патула ахцәажәара аҽаԥсанатәхьеит…».
Ҳәарада, «рхатәы литература» ҳәа ари ауаҩ ҳаҭырла зыӡбахә иҳәоз, ԥсра зқәым ажәеинраала «Хоџьан ду» назлаз, Д. Гәлиа раԥхьаӡатәи ишәҟәқәа ирнылаз иаԥҵамҭақәа ракәын.
Ашьапықәгылара иаҿыз аԥсуа литература ахәаҽразы иаарылшоз зегьы ҟарҵон асовет мчра аамҭазгьы. Аԥсны ашәҟәыҩҩцәа Реидгыла шаԥҵазгьы, акраамҭа уи аԥсуа шәҟәыҩҩцәа рымацара иртәны аҟалара алдмыршеит. Арепрессиақәа рнаҩс, аханатә иамаз ахьӡ ахыхны «Қырҭтәылатәи ашәҟәыҩҩцәа Реидгыла Аԥснытәи аҟәша» ҳәа иҟарҵеит. Ус иҟан акыр шықәса. Ацәажәараҟны, акьыԥхь аҿы аԥсуа шәҟәыҩҩцәа рыӡбахә ааҭкааны ирҳәар рҭахымызт: зны – «Амраҭашәаратәи Қырҭтәыла ашәҟәыҩҩцәа» ҳәа рзырҳәон, даҽазны – Аԥснытәи ашәҟәыҩҩцәа Реидгыла «Ақырҭуа литература автономтә участок» ҳәа иашьҭан. Иҟан аамҭақәак ашәҟәыҩҩцәа Реидгыла ҩ-штатк рыда анрымамыз (ахантәаҩи акьыԥхьҩи). Акыр шықәса аус ахьырушаз тәарҭак алхны ианрымамызгьы ыҟан. 
Ҳауаажәлар зегьы реиԥш, ҳашәҟәыҩҩцәагьы рыцҳара дуны ирзыҟалеит, изышьцылахьаз алатинтә графикала ишьақәгылаз аԥсуа ҩыра 1938 ш. иԥсахны ақырҭуа графикахь аиагара. Ари – мыцхәы аԥырхага рнаҭон аҩымҭақәа аԥызҵозгьы, аԥхьаҩцәагьы. Аха, иагьа ҽазышәара ҟарҵазаргьы, урҭ амчқәа ирылымшеит акыр зымҵәыжәҩақәа еиҵызххьаз аԥсуа литература ахәаҽра, аҿиара аанкылара, – ишцац ицон алитературатә процесс.
Руаажәлар зҭагылаз иҭагылаз, ирхыргоз зегьы зхызгоз аԥсуа шәҟәыҩҩцәа хаҵарыла ирылҵит абас еиԥш иҟаз иуадаҩыз аамҭақәа. Ҳлитература иаҳа-иаҳа аҽарҭбаара иалагеит, ҩынҩажәеижәабатәи ашықәсқәа рааҩшамҭа инаркны уи иацхрааит «Хрушьчов ихаантәи аԥсасира» ҳәа хьӡыс изауз аамҭа ҿыц. Аҭыҵра иалагеит  ажурнал «Алашара» (1955 ш.), анаҩс ироуит ахәыҷқәа ирызкыз ажурнал «Амцабз» (1957 ш.). Акыр шықәса рхы иадырхәоз ақырҭуа графикатә ҩыра нышьҭаҵаны, ахархәара иалагеит ҿыц акомиссиа рнапы иҵырхыз иахьа иҳамоу  аԥсуа алфавит.
 Акырӡа аԥсеивгара зауз ҳарҿиаҩцәа, ҳлитература аетап ҿыц хацдыркит. Абарҭ ашықәсқәеи Аԥсны Аџьынџьтәылатә еибашьра алагаанӡеи рыбжьара аԥсуа литература амҽхак акырӡа аҽарҭбааит. Ҳлитература иаланагалеит аԥсуа сахьаркыратә ажәа азҟаза ду Б.Шьынқәба иажәеинраалақәеи ипоемақәеи рнаҩс ироманқәа: «Аҿатә уаа», «Ахра ашәа», «Ахаҳә еиҩса», ҷыдала ақәҿиара ду зауз ароман «Ацынҵәарах», ахәыҷқәа ирызкыз иҩымҭа шьахәқәа. 
Абахҭа данҭыҵ ашьҭахь арҿиаратә ус дазыхынҳәит, иԥсҭазаара џьбара иацыз агәырҩеи ахәыцреи зныԥшуаз, афилософиатә жәеинраала бзиақәа аԥызҵаз Ш. Ҵәыџьба. Еицырдыруа ирҿиамҭақәа рыла ҳлитература акырӡа ирҭбааит ҳпрозаик ду И. Папасқьыр. Ироман «Амра ҳара ҳҟны игылоит» анаҩсгьы апоезиатә рҿиамҭа шьахәқәа аԥиҵеит И. Ҭарба. Ароманқәа: «Ацәаҟәа аабатәи аԥшҭәы», «Абна амаӡа» рнаҩс, аповестқәеи ажәабжьқәеи ҳлитература иалеигалеит апрозаик А. Џьениа. Аԥхьаҩцәа гәахәарыла ирыдыркылеит ақыҭеи ақалақьи реимадара, ажәытәреи аҿатәреи реизыҟазаашьа аазырԥшуа Н. Ҳашыг ироман «Абду Ажьгьери», Б. Шьынқәба иповест «Чанҭа дааит». Иҭыҵит, акыр абызшәақәа рахь еиҭаргаз М. Лакрба иновеллақәа. Ҳлитература арҿиараҿы рыхәҭаа рацәа аларгалеит аибашьра ду зыхганы ихынҳәыз:    А. Џьонуа, Қь. Агәмаа, Ҷ. Џьонуа. Иҿыцу цәырҵраны ҳлитература иналагылеит апоетцәа А. Лашәриеи К. Ломиеи. 
Ҳлитература аизҳара иалагеит формалагьы ҵакылагьы. Ицәырҵит асахьаркыратә стильтә хырхарҭа ҿыцқәа, асимволтә хаҿсахьақәа, аԥсихологиатә лагаламҭақәа, аиҳараӡак ҳапрозаик ду А. Гогәуа ирҿиамҭақәа рҟны. Литературатә баҟа дуқәаны иҟалеит, уи ироманқәа: «Аҽыкәаҳа», «Асду», иповет «Аси амацәыси», «Асыс-мҟаа», «Аӡы агьама», «Аҽыхәа» реиԥш иҟоу иажәабжьқәа.
Апрозаҟны ихатә хаҿра иманы дцәырҵит Џь. Аҳәба. Уи иажәабжьқәа «Бзоу», «Ҭуӷан» аԥхьаҩцәа гәахәарыла ирыдыркылеит, иара убас ироманқәа. Зхатәы ҩышьа змоу, лажәеинраалақәеи лповест «Маҵисеи» рҭыҵра инаркны аԥхьаҩцәа хылхит Н. Ҭар-ԥҳа. Ҳмилаҭтә литература рыхәҭаа дуқәа аларгалеит, иахьа иҳалагылам аԥсуа поетцәа: Қь. Чачхалиа, В.Анқәаб, А. Аџьынџьал, Б. Гәыргәлиа, Ш.Ԥлиа, С. Ҭаркьыл, Л.Тәан-ԥҳа, апрозаикцәа Д. Занҭариа, А. Возба. Рлагалақәа рацәоуп:                 Гь. Гәыблиа, М. Миқаиа, Н. Кәыҵниа, П. Бебиа. Урҭ, рпоезиатә рҿиамҭақәа рнаҩс, иаԥырҵеит ароманқәа назлоу апрозатә рҿиамҭақәа. Алитературатә ҭынха бзиақәа ҳзынрыжьит абаҩхатәра ду злаз, аибашьра иалаӡыз апоетцәа Т. Аџьбеи С. Дел-ԥҳаи. Ироманқәеи иповестқәеи рыла ҳлитература ихәҭаа алеигалеит, иахьагьы арҿиара ус знапы алаку Шь. Аџьынџьал. Иҷыдоу цәырҵраны иҟалеит: М. Лашәриеи, В. Амаршьани,     Р. Смыри аԥсуа поезиа ашҭахь рнеира. Рлагаламҭақәа маҷым аишьцәа Шьалуеи Владимири Басариаа. Ҳмилаҭтә поезиа акырӡа ихадырҭәааит абаҩхатәра злоу И. Аҳаш-ԥҳа, Гә. Кәыҵниа-ԥҳа, Гә. Сақаниа-ԥҳа, З.Ҭҳаиҵыкә-ԥҳа. Қәҿиарала арҿиаратә ус рнапы алакуп апоетцәа: А. Лагәлаа, В. Аԥҳазоу, В. Коӷониа. Апрозаҟны алҵшәа шьахәқәа ааирԥшуеит ҩ-бызшәак рыла иҩуа Д. Начҟьебиа. Ироман «Аҵых ахықәан» еиҭаган иҭыжьуп асерб, аерман бызшәақәа рыла.  Аԥсуа шәҟәыҩҩцәа (апоетцәа, апрозаикцәа) ҷыдала зырҿиамҭақәа иззааҭгылатәым аӡәгьы дыҟаӡам – зегьы рыхәҭаа аларгалеит ҳлитература. Аха, абас еиԥш қәгыларак аҟны зегьы рыхцәажәашьа ыҟам, уи азы саҭарымҵааит. 
Аԥсуа литератураҟны раԥхьа зымҩа ылызхыз апоезиеи апрозеи инарышьҭагылеит амилаҭтә драматургиа. Апоезиеи апрозеи аԥхьаҩ изкызар, адраматә ҩымҭа – ахәаԥшҩы изкуп. Адраматург иаԥиҵаз ахаҿсахьақәа рыԥсы рхаҵаны иӡырызго, ахәаԥшҩцәа рҟынӡа иназго, рҿахәы рзырҳәо атеатртә ҟазацәа роуп. Адраматургиеи атеатри еиларсуп – акәти акәтаӷьи иреиԥшуп: актәи ыҟамкәа – аҩбатәи зиӡом, аҩбатәи ыҟамкәа – актәи зыҿиаӡом.
Иаҳҳәар ҟалоит, инеизакны, аԥсуа театртә ҟазареи, аԥсуа драматургиеи: еицииз, еицзызҳаз, еицышьақәгылаз роуп ҳәа. Аԥсуа театр аҟазацәеи аԥсуа шәҟәыҩҩцәеи реимадара, рырҿиаратә усеицура иабзоураны ицәырҵит анаҩс атеатр арепертуар иалалаз аспектакльқәа злыхыз, аԥсуа жәлар рыԥсҭазаара аазырԥшуаз адраматургиатә ҩымҭақәа. Ари аус аҟны алагаламҭа бзиақәа ҟарҵеит хыхь зыӡбахә ҳәоу рнаҩс:  Шә. Ԥачалиа, Шь. Ҷкадуа, А.Лагәлаа, Р. Џьопуа, А. Аргәын, Е.Сымсым уҳәа аӡәырҩы. Ҳәарада, адраматургиа – ҷыдала ихьанҭоу литературатә жанруп, аха иҿиароуп уажәы нахысгьы, рыҽԥыршәароуп уи аҟны зыҽԥызымшәацгьы. Изҭагылоу аамҭа ишақәнагоу ала амилаҭ рааӡараҿы, рестетикатә гьама арбеиараҿы, инеизакны – рдоуҳатә культура аизырҳараҿы иалшо рацәоуп атеатртә ҟазара. Уи асцена аҿынтәи ауп ҳауаажәлар иахьраҳаша аԥсуа бызшәа цқьа ахаара, абеиара, амч. Ахәаԥшцәа ирбароуп ҳаамҭа иатәу ахаҿсахьақәа. Рҭак раҳароуп иахьеи-уахеи излагылоу рыԥсҭазаара змырҭынчуа, зеилкаара рцәуадаҩу, ргәы иҵхо рыԥсҭазааратә зҵаарақәа. Аха убри ҟаларц азы, иаԥҵатәуп аамҭа ҿыц ахаҿра аазырԥшуа, ацәгьеи абзиеи еилзырго адраматургиатә ҩымҭақәа, ахәаԥшыҩцәа ирызнагатәуп: изҿыԥшыша ҳаамҭа иатәу ауаа ҿыцқәа рхаҿсахьақәа. Абри аус аҟны, уажәынахысгьы, ҷыдала рхы аџьабаа адырбароуп ҳашәҟәыҩҩцәа.
Аԥсуа шәҟәыҩҩцәеи аҵарауааи ирылшахьоу маҷым аԥсуа литература аҭҵаареи акритикеи рус аҟны. 1933 ш. Хә. Бӷажәба  иҭижьит «Раԥхьатәи аԥсуа литература иаазыркьаҿны…» зыхьӡыз ашәҟәы. Абри ашәҟәала ихацыркын аԥсуа литературатә критика.
Ҳлитератураҭҵаара акыр дазааԥсеит Ш.Инал-иԥа. 1961 ш. иҭижьит «Аԥсуа литература аҭоурых аҟнытә» зыхьӡу – аԥсуа сахьаркыратә ҩыра аҭоурыхи ашәҟәыҩҩцәа хатәрақәа аӡәырҩы рырҿиамҭақәеи ирзикыз ашәҟәы.  Д. Гәлиа изкны амонографиа иҩит, акритикатә статиақәа ҭижьит апоет-аҵарауаҩ Гь. Гәыблиа. Аԥсуа поема  иазкны арҿиамҭа бзиа аԥиҵеит Б. Гәыргәлиа. Раԥхьаӡа акәны аԥсуа драматургиа инарҵауланы иҭиҵааит В. Дарсалиа. В. Анқәаб иҩит аԥсуа проза аҿиара иазкыз аусумҭа. Рылша маҷым: А. Аншба, В. Аҵнариа, М. Лашәриа, В. Агрба, У. Аҩӡба. Аԥсуа критикеи алитератураҭҵаареи ҷыдала дырзааԥсеит  Ш. Салаҟаиа. Ҳлитература аҭҵаараҿы илшарақәа рацәоуп аҵарауаҩ В. Бигәаа. Ҳаԥсуа шәҟәыҩҩцәа хатәрақәа аӡәырҩы ирызкны инеиҵыху амонографиатә усумҭақәа ҭижьхьеит, иахьагьы қәҿиарала уи иус даҿуп Р. Қапба. Аха иҳәатәуп, хыхь зыӡбахә ҳәоу рнаҩс иахьауажәраанӡа хаз шәҟәны ишҭыжьым инарҭбааны аԥсуа литература аҭоурых. Ари азааԥсара ҳҵарауаа раԥхьаҟа ишьҭоуп. Акритика – алитература аҿиара аҟны зда ԥсыхәа ыҟам жанруп: имҩақәҵагоуп, ицхыраагӡоуп. Уи ажанр аҟны иахьа акыр ахьысҳара ыҟоуп – уигьы ирҽеитәу акы акәны ҳаԥхьаҟа ишьҭоуп. 
Акрааҵуеит аԥсуа сахьаркыратә литература Аԥсны аҳәаақәа ирҭыҵижьҭеи. 1937 ш. Д.Гәлиа иҩымҭақәа реизга хазы шәҟәны Москва ианҭыҵ инаркны, аԥсуа шәҟәыҩҩцәа аӡәырҩы рҩымҭақәа, урыс бызшәала адагьы, егьырҭ абызшәақәа рыла еиҭаргахьан, хазы шәҟәны иҭыжьын. Аԥсуа литература аӡыргаразы хҭыс дуны иҟалеит 1958 ш. Москва урыс бызшәала иҭыҵыз «Аԥсуа поезиа антологиа». 1957 ш. Москва иҭыҵит иара убас М. Лакрба иновеллақәа реизга. Уи нахысгьы еиҭаганы иҭыҵхьоу маҷӡам. Аурыс  литераторцәа аӡәырҩы хәы змам ацхыраара ҟарҵеит аԥсуа литературатә рҿиамҭақәа реиҭагараҿы.  Иахьагьы иҟоуп ҳлитературахь азҿлымҳара. Аха рыцҳарас иҟалаз, амчымхара ҳамоуп, аиҭагара знапы алаку, уи иазҟазоу ауаа ахьҳацәмаҷу иахҟьаны. Ҳәарада, ари аус мҩак азыԥшаатәуп – иаҭахуп акадр ҿыцқәа рааӡара.
Ҳашәҟәыҩҩцәа рҩымҭақәа еиҭаганы икьыԥхьын Аԥсны Аџьынџь-тәылатә еибашьра ашьҭахьгьы.
Москва иҭыҵыз Кавказтәи апрозаикцәа рҩымҭақәа реизгақәа иргәылалеит аԥсуа шәҟәыҩҩцәа аӡәырҩы рҩымҭақәа. «Аԥсуа ажәабжьқәа» (урыс бызшәала) хаз шәҟәны иҭыжьын Нальчик ақалақь аҟны. Ҳазну ашықәс азы, Сербиа, Белград хаз шәҟәны иҭыжьын аԥсуа поетцәа 10-ҩык ражәеинраалақәа реизга серб бызшәала. Ҳашәҟәыҩҩцәа рҩымҭақәа ркьыԥхьит Нхыҵ-Кавказтәи ареспубликақәа рҟны. Еиҭаргеит: адыга, аҟабарда, ауаԥс, абаза бызшәақәа рыла. Иҟоуп аҭырқәа бызшәала, еиҭаганы иҭыжьугьы. Аха абас шакәугьы, аиҭагара аус иахьа акырӡа ихьысҳауп. 
Аихьӡарақәа ыҟоуп ахәыҷқәа ирызку алитература аҿиараҿгьы. Шамахамзар, дыҟам аԥсуа шәҟәыҩҩык зҩымҭақәа ҷыдала ахәыҷқәа ирзызымкыц. Иҟан зырҿиамҭақәа зегьы ахәыҷқәеи аҿари рааӡара иазызкыз: Џь. Тапаӷәуа, Н.Оҭырба, Г.Папасқьыр Н.Бараҭелиа, В. Дбар, реиԥш иҟаз ҳашәҟәыҩҩцәа.
Аԥсуа хәыҷтәы литература шышьақәгылахьоугьы, иахьа ҳазҭагылоу аамҭа аҭахрақәа инарымаданы ҳахәаԥшуазар, иҟаҵоу аасҭа, иҟаҵатәу хараӡа еиҳауп. Ҷыдала иазхьаԥштәуп ари ажанр. Уи аҿиаразы иҟанаҵо рацәоуп Аԥсуа бызшәа аҿиара иазку афонд. Аха афонд иазнагатәуп аҩымҭа ҿыцқәа. 
Иарбан милаҭзаалак ԥсыс ирхоу рбызшәоуп. Абызшәа аирагьы аԥсрагьы ахьынтәалаго ахәыҷқәа рҟынтә ауп. Имаӡоу акы акәым, ҳажәлар рыҩныҵҟа иахьа акыр ахьысҳара шыҟоу ҳбызшәа ахархәара аҟны, уи иаҳа ирныԥшуеит ахәыҷқәа. Ари аҩыза аҭагылазаашьа анышәашьак ыҟаӡам. Ҳшыжәларыку,  инарҵауланы ҳазхәыцны, ҳҳәоу еибыҭаны, иҟоу аҭагылазаашьа арҽеиразы мҩак аԥшаара ҳалҳаршароуп, зынӡа ихьшәахаанӡа. Дарбан аԥсуазаалак еиликаароуп, ихшара ихатәы бызшәа иҿыхны даниааӡа – агра иҭаны дшиааӡаз. Ҳхаҿы иааҳгароуп, ҳбызшәа атәамбара, анаскьагара – акырӡа ишазааигәоу аԥсадгьыли ажәлари рзеиԥш интересқәа рызхьаҵра.  
Аԥсуа литература аҿиара амҩа ианын, Аԥсны Аџьынџьтәылатә еибашьра аамҭазгьы. Ҳашәҟәыҩҩцәа реиҳараҩӡак, аибашьра иахҟьаны ахҵәара шрықәшәазгьы, руаажәлар зҭагылаз аамҭа хьанҭа даргьы шҭагылазгьы, иаԥырҵон ҳажәлар рхақәиҭратә еибашьра иазкыз аҩымҭақәа, еиҿыркаауан адунеи ашәҟәыҩҩцәа рахь ааԥхьарақәа. Аҩымҭа шьахәқәа аԥырҵеит аибашьра ашьҭахьтәи ҩажәа шықәса ирылагӡаны. Ҳлитература иаларгалеит иҿыцу ароманқәа, аповестқәа, ажәабжьқәа, апоезиатә рҿиамҭақәа.
Аҵыхәтәантәи ашықәсқәа рзы алитератураҟны аҽԥышәара иалагеит аҿар иреиуоу аӡәырҩы. Урҭ рахьынтәи иҟоуп аԥсабаратә баҩхатәра злоу. Рҩымҭақәа ҳкьыԥхьуеит дара ирзаҳкыз аизга «Ашацкыра» аҟны. Рҩымҭақәа рнылоит иара убас Урыстәыла иҭрыжьуа алитературатә газеҭқәеи ажурналқәеи рҟны. Иҟоуп зҩымҭақәа хазы шәҟәны иҭыҵхьоугьы.
Ҳлитература иамоу аихьӡарақәа ӡырызго хҭысны иҟалеит, шықәсқәак раԥхьа М. Лашәриа еиқәиршәаз «Аԥсуа поезиа антологиа» аҭыҵра. Иахьатәи ҳиубилеи инамаданы, аҳәынҭқарра ацхыраарала иҭыҵит аизгақәа ԥшьба: «Аԥсуа поезиа», «Аԥсуа ажәабжьқәа» аԥсышәалеи урыс бызшәалеи.
Аибашьреи уи ашьҭахьтәи аамҭа хьанҭақәеи раан иҟаз ауадаҩрақәа рныԥшзаргьы, иахьа қәҿиарала аус руеит Аԥсны ашәҟәыҩҩцәа Реидгыла иатәу ажурналқәа: «Алашара», «Амцабз». Ҳазну ашықәс алагамҭазы, Аԥсны Ахада ицхыраарала ҳашәҟәыҩҩцәа Реидгыла иаиуит, жәашықәсала изызхьаауаз, аха ирмоуаз даҽа кьыԥхьтә органк – агазеҭ «Аамҭа». Ари ҳамҭа дууп аԥсуа рҿиаратә культура иалахәу зегьы рзы. 
Аԥсны ашәҟәыҩҩцәа Реидгыла иахьатәи аҭагылазаашьа хараӡа еиӷьуп иҳаҩсхьоу ашықәсқәа раасҭа. Ҿыц ишьақәыргылоу Аҳәынҭқарратә шәҟәҭыжьырҭа иҭнажьуеит ҳашәҟәыҩҩцәа рҩымҭа ҿыцқәа, ҳлитература аклассикцәа рҩымҭақәа реизгақәа томла, иахьатәи аамҭа иақәнагоит урҭ рхаҭабзиара.
Аԥсуа литература анырра ҟанаҵеит Ҭырқәтәыла иҟоу ҳдиаспора рыҩныҵҟа. Апоезиатә, апрозатә, адраматургиатә ҩымҭақәа аԥырҵеит: Омар Беигәаа, Џьамал Абыгба, Шьинаси Ҭраԥшь, Џьамал Ҳараниа. Аԥхьатәиқәа ҩыџьа рҩымҭақәа реизгақәа хазы шәҟәны иҭыжьын Аԥсны, Аҟәа. Ажурнал «Алашара» адаҟьақәа рҟны икьыԥхьын, Шь. Ҭраԥшь идрама «Албузбеи», икьыԥхьын Џь. Ҳараниа иажәеинраалақәагьы. Ҳдиаспора дырхаҭарнакуп, ҩышықәса раԥхьа зроман Аԥсны иҭыҵыз, зыԥсадгьыл ахь ихынҳәыз, ҳ-Аидгыла иалоу Ҳ. Қәҭарба. Иахьа Ҭырқәтәыла иҟоу аԥсуаа рахьынтәи алитература знапы алаку жәаҩык иреиҳауп. Аха рыцҳарас иҟоу, – урҭ зегьы рбызшәа ахьырзымдыруа иахҟьаны ҭырқә бызшәала иҩуеит.
Ҳашәҟәыҩҩцәа Аԥсны Аиҳабыра рҟынтәи ахаҵгылара рыгӡам, аиҳарак уи аҭоурых аамҭа аҩбатәи азыбжа инаркны. Аԥсуа литература ашьаҭа аркреи арҿиареи рҿы илшарақәа азгәаҭаны, Д.Гәлиа ихҵан «Аԥсны жәлар рпоет» ҳәа ахьӡ ҳаракы. Анаҩстәи ашықәсқәа раан, ари аҳаҭыртә хьӡы рыхҵан: Б.Шьынқәба, М.Лашәриа, Р.Смыр. «Аԥсны жәлар рышәҟәыҩҩы» ҳәа аҳаҭыртә хьӡы ранашьан ҳапрозаикцәа: И. Папасқьыр, А. Гогәуа, Шь. Аџьынџьал, Н. Ҭар-ԥҳа.
1966 ш. Аԥсны Аиҳабыра рықәҵарала ишьақәыргылан Д.Гәлиа ихьӡ зху Аҳәынҭқарратә премиа. Адырҩашықәсан инаркны иахьанӡа, уи апремиа рҽаԥсартәит ҩажәаҩык инареиҳаны аԥсуа шәҟәыҩҩцәа. Арҿиара ус аҟы рылшарақәа рзы, ашәҟәыҩҩцәа аӡәырҩы иранашьоуп аорден «Ахьӡ-Аԥша», «Аԥсны зҽаԥсазтәыз акультура аусзуҩ» уҳәа аҳаҭыртә хьыӡқәа.
Ҳарҿиаратә ҟазацәа дуқәа ирыбзоураны аԥсуа сахьаркыратә литература, милаҭтә литературак аҳасабала ишьақәгылахьеит. Аԥсуа шәҟәыҩҩцәа ирылдыршеит, аԥсуа литературатә бызшәа ашьақәыргылара. Ари хәы-змаӡам еихьӡара дууп аԥсуа жәлар милаҭк раҳасабала реидкылара аус аҟны. Ҳашәҟәыҩҩцәа рыԥсабаратә баҩхатәреи ааԥсарада русуреи ирылҵшәаны иаԥырҵеит ҳмилаҭ рхаҿра аазырԥшуа алитературатә баҟа дуқәа, аиҳараӡак апоезиеи апрозеи рҟны. Урҭ аҩымҭақәа рыла иааӡоуп акыр абиԥарақәа.
Анцәа иишаз ауаҩы, дхыбжа-ҿыбжамкәа, доуҳала иҳараку уаҩытәыҩса наӡаны иааӡара – абри ауп асахьаркыратә литература хықәкы хадас иамоу. Аԥсуа шәҟәыҩҩцәа рырҿиамҭақәа рыла ирылшаз рацәаӡоуп ҳауаажәлар рмилаҭтә хдырра аизырҳараҿы, ҳбызшәа ахьчараҿы, аҿар аԥсадгьыл абзиабара рылааӡараҿы, инеизакны рдоуҳатә культура арбеиараҿы.
Иарбан аамҭазаалак, аԥсуа сахьаркыратә ажәа азҟазацәа рыжәлар рыгәҭа иалагылан, рыцәгьа-рыбзиа иалахәын, ианаҭахыз ирҳәон рҿахәы. Урҭ иреиуаз аӡәырҩы ҳмилаҭ ахақәиҭратә ҵысра ахыҵхырҭаҿы игылан. Аԥсны ашәҟәыҩҩцәа Реидгыла еснагь иазыхандеиуан алитературатә процесс аиҿкаара. Еснагь иҟан, иҟоуп иахьагьы, аԥсуа жәлар рдоуҳатә культура аизырҳараҿы хадара зуа рҿиаратә коллективны.
Аԥсны ашәҟәыҩҩцәа Реидгыла 80 ш. ахыҵит, аԥсуа сахьаркыратә ҩыра – 100 шықәса. Арҭ ашықәсқәа маҷызшьо аӡәы дҟаларгьы, днаргәылаԥшааит аԥсуа сахьаркыратә ажәа азҟазацәа раԥҵамҭақәа, иҭиҵааит арҭ ашықәсқәа ирылагӡаны ирымоу аихьӡара дуқәа – усҟан агәра игоит, аԥсуа литература қәра дук шамамгьы, иара ахатәы хаҿра аманы, адунеитә литературақәа рашҭа ҭбаа ишҭагылахьоу.
Иҵабыргны имшьҭа бзиан   Д.Гәлиа  ԥсаҭа бзиа!
Гәыкала зегьы ишәыдысныҳәалоит иахьатәи Амшныҳәа!

      ---------

         Иҳаҩсыз 2013 шықәса декабр 5 рзы иазгәаҭан Аԥсны ашәҟәыҩҩцәа Реидгыла 80 шықәса ахыҵра аиубилеи.
Ашәҟәыҩҩцәа рҭаацәара ду еиднакыло: Аԥсны ашәҟәыҩҩцәа Реидгылеи Аԥсны ашәҟәыҩҩцәа Рассоциациеи реилазаарақәа, иара убас Москвантә, Нхыҵ-Кавказынтә иааз асасцәа рыцны, Аԥсадгьыл зхы ақәызҵаз анышә иахьамадоу Ахьӡ-аԥша апарк абаҟаҿы ашәҭ шьыҵәрақәа шьҭаҵаны, рхы дырхеит аԥсуа милаҭтә литература ашьаҭаркҩы, Аԥсны жәлар рпоет Дырмит Гәлиа ибаҟа ашҟа.
Анаҩс, Аԥсны Аминистрцәа Реилазаара аилатәарақәа рзал аҟны еизеит аиубилеитә ныҳәа амҩаԥгара иалахәыз зегьы. Агәырӷьаратә еилатәара иалагаанӡа азал аҿаԥхьа еиҿкаан ашәҟәқәа рцәыргақәҵа. Ара иубон полиграфиала зхаҭабзиара иагым, ааигәа «Аԥсныҳәынҭшәҟәҭыжьырҭаҿы» иҭыҵыз аԥсуа шәҟәқәа, иара убас аиубилеи иазку ажурнал «Алашареи», алитературатә газеҭқәа «Аамҭеи», «Еҵәаџьааи» аҵыхәтәантәи рномерқәа. Иара убас, аиубилеи аҳаҭыр азы Аԥсны Аҳәынҭқарра анапхгара иҟарҵаз ацхыраарала «Аԥсныҳәынҭшәҟәҭыжьырҭа» ишҭнажьит гьама бзиала еиқәыршәоу, зхаҭабзиара ҳараку аизгақәа ԥшьба: «Аԥсуа поезиа», «Аԥсуа жәабжьқәа» (аԥсышәала), «Абхазская поэзия», «Абхазские рассказы» (урысшәала).

Аиубилеи амҩаԥгара рҽаладырхәит Аԥсны Аҳәынҭқарра Ахада Алеқсандр Анқәаб, Аԥсны Жәлар Реизара Аиҳабы Валери Бганба, Аԥсны Аԥыза-министр Леонид Лакербаиа, уи ихаҭыԥуаа Индира Аҩардан, Владимир Делба, аҵара аминистр Даур Наҷҟьебиа, акультура аминистр Бадра Гәынба, Аԥсны Жәлар Реизара адепутатцәа, Аиҳабыра Реилазаара иалоу, ашәҟәыҩҩцәа аԥхьа инаргыланы арҿиаратә интеллигенциа, акультуреи аҟазареи русзуҩцәа, алитература абзиабаҩцәа.
Аиубилеитә ныҳәа иацу агәырӷьара рыцеиҩыршарц Аҟәаҟа иааит асасцәа: Москвантә – ашәҟәыҩҩцәа Реидгылақәа Жәларбжьаратәи реилазаара анагӡком ахантәаҩы ихаҭыԥуаҩ, Урыстәыла ашәҟәыҩҩцәа Реидгыла амаӡаныҟәгаҩ, Урыстәылатәи Афедерациа акультура зҽаԥсазтәыз аусзуҩы Иури Коноплианников, Аахыҵ-Уаԥстәылантә – жәлар рпоет, Косҭа Хетагуров ихьӡ зху Аҳәынҭқарратә премиа занашьоу Нафи Џьусоиҭы, Нхыҵ-Уаԥстәылантә – жәлар рпоет, К.Хетагуров ихьӡ зху Аҳәынҭқарратә премиа занашьоу Камал Ходы, К.Хетагуров ихьӡ зху Аҳәынҭпремиа занашьоу Мелитон Казиҭы, Ҟарачы-Черқестәылантә – абаза поет, жәлар рпоет Лариса Шебзухова уҳәа егьырҭгьы.
Агәырӷьаратә еилатәара ааиртит, егьымҩаԥигон, аԥсуа литература ашьақәгылареи аҿиара амҩақәеи ирызкны ажәахә хада ҟазҵаз Аԥсны ашәҟәыҩҩцәа Реидгыла ахантәаҩы Анзор Мықәба. 
Аиубилеи рыдиныҳәалеит, ихатәы жәеинраалақәа дрыԥхьеит ашәҟәыҩҩы, Д.И.Гәлиа ихьӡ зху Аԥсны Аҳәынҭқарратә премиа занашьоу Гьаргь Гәыблиа. Уи ашәҟәыҩҩцәа, аҵарауаа, аԥсуа милаҭтә культура амаҵ азызуа зегьы ақәҿиарақәа рзеиӷьеишьеит. Иазгәеиҭеит дызхаану шырацәоу, урҭ рахьтә ишыҟоу улахь еиқәызҵаша иуадаҩаз аамҭақәа: ашәҟәыҩҩцәа Реидгыла шьаҿак ааҟанаҵар анырымуаз, ашьақәгылареи аҿиареи ианырԥырхагаз, аԥынгылақәа анашьклаҳәуаз. «Иахьа, шьҭа урҭ ҳашьҭахьҟа иааныжьуп, иахьа арҿиара аус ҩ-напыкла азнеиразы аамҭа бзиа ҳзааит, арҿиара аусгьы ишахәҭоу ԥхьаҟа ирҿиалатәуп», иҳәеит Гь. Гублиа.  
Аԥсуа литература ашьаҭаркҩы Дырмит Гәлиа, уи ишьҭанеиуа ашәҟәыҩҩцәа, апоетцәа рҩымҭақәа ааӡагоуп, ҳбызшәа дырбеиоит. Шәара иаԥышәҵаз шәҩымҭақәа роуп гәымшәарала ҳадгьыли ҳаԥсадгьыли еиқәзырхаз ҳҵеицәа ирылазааӡаз рмилаҭ рахь абзиабара», лҳәеит лықәгылараҿы Аԥсны Аԥыза-министр актәи ихаҭыԥуаҩ И.Аҩардан.
Лажәа иацҵауа дазааҭгылеит арҿиаратә интеллигенциа рылшарақәа. «Иуадаҩыз аамҭақәа раан ауаҩы игәы иазымчҳауаз, ихшыҩ иаднамкылоз ҳҭоурых адаҟьақәа ирнылоз ахҭысқәа ианакәзаалакгьы ирыцеиҩышәшон, шәырҿиамҭақәа зызкызаалакгьы, узырлахҿыхуа аԥсабара аԥшӡароума, ауаа реизыҟазаашьоума, еснагь аҵакы рымоуп. Аԥсуаа азқьышықәсақәа иргәылсуа ҳдоуҳатә культура аҟны шәара шәлагала даара ирацәоуп, иаԥышәҵоит, шәажәа дшәырҳауеит. Еиҵагыло абиԥарақәа рзы шәҩымҭақәа аԥсҭазаараҿ ирҵаганы иҟоуп. Ус егьыҟалоит. Аанкылашьа змам, зхатә ԥҟарала имҩасуа аамҭа иахәҭоуп ҳәа ианаԥхьаӡо, иақәнагоуп ҳәа ишьаны далнакаауеит иреиӷьу. Аԥсуа интеллигенциа - шәара шәалнакааит аамҭа», лҳәеит уи.
Анаҩс, еизаз рҿаԥхьа дықәгылеит Аԥсны жәлар рышәҟәыҩҩы Алықьса Гогәуа: «Прежде всего разрешите мне приветствовать наших дорогих гостей, приехавших к нам отметить вместе с нами эту негромкую, но важную для нас дату. Ваше присутствие ещё раз подтверждает то, что художественная литература и все, что связано с ней, не утратили свою исключительную способность поддерживать связи, дружбу народов и литератур. Спасибо Вам! 
Аԥсуа шәҟәыҩҩцәа, дара рхеидкылагьы, рыжәлар рыцәгьеи рыбзиеи еснагь иалахәын,  амилаҭтә хақәиҭратә қәԥарагьы активла рҽаладырхәит. Убас ауаажәларратә политикатә хеидкыла «Аидгылара» ахыҵхырҭаҿ игылан аԥсуа шәҟәыҩҩцәа аӡәырҩы. Иара ашәҟәыҩҩцәа Реидгыла ахаҭа уи аштаб хадақәа иреиуан.
Ашәҟәыҩҩцәа Реидгыла, ашәҟәыҩҩцәа ахьеҩшахаз атәы, иахьа ара, аиубилеитә ныҳәаҿы ацәыргара аҭаххарым. Аха, ус баша ахьаршшара акәымкәа, ашәҟәыҩҩцәа ҳаҩныҵҟа иалацәажәатәуп аԥхьаҟа, ари ҳашәҟәҩыра, ҳлитература аҿиара иахәарҭан, иаҭахханы иҟалоу, ус, гәыԥҩык, ҩыџьа-хҩык еиҳа ишырзеиӷьу ҳәа еиҿыркаау.
80 шықәса ауаҩы изы иқәра маҷым, аха ашәҟәыҩҩцәа реидгылаз аӷәӷәамҭа иаамҭоуп ҳәа азуҳәар алшоит. Ҳәарада, уи аусураҿ иҟоуп ирҿыцлатәу еснагь зҽеиҭазкуа, зыҽзырҿыцуа аамҭа аҽаҵамырхакәа. Насгьы, даара акры аҵанакуеит, ҳара ҳҭоурых, ҳменталитет зегьы еиҳа иақәшәо, еиҳа иазыманшәалахаша аметодқәа ралагалара. Арҿиара ахатәы гьама шамоу аиԥш, зегьы ирымоуп, аиҿкаара усгьы иамоуп». 
Аԥсны аҵара аминистр, ашәҟәыҩҩы Даур Наҷҟьебиа урыс бызшәала иҟаиҵаз ажәахәаҿы дазааҭгылт Аԥсны ашәҟәыҩҩцәа Реидгыла иацтәи аҭоурыхи, иахьатәи аҭагылазаашьеи, уаҵәтәи аԥеиԥши. «Абхазская литература не была малокровным приложением к советской литературе. Географическая же окраинность в великой империи имела свои преимущества. Недреманное око цензуры не успевало следить за тем, что происходит в «маленькой солнечной республике», благодаря чему основному корпусу абхазской литературы, во всяком случае, ее лучшим, вершинным произведениям в той или иной степени удалось избегнуть идеологической ангажированности. 
Скоро сто лет, как был написан первый абхазский рассказ  «Под чужим небом» Дмитрием Гулиа, чье мужество и вера в свой народ, в его творческую силу  являются примером для всех нас, пытающихся воплотить в слове образ и дух своего времени. 
И смысловое название, и глубокое проникновение в абхазский характер, и чисто художественные достоинства этого рассказа делают его главным произведением нашей литературы. Можно говорить о том, что Гулиа расшифровал один из национальных кодов абхазов. Это частое легкомысленное, на грани преступной беззаботности отношение к себе и своей судьбе, да и к жизни и судьбе ближнего тоже, и трепетная, беззаветная, беспредельно преданная любовь к родной земле. 
Да, художественная литература не учреждение по исправлению нравов, она чаще называет болезнь, но почти никогда не лечит ее, это уже задача других, в том числе общественных структур. Но общество, зная о высоких «диагностических» способностях литературы, ее опережающей зоркости, тонкой чувствительности ее инструментов, обязано поддерживать литературу всеми силами. Это в интересах самого общества. 
Абхазская литература сегодня, как и наш народ, находится в новых условиях, и трудных, и легких одновременно. Задачи, стоящие перед ней, одновременно и новые, и старые. Старые потому, что она говорила и говорит всегда о человеке, его боли, его надежде. Новые, потому что в нашем самоощущении, самосознании произошли поистине тектонические сдвиги. Отображение в художественных формах этих сдвигов, а значит – проба и испытание абхазского языка на новую реальность – задача литературы. У нее будут новые способы выражения, новая оптика, она откажется от многих клише – как собственно литературных, так и относящихся к национальной ментальности. Небо над нами уже не чужое, и оно более требовательное», иҳәеит иқәгылараҿы Д. Наҷҟьебиа.
  «Ҳаҭыр зқәу Аԥсны Ахада, ҳашәҟәыҩҩцәа, ҳасасцәа! Иахьа рҿиаратә гәаҳәарала иазгәаҳҭоит ашәҟәыҩҩцәа Реидгыла еиҿкаахеижьҭеи 80 ш. аҵра. Абарҭ рахьтә 60 ш. инареиҳаны Асовет аамҭа иаҵанакуеит. Урҭ рыбжьара -  40 ш рҟынӡа Сталин дызхагылаз аҳәынҭқарра иапериодуп», абасала иқәгылара хациркит Аԥсны ашәҟәыҩҩцәа Рассоциациа ахантәаҩы Мушьни Лашәриа. «Анцәа иџьшьаны иахьа Аԥсны Аҳәынҭқарра ҳацхраауеит, рыбӷа ҳамоуп, аха ҳаргьы ҳашьҭахь иааиуа ашәҟәыҩҩцәагьы аган иавахар алшоит, шәҟәык аҭыжьрагьы рцәуадаҩны. Сгәы иаанагоит сыззааҭгылаз азҵаарақәа рыӡбраҿы Аԥсны анапхгара ҳацхраап, ахаҵгылара ҟарҵап ҳәа. Ҳарҭ, ашәҟәыҩҩцәа азҵаара ықәҳаргылап ҳәоуеиқәшәала, ҳаизыразны.
Уаанӡа иаԥын, аус ауан асахьаркыратә литература аӡыргаразы абиуро. Анҭыҵ уи аус ауеит, мамзаргьы ашьақәгылара иаҿуп. Ашәҟәыҩҩы дҳәынҭқарратәуп, идгылатәуп, неилых ҟамҵакәа. Агазеҭқәа: «Еҵәаџьаа», «Аамҭа», ажурналқәа «Алашара», «Амцабз», «Аҟәа» ракәзар, шьала-дала еимадоуп. Ашәҟәы аахәара акәзар, ахәқәа ирыгырхатәуп. Иҟоуп абри зегьы амаҵ рзызуа аԥсуа шәҟәыҩҩцәа рҭаацәара, аԥсуа жәлар иртәу аԥсуа литература. Еснагь ҳаиднакылалааит, иаҳзылԥхалааит аԥхьа иҟаз Анцәа иишаз ажәа», иҳәеит жәлар рпоет М. Лашәриа. 
  Ажурнал «Алашара» аредактор хада, ашәҟәыҩҩы Анатоли Лагәлаа иқәгылараҿы иазгәеиҭеит аашәҟәыҩҩцәа Реидгыла иалоу арҿиаҩцәа иреиӷьӡоу рҩымҭақәа: рроманқәа, рповестқәа, ражәабжьқәа, рпоемақәа, ражәеинраалақәа зегьы аԥсҭазаара шроуз ажурнал «Алашараҿы. «Аредакциа ашәхымс ихыҵны аԥхьаҩ иахь рҩымҭақәа раԥхьатәи ршьаҿақәа ҟарҵеит Д. Гәлиеи,  И. Коӷониеи, С. Ҷанбеи, М. Лакрбеи, Б. Шьынқәбеи инадыркны, иахьа ҳлитератураҿы гәадурас иҳамоу ҳашәҟәыҩҩцәа дуқәа зегьы рҩымҭақәа. Шамахамзар, «Алашара» иананылалак, «ианаԥшьалак» ауп, хаз шәҟәқәаны ианҭыҵуа, ауаа ирбо-ираҳауа рхатә ԥсҭазаара анроуа», иҳәеит уи. Ашәҟәыҩҩцәа Реидгыла ԥшьынҩеижәа шықәса ахыҵра аиубилеитә ныҳәаҿы ашәҟәыҩҩы ҳаҭыр дула рыхьӡқәа дырзааҭгылеит ажурнал «Алашара» аҭыҵра ианналага - 1955ш. раахыс еиуеиԥшым ашықәсқәа рзы редакторцәа хадацәас иамаз: Мушьни Аҳашба (1955-1956), Алықьса Џьонуа (1956-1967), Ҷиҷико Џьонуа (1967-1976), Алықьса Џьениа (1976-1979), Гьаргь Гублиа (1979-1984), Никәала Кәыҵниа (1984-2004). «Ҳарҿиаҩцәа зегьы иахьатәи ҳныҳәа рыдныҳәало, ажурнал «Алашара» аредакциа аусзуҩцәа иаҳҭахуп, ҳашәҟәыҩҩцәа ирыхәҭоу аԥсҭазаара бзиа ҳала иабеит, ҳахаанхеит рҳәарц, ҳаԥхьаҩцәа рҿы рышәҟәқәа рнеира, ныҳәак еиԥш ирзыҟалаларц, уахь иназго, иху рыцҳа, егьа аамҭа-ӡыхәашь еилаҽҽо ицәқәырԥаргьы иазхымԥаарц, ақәра дуи уи иақәнаго аразҟи рымазарц. Ахра иаҿоу ашьабысҭа харантәи ашәарыцаҩ ишьапышьҭыбжь шаныруеиԥш, агәаҽшаннаҵо еиԥш, аамҭа ыршанхан иаанызкыло аҩымҭақәа аԥырҵартә Анцәа иҟаиҵааит!», иҳәеит иажәа хыркәшо Ан. Лагәлаа. 
Иара убас, агәырӷьаратә еилатәараҿы аԥсуа ашәҟәыҩҩцәеи асасцәеи рҿаԥхьа иқәгылаз дреиуоуп Д.И. Гәлиа ихьӡ зху Аԥсуаҭҵааратә институт адиректор Уасил Аҩӡба. Уи ашәҟәыҩҩцәа дрыдныҳәало, дазааҭгылеит аԥсуа шәҟәҩыра знысыз аҭоурых мҩаҿы иҟаз ауадаҩарақәа, урҭ асовет аамҭа аҭагәҭасрақәа ҳашәҟәыҩҩцәа иахьынӡарԥырхагахаз, иахьынӡаныԥшыз иара аԥсуа сахьаркыратә литература ааидкыланы. «Аха, ега уадаҩра ыҟазаргьы, еиқәылахьаз аԥсуа литература ахәышҭаара ҿымцәааит. Ишьақәгылеит, иҿиеит аԥсуа литература. Ари аус аҿы иалшаз рацәоуп Аԥсны ашәҟәыҩҩцәа Реидгыла. Уи напхгара азызуаз ацхраауан алитературатә процесс арманшәалара, ашәҟәыҩҩцәа рырҿиаратәи рыԥсҭазааратәи ҭагылазаашьақәа реиӷьтәра. Идырҭбаауан Аԥсни, еиуеиԥшым атәылақәеи, ареспубликақәеи рлитературатә еимадарақәа. Ҳгәыӷуеит Аԥсны ашәҟәыҩҩцәа Реидгыла арҭ атрадициа бзиақәа гәыгәҭамыжькәа ҳаԥхьаҟа иҵегьы ирыцнаҵап ҳәа», иҳәеит У. Аҩӡба, ашәҟәыҩҩцәа иҿымцәаауа арҿиаратә ҭахреи, ақәҿиара ҿыцқәеи рзеиӷьшьауа.
«Акыр иаԥсоу ҳашьцәа гәакьақәа, аԥсуа шәҟәыҩҩцәа, ажәлар зегьы, иахьа ныҳәоуп Аԥсны. Аԥсуа милаҭтә культура зегьы азы хҭыс дууп иахьа имҩаԥысуа», – абас лықәгылара хацлыркит абаза поет, Ҟарачы-Черқьестәыла жәлар рпоет Лариса Шебзухова. Лажәақәа рыхшыҩҵак иацҵауа иазгәалҭеит: «Сара, хаҭала, Аԥсныҟа санаауа сара сзы еснагь ныҳәоуп, аха иахьатәи амш изларылукаауа ыҟоуп. Аԥсны ашәҟәыҩҩцәа Реидгыла аԥҵоуижьҭеи 80 шықәса аҵра еицазгәаҳҭоит, гәык-ԥсыкала ишәыдысныҳәалоит. Ари ҳәаа змам гәырӷьароуп сара сзы. Аԥсны Аҳәынҭқарра Ахада аԥхьа днаргыланы, атәыла анапхгара зегьы ажәа сахьарк азҟазацәа ҳныҳәахь иааит, ҳгәырӷьара ҳацеиҩыршоит. Ари насыԥуп, ари разҟы бзиоуп, иулымшашагьы улнаршоит».
Абаза поет даҩымсит абаза шәҟәыҩҩцәеи аԥсуа шәҟәыҩҩцәеи аиҭанеиааирақәа шрыбжьаз, уи традицианы ишышьақәгылахьаз. Бызшәала ишеизааигәоугьы, асахьаркыратә литература ала иаԥҵоу рҩымҭақәа досу рбызшәақәа рахь ишеиҭаргоз, ишыркьыԥхьуаз, хазы ашәҟәқәагьы шҭыҵуаз. Абри атрадициа бзиа ҩаԥхьа иазыхынҳәырц аҳәара ҟалҵеит. Зеиӷьашьарак аҳасабала иазгәалҭеит абжьаратә школқәа рырҵага шәҟәқәа абаза поетцәеи апрозаикцәеи рҩымҭақәа ргәылазар еиҳагьы ҳшеизааигәанатәуа, ҳаешьара шарӷәӷәо. 
Анаҩсан иқәгылеит Москватәи ашәҟәыҩҩы Иури Коноплианников, аԥсуа шәҟәыҩҩцәа Платон Бебиа, Гәында Сақаниа, ауаԥс шәҟәыҩҩы Нафи Џьусоиҭы, ауаԥс поет Камал Ходы, Аԥснытәи Аҳәынҭқарратә университет аԥсуа литература акафедра аиҳабы Диана Џьынџьал-ԥҳа, апоет қәыԥш Абзагә Аҟалӷьба уҳәа убас егьырҭгьы.
      Сҭампылнтәи Аԥсны ашәҟәыҩҩцәа Реидгыла 80 шықәса ахыҵра аҳаҭыразы адныҳәалара аалышьҭит, Аидгыла иалоу ҳџьынџьуаҩ Папа-ԥҳа Маҳинур Ҭуна. Раԥхьаӡа иргыланы, ашәҟәыҩҩы уаҟа иаалырԥшуеит аныҳәа азгәаҭарахь дахьзымнеиз лгәы ишалоу, аха «…иагьа ус акәзаргьы, сгәы-сыԥсы ианакәзаалак шәааигәара ишыҟоу жәдырыр сҭахуп», лҳәеит уи.
«Шәарҭ Аԥсны инхо сашьцәа, ҳлитература шьақәшәыргылеит, аԥсы ахашәҵеит, ахьӡ адунеи иахьышәыгӡеит. 
Ҳара ҳакәзар, еснагь амҳаџьырра иҳазцәырнагаз ауадаҩрақәа ҳрылахәаҽуа ҳшааиуаз аԥсҭазаара мыжда ҳаҵахеит, акы заҵәык, ҳмыӡкәа иахьанӡа ааира ҳалҳаршеит.
Иахьа адунеи ажәларқәа зегьы ркультуратә аҭагылазаашьа еиӷьхара, рзинқәа азҳара иахьаҿу иабзоураны иҿиаз ахәыцшьа бзиақәа ҳаргьы иҳахәо иалагеит. Аибашьра ахлымӡаахгьы ҳхаҳгеит, аха ҳаԥсадгьылыи, ҳхақәиҭреи, ҳхьыԥшымреи ҳнапаҿы иааҳгеит. Ушьҭарнахыс реиҳа аус ҳаулароуп», азгәалҭеит Ҭырқәтәылатәи аԥсуа бжьы – Папа-ԥҳа Маҳинур Ҭуна.    



