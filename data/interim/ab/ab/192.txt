МУШЬНИ МИҚАИА
ТУР ИХӘАА РАЖӘАБЖЬҚӘА
Аԥҳәынҭшәҟәҭыжьырҭа
Аҟәа 2013
ББК 84(5Абх) 6-44
М 53
Миқаиа, М.И.
М 53 Тур ихәаа ражәабжьқәа.
Аԥҳәынҭҳәҟәҭыжьырҭа. Аҟәа, 2013. – 304 д.
Аизга ианылеит еицырдыруа апоет, ашәҟәыҩҩы Мушьни Миқаиа акыр шықәса еидикылоз ҳажәлар рҿаԥыцтә ҳәамҭақәа.
ББК 84(5Абх) 6-44
М 53
Миқаиа, М.И., 2013
Аԥҳәынҭшәҟәҭыжьырҭа, 2013
Сара абарҭ ажәабжь хәыҷқәа анызыҩуаз сыбла иаахгылон х-қыҭак рҳәаақәа реихагаларҭаҿы, иахьагьы-уахагьы аҭынчра иагәыларшәу, аԥсаа рашәа гарас измоу, сахьиз, сахьааӡаз Тур ихәы ҳәа изышьҭоу ахәы ԥшӡа. Цәаҳәа цыԥхьаӡа сыбла иаахгылон, зыци-зышәи ирыҵраӡааны, зцәажәашьа иацклаԥшны, зажәа ҳаҭыр ақәҵаны, ирԥшӡаны, абарҭ ажәабжьқәа аӡын ҵыхқәа иргәылазҳәоз аҭаҳмадцәа.
Ауаҩытәыҩса иқәрахь днеиуа даналагалак ауп, агәхьа-агарагьы иаҳа ианцәырҵуа, агәыбылрагьы аҽанарӷәӷәо, аҽанарҿыцуа. Схәыҷра иациз абри ахәы, уажә саазқәылаз даҽа блак ала сахәаԥшуа, даҽа цәак, даҽа ҟазшьак ахызбаауа салагеит. Иахьа уажәраанӡа исызгәамҭацыз, игәасҭахьазаргьы хырҩ ззысымуцыз, еиуеиԥшымыз, абри ахәы иқәнакааз аҭаҳмадцәа рҟазшьеи рыламыси, руаҩреи, реихаӡгылашьеи, ртәашьеи, ргылашьеи уҳәа – иахьа иҿыцҳҳараӡа сгәалашәарақәа иргәылыхәхәа, дасу рхаҿсахьақәа сыбла иаахгылон. Сыбла даахгылон, ажәҩан иналԥрааз ԥаембарҵас, аӡшәах еиԥш зԥаҵашла згәы иқәыҽҽоз, злабашьа амҳасҭа знацәхарҟәара бжьакны, акәасҭхарамца ахьеиҿашуаз ахәышҭаара аԥны итәаз аҭаҳмада. Сыбла иаахгылон, акәасҭхарамца иахибаҳәа, архышьна иахьыӡсаны ахәыблы иаҵаԥсоз ацыԥхьқәа. Хыхь ишысҳәаз еиԥш, иахьа сышлара ашҭа сҭагыланы, ԥхыӡҵас ииасны ицахьоу схәыҷра амшқәа снаргәылԥшны, абри ахәы мшаҽны ишызбаз еиԥш, сыблақәа ианаарыхсыргылалак, зҵаара гәарҭак аацәырҵуеит.
Аԥсуа қьабзқәа ирызкны изыҩхьоу статиа хәыҷык аҿы сазааҭгылахьеит абас еиԥш иҟоу, зҭак аҟаҵара иахьагьы исцәыуадаҩу зҵаарак.
Тур ихәы х-қыҭак рҳәааҿы, х-қыҭак рымҩадуқәа ахьеихагалоу аҭыԥ аҿы ауп иахьыҟоу. Абра ирҳәоз, ҵыхәаԥҵәара змамыз, жәлар рҿаԥыц ҳәамҭақәа реиуа-зеиуоу, абарҭ ахқыҭак рҿы џьаргьы иуԥылом. Избан, абри ахәаҿы ирҳәоз алакәқәеи, ажәарццакқәеи, ацуфарақәеи, ашәарыцацәа рбызшәеи, аҵыс бызшәеи, ажәытәӡатәи аԥсуа ныҳәаҿақәеи, ашәирақәеи, егьырҭ иажәеинраалоу жәлар рпоезиа иалху, еиуеиԥшым ажанрқәеи Џьгьарда, Кәтол, мамзаргьы Ҭоумышь, вариантны акәзаргьы, реиԥш-зеиԥшу зуԥымло?
Ажәакала, абри ахәаҿы мацара иаанханы иҟан, абна-шьха асаранџь еиԥш, абарҭ зыӡбахә сҳәаз жәларык рҿаԥыц ҳәамҭақәа.
Абри азҵаара аҭак азыҳәан, гәаанагарақәак сымазаргьы, ари аԥхьажәа хәыҷы аҿы исзаарбрым. Аха ахыԥхьрак акәзаргьы, иазгәасҭар сҭахуп, абри зыхҟьаз ҳәа, изқәысҵо ҭагылазаашьак.
Ҳара ҳхәаҿы, ҳара-ҳара ҳаамҷыдахаз, гәыла ааигәа дҳамамызт. Џьара цәгьарак бзиарак аҵыхәала имҩахым-ҵуазар, Кәтоли, Џьгьардеи, Ҭоумышьи рҟынтәи лассы-лассы имҩахыҵқәомызт. Урҭ зегьы ҳцәыхаран. Алакә рҳәозаргьы, ацу рфозаргьы, дара-дара ракәын еибызҳәоз. Абра, иналаршә-ааларшәны акәымкәа, аханатә аахысгьы, есыуаха алакәҳәара системас ирыман. Ари, ҳәарас иаҭахузеи, абас мацара акыр шықәсқәа абиԥарақәа жәҩахырла еимданы иааргон. Убри азакәхап, зыӡбахә
сымоу жәлар рҿаԥыц ҳәамҭақәагьы зҵҩадаз, насгьы, абри ахәаҿы мацара заҵәык аҿы изаанхазгьы. Иҩбахаз, ахәы иқәнакааз ауааԥсыра, рарԥыс цәыцәымҭа ианҭагылаз инаркны, лымкаала занааҭс ирымаз ныҟәаран. Нхыҵи-аахыҵи ҽеила ирдыруан. «Аҟарачқәа рышьхацамҩа снаҿысын, «Асаӡ иҭахарҭа» санынкыдгылоз, санынаԥш, нырцә, ашьыжьтәи ашәаԥшь инадызбалеит аиргь исԥыхьаиршәаз тәыҩа хахак». Абарҭ, сабду данцәажәоз ииҳәоз ажәақәа иахьеиԥш исгәалашәоит. Еиҭасҳәахуеит, нхыҵ ашәқәеи аҟарачқәеи дареи аиҿцаара бзиа рыман, рҭахы-рдыр рацәан. «Ашәы Кьарантыхә асыԥса шиҵаԥҵәаз», «Баҭалбашынскь инхо сҩыза бзиа Хмыҷ Бзаркалов дзеиԥшра хаҵаз» ҳәа, есымша нхыҵтәи ахацәа нагақәа рыӡбахә ҳаҭырқәҵарала иҳәон. Уимоу, сабду нхыҵ ҟарачқәак хәыԥҳас дҟаҵаны дрыман ҳәагьы лҳәалоит сан иахьагьы. Сара сгәы излаанаго ала, иҟалап, абри ахәаҿы инықәырҳәацәоз, дара ирдыруаз жәлар рҿаԥыц ҳәамҭақәа ирҷыданы, нхыҵынтәи иааргозгьы ыҟазаргьы. Абарҭ инеиқәысыԥхьаӡаз зегьы гәаанагарақәоуп. Амала, мышкызны абри азҵаара, ҳәарада, иҵегь инҭкааны сазхьаԥшыр сҭахуп.
Убарҭ зегьы ирҷыданы, сажәабжь хәыҷқәа рҿы аԥхьаҩ иазгәеиҭар сҭахуп, абри зыӡбахә сымоу ахәаҿы инхоз ашлақәа рбызшәа аҷыдара, дара рҿы иҭыҵыз ражәабжьқәа ишырныԥшуа. Сара урҭ рбызшәа баҩ-баҩы еиҿыршәшәаны ақьаад ианысымҵеит. Ажәабжьқәа рхы иақәиҭны иҩуп. Аха, зегьы акоуп, урҭ аҭаҳмадцәа рбызшәа абеиара ражәабжьқәа рҿы исзеиқәырхаз џьысшьоит.
Иҟалап, сара агәра ганы сшыҟамгьы, абарҭ ажәабжьқәа рҟынтәи акык-ҩбак заҳақәахьоу, вариантк аҳасаб ала акьыԥхь збахьоу ыҟазаргьы. Аха хырҭәагак еицҭырхыз ҩ-жәабжьк ҟамлаӡац. Ажәабжьқәа ҵакыла еиԥшызаргьы, дасу, изҳәази, ишиҳәази, иахьиҳәази, абызшәа аҷыдареи
азгәаҭаны, еиҭасҳәахуеит, вариантк аҳасаб ала акьыԥхь ашҟа ацәыргара ахәҭоуп ҳәа сгәы иаанагоит.
Ирҳәоит, ажәабжьқәеи алакәқәеи, жәлар рпоезиа иадкыланы, аҿаԥыц ҳәамҭақәа еиҭазҳәоз, издыруаз ашлақәа рдунеи рыԥсахит, уашьҭақәа, уаҳа урҭ рыӡбахә ала зхацламҳәа зырҵысуа рацәак уаҩ днымхеит ҳәа. Ус еиԥш иҟоу агәаанагара иашаӡам. «Акшара зҭаху есымша алаба иԥыхьашәоит». Аԥсуа жәлар рҿаԥыц ҳәамҭақәа макьанагьы ҵҩа рымаӡам. Амала, иаҭахуп аныҟәара, аԥшаара, агәаҳәара, ажәабжьҳәацәа рзааигәахара, рыбзиабара. Идыртәуп урҭ рыдтәалашьа, рыцгылашьа, рацәажәашьа.
Саҟәыҵыр, исымҳәар,
Ибжьаӡӡоит иара,
Иахаану маҷхар,
Ирхашҭӡоит жәлара.
Аҽны ахаҳә архәтәыртә абжьымра каццеиуан. Уасҟа аҿаҩа дгьыл сашьцылазу, сыԥсахаара сқьышә иқәкны, сӡәашҳәаха саауан. Аха убри аҟара сааԥсаны сшыҟазгьы, сызқәа икыдҵашәа иаазгоз сарҭмаҟ анаасгәалашәалак, сгәы нҭгәырӷьаауан, ишызбоз, сныҟәашәагьы инацысҵон. Сарҭмаҟ иҭан жәаха-жәымш, ҽынла амшқәа ирыларҳәаз, уахынла аҵхқәа иргәыларҳәаз, ашьха қыҭаҿ еизызгаз ажәлар ражәабжьқәа.
Ажәҩан иналԥрааз ашацәа реиԥш, ржакьақәа быбшӡа, рыци-рышәи ирыҵраӡааны ажәабжь ссирқәа сзеиҭазҳәоз аҭаҳмадцәа цқьашәқьаӡа, рсахьақәа уажәыгьы сыблақәа ишрыхгылаз, аиҩхаа сынҭысын, ахәы ԥшӡа ҳәа, иахьашьҭаз анаӡараҿы сымнаӡацкәа:
– Аа, анаџьалбеит, анаџьалбеит, – иҳәан, аӡәы игәы анҭаӷызбжьы слымҳа иааҭасит.
Саахьаԥшит.
Ахәы анаӡараҿы иҟаз ақьаԥҭа саавалахьан.
Сааҭгылеит.
Ҭаҳмадак, ибыбшӡа ишәҭны амӡырха агәҭа иқәгылаз ашымҳа еихажәаа амҵа ибаҳа наирсын, иҩнапыкгьы
ишьамхқәа инарықәырӷәӷәаны, ашьшьыҳәа иҽаалеирҟәын, ашымҳа амҵан ишьҭаз аҵла хсаха днықәтәеит. Ивараҿыҵәҟьа иарсыз алабашьа ааҵихын, иааган иаԥхьаҵәҟьа инаирсит…
Заанаҵгьы сгәы иҭаскхьан аҟнытә, снымҩахыҵын, аӡыхь шыҟаз сҿынасхеит. Аҭаҳмада сара сибарҭамызт. Хәдаҟа снеихчнысын, ахьаца ӷаӷа адацқәа ирылхәраа иааиуаз аӡыхь сынхықәгылт. Ажыци аҭыраси зхаԥахьаз аӡыхь акәша-мыкәша кыдырффаны, абӷьыжә зҭаҩҩы аӡыхь иҭагылаз акыц ҳаԥшьа иныдкыланы, абызҩыц еиԥш, ицқьа-шәқьаӡа ирыцқьаны иҟан. Алаӷырӡ еиԥш аҳаԥшьа иҭкәрааны иҩеиуан аӡыхь. Аҭаҳмада, уи еиҵихижьҭеи рацәак шымҵуазгьы, асаркьеиԥш аҳаԥшьа ахәда иныҵаҵәахьан. Аӡыхтарҭа аҿыҵәҟьа, арасатә хәы шшәырӡа иахаҵаны, икакәкәо акәапеи аҵәы иахакьакьан.
«Уажәымҭа шкәакәахааит» – абас сгәаҵа инҭысҳәаан, акәапеи азна аӡыхь нҭыстан, изжәит. Ишызбоз, ихьшәашәаӡа сгәы инкыдыхәхәан, соуразоуроу сааимнадеит. Ашыцламҭә зқәырҳәны иҵыҳәҳәоз ахьаца адац ҳәыгә снықәтәан, ҩаԥхьа абри аӡыхь ладагьы-ҩадагьы сылаԥш иныҵызган, ақьаԥҭа снықәԥшит.
Мышкызны, хаҳә шкәакәала мацара еиларҭәаны иршьаркыцхьаз ауаџьаҟ ашьапы, иахьагьы мшаҽнеиԥш, еилшәарак амаӡамкәа, абаҟеиԥш иҟәашӡа амӡырха агәҭа иқәгылан. Ианаамҭаз ахаҳа-ҵәаҳа еиҵааӡаны, ашҭа ҭырҭәааны иҭагылаз, уажәы заҵә-маҵәқәак, зымахәқәа кыдӷәыхаа, ихәарҽханы игылаз ракәымзар, урҭ рцыжәха ҳәа, ақьаԥҭа егьузықәкаауамызт.
Мшы ссирк аҽны икахәхәа-кахәхәа, ахәхәаҳәа ам-ҵәышәқәа ркәырсыбқәа аҵла рымахәқәа ирылкәраа, жьымжәа ҟәымшәышәла ирҭәны иахьынарышьҭуаз, еиҭа амҵәышәқәа ахьхалоз, еиҭа амҵәышәқәа ахьылбаауаз ақәаҵа, уажәы амӷи ақәыци рыҟәнышьшьыла, ахаан ауаҩытәыҩса ишьапы ркыдимыргылаӡацызшәа, ахаан гәырӷьа бжьык ыҵмыҩӡацызшәа, иууаӡа, еишәара-еиҵараха, еилҩаа-еилыԥсаа анаара иаҿагылан.
Аҭаҳмада нақәацара имаӡамкәа, уажәыгьы иҭаҭынжәга иҿыҵакны, ашымҳа ашәшьыраҿы дтәан.
Иаалырҟьаны, абри аӡыхь еиҵызхыз аҭаҳмада, абра инхоз аҭаацәа џьара акы дрыҵкарымкәа дыҟамызт аасгәахәт.
Сарҭмаҟ аҵӷа снапы инахаршәны, ашьшьыҳәа, иара дахьтәаз ашымҳа амҵахь сҿынасхеит.
Аҭаҳмада ишьҭахь сеиарханы дтәан. Сара исылшон, аӡыхьахь саннеиуаз схы имырбакәа сышивсыз еиԥш, уажәгьы сивсны сцар, аха цәаныррак сымч амырхеит...
Сара зынӡа здырра сымамыз, ахаан изымбацыз аҭаҳмада иҟазшьеи ихымҩаԥгашьеи убри аҟара сдыргәыҩ-ҿыҩит, ашәымҭак иадамзаргьы, цқьа инеиҿаԥшра, инеиҿцәажәара ԥсҭазарак еиԥш исыԥхьаӡеит.
Сизааигәаӡахеит.
Иарма напы ԥсада иакыз аҭаҭынжәга амца ҭыцәаахьан. Иҟәашкакараӡа нахьхьытәи ахәеиқәаҵәақәа ирыхчынгаз, асыԥса зҿажьыз ашьха ахаҩаӡарақәа иблақәа рыдырхаланы, ашьшьыҳәа гәырҩашәак ныҵакны иҳәон.
Иаалырҟьаны ихәыцрақәа иргәылибаауаз иҿара адунеии, иашәа изцәырнагаз ихҭыс сахьақәеи зегьы ӡшәахҵас инеихарӡыҭра сзымгәаӷьызт, сааҭгылеит.
– Аа, анаџьалбеит, анаџьалбеит, адунеи шәикәагә уцәа иҭаӡаӡозеи! – ихала ибжьы нҭганы даацәажәан, аҵанӡа даақәыԥсычҳан, илахьи-иџьымшьи ааиӡатәит. Убри инақәырццакны:
– Мшыбзиа! – сҳәеит санааидгылаӡа.
Игәиҽанӡамкәа сыбжьы илымҳа ианааҭас, дааҭрысын, даасҿаԥшит.
– Бзиа убааит, дад, бзиа умшхеит! – иҳәан, илабашьа ааиҵихын, иҽынанҵаны ацәашь еиԥш, дкахәхәа дҩасхаӡгылеит. Уаҳагьы жәа мҳәаӡакәа инацәкьарақәа, ҵыс-ҵысуа, ихәда иныҵаирԥшааит. Иҳәынҵәрақәа ԥыртланы ишыҟаз ангәеиҭа, даара ԥхашьарак ианиаз аӡә иеиԥш иԥхьаӡаны, иаразнак, ихәда ныҵарбаҟа иааибаиркит. Ивараҿ ишьҭаз иоупцәа хылԥа шкәакәа гьагьа аашьҭихын, инеихеиҵеит. «Саҭоумҵан, дад, араҵәҟьа ас аӡә дсыхҭыгәлоит ҳәа, сыҟамызт, рацәак сманшәаламкәан сахьтәаз», – аанарго даасҿаԥшын:
– Утәа, дад, уԥсы ааиҭоукып, – иҳәеит, рацәак дымлыбз-ҩыбзкәа.
Ҳаи, иауазеи... шәышԥа схаӡгыло... шәтәа... егьи ҳәа исҳәашаз мачхәызма, аха сыҽмырзажәцәакәа, анс-арс саанапырҟәыҷы-шьапырҟәыҷит, саахәантеи-сантеишәа зун, ашымҳа аганахьшәа ишьҭаз саҟәа хәыҷык саахан, сыҽнықәскит.
Ҳамҭак, наҟ-ааҟ ҳҩыџьагьы ҿымҭӡакәа ҳтәан. Зҽеиқәырҷаб саԥхьа итәаз аҭаҳмада сылаԥш дааҵызгеит. Ихы-иҿи, илахь аҟьаҟьареи ирынпыҟҟала ирнын шықәсы рацәа инрыжьыз рышьҭақәа. Акыр аамҭа хәгабз зимыркьысцыз ижакьа еиқәышлаҳәахьан. Иџьымшь хышлақәа ирыҵарӡны ирымаз ибла гәыӷрақәа, ахаан ччаԥшьк ацәаара рхылахьеит ҳәа, угәы ишаанамгозгьы, урҭ ирхубаауан аразреи ԥасатәи игәамчи.
– Дад, ҵаара ԥхашьарам, харантә уаауама? – дҵааит аҭаҳмада зныкыршәа. Иаргьы инапы илымҳа инадикылеит, исҳәо аҭак цқьа иаҳарцаз.
– Чагьамнтәи саауеит, – сҳәеит сыбжьы неиҵыхны.
– Иҟоузеи, дад, цәгьароума, бзиароума?
– Мамоу, цәгьараҟам, ус, уск аҵыхәала...
– Аа, ацәгьа, цәгьа ҵыхәамзааит умҩахызгаз, аус бзиа аҵыхәала аныҟәара бзиами, есымша учамҩахә
маншәалахалааит, дад! – аҭаҳмада дцәажәонаҵ, иблақәа иаархыҵыз иџьымшь хәышла жәпақәа ҩаԥхьа еиҭанхырҩеит.
– Уабанӡатәиу, дад? – иҳәан, илымҳа инапы еиҭанадикылт.
– Сара Қәаҵаԥшӡатәуп, – сҳәеит.
– Исымдыркәа, исымдыркәа... узԥада, дад?
– Бзаркал Есҳаҟ сиԥоуп.
– Хакәыцә имоҭа уоума?
– Ааи, Хакәыцә имоҭа соуп.
– Ҳаи, Анцәа шьарда зымчу умцахә азирҳааит! Хакәыцә бзиахә, иареи сареи акырқәа ҳаицныҟәагәышьақәахьан. Имшра, иҵхра зегьы уара хацхә ссирны Анцәа иузынижьааит, дад!
Аҭаҳмада ацәажәара дшаҿыз, егьа-егьа зундазгьы исзымычҳакәа, инцәыҵакны самхеимсеит. Аҭаҳмада ацәажәара дааҟәыҵын, илабашьа наиҵаргәаны дҩагылан, сара агылахаҵәҟьа самраӡакәа дааин, слымҳа нҿырҳәыцаа иааникылан:
– Ҳара уаҳтәуп, Анцәа уитәуп, даанӡа Анцәа унеимышьҭааит, дад! – иҳәан, слымҳа ааушьҭны, сызқәа иарӷьа напала хынтә днас-насын, даахынҳәын, илабашьа неицырхырааны иҭыԥаҿы днатәеит.
– Ибзиами, дад, ибзиами. Аа, анаџьалбеит, анаџьалбеит... – аҭаҳмада игәы дынҭаӷызит. – Дад, ӡык унахәарц уҭахызаргьы усыдсырхалеит. Аӡымкәа, аԥшәмацәа аҩныҟа унаганы, асакәмал фҩы ахышәшәо ҩык умҵадыргылап ҳәа уҟоу. Дара ирҭынхаз абни аӡыхь заҵәык ауп, макьанагьы адгьыл иаламбацкәа иҟоу. Аха уигь ушьҭа... аӡыхь-гьы анӡыхьу иара иҵызхыз дыҟанаҵ, ауаа иржәуанаҵы акәгәышьоуп.
– Абыржәыҵәҟьоуп ижәны арахь сыҿшаасхаз, иҭабуп! Амала, акы сазҵаарц сҭахын, шәрацәамзар, – сҳәан, сзықәтәаз асаҟәагьы сҽааҟәысҭхеит.
– Изакәызеи, дад? – аҭаҳмада даасызҿлымҳахеит.
– Абри ақьаԥҭаҿы инхоз, аӡыхь зтәыз аҭаацәа шәырхаанызма, ижәдыруазма?
Аҭаҳмада ихы ларҟәны ҵаҟа днышьҭаԥшын, игәалашәарақәа зегьы илаԥш нархигазар акәхап, даасҿаԥшын:
– Аиеи, дад, издыр аҟны сыҟоума!.. Издыргәышьоит, зегь здыруеит, амала ирҿыцны аиҭагәаларшәара сцәуагароуп… – Аҭаҳмада уаҳа ацымҵакәа иԥштәы ааиԥсахын, дынкахәыцуа дыштәаз, аҭҳарцәҳәа ихы дааҩахан, нырцәтәи ахәы анаӡара днаҿаԥшын, инапы илымҳа инадкыланы аӡырҩра далагеит.
– Слымҳақәеи сылақәеи ушьҭак исыҵаркуа иалагеит. Дад, абни ахәы аганахь ҵәҵәабжьы ҳәа, акыр уаҳауама? – иҳәеит иблақәа ҭраа дахьыԥшуаз.
Иаразнак аҭак имҭакәа, аҵәҵәабжьы ҳәа егьшысмаҳауазгьы, слымҳа нкыдҵаны сааӡырҩит, аха ҭынчран.
– Мап, ус егьсаҳауам, – сҳәеит.
– Иауауеи гәышьа, слымҳа мыжда... Аҵәҵәабжьы гоз џьысшьан... – ҩаԥхьа иҽааирҭынчит.
Ихашҭыз џьшьа, аԥхьаншәа сыззиазҵааз ақьаԥҭа аӡбахә еиҭа неигәаласыршәарц сҭаххан, аха исзеиԥшымтәыкәа сшыкәаны-зануаз:
– Аиеи, абри ақьаԥҭа ҳшалацәажәоз... уара абас абриаҟара ианхьаауга, егьҵасым, насгьы саргьы есымша сауҟаху... Уара уажәоуп уанҩыҵхаха, иудыруазааит. Ибзиоуп, дад, ибзиоуп, – иҳәан, илабашьа ааиҵихын, иҵегь иааигәаны иаԥхьа инаирсит. Инапы дааҩахан, ихәда аҳәынҵәрақәа еиҭанадирԥшааит. Ишеибаркыз агәра анига, иқьаса аацәырганы, иҭаҭынжәга акыгә-кыгәҳәа илабашьа инаниҟьа-ааниҟьан, иааҭыршәшәаны, еиҭанеиҵеиҵеит. Нас, ишьанҵа ицәымса нақәыршәны аихымца анаахьишь, афҩы хааӡа рахәыцӡак аҟара ипаны ацәымса алҩаҵә хәхәаӡа иҩахылҵит. Уи иҭаҭынжәга
инахаиршәын, инацәа ду ала инахеирапан, днаҿыха-ааҿыхан, ажәабжьҳәара далагеит:
– Уиаахыс шьардаӡа ҵуеит, дад. Абни нырцә ахәы ҳазҿаԥшуа аҿы дынхон Шәача Хмыҷ ҳәа, иаамҭала хар змамыз нхаҩ бзиак. Убри диман Алмас захьӡыз ҵеи заҵәык. Абри иахьа ҳара ҳахьтәоу ақьаԥҭа мыждаҿ дынхон, егьызеиӷьымыз, ацәтәыҩеиԥш, ацәгьеи абзиеи рҿы, аџьар ҟамчхәыла ирылыркаауаз, Шәарыҟәа Кьаӷәса ҳәа, хаҵа нагак. Убригь, ԥҳа заҵәык лыда, ҵеик диаҭәеимшьагәышьакәа дыҟан. Мышкы ахамшк азы, абарҭ аҩ-ҭаацәарак рҿы иҽыжәҵуан нхыҵи-аахыҵи иреиуаз асасцәа дахьқәа. Дара ахәашабгақәагьы, рчеиџьыкеи рыразреи ракәӡан малсгьы, ԥсҭазарасгьы ирымаз. Ирфара рыман, иржәра рыман. Аҩҭаацәаракгьы рышьхагәара аҽыуаҩ дзакәшомызт. Ркәасқьа, рмаҵурҭа, рыҩцара, рырахә, рҽы, ркәадыр – абзанхацәа ззырҳәоз ракәын. Рыҟазшьа, ҟазшьак иалаҩашьомызт. Ргәы цқьан, рыԥсы цқьан. Рхы ахәырбӷьыц икылхуа, зхәы иаҭәҳәаны изфоз, аныҳәаҩ ихы рыдиныҳәалартә иҟаз уаан.
Хмыҷи Кьаӷәсеи еиуара ҷыдак рымамызт, аха рхы рдыруа ианыҟала инаркны бзиа еибабон, ишьҭибахуан, еиқәлацәан, еицныҟәон, еицҽыжәлон, еицҽыжәҵуан, ацәгьеи абзиеи рҿы аханатә аахысгьы рхарҭақәа еидын. Аҩҭаацәарак рҿы, ма ахәыҷы, ма аду игәы аарахәымхар, уаха шаанӡа игәӡасуа идтәалан дырҷаԥшьон.
Абри анысҳәа, уажә ҩажәак еихысҳәаалоит. Ҽнак, Хмыҷ ахәашабга иҷкәын-заҵә Алмас аӷдараҿ арас ширхуаз, ашьашә абжьныха иҭарцаԥхаша, иахьиднагалах уара идыр, хьӡымҳәа еиқәаҵәак еиҩырҿахәа иахьышьҭаз, изгәамҭаӡакәа днаӷрагылан, ишьахәапараҵәҟьа ашҳам аланаҵеит. Иҟаиҵахуаз, шьашә иҭарблыша, даазыбзиамхаӡакәа ицәцеит. Иаргьы дҟатаӡа дыҟан, ас анихь, дышзахәоз аҩны дааит. Иҟалаз анреиҳәа, алеи-аԥси рыбжьара, ашҳам аҽазымгарц иеихада инаҵакны, бырфын маҟаҿаҳәала ииаҵәа ажьышә иналарпаӡаны иҿарҳәеит. Даашьҭырԥаан, Кьаӷәса мыжда урҭқәа рзын доуҟазахмыз, Алмас аҽы днақәдыртәан, дрыманы рҿынархеит. Амҩан, Хмыҷ, расатә ҷынк аахиҵәан, Алмас аҽы дахьақәтәаз инеииркит.
– Дад, уҳаманы Кьаӷәса иҿы ҳаннеилак, ажәак мҳәаӡакәа абри арасатә ҷын иуку иаԥхьа икаршә. Нас, уи змааноу, иҟаиҵаша, ииуша иара идырп, – иҳәан, днаиабжьеит, Хмыҷ Алмас иҽы аҿы ианкны иаԥхьа дгыланы дахьнеиуаз.
Анантәи араанӡа усгьы шьахәа-шьаҿа бжьамызт, иара ашәымҭак Алмас дрыманы амӡырха инҭалеит. Ҳаӷеимшхара деимакы-еиҿакны дааҽыжәырхит, аха иеихада инаркны ишьапы уакаӡа ишчра ичхьан. Аҽаӷәра аҽхырԥарҭа инахадыршәын, аҩныҟа дрыманы рҿынархеит.
Арҭ гәаҭаны иаадәылеибаҳәаз, иара Кьаӷәса ԥсаҭа шкәакәа дназлаз, аҭаацәа днарыгәҭыларкын, аҩныҟа дрыманы иныҩналт. Кьаӷәса мыжда иҟалаз идырын, ажәак мҳәаӡакәа днеин, аҽҳәа ахахьшәа игылаз ҟәардәык днықәтәеит. Алмасгьы иҿы ааихмырԥхьаӡакәа, ижәҩахыр инаҵагылан, иикыз арасатә ҷын Кьаӷәса иаԥхьа инкаиршәит. Убри нахыс Кьаӷәса Алмас ацәажәара дақәиҭитәит.
Иҟалаз шыҟалаз зегьы иҳәеит Алмас.
– Ааит, ашьашәырҳампал уҿаҳааит, – иҳәан, дара хьӡымҳәақәа ирызкны ашәиԥхьыӡқәа акыраамҭа рышьҭаҵара даҿын. Ашьҭахь, иаразнак ҷкәынак аӡыхьахь дишьҭит, аирыӡ азна аӡхьамԥш ааигарц.
Аҷкәын, алеи-аԥси рыбжьара аӡыхь дынҭаххын, аирыӡ азна нҭтааны, дымнаӡац шырҳәоз, ишьҭахьҟа уаҳа даахьамԥшӡакәа дааҩнаххит.
Кьаӷәса гәышьа заа ирхианы изықәдыргылахьаз аҵәца, аҷкәын иааҩнеигалаз аӡхьамԥш, алаӷырӡ еиԥш, ицқьаӡа инҭеиҭәан, азна ирҭәит. Иӡ-хьамԥш кәеи-кәеиуа изҭаз аҵәца аашьҭихын:
– Ла, илан, илан, иаалан,
Цаҟьаш уалҟьан, мажәаӡа улаҳаит.
Унаԥшын ҵәаԥшь умбеит,
Доу, доу шьала ирыӡәӡәеит,
Маҭ, маҭ шьала ирыӡәӡәеит.
Иуасымҳәахьази уара, аԥеамбар иҟамчы ҟьаны данҽыжәҵыз, арахә рҿи ауаатәыҩса рҿи убыз аҭырҳара ушақәиҭымыз.
Уара ушҳам сара сыҭәҳәа ананиа,
Ацәацәашь амца ишарӡыҭуа еиԥш,
Ашьақар аӡырҟәанда ишарӡыҭуа еиԥш,
Иарӡыҭырц срыҳәоит Анцәа, Ашацәа, Есақьрысҭа!
Чыффы, чыффы, чыффы, –
иҳәан, ихы наҟьа-ааҟьо џьарсахьаны, ӡхьамԥшла ирҭәны иикыз иаҵәца дынхыҭәҳәалан, инаганы Алмас ииржәит. Убри ашьҭахь, Кьаӷәса иқьышәқәа ааҵыс-ҵысын, хәыҭ-хәыҭла акы ааиҳәан, аҵәца наҟ инықәыргыланы, иаԥхьа икаршәыз арасатә ҷын аашьҭихын:
– Расаӡала уеиҩысыҵәҵәеит,
Хьаца ҩала усырқьақьеит, –
иҳәан, иааԥыҵәҵәа-ԥӷәыхаа иааҟеиҵан, иарма жәҩахыр инахышьҭны ишьҭахьҟа инкеиԥсеит.
– Абри нахыс уи ашҳам алашьуп, иузызҩыдахааит. Уахарнахыс ухьаагьы сындахоит, – иҳәан, игәы-ҟаҵа, ихы-ҟаҵа даауишьҭит.
Абри акәхеит. Иара Кьаӷәса ихаҭа дназлаз, Алмас дрыманы аҩны иааит.
Ирҳәоит, дад, уи ашьашәы иҭарҽҽыша ауаҩы ианицҳалак, аухаҵәҟьа изыцҳаз дахьышьҭоу дыԥшааны, аҩны инеиуеит ҳәа. Аҽӡаны, маӡала ачымазаҩ дахьышьҭоу инкылсны, аӡәгьы изгәамҭаӡакәа, иахьицҳаз аҭыԥ ааԥшааны инаҭәҳәаны ианца, уи нахыс хәарҭа ауам, хәшәы-бӷьшәы акымзарак ахәарҭамхаӡакәа, дышьман, идунеи иԥсахуеит ҳәа. Убри аҟнытә, Алмас аҩны дышнаргазҵәҟьа ахьатә ӷәқәа ааидсаланы, ашьапқәа ҳаракны инаҵарҵан, убра ииарҭа ҟаҵаны днышьҭарҵеит.
Убри ауха иҟьаҟьаӡа иаашаанӡа, агәыла-азла рлабақәа кны, рылацәа неиқәымԥсаӡакәа, Алмас икәша итәаны дырҷаԥшьон. Дара ачымазаҩ идтәалаз рыдагьы, хьӡымҳәа џьара ҳалаԥш иҵашәозар ҳәа, ааҵрақәа ирывазгьы шаҟаҩыдаз.
Иҟьаҟьаӡа иаашеит, аха хьӡымҳәа ахабар ҟамлаӡеит.
– Уи маарц ҟаломызт, амала, иацы амашәыр ҟаҵаны ишнеиуаз, аӡырлашә ҵыхәахҵәа аԥылазар, аиҿаҭәҳәара иалагазҭгьы хьӡымҳәа чны итҟәацит, – иҳәеит аҷаԥшьацәа руаӡәы.
Амаҭи аӡырлашәи, адунеи ршаз аахысгьы, дара абна хацхәыс Анцәа ирзишеижьҭеи еиӷацәоуп. Ианааиԥыла, аиҿаҭәҳәара иалагоит. Убысҟан аӡырлашә аҵыхәа хҵәамзар, амаҭ аиааиуеит, аӡырлашә чны итҟәацуеит, аԥсгьы нахыҵуеит. Ус акәымкәан, аӡырлашә аҵыхәа хҵәазар – хьӡымҳәа иазымчҳакәа ичны итҟәацуеит, аӡырлашә аиааиуеит. Убри азын ауп, лассы-лассы аӡырлашәқәа хәхәа-хәхәаӡа ауаа рымҩа изаниало. Хьӡымҳәеи иареи шеиӷацәоу, насгьы аҵыхәа хҵәазар аӡырлашә шаиааиуа здыруа, аӡырлашә амҩа шаниалоу ибар, иаҭаху ашәымҭак идыруеит, аҵыхәа хымҵәакәа давсӡом. Иара аӡырлашә ахаҭагьы ауаҩытәыҩса иԥырхагаӡам, иагьицәшәаӡом. Амала, иарма напсыргәыҵа ахәыгабз цагә нықәишьыр, ахәыц еиҩнаҵәо, иарбызтәуа иҟаларц зҭаху, аӡырлашә
амҩа ишаниалоу анибалак, иарма напы ахә-нацәкьаракгьы иӷәӷәаны инеидыԥсаланы, имаҿа аҟәуала аӡырлашә аҵыхәа зныкҟьарала дасны ихиҵәароуп.
– Иудыруазеи, дад, сара уи ԥысымшәац, аха абас рҳәоит ажәытә аахыс. Абга ахьҭоу ауп ала ахьҭашуа, акы ахьырҳәо акыҟазар акәхап, – иҳәеит Кьаӷәса,
Алмас дахьидтәалаз.
– Есыуаха ибацәа ааны идтәалан, аха ҳамҭак ашьҭахь, иуахҭа мааицзар акәхарын, ауаҩы иаџьал алаҳәамкәа акымзарак ихьуам. Алмасгьы дацәынхеит. Абри зхысҳәааз, дад, абарҭ аҩҭаацәарак роуп. Урҭ абас еихаҵгылон, абас ишьҭибахуан. Дара усҟак рыԥсы зеилаз иахьыжәлазаҵәқәаз адагьы, даҽакгьы рыбжьазар акәхарын... Дара рыжәлантә, дара рнаҩс ара уаҳа аӡәгьы дынхомызт. Дара заҵәык ракәын аҭакәажә лхаԥыц еиԥш, нырцә-аарцә абарҭ ахәқәа ирықәкьакьаз. Дара урҭгьы, знык ианышьацәхысла нахыс, уаҳа рҽырзаамгеиаӡакәа илықәӡаа ицеит, дад. Иушбо ладагьы-ҩадагьы лашьҭа-ҳәашьҭоуп.
Абриаҟара иразыз, зышә-гәашә ҭбааз ауаа, ашышкамс рыцҳашьаны иаӷрамгылаӡакәа иахчнысуаз, абри, абри иами ҳәа, рышьҭамҭа змырӡшаз аӡәгьы дырҭнымхагәышьеит.
Аҭаҳмада иажәабжьҳәара дааҟәыҵын, иарӷьа напы илымҳа инадкыланы, дааҳәны аӡырҩра далагеит.
– Ҵәҵәа бжьқәак саҳазшәа сааҟалахын... – лоунатә деиҭаақәыԥсычҳан, уажәраанӡа нахьхьи, џьара илакыҵа иҭыԥшуаз ибла гәыӷра хырҩшәақәа, ҩаԥхьа иџьымшь хәышла жәпақәа инарыҵадырӡит. Нас ихы дааҩахан амца зҭацәахьаз иҭаҭынжәга неиҿыҵеикын, инеиқәырццак-неиқәрццакны днаҿыха-ааҿыхеит. Аарла зыԥсы ахәага ҭаз кәиц хәыҷык ныҵхахан, алҩа еишьылӡа иҭаҭынжәга ианыҩахылҵ, иааиҿихын:
– Аиеи, аԥхьа ишысҳәаз еиԥш, Кьаӷәса иԥҳазаҵә Мадина лыда уаҳа шьац зырҟьацуаз уаҩ димамызт.
Алмас хәышықәсаҟа деиҳабын Мадина лаасҭа. Абарҭ шхәыҷқәаз еибабеит. Ишнеи-шнеиуаз, еиҭанеиааиртә еиԥш ианыҩеидас инаркны, есымша еицын. Иахьа Анцәа амш иааигаз, ихәыҷқәамзи, ал ҿарақәа ирықәланы л-хытыр ҟарҵаларын, џьит ҟарҵаларын, ҭырас еиҿарԥа ихәмарларын, ус-ус илеихашәы ихәлон. Абас мацара ирхыргон рхәыҷра амшқәа.
Ашьжьымҭан амра аныҩхашылоз, рыҵәҵәабжьқәа аума рымшха, Мадина лыџьмақәа лыманы, аҟәараш еиԥш, абни, ахәы анаара днаҿалон. Алмасгьы иџьмақәа иаԥцаны наҟстәи ахәы даахшәон. Убри инаркны, шьыбжьонынӡа, уажәы иҭабагәышьахьеит умҳәозар, абни, ахәы уахьынхшәо, Ӷьаџьыр ҳәа ӡык ыиасуеит, усҟан аӡыжь дуқәа аман. Рыџьмақәа ажыцра инылаҵаны, дара хаз-хазы аӡыжьқәа ирҭаланы рҽыркәабон. Ахәылбыҽха рыџьмақәа ирҳәы-ирча ирыманы иаагәарлон.
Алмаси Мадинеи мшызҳа ирызҳауан. Рыџьмақәа гәарарҵон, игәарырхуан, рҭаацәа дара рзы зынӡа ргәы рҭынчны иҟан. Мадина ушьҭа аҭыԥҳара лҽазылкыртә еиԥш, ҟармашшәа дҭыхәхәа илызҳауан.
Мадинеи Алмаси мышк ҩынтә рыџьмақәа рыԥхьаӡон. Шьыбжь агәы анаахыҳәҳәоз, аҭшәарра иныбжьацаланы, акакала иԥхьаӡаны адәыхәхәахь инықәырҵон. Ҩынтә – уаха рыџьмаҭрақәа ианырҭарцалоз.
Уахык аҩыџьагьы рыџьмақәа рыманы игәарлеит. Мадина лыџьмақәа ԥхьаӡаны рыҭра ирҭарцало рҿаархеит, аха ԥшь-џьмак ыҟамызт. Алмасгьы рыбжьы наиқәдырган, иҟалаз аниарҳәа, алаԥш-ҿаԥшы ахьынӡарымаз инашәа-аашәеит, аха рхабар ҳәа егьрымбакәа, ианааилалашәшәуаз икара-уараха иаахалт, аха иазууазеи, адунеи азна рылахь еиқәырҵеит, рыџьмақәа ахьырцәылахаз.
Алашәага Кьаӷәса рыцҳа даагылазаргьы рацәак иԥырхагамызт. «Урҭ ӷас ишьҭызхуа иоуп ихҭаркуа» – иҳәалон. Убри аҟынтә, знымзар-зны Кьаӷәсеи Хмыҷи рабџьар аашьҭыхны урҭ рыхьӡала лаҵыргомызт. Кьаӷәса мыжда заҵа алашәага дрышьҭамларыз, ак ахьырҳәо ак ыҟоуп, «амадатә ақәыџьма иафом» ҳәа, есмзаҿа гылацыԥхьаӡа, иӡныз иԥхныз, абга рхәы ҟаҵаны, иганы абна агәҭа ҵлапҟахак иқәыргыланы даауан.
– Егьаурым, дад, егьаурым, ҳара иаҳхәызар, иаап. Алашәага шәрықәымгәамҵын, ҵасым, – уаҳа ажәак мҳәаӡакәа дҩагылан, амаркатыл ааиԥшаан, хынтә аҿы неихеикша-неихеикшан, шашәала инеихда-ааихданы иааҿеиҳәан, иарма напы инаркны абас дналагеит:
– Жәабран, жәабран,
Ашәаԥыџьаԥ рыԥсы ҭеиҵеит,
Иаҵәыш-еҵәа шәызирлашап,
Бааш-гыд цаԥхаш аҿеиҵап,
Сыԥҟага ашәа шәыц еихысит,
Аҵых лашьца ҵәылашьцеитәып,
Шәлаԥш-ҿаԥшы гәеинҭеи рымбеит,
Еибга еизҩыда дара гәарлар,
Ианаамҭоу шәхацламҳәа асыртуеит.
Чыффы, чыффы, чыффы!
Абас, арыӷьалагьы, арымалагьы, иҿаҳәаны иикыз амаркатыл днаҭәҳәан, иман аҿаԥара дныҩналан, иахьиҵәахыз иара ида аӡәгьы изымдыруа иҵәахны даадәылҵит.
Анцәа идырааит, дад, Мадинеи Алмаси рыџьмақәа еиқәзырхаз, Кьаӷәса мыжда имаркатыл акәу, ус раџьал сабырны инхоу, амала, адырҩаҽны ашьыжь еибга-еизҩыда, иара абни адәыхәхәа аҵыхәаҿыҵәҟьа ихҭы-шәҭуа ажыцра ишылаз днарыхҭыгәлеит Алмас.
Абас, хьаа-баа змамыз Алмаси Мадинеи гәамҵ-хамҵрада рҿара амшқәа мҩасуан. Уажәшьҭа ԥахьа-ԥахьақәа
реиԥш акәымкәа, ларгьы аҭыԥҳара лҽазылкуа далагеит. Ари збоз лҭаацәагьы дназырк-аазыркуа аҟынӡа инеит. Аџьмахьчара хәыҷы-хәыҷла даҟәырхуа, аҵыхәтәан, зынӡа иара Кьаӷәса ихаҭа иаалымидеит.
Мадина ацәгьеи абзиеи ахьыҟаз, аџьар рахь дынцәырҵ-аацәырҵуагьы далагеит. Иара Алмасгьы ауаа зегьы дреиӷьымзаргьы, уаҩы разык иакәын, наҩагьарак злаз аӡә иакәмызт. Аарла ихәы ааинышәшәыло даналага инаркны, аҽыбӷаҿ днеиртә даныҟала, дҽыжәланы иҩызцәа ахьнеиуаз днеиуа-дааиуа далагеит.
Мадинеи Алмаси абас ишыҩеидасхьазгьы макьанагьы рхәыҷра агәы рыман. Изхысҳәааз, зны нымеираҳк ауыха, абарҭ аҩыџьагьы рынасыԥхә рыԥшаарц иақәыркит. Аҽны ианааилахәла, Мадина амажәа аалкәаҳан, хԥа-хԥа кәакәар хәыҷқәак ҟалҵеит. Убри иаҷыданы, еиҭа х-мраки х-мзаки рсахьа змаз акәакәарқәа амажәа иаалылхын, абҩатә қәабшьҭ хәыҷы инҭаԥсаны иржәит. Акәакәарқәа зларжәыз ақәырпа, аџьыка рацәаны иналаԥсаны, ирҵааит. Ақәабышьҭ иҭаз ақәырпа, ахԥсыхь анца, иаашьҭԥааны, индәылҵын, ахшьыра рҽынҭаԥсаны, ишеилалашәшәра моу, иҵегь ианынаскьахьаз, абни зны аџьмақәа ангәарырхуаз иахьеиқәшәалоз, ахәы ашьапаҿы х-мҩакы ахьеихагалазҵәҟьа инеит.
Аухатәи аҵх уаҩы ихашҭыртә иҟамызт, убриаҟара иссирын. Иҿыцҳҳараӡа игылаз амзаҿа лацҟьага хәыҷ еиԥш, ихәахәаӡа мраҭашәара аганахь, ажәҩан акалҭ иҩацәхыкны, ҩба-хԥа ҵла рышәара инаҳаракны икыдыршәылан. Ажәҩан, џьара еҵәа шәпа еилҟаан, џьара еҵәа ссала иқәҵан. Алмаси Мадинеи дасу ркәакәарқәа рнапқәа инарнырҵан, аӡәаӡәала аматанеира иналагеит:
«Анымераҳ-ачымераҳ Анцәахәы, ҳуҳәоит, уахатәи аҵх азы дасу иаҳлахьынҵоу рхыцәхәыцқәа, ашьжьымҭан ҳкәакәарқәа анааԥаҳҽлак ишыргәылоу ҳурбарц. Мамзаргьы, уаха аӡыша ҳакыр, иҳанасыԥхәхараны иҟоу ааҳадгыланы аӡы ҳдыржәуа ҳурбарц», – рҳәан, амреи амзеи рсахьа змаз ахәажәақәа, акакала амзаҿа инадбаланы ирфеит. Убри ашьҭахь, иҵаахәахәараӡа рқәабышьҭ иҭаз ақәырпа нарҿакны иеиҩшаны иржәит, уаха уеизгьы-уеизгьы иҳанасыԥхараны иҟоу ԥхыӡла даамбар ҟалом ҳәа агәра ганы. Инахынҳәны ицеит.
Усҟан имфаӡакәа иааргаз ркәакәарқәа, ишеибырҳәахьаз еиԥш, рымпахьшьқәа инарылаҳәаны рыхчқәа инарыҵаҵаны ишьҭалеит.
Ашарԥазы ишааԥшызҵәҟьа, рхы иаҵаз ркәакәарқәа рымпахьшьқәа иаарылырхын, иԥыҽҽны, хәыц-хәыц иргәылаԥшит, аха хыцәхәыц еиқәаҵәагьы, хыцәхәыц хьԥштәылагьы акымзарак ргәылрымбааит.
Есмши-ҵхи мҩасцыԥхьаӡа Мадинеи Алмаси еиҳа-еиҳа рыбзиабара аҽарӷәӷәо иалагеит. Изыхдырҟьалакгьы, мышкы иааибамбар рзымчҳауа аҟынӡагьы инеит. Абарҭ зегьы, иахьынӡарылшоз рҭаацәа ирцәырӡон, аха рҭаацәа ари рызгәамҭо иҟамызт. Зегь шырбозгьы, ишырдыруазгьы, заҵа шәылахь-шәыџьымшь ыҟоуп ҳәа рарымҳәарыз, ҿымҭӡакәа, уи дара насыԥ дуны, жәҩангәашәԥхьараны ирыԥхьаӡозаарын, аха рыҷкәыни рыӡӷаби рҿы ирындырԥшуамызт.
Абас иахьа, уаҵәы аамҭақәа цон, дад. Мадина дышкьа-шкьо, егьызаӷьым аҭыԥҳа хымкых ззырҳәоз лакәны даақәгылеит. Лҟазшьа, ҟазшьа иалаҩашьомызт, лкымҭа – кымҭа иалаҩашьомызт.
Ладеи-ҩадеи, хҭырԥаш зхазҵоз, кәытыц кьарахәи, ӷәакьиа ҟамеи зымӷазымҵоз, арык рҿы жәҩахкыла иалырхуаз рцәамаҭәа аӡахразы Мадина лҿы ада даҽаџьара имҩахыҵуамызт, – убас лнапы ҟазан. Кәымжә ӡырӡи, кәымжәы хәеи, уапа рапареи иныдкыланы, аххьа хҭарԥа аҟынӡа зегьы лнапы иҵылхуан.
«Мадина кәымжә ӡырӡи, кәымжәы хәеи ирҿалыԥсаз ахаԥақәеи, ххьарахәыц-ӡала иқәылкааз лгәыршьҭеи, рҳарҭа-сырҭа убаӡом», – рҳәон, уи лыӡахымҭа кәымжәи-кабеи шәшәа-шәшәо изышәҵаны ицоз арԥарцәа.
Мадина дышқәыԥшӡазгьы, лыхьӡ-лыԥша ахара инаҩхьан аҟнытә, зҽышькыл зшьапы нанырсланы, зкәадыр махаҿы иҩхашәалоз, акьан ахы ахызхуаз арԥарцәа Кьаӷәса иҩны ашә ҵдырхаахьан. Иагьарааны иубаргьы Кьаӷәса мыжда иҽхырԥарҭақәа рҿы рыҽԥырхақәа ргәыҵҳәаны аҽқәа ҿаҳәан.
Мадина лааӡарҭа роурц Кьаӷәса ауаа инҵаны, маӡа-аргама заҟантә илымҳа инҭарҳәахьаз, аха иара ишихәҭаз ала ирхааны, пату ақәҵаны абас аҭак реиҳәон:
– Дад, арҭ шәеиԥш абзиақәа сыӡӷаб шәхы анлыдышәкыла, сара мап ахысҳәаартә, изуазеи, амала лара илҭахызар, игәаԥхеибашьозар, длыжәҩахап, иеишьашәалахап, иааибарыхып лгәахәуазар, иахьылгәаԥхаз дымҩахыҵааит, – иара иганахь ала «аҵәгьы мбылӡакәа акәацгьы ӡны» ашьшьыҳәа ихы аалиршәшәон. Кьаӷәса дызқәышаҳаҭыз анеилыркаалак, иаахьаҳәны, абжьацәажәаразы иҟазаз ауаа хатәрақәа Мадина ианлацәадыржәалак, ларгьы илнымаалоз ала дымныҟәакәа, ԥҳәызбак ишлыхәҭоу, лкалҭ рҿамҟьакәа, уи аус егьшалымҵуаз длырдыруан. Мадина лмап шылмапыз, лажәа шылымԥсахуаз агәра аныргалак, дара лышьҭазааҩцәагьы зых пату ақәызҵоз џьоук ракәын, уи аӡбахәала уаҳа ишьҭрақәломызт.
Абас ицон, иаауан, макьана игәыӷырҭадамхацыз арԥарцәа, аха ианаауаз раб игәы рыманы иаауан, ианцоз ран лгәы рыманы ицон.
Абарҭ Мадина илышьҭаз арԥарцәа зныктәи рҽырхәмарра даԥсамзаргьы ҟаларын Алмас, аха «гәаԥхачароуп» шырҳәо еиԥш, Мадина дхәыҷы аахыс лгәы аанызкылахьаз ауаҩы, инаԥхыц ихиссоз урҭ зегьы аӡәгьы даҩылхуамызт. Иара Алмасгьы убасҵәҟьа акәын дшыҟаз Мадина лзын. Ажәеиԥшьаа рҭыԥҳа ажәҩан дналԥрааны, уда схәарҭам ҳәа, иаԥхьа лҽынкаршәны диашьамхнышгыларгьы, уи Алмас игәы лзынкылараны дыҟамызт. Лара аӡә заҵәык лакәын иахьеи-уахеи иххаӡа ацәымзеиԥш игәаҵа иҭаԥхоз, хаарас иҵаз!
Аҭаҳмада дааҭгылеит. Ихы дҩахан, ақьаԥҭа ауразоуроу зегьы илаԥш иааҵиган, ҩаԥхьа иблақәа кыдхаланы, нырцәтәи ахәахьы аԥшра далагеит…
Ҭыӡ-ҭыԥк еиҳамкәан, еилашьшьы аҵлара зхагылаз адәҳәыԥш иаҵәа анаара икыдыршәылан.
Алмаси Мадинеи рыџьмақәа рыманы, абни адәҳәыԥш аҿы акәзар ҟаларын иахьеиԥылоз, усҟан, ҳәарада, ани адаҳәыԥш хәыҷы ҭбаа-ҭыцәзар акәхарын. Адәҳәыԥш убриаҟара ишхәыҷхахьазгьы, аҭаҳмада иахьагьы адәыхәхәа ҳәа дашьҭан.
Ауаҩытәыҩса иԥсҭазара заҟа иеиԥшузеи аԥсабарагьы. Уажәы ииаҵәаӡа нырцә еергьҳәа аҵлара илубаауа абни адәы иаҵәа хәыҷы, мышкызны аҽеиҵыхны еихҳәа-еиҵҳәа ишьҭазар акәхарын. Џьмеи уасеи рыбжьы аиҩхаа ҭырцәажәаауа, аҟәараш еиԥш, ианыланы егьарааны гәата-бӷата иҳәхьан. Абна акәхарын, Алмаси Мадинеи рыбзиабара раԥхьаӡа иахьҩыҵхахаз. Ус-ус, игәылҵны, ацәымзеиԥш, раԥхьатәи алашара ргәаҵа иахьынҭаԥхаз. Аа, уажә уи адәыхәхәа ҭбаа-ҭыцә амаӷи ашәаԥыџьаԥи анылан, шеи-шықәсеи дара ааскьо, адәыхәхәа наскьо, усҟантәи адәыхәхәа ԥшӡа, адәыхәхәа иаҵәа кҿарцалан, жәык атәарҭа аҟынӡа инарцеит. Шықәсқәак рышьҭахь, ашьҭамҭагьы ыҟаӡамкәа, иара убри жәык атәарҭа инхазгьы ашәаԥыџьаԥи амаӷи инарыҵаӡуазар акәхап. Шықәсқәак рзы Алмаси Мадинеи абни адәыхәхәаҿы еихәмаруан. Уи адәыхәхәа аҵкыс еиҳау иԥшӡоу дгьыли-жәҩани рыбжьара уаҳа даҽа дәыхәхәак, дәыҭбаак ыҟоуп
ҳәа иҟамзар акәхарын. Дара раҟарагьы насыԥ змоу, дунеи иқәыршахьоу аӡәгьы дыҟамыз џьыршьозар ҟаларын. Иҟаларын, урҭ усҟан ишыӷәӷәаз, ишыԥшӡаз, ишыччоз, ишгәырӷьоз мацара иааицамкӡакәа, дара дунеис ирымаз арҭ аҩхәык ирықәлахоз џьыршьозаргьы.
Агәыӷра мыжда адунеии ауаҩытәыҩсеи еибаркны измоу, аха лассы-лассы аԥсҭазара еижьо агәыӷра мыжда!
Даагап иара абри аҭаҳмада ихаҭагьы. Адәҳәыԥш дызлеиԥшым арбану? Дныҟәоит, дцәажәоит, иаҳауеит, ихы еилнакаауеит, игәы еилнакаауеит, дхәыцыр илшоит ҳәоу? Мап, аҭаҳмада, мышк-ахамышк аҵыхәа абыржәы дшыҟоу дыҟазма? Дыҷкәынамзи! Абри адунеи зегьы злеигәыдигӡалаша, нҵәара зықәӡам агәамч имазшәа имԥхьаӡози. Ус акәзаргьы игәы дажьозма, дагьалаҟаҵәҟьамзи. Уажәы дгәыԥшаа-хыԥшаауа, инапы намӡо, ишьапы намӡо дызҿаԥшуа нахьхьынӡатәи ахәы еиқәаҵәақәа ирыхчынгоу, ӡынгьы-ԥхынгьы еихашәы-еиҵашәы ихьанҭыџьӡа анаҟәоу зқәымӡаауа ашьхақәа дырхысны, урҭ рнаҩыс иҟоу, ажәҩан хыла иҵзыԥссоз ашьха еиҩыцәрақәа дырҿысны, акаҵәарақәа рҿы абӷабқәа какәкәа иҭеиҵахьан. Егьараан урҭ ашьхақәа ииергь ашәа рҿыҩхьан, ҵысхәык аҟара дласны, ажәеиԥшьаа ирҭаз ашәарах гарӡган рҵәыла инеилышьны аҭыԥ ахь дылбаахьан. Егьараан ҽцәа шәҩык еилырхааны, еихьыс-еиԥысуа ишишьҭаз, аӡә дааизыбзиамхаӡакәа аҭарчеи рылԥааны игахьан. Аха абар, уажәы иажәра ихьӡеит. Нырцә аҵлара ирыларшәу адәҳәыԥш хәыҷы еиԥш, ишықәсқәа изгәамҭаӡакәа инхыш-хыҵәан, ааԥсара зықәӡамыз ишьамхы неиҵыхны деиқәышлаҳәа дааҟаҵаны, илабашьеи иҭаҭынжәга заҵәыки насыԥсгьы, ҩыза гәакьасгьы инеизныжьны даадыртәеит. Уажә нахьхьиӡа, џьара аҵалашә иҭыԥхаауеит игәалашәарақәа рцәымза, аха уи иааҵхахаз
алашара иԥсахаара нақәганы, илаԥш шақәшаҟьо иааҿыцәаауеит. Уажә иакып, ушьҭан иакып ҳәа, дуазыруа алашьцара дшалаԥшуа, иамкӡакәа, дҳәыԥы-ӡыԥуа игәҭҟьага-гәҭшьаагаха алашьцара данаалахалак, ԥхыӡцәгьак иарцәырҳаз аӡә иеиԥш, ихәыцра хьанҭақәа даарылҵны, агәырқьҳәа игәы дынҭаӷызуеит.
Ҩаԥхьа иблақәа нкыдхалоит. Иԥсҭазара зегьы знигаз амҩа, ихатәы мҩа, иара ихала-иԥсала илихыз ихатәы мҩа днаныԥшылоит. Раԥхьа илахь ааиқәҵаны, ҳамҭак дааишәара-еиҵарахоит, аха нас ишибо, игәы инҭаҳаз аҵааршә ԥсасины, ихы-иҿы гәырӷьара хәыҷӡак ацәаара нықәхәмараауеит. Инықәхәмараауеит, избанзар, уи амҩа ианикаауам иажәымҭыҽха ихы-игәы дҭазырсша, дахьзырхәыша, иҿара дақәзыршәиша хәымгарак.
Раԥхьа ишьаҿа ахьеихигаз инаркны, ицқьаӡа, џьара шәышәырак анимкаауа, акыр шықәсақәа ирылхәхәа, иҭагә-ҭасуа, инхаҵәи-аахаҵәиуа иахьа дахьтәоу аҭыԥ аҟынӡа иааит.
Акырӡа еиԥшыҵәҟьоуп аҭаҳмадеи адәҳәыԥши. Изынхазеи уажәшьҭа, ҳамҭак ашьҭахь абни адәҳәыԥш еиԥш, иахьа уажәраанӡа идыҽҽалоз, ихыҽҽоз ашықәсқәа рыцәқәырԥақәа лассы днарылаӡҩозар акәхап иаргьы.
Абас акәын, ақьаԥҭа агәҭаҵәҟьа, акыраамҭаӡа ақәеи аси зыхәдхасуаз, амра иарсахьаз, иҳашҳатәараха амӡырха иқәгылаз абааш мардуан хыжәжәара сахәаԥшуа сышхәыцуаз:
– Ааи, анаџьалбеит, анаџьалбеит, ауаҩытәыҩса насыԥда, ауаҩытәыҩса насыԥда... – иҳәан, уаҳа ацымҵакәа илабашьа ныҵеикша-ныҵеикшан, иажәабжь инациҵеит. – Ҽнак, Алмас шарԥазӡа дгылеит. Иҽеиқәа цыҩ-цыҩ шьацәқәысуа аҽҭра иахьҭагылаз иааҭиган, ҽыҳәҳәагала исыҩ-сыҩуа иааирыцқьеит. Аӡаҿы илбааганы аӡыжь иналаиргылан, икәабан, ахахәда агәырхәа иеиҩаҳаҳа
иманы даахалан, еилыбзаа-еилыбзаауа аҽхырԥарҭаҿ инҿеиҳәан, аӷәра аԥыргьагь наҿыршәаны, алгажә ҩежь ахьатә саара инаныԥсаланы инамҵеиргылт.
Ҵангьы-мцынгьы иимкуаз икәтыц кьарахә амҳасҭа баҩышԥсараха аҭра чаԥа иҭаҵаны иахькнаҳаз иааҭихын, шьахәа ҩала ицырцыруа иаарыцқьаны, инаганы аҭра инҭеиҵеит. Иаб Хмыҷ изааихәаз иезгьегь кәадыр ҟәынашәк анпыҟҟала иаакнихын, уигьы иршәшәа-ирқаца инаган, иҽы еиқәхаԥса икәадырны иааиргылеит.
Алеи-аԥси рыбжьара Алмас ихәы хәгабзк нықәишьит. Дааикәҟьашан, иеимсы, ишьагрын еимаа тата самсалқәа, ҿыц Мадина изылӡахыз икәымжә ӡырӡ, икаба шкәакәа, иххьа хҭырԥа, Абаа-иԥа ҿаԥала ижьира иаааҵигаз имсаҟеи ҟама, икәтыц кьарахә ишьанҵа шәақь уҳәа, иазуухуазеи, абри иныс узымҳәо, иҽааилеиҳәан, дышәшәа-шәшәо акалам еиԥш, дкалахәҵәаӡа дындәылҵын, ахьуҳәа дынҽыжәпҟалан, аҽынтәи аимҭахарахь дцеит.
Ашьыбжь агәы анаахыҳәҳәоз, Алмас аимҭахараҿы дынҽыжәҵит. Аҽынтәи аимҭахара зҽалазырхәырц зҽеиқәыршәаны икылсыз арԥарцәа рыҽқәа, еихахаа икәадырны, ашҭа ду злахкааз ахәажә аанда амасарқәа ирыдҿаҳәалан. Алмас иҽгьы наганы аӷәра амасар гәара инахаршәны, икәымжә ҿыц акалҭқәа иҵаҽырбо, аџьар днарылалеит.
Дук мырҵыкәа, аԥсхәраҿы иеизаз ауа-аҭынха, ҳәсеихацәеи сакәмалк хырҵарц еишьҭагыланы, акәасқьа амардуан инаҿалеит. Алмасгьы иҩызцәа днарылагылан, дыҩхалеит.
Азал агәҭаҵәҟьа еиԥхьышьшьаа икҿаз аншьан ахаҿы игылаз аишәа дуқәа ҿыки-бзыки иаанагоз чыс хкыс ирықәгыламыз ҳәа егьыҟамызт. Икахәхәа-кахәхәа иеилагылаз ацәацәашьқәа ирхылҵуаз, аҩысҭаа деигәырӷьартә ихааӡа асакәмал фҩы гон. Ҿыц асеи-аԥшыцеи иааҿыргаз
ашуқьаҭ мпахьшьқәа бырлашшәа ирышҳаны, ачабрақәа, аҟада сыга иаҿырсааз еицәыжәламыз лбырфын маҟаҿаҳәақәа, асагәреиқәа уҳәа – абарҭ зегь рыла аханытә ашьапаҟынӡа ирхиаз, аҭуан инаҵасуама уҳәо, ҵаҟа адашьма иқәгылаз ауакәым, лаша-лашо игылан. Ачыс зықәгылаз ахьатә еишәа ҟьаҟьақәа рыгәҭаҵәҟьа илашон иҩеижькакараӡа ацәарҭәа иалхны иҟаҵаз ашьамаҟа.
Абри сара иубо, убри ашьамаҟа ҳәа сызҿу ахьыҟарҵоз знык-ҩынтә сақәшәақәахьан, дад. Ашьамаҟа ҟазҵо аԥҳәыс илыдгылан, илыцхраауаз, ҩыџьа-хҩы раҟара аҳәсақәа.
Заа ацәа лыԥшаах дырӡыҭуан. Ацәа иаларҵоз асагәреи абамба рахәыц хаханы, шә-уаргьиак еиҵамкәа аура наҭаны, нахьхьи-аахьхьи аҵәқәа нарсны, абамба рахәыц-хац азхык надыркуан. Нас, ицо иаауа, жәохә бамба-рахәц-хацк иеидылаанӡа ирнаҳауан. Жәохә-хацк анырнаҳалак, иааԥҵәаны идыршон. Убри идыршоз асагәреи, алаба еимҿаԥа, ацәа ырӡыҭны изҭаз ақәабшьҭ инӡааргыланы, асагәреи азхык нкылыргон. Асагәреи ахы зкыз ашьшьыҳәа, ацәаӡыӡ иӡаашьыло, илыманы лҿыналхон. Асагәреи ацәа иаразнак ианадхьшәашәалак, асагәреи зкыз иарма ра-гыд инахышь-аахышьуа, дмыццакӡакәа анаҳара дналагон. Убас мацара асагәреи аанҵәаанӡа илнаҳауан. Убри ирнаҳаз, ашьамаҟа ҟазҵоз, асагәреи ахи-аҵыхәеи ахьыҟоу узымдыруа, аки-аки еидыршаланы еилалҵон. Ашьамаҟа аура уаргьиа бжак иаҟаралтәуан. Шьахәапарак аҟарагьы илыршәпон. Ашьамаҟа агәҭеи ахи рҿы ахаа-мыхаа зхьындырҳалаша, ирԥшӡаны ауадыхә еиԥш ацәарқьақьа акәлыршон. Абас акәын, дад, анкьа ашьамаҟа ҳәа изышьҭаз шыҟарҵоз.
Аимҭахара иалагеит.
Алмас иаразнак дгәеиҭеит Мадина лыҵкы жәҩангәыԥштәыла лышәҵаны, лыхцәы дашьаҳауа лҩызцәа дахьрылагылаз...
Аҽынтәи аимҭахараҿы иахәҭоуп ҳәа ирыԥхьаӡеит акьан аихсра акәымкәа, аҳәыҳәха акнаҳара. Акьан аасҭа, аҳәыҳәха акынҵәара иаҳа иуадаҩын. Аха акыр збахьаз абыргцәа бзиақәа ус иахәҭаны ианырԥхьаӡа, рҳәахьа еиламгакәа аҳәыҳәха аихсра еиҵырхеит.
Аԥшәма имӡырха анҭыҵ ҽырхәмарымҭак инеиӷьны шьаҟьасҭараны инашьҭын. Убри ашьаҟьасҭара агәҭаҵәҟьа ԥшь-уаргьиак еиҵамкәа аџьтә шьаҟа арсын. Абри ашьаҟа ахыцәқәаҵәҟьа, ганла иадчаԥалаз адаан хәхәаҿы икнаҳан, аххьа ҟаитан рахәыцқәа зыдҵаз ҩ-ҳәыхәхак. Аҳәыҳәха ахаҭа хҭырԥа чыхәк иаҟаран. Амала, урҭ аҳәыҳәхақәа злакнаҳаз рхацқәагьы даргьы қардуаг еиқәаҵәала ишәын, ахысҩы иаҳа илаԥш иҵашәарц азы. Аҳәыҳәхақәеи аҽцәа ахьгылази рыбжьара шә-ҽышьахәарк бжьазар акәын. Урҭ реихсра еиҵызхаз абыргцәа рахь аӡә даарылҵны, аҳәыҳәхақәа ахькнаҳаз инаркны, шә-ҽышьахәарк иагымкәа иацымкәа, иеихшәа-еиӡшәа иааиԥхьаӡан, расатә быцак шшәырӡа инаганы инаирсит. Убри ашьҭахь, даалаган, аҳәыҳәхақәа ахьыкнаҳази, аҽцәа ахьгылази рыгәҭаҵәҟьа ахьизеиҟараз нылкааны, аӡахәаш абӷьы нышьҭеиҵан, аххьа зҿыкәыршаз ақьаса иааҭганы ахьтәы ҟәрышь нылаҵаны даахынҳәит.
Ушьҭа аҽыуаҩ днаҵҟьаны, аӡахәаш абӷьы мырҵысӡакәа, аӡахәаш абӷьы иларшәыз ахьтәы ҟәрышь нылԥааны, нахьхьи аҳәыҳәхақәа ахькнаҳаз днарыҵаххны, ҩынтә хысрала аҩҳәыҳәха-хацкгьы ҿыршәаны, ҵаҟа икаԥсаанӡа днарыҵаххны икны, зныкгьы зҟамчы мҟьакәа иҭҟьаны ицаз иакәын, уи аҽынтәи амш аимҭахараҿы ахьӡгьы аԥхьахәгьы згоз.
Абри абас шакәыз рдыруан, уажә ҿымҭ-ԥсымшьа, зкәымжәы акалҭқәа зҵарҽыла, зыкәтыц кьарахәқәа хыршаны, зкәадыр махақәа ирықәкны игылаз арԥарцәа.
Ҽцәа-ҩажәа анаҵҟьарада ус рымамкәа, алаба нархушьылазшәа ианааивагыла, аԥхьа ахысра жәҩахырла аҿаадырхеит.
Алмас аҽцәа рҵыхәаҿы дахьгылаз даахьаԥшын, иҟаларызеишь ҳәа, иԥшыз аџьар илаԥш иныҵга-ныҵго дышнеиуаз, Мадина ҩыџьа аҭыԥҳацәа рыгәҭа дгыланы, лыблақәа ааихмырсыӷьӡакәан иара дышихәаԥшуаз гәеиҭеит. Уи акыр игәы аарҟәандеит, аха лырдыршьа имамкәа дышгылаз, апҟеҩҳәа ахысыбжь геит. Убри инақәырццакны, аҽцәа рханы игылаз дларылҟьан, иҿынеихеит. Иҽы ахы даамыхаӡакәа, аӡахәаш абӷьы иларшәыз ахьтәы ҟәрышь днахаххын, иҽавара иҽаваршәаҟьаны днышьҭасын, аӡахәаш абӷьы мырҵысӡакәа, ахьтәы ҟәрышь нылԥааны, абырсааҭк икәадыр иҽынахакны, дышиашаз аҳәыҳәхақәа днарыҵаххын, апҟеҩ-апҟеҩҳәа инеиқәырццакны ҩынтә хысрала аҩ-ҳәыҳәха-хацкгьы ҿыршәаны ианынҭеиҵа, дларыҵаххын, ҵаҟа икамыршәӡакәа руак икит, иааԥсахны егьи иҽыназикит, аха... уаҟа, дад, инасыԥ ицымныҟәеит, дахьымӡакәа ҵаҟа инкашәеит. Иҟаиҵагәышьарыз, дхынҳәны дааин, иҭыԥаҿ данаагыла, ҩаԥхьа апҟеҩҳәа ахысыбжь анаага, уи ивагылаз днаҭрысын иҿынеихеит. Аӡахәаш абӷьы мыжда дныласын, ахьтәы ҟәрышь нылиԥаарц дышьҭасит, аха аҟәрышь мацара акәымкәа, иара аӡахәаш абӷьгьы иаргьы аашьҭиԥааит. Уигьы ихы имагәыхьха даахынҳәгәышьеит.
Абас жәҩахырла мацара рҿаархан, рыбжеиҳараҩык акыр рҽаныршәеит урҭ аҳәыҳәха еикәикқәа, аха макьаназы аӡәгьы импыҵаманшәаламхацызт. Абар уажәшьҭа иара Алмас дназлаз хҩы заҵәык рыда ари аисара иалҵхьан еиԥш, Алмас ивагылаз арԥыс длаҵҟьан, изаҟаразаалак даамҳәалахаӡакәа, ахьтәы ҟәрышьгьы шьҭиԥааит, аҩ-ҳәыҳәха-хацкгьы ҿиршәеит, ҵаҟа икаԥсаанӡагьы икит, аха дыҷкәынамзи дгәырӷьацәаны игәы иаԥымскәа дыҟам, апҟаца-апҟацаҳәа иҽгәараҟамч иҽы аӡыжәмгәа
ианааҵеиргьежь, ихырҳагамхаша, цас иауазшәа аҵыхәа ҩышьҭнаԥаан аффаҳәа иаҟьеит. Уи акәхагәышьеит – иаларымҵеит.
«Иҽы ҟамчыла дамысыр акәын, рҳәеит. Аҽыбӷаҟаза уи еиԥш иаҭәам рҳәеит. Иҽы аҵыхәа аҟьара иара имдырра ауп изыхҟьаз», – рҳәеит.
Уи арԥысгьы дгьежьны иҭыԥ аҿы данаагыла, ушьҭа инхаз Алмас иакәын. Апҟаҩҳәа ахысыбжь анаага, «Чоу» – иҳәан, длаҵҟьеит. Иҽы ахы иоужьӡан дышнеиуаз, ани «амыжда» даназааигәаха, лацәарӡасрак ахмырҵкәа иҽыбӷа дныхшәан, адгьыл дышьҭаианы дышнеиуаз, днышьҭасын, аӡахәаш абӷьы мырҵысӡакәа, ахьтәы ҟәрышь нылԥааны, аҳәыҳәхақәа днарыҵаххын, аҩ-ҳәыҳәха-хацкгьы ҿыршәаны, ҵаҟа икамԥсакәа аҩбагьы мҵарсны, дныбжьҟьеит.
Ашҭа ықәырҭәааны ҳәсеи хацәеи игылаз ааилаҩҩит, гәырӷьарахеит.
Алмас аҽынтәи аимҭахараҿы аԥхьахә игеит.
Зегь маншәалароуп, дад, зегьы маншәалароуп, акәымзар, Алмас рыцҳа иеиԥшымызт аҽны уи аимҭахара иалахәыз аҽыбӷаҟазацәа, ауапа хәылда агәырӡа алаԥызҵәоз ахысцәа, аха умбои...
Зегь маншәаларагәышьоуп, дад, зегь маншәаларагәышьоуп... – аҭаҳмада дцәажәонаҵ, уарла-шәарла ихиҿы инықәлашоз хаарак ҩаԥхьа иблақәа инархиҩаз, иџьымшь хәышла жәпақәа инарыҵаирӡын, иҽааирҭынчит.
Сара аҭаҳмада иажәабжь сахьынӡазыӡырҩуаз, иара Алмас раԥхьа днаргыланы, егьырҭ иҩызцәа зегьы рдырра акәым, реиԥш зеиԥшыз имашәырнгьы сыԥхыӡ ишаламшәацызгьы: роура, рыҭбаара, рҭеиҭыԥш, рычаԥашьа рҽыжәлашьа, рҽыжәҵышьа – дара зегьы абыржәы иааины саԥхьа игылазшәа, дасу рсахьахәырақәа сыблақәа иаарыхгылон. Сыблақәа иаарыхгылон урҭ рабацәеи
рабдуцәеи знысыз ршьамҩа. Абыржәыҵәҟьа акәушәа сгәы ианыҩуан Дали Ҵабали ашьхақәа рҩыҵақәа ирҭысуаз раҳәақәа рхьеҩбжьы.
Абар, абар сылаԥш иааҵашәон, шәышықәсала урҭ рышьха дгьыл иагәыҵаҳәҳәа иамаз, мышкызны, рнышәнап рцәымӡырц азы, рхы-рыԥсы ақәҵаны аӷа излеиҿагылаз раҳәақәа. Урҭ ахьышьҭаз снархагылеит. Анышәи ажьакцеи ишырфахьазгьы, сарӷьа напала адгьыл аарла иааҵысхит. Ихьанҭоуп. Еиҳагьы ихьанҭазар акәхарын усҟан. Урҭ аҳәақәа дара ишыҟарҵаз еиԥш, рышьҭыхрагьы, ишахәҭаз рныҟәцарагьы, дара заҵәык рыда даҽаӡәы илшарымызт. Урҭ аҳәақәа ирнызбаалоит аҭаҳмада зыӡбахә имоу аԥсуа рԥарцәа, урҭ рабацәа рыламыс, рҟазшьа, ргәеилгара, ргәашьамх, рфырхаҵара.
Изыхҟьаз ҳәа акгьы сзымдыруа, сцәа-сжьы ҩасхибаҳәан, схәыцрақәа саарылҵит.
Снаҿаԥшит, нахьхьи џьара еилаарцыруа зхы ажәҩан аҵкар инаҵазыргылаз ашьха акьатрацәқәа...
Абни ашьхагьы саргьы аԥсабара ауп ҳазшаз. Нас уигьы сара сеиԥш аԥсабара иашазар, шықәсык ахь знык ажәак иадамзаргьы аҿы неихыԥхьаны ицәажәар.... аха аԥсабара иҟанаҵо зегьы, шәаны-изаны иазхәыцны иҟанаҵозар акәхап акәымзар, аԥсабара уажә абни ашьха иаалырҟьаны иарцәажәар, уи аҵаҟа иҭатәоу амшын ахәараҳәа ишуазар акәхап.
Избанзар, иара амшынгьы иахарақәоу рацәазар алшоит. Ашьха зегьы аҳәар, иара зхаану, зыԥсадгьыли, иара ашьха ахаҭеи зхы ақәызҵаз аҵеицәа храҭахьынтә рыԥсы ҭаланы игылап. Абри ашьҭахь иара ашьха ахаҭагьы иазымчҳакәа, инеилаҳаны бжьра-бжьҵәа иныҵаҩры ицозар акәхап. Иара аагылазар ацәа иҭаӡахьоу асаашьақәа ракәхап изырӷәӷәаз, измырхәашаз, абас иҳашҳатәараха, ӡынгьы-ԥхынгьы еишәара-еиҵараха иара зхылҵыз адгьыл гәакьа иахазыргылаз.
Игылазааит абас есымшагьы, ахаангьы. Иудыруазеи, мышкы зны, иара заҵәык ада шаҳаҭ дызмам, иара ашьха ахаҭа ашьапы аҟынтәи ацгәы аҩны ахыбрақәа ишрықәгылаз мацара, адгьыл ашьапы ықәмыркьысӡакәа ага ианкылсуаз аамҭаз еиԥш, иахьа инханы иҟоу урҭ рабиԥарагьы, убасҟан еиԥш иҿиар, убасҟан аҟара ирацәаҩхар, урҭ ргәашьамх, ргәашьамххар, ргәамч, ргәамчхар. Усҟан ани ашьха ахаан еиԥш, мшын нырцәынтәи ақәылацәа, абри амшын насыԥда иӡхыҵны, егьызмаха, ушьҭа ирызҳәынҷаӡомызт. Иара ашьха зықәгылоу адгьыл хәыҷгьы иаргьы, аԥшқа иеиԥш изгәыҵаҳәҳәа измоу адгьыл ду иахьчон уи.
Гәырҩа-гәырчыда, аҳәада, ҟамада, ҭынч инхо-инҵуа ишааиҵагылаз иааԥшны иабар, агәы ԥхар, ахы ԥхар, иҟалап усҟан иара ашьха иқәымӡаауа иқәжьу анаҟәоугьы ӡыҭны, ирҩашха, иԥсҭаҵагаха дара рахь аҿынанахаргьы. Анаҟәоу аҭыԥ аҿы ииаҵәҟаҟараӡа, абӷьыхәа рҿашьшьы аҵла рыбны, ашьха иаҿаӷӷа инаҿагылар.
Иудыруазеи, шәышықәса, ҩышәшықәса, зқьышықәса рышьҭахь мҩасҩык иԥсы ааиҭеикырц ӡыхьк днахәарц абра днымҩахыҵыр. Аа, абри сара сахьтәоу днатәар, сара иахьа нахьхьитәи ашьха сшархәыцыз еиԥш акәымкәа, даҽакалаӡа дархәыцыр...
Макьанатә ауаҩытәыҩса, амзаҿы иҵәҩан шьапы аирсырц, имцахә еиҿеикырц егьигӡам. Иудыруазеи уи ашьхагьы дара ашьхауаагьы ирԥеиԥшу?..
– Дад, аира зшаз, аԥсрагьы ишеит, – зныкыршәа ҿааиҭит аҭаҳмада. – Абри былгьуп. Адунеи ус иаҭаххазар акәхап. Уазхәыцҵәҟьар, аира зшаз, аԥсрагьы уеизгьы-уеизгьы ишар акәын. Ус акәымкәа, аира мацара шаны, адунеи инықәло зегьы рарԥыс цәыцәымҭаҟны ианнеилак, имԥсуа-имажәуа адгьыл ҳақәлахоит ҳәа иалагар, ауаатәыҩса адунеи иазкрымызт, дара-дара ықәеибахрын, дад. Абри зегьы зхысҳәааз, дад, ауаҩытәыҩса насыԥда илахьынҵоуп...
… Алмаси Мадинеи ишнеи-шнеиуаз, ԥсра хьшәашәамзар даҽакы иазеицрымҟьо аҟынӡа иангәаԥхеибашьа, ҽнак ашәахьа ахәылбыҽха абри аӡыхь ада шаҳаҭ дрымамкәа, дара рхала еизыразны, маҭарбага егьи ҳәа, акгьы рыбжьамгалаӡакәа, ҿа неибыҳәаны, рыҿҳәара ԥырҵәеит. Мадина асабша ауха ддәылҵуан.
Абри аҵыхәала, лара лганахь алагьы, иара иганахь алагьы, даарак ирзааигәаӡаз аӡәык-ҩыџьак рҩызцәа гәакьақәак ракәымзар аӡәгьы лымҳаҭас ирҭарц ргәы иҭарымкит. Насгьы, аҩныҟа днамгаӡакәа, ииҭахыз шьоук рҿы дынкыдиргыларц иӡбеит. Уаҳагьы даҽа мҩак амамызт, избанзар, Алмаси Мадинеи рҭаацәара абри аус ишахәаԥшуаз атәы дара егьрыздырамызт.
Жәытә-натә аахыс дара злеибабоз, излеибаԥхьаӡоз, еиларгӡоз ала, абри аус иазыразхап, ҳәа ргәы иаанагомызт. Абас акәын Алмаси Мадинеи еиҵырхаз аус азы, дара рҭаацәа шахәаԥшуа ҳәа, гәаанагарас ирымаз. Убри азоуп, рҭаацәагьы абри аҵыхәала дыррак рымҭаӡакәа хәыжә-хәыҵәа ҳәа издырласыз. Аха Алмаси Мадинеи рҭаацәа аханатә аахысгьы ргәы иҭаз шыҟаз абас акәзаарын:
Изларҳәо ала, уи аҽны еимагыланы асоура иаҿын. Кьаӷәса ашьыжь ирахә-ишәахә ааилирган, дааҩналазаап. Макьанагьы еихымсыӷьцыз акәасҭхарамца еиҿашуан. Аҽҳәа ахаҿы Мадина агара дгараҵаны дгылан. Диднагалеижьҭеи шықәсык аиҳа зхымҵуаз Кьаӷәса иԥшәма дгьагьо акҿыҩра дшыкҿаз:
– Аԥшәма, уҟоума, аԥшәма! – иҳәан, агәашә ахь аӡәы ибжьы геит.
– Ҳаи, сыҟамкәан изуазеи! – иҳәан, Кьаӷәсагьы дындәылҟьазаап.
– Ашьжьымҭан ҽааныбзиала ҳәа, асы сыманы сузааит умбаи, Кьаӷәса, шьыжьыбзиа! – иҳәан, абжьааԥны еиԥш дҿаԥха-ҿаччо дааиԥылазаап Хмыҷ гәышьа.
– Уа бзиала уаабеит, бзиа умшхеит. Уаазгаз ушьапы сакәыхшоуп, – иҳәан, Кьаӷәса диеигәырӷьаҵәа инапы ааимихын, аҩныҟа диманы днеит.
Уажәы мацара акәызма, Кьаӷәсеи Хмыҷи ианааибабалак, рҳәатәы нҵәомызт, рутәы нҵәомызт. Уи аҽынгьы акыраамҭа еибамбацкәа еиниазшәа, итәаны ишцәажәоз, аԥшәмаԥҳәыс али-аԥси рыбжьара, уаткоуп, ҩуп Анцәа иаалԥыхьеиршәаз зегьы аишәахьча инықәыргыланы иаарымҵалыргылеит.
– Хмыҷ, иаҳцәажәогьы бзиоуп, аха Анцәа иҳаиҭаз ауп, уаҳәшьа ухьӡала илырхиаз ачеиџьыка хәыҷы ҳҽынахаҳаԥхьалап, нас џьара ԥхакгьы ҳахьӡозар акәхап, – иҳәан, дҩагылеит Кьаӷәса.
– Изшаз иныс, Кьаӷәса, абыржәыҵәҟьоуп какал кны санаадәылҵыз, насгьы иахьа, ԥахьақәа реиԥш акәымкәа, ус дук аҵыхәала схы уқәкны сымҩахыҵит...
– Умҩахыҵзаргьы, ԥшӡала умҩахыҵлааит, уигьы ҳахьӡоит, – иҳәан, Кьаӷәса Хмыҷ иажәа анагӡаха имҭакәа инапы ааникылеит, аха Хмыҷ дықәуа-дшәо иҽаԥсреиҭеит...
– Угәы иалымсын, уххь са изгааит, Кьаӷәса. Аҳәара-чара ара сара иабасҭаху сыҩноупеи, уигьы ҳахьӡап, амала абри сыззымҩахыҵыз аус зегь раԥхьа улымҳа аҟынӡа инагазар сҭахуп. Абри аҳәахьа насыгӡаанӡа учеиџьыкагьы снапы сзаркуам, – иҳәан, Кьаӷәса иибахьаз иакәӡамкәа даақәгылеит Хмыҷ.
– Уара, иҟалазеи, уеизгьы-уеизгьы гәаҟрас, какалк шаҳкуа, узымҩахыҵыз атәгьы ҳамҳәарыз, ус, дышьман, цәгьара ҵыхәамзар...
– Мамоу, мамоу, цәгьара анцәа иаҳзааумган. Иахьа ас ҭамҷыҭ сызуқәлаз бзиа ҵыхәоуп, Кьаӷәса, – иҳәеит Хмыҷ.
– Ибзиоуп нас, ус уара иануҭахха, – иҳәан, Кьаӷәса, Хмыҷ иҟазшьа оумашәа ибаны, уаҳа ацымҳәакәа, аишәа днахан, иааидтәалт.
– Угәы иацәымӷымзар, саҳәшьагьы илаҳауазар сҭахуп, – иҳәеит Хмыҷ, Кьаӷәса иԥшәма лахь дынхьаԥшын.
– Ибзиоуп, нас, уигьы дузыӡырҩлааит, – иҳәан Хмыҷ днаиқәшаҳаҭхеит Кьаӷәсагьы.
Аԥшәмаԥҳәыс дааин, даархагылеит.
– Иудыруеит, Кьаӷәса, саагылазар уара иуҵаскуа маӡа сымазар. Анцәа иаҳауеит, ауаа ираҳауеит, схәыҷрагьы сдурагьы, сҭаацәагьы саргьы уара узыҳәан ҳцәа ҳазагоуп. Иахьа уара уҿы сымҩахызгаз аус, акыр ҵуеит сгәы иҭеижьҭеи, аха иумырдыркәа, иқәҵо-иқәхуа сшазхәыцуаз иахьанӡа иаазгеит. Абри сыԥсы иахмырзаӡакәа, схала-сыԥсала исҭаххаз, иҟалап игаӡаразаргьы, ма иҟәышразаргьы. Ишакәхалакгьы уара ишуҭаху иԥхьаӡа, абри хьаа дус иансоу, аиаша уасҳәап, сцәа исызҭамыгӡакәа, улымҳа аҟынӡа анагара иқәнаганы исыԥхьаӡеит сыхшыҩ цәгьала.
Уара Кьаӷәса, уаагылазаргьы аира бзиак иалҵыз уоуп. Иахьа сара уара уҿы сзымҩахыҵыз аус аҩыза егьаџьара иуаҳахьеит, уақәшәахьеит. Ухатәгьы удыруеит, аӡә итәгьы удыруеит. Ууаҩреи, уҟазшьеи, учеиџьыкеи ртәы ззымдыруа маҷуп.
Сара ҳәа узҿу сакәзаргьы, бжьышьхак рнаҩыс икнаҳау аупа хәылда иалоу агәырӡа арантәи аҵа гәазҭо, мамзаргьы Абжьыуаа жәҩахкыла ирылырхуа ахацәа нагақәа среиуагәышьам, аха агәыр алаҵаны, аиха алызԥаауагьы сышреиуам удыруеит. Сшыҟазаалакгьы убарҭ аеҵәа кыдызԥаауа ҳәа, изышьҭоу раԥхьа сыргыланы суԥхьаӡоит ухабзиара аҟынтә. Уареи сареи ҳҩыџьагьы ҳажәла заҵәқәоуп. Жәытә-натә аахыс ухарҭа исыду, схарҭа иуду, аҳаҭыр иҳақәибаҵо, еилых-еилаҵа шҳамам атәы салалом, иудыруоуп. Абри аханатә аахыстәи ҳаибабара ҳаибаҳара иҵегь иӷәӷәахарц, наҟ-наҟ анарха аиур сҭахуп, Кьаӷәса. Уеизгьы-уеизгьы абри аус аҿы, абри
ауаҩ егьа дысҭахызаргьы, ҳжәытәи-ҳҿатәи еилазаргьы ари еиԥш аҿыҵәҟьа дсышьашәалам, ҳаижәҩам угәахәуазаргьы, исцәымӡакәа исурдыруазар акәхап. Убасҵәҟьа акәхозаргьы, икалҭ сҿеиҟьеит ҳәа, сгәы нырханы, мамзаргьы ихьымӡӷшьаны суԥырҵуам, ушызбац узбоит, абриак агәра сызга. Ус акәымкәан, суареи сҭахреи уаҭәашьаны, усыгәҭамскәа сныҟәугозар, уххь са изгеит, ԥсраҽнынӡа сумаҵуҩуп.
Ажәа рацәа узасыршьрызеи, абзиаразы снапы лықәскааит Анцәа дисасуп. Абри амаалықь игароу лааӡарҭа саҳәарц азоуп сзымҩахыҵыз, Кьаӷәса, сылхумбаар сҭахуп. Абриоуп сара стәы, – иҳәазаап Хмыҷ гәышьа.
Ахы ҭҟьареи, ажәа ҭҟьареи ҳәа Кьаӷәса игәы иҭамкәа, ихы иҭамкәа иааиаҳаз, дагьамкзаап, дагьамышьҭызаап, дааишәара-еиҵаранатәын, ҳамҭак ҿымҭӡакәа даӡаны даанхазаап. Ашьҭахь:
– Хмыҷ, сара иахьеи-уахеи аԥсра сазыԥшын, амала, абри уара уҟынтә сазыԥшымызт. Аха, абас уара ухаҿы иааганы, ишәаны изаны уаасыдтәаланы иаасоумҳәар ада ҟазшьа амамкәа иуԥхьаӡазар акәхап, иахьа хықәкыла узымҩахыҵыз. Ус анакәха, уара угәы бзиа иабаз саргьы сазыразуп. Саби кьачак улҭааит – уҿы сзыԥҽуам. Ахирра Анцәа иақәиҵааит. Хьшәашәак аҵыхәала Анцәа ҳаиҿоумырԥшын, – иҳәан, Кьаӷәсагьы Хмыҷгьы ааигәыдеибаҳәҳәалеит.
Хмыҷ иажәа Кьаӷәса ишыҩбеимтәыз, дшазыразхаз агәра анига, ажәак мҳәаӡакәа, асаби дызгараз агара днахагылан:
– Сара схы здыруа саныҟала инаркны, рыцҳарак сыхәда иқәымкәа, ашышкамс сшьапы иаҵашәар ҳәа, сшәаны сшахчнысуаз мацара, абас ашла насылаҩҩызар, дгьыли-жәҩани ахьеивҵоу мчра змоу аӡәыр уҟазар суҳәоит, сҿаҳәатәы наугӡарц.
Иахьа наҟ-ааҟ ҳаизыразны злахьынҵа ҳшаз асабицәа, Анцәа зхьы шьаргәыҵа сакәыхшоу иусасцәоуп – урхылаԥш, ирманшәал, алаԥшыцәгьа-аҿаԥшыцәгьа, амышьҭа ирцәыхьча. Хазыс-ԥсазыс ҳәа рымцахә аиҿакыха Анцәа иахьыгӡа. Иахьа зынасыԥ умҵаҳшаз еихумбаан. Иахьынаҵыс-ааҵыслакгьы, зхы ҩыҵызго марымажаханы, еихышь-еиҵышь аихылабеиԥш ра-гыдык, ра-гыдык инаӡо алаҭаҷаҷеи алгажәи ҿало, ӡи-мцеи зҵысша Анцәа ирыгумырхан, афара-агара иақәиҭны, иаазыхо рура-рҳәара чара чысны ихаргалалааит. Рыԥсы ҭанаҵы хьмыӡӷ рықәумҵан. Ӷьаи-ӷьаца Анцәа иқәҵа. Лари уаари, хызи, џьхәари ирызрыцҳамхо, рӡылагареи рӡылаҳәареи лага-лаҳәа агымхо рыԥсҭазара ажәраргарц суҳәоит, сара сшамкәа сызшаз, аԥшырҭа иқәтәоу. – Убри ашьҭахь, иаҳәа еиҵыб хәыш аҭра иааҭиган, агара иҿаҟәазаап.
…Убри нахыс абарҭ аҩҭаацәарак неидтәаланы ирыӡбаз аус аҵыхәала, дара раамҷыдарахаз, хәылҟьа-ҿылҟьаны акәзаргьы, ԥсызхоу аӡәгьы имаҳаит…
Рхы рдыруа ианыҟала инаркны иахьеи-уахеи иааицрымшәаӡакәа еицыз ахәыҷқәа, дара гәаныла иреигәырӷьон. Абарҭ ҩеидасны ҳҿаҳәатәы аргама ҳала ианбабаришь ҳәа, иԥшын.
Аамҭа цон. Алмас дарԥысхеит, Мадина дҭыԥҳахеит. Урҭ анс-арс акәымкәа, бжьацәажәарада рхала бзиа ишеибабаз игәҩарамкәа, рҭаацәа еилкааны ирыман. Дара рзы уи мшаԥшаран.
Алмаси Мадинеи рыҿҳәара ҩымш ракәын ибжьаз. Аха урҭ аҩымшгьы дара рзын шықәсынаҟьан...
Ҽнак, шьыжьымҭанк Алмас дҩагылан, абжьааԥны еиԥш, шәарыцара дцарц иҽааибыҭаны ашҭа дынҭыҵит. Ажәҩан ҵшәааны асоура иаҿын. Алмас ахәы аҵыхәа аҟынӡа дымнаӡацкәа, иҭахәаҽӡа нырцәынтәи агәақьҳәа ахысыбжь геит.
Алмас дааҭгылан дӡырҩит.
Ахысыбжь инашьҭарххны арҵәаа-арҵәааҳәа аҳәҳәабжьқәа неиларыԥсеит. Аҳәҳәабжь ахьгаз Кьаӷәсарааҿы шакәыз Алмас дацәымҩашьо еиликааит. Ишьанҵа шәақь неихиԥаан, агәҭа бжьҵәаа иаанкыланы, дыҿҟьа-ҿҟьо ахшьыра дынҭалеит.
Алеи-аԥси рыбжьара ахәы дыҩхашәалан, ашьхагәара длаҵакәшаны Мадинараа рашҭа дынҭаххит.
Ҳаӷа имшхара, дад, Мадина асакаса данҵаны, лыхцәы кахәхәа аҩн ду аҟынтәи акәасқьахь дынхаргалеит.
Иҟалаз уи ауп, ашьыжьымҭан, Кьаӷәса шәарыцара-диццарц дааит ргәыла ҷкәынак. Ашьашәы иԥыржәаша, иширҟыҵымыҵуаз, иааицәыҭҟьан ахы лықәшәеит.
Алмас ари аҩыза асаашьа аниба, уаҳа аӡәгьы дааимазҵааӡакәа, дынҽыжәпҟалан, дышзахәоз архаҟа дцеит аҳақьым дааигарц. Уажәеиԥш, ауаҩы дыԥҵәазар данеиԥыршьуаз аамҭамызт, дад, усҟан. Алмас дзызцаз аҳақьымгьы ҵҳәарак иакәмызт, аха рацәак мырҵыкәа диманы дааит.
Мадина инеиҭалкуа ҳәа, егьлымамкәа, деиҵыхны дықән. Аҳақьым дналыхәаԥш-аалыхәаԥшит, аха ашьалабара дшаҿыз аниба, лыжәтә ахы инаҵакны иӷәӷәаны иааҿеиҳәеит. Ауа-аҭынха, агәыла-азла зҳәаз еиԥш, ауаа еизаны иҟаларызеишь ҳәа иԥшын.
Қьаӷәса гәышьа: «Митә ҟамлеит, хык налылакьакьазар, лаџьал убри иалаҳәамзар деиқәхап» ҳәа, – хьаас имкӡазшәа иҽиҟажон, аха уисыр шьа кәармак илымшәо, деихаӡԥштәалаха дгылан.
Аҳақьым иҿаҳәарагьы ашьа азнымкылошәа аниба, иамхацәгьахан, уаҳа анс-арс ҳәа акәымкәа, Алмас имахәар ааикын, егьи ауадахь дныҩнеигалеит.
Ҿымҭ-ԥсымшьа ауаа игылаз оумашәа ибаны аҳақьыми Алмаси инарышьклаԥшит.
– Аусқәа рацәак иҽеим. Ахә дыӷәӷәоуп. Ԥсыхәа ахьынӡамоу ашьа лылаҵатәуп. Уара уқәыԥшуп, ушьа узлыҭозар, бзиан, – иҳәеит аҳақьым.
– Сара усмеигӡан, амала ԥсыхәа амазар деиқәырха, абааԥс, – иҳәагәышьеит Алмасгьы.
Аҳақьым Алмас ишьа илхны Мадина илылеиҵеит.
Баша ирҳәоит акәымзар, дад, ауаҩытәыҩса ичамҩахә ыҟазар, дганы Тым итыша дҭоужьыргьы акымзарак ихьуам. Убри инаркны агәра згеит агәаҟразы ауаҩы акгьы шимыхьуа. Ҵабыргуп, «зых иахәаз, анцәагь дихәоит» – рҳәоит, ацхыраарагьы ыҟахымкәа, ишԥа, аха зегь џьалуп. Ауаҩы иуахҭа мааицзар, дахьугалакгьы дманшәалахоит. Изхысҳәааз, Мадина лоуп. Ҵоуп, акыр дгәаҟит, аха дацәынхагәышьеит.
…Мадина лҩымыз анаанҵәа ллабақәа нкалԥсан, днеи-ааиуа далагеит. Ус-ус хәыҷы-хәыҷла лыԥштәы ааиуа, анкьатәи лшьара днықәлеит.
Алмаси Мадинеи, раԥхьа изқәымгәыӷуаз шрыҵалаз еиԥш, изқәымгәыӷуаз агәырӷьарагьы рԥеиԥшхеит. Мадина деибга-дызҩыда, лыхәра џьара кьылк, грак лзыннамыжьӡакәа, анкьеиԥш дышкьа-шкьо данаақәгыла, жәамш реиҳа бжьамҵакәа ирҿыцны рыҿҳәара еиҭаԥырҵәеит. Урҭ рынасыԥ уажәшьҭа рнапы иакын, ргәырӷьара ҵҩадан. Уи амш иахьагьы-уахагьы иазыԥшын.
...Мадина ахы анлықәшәа инаркны, Алмаси Мадинеи рҭаацәа раб дышьны рыхәда дахшьызшәа, рыҳаидеи ыҟамкәа, иӡыхь-ԥсыхьха иааҟалеит.
Иаалырҟьаны аҩҭаацәарак рҟазшьа шырыԥсахыз, дара рзы ишыхьшәашәахаз рбон Мадинеи Алмаси, аха изқәырҵарыз рыздыруамызт. Аҵыхәтәан, ишнеи-шнеиуаз, изыхдырҟьаз ҳәа аӡәымзар аӡәы акы изымдыруа, иара Кьаӷәса насыԥдеи Хмыҷи аалаган, рыҷкәыни рыӡӷаби рынасыԥ аиҵаҟьара напы адыркит.
Ҽнак, Хмыҷ иҷкәын Алмас ауаҩы диниҵеит, абри еиԥш иҟаз иажәахә, илымҳа аҟынӡа инеигарц:
«Дад, сара ишудыруа еиԥш, сыжәлазаҵәуп, сагьабиԥазаҵәуп. Сан исыцлыхшаз сашьа дыҟам, саҳәшьа дыҟам. Сыҵәҩан ашьапы змырӡша ҳәа, сзықәгәыӷуа уара аӡә заҵәык уоуп. Сыц укылакны усааӡеит. Уара уоуп сыҟазар сызбаша, сыԥсыр сзырҽеиша – уажәгьы уашьҭангьы гәыӷырҭас исымоу.
Иԥшӡам, иманшәалам, аби аԥеи рыбжьара абри аӡбахә алацәажәара, аха уаҳа ҟазшьа амамшәа збоит.
Акыр ҵуеит сара Анцәа сиҳәоижьҭеи, шәарҭ шәыбжьара гәаԥхеибашьарак Анцәа ишәыбжьеимгаларц азы. Анцәа сиҳәон, избанзар, ҳара жәытә-натә аахыс еишьара-еиҳәшьара ҳаибаргоит. Ҳабацәа-рабацәа инадыркны ҳарҭ аҩ-жәлантәык иҳахшаз шеибамгара ҳәа, инеилагыланы ҭоуба рухьан. Абри абас ишыҟаз иахьа уажәраанӡа уара иуздыруамызт сара схарала. Убриазы аара ӷәӷәаны схы-сыԥсы иамаздоит ԥсраҽнынӡа.
Шәҩыџьагьы шәхәыҷра инаркны шәдура аҟынӡа, ҳара шәзыхшаз ҳшәеигәырӷьаны ҳаԥсуан, иашьаки иаҳәшьаки реиԥш шәахьеицтәоз, шәахьеицгылоз, ҳаҭыр ахьшәықәибаҵоз. Аха ҳааиуа, ҳааиуа ҳахьааҭагылаз, ҳара – шәҭаацәа ҳашшәықәгәыӷуаз еиԥш акәымкәа, шәеибабара даҽаџьара ахы архошәа збоит.
Ҳара ҳажәлазаҵәқәоуп, аха аханатә аахыс ҳашьҭамҭаҿы «ԥу» ззырҳәаша аус аӡәгьы иныҟәимгацызт. Ҳхы пату ақәҵо, ҳаԥс пату ақәҵо ус ҳааиуан. Шәара шәҩыџьа шәганахьала агәаанагара исымоу иашазар, маҳагьарахоит ҳәа исыԥхьаӡоит. Ҳҩыжәлантәыкгьы ҳаԥсыр ҳазҵәыуаша ҳанеихьшь-ааихьшь ҳабзиара иалагәырӷьарым, ҳџьабара иалатәарым, иалагыларым. Аӡә иеишәа аԥынҵа ҳзықәымчо, ҳақәирчаӡаргьы, иаҳцәынхаз ҳхәыцха алақәаҵәҟьа ирымфарцазы, аџьыкахәыԥхь
алаԥсаны ирырҭар, иахыҵны ицо, аҿахаан еиҭарҳәо ҳҩыжәлантәык ирхымӡаауа ирыххалап.
Узыхшаз уани уаби урызхәыцуазар, уааӡара-хьчара уқәумырӡуазар, абри аус аҿы умҩашьарц азы суҳәоит. Ус акәымкәа, абарҭ уасиаҭҵас иузынасыцҳаз сажәақәа урыӷрагыланы, уара утәала уанныҟәа, уареи сареи абра-ԥара ԥсраҽнынӡа ишаҳзеилам абри агәра ганы уҟазааит.
– Аиеи, дад, ауаҩытәыҩса иқәӡаара анааилак, ус ак ҟалап, анс ак ҟалап, нас ишԥа... Уанаџьалбеит, ианугәамԥхалак, ауаҩы насыԥда зынӡа ушԥааизыӷьашкӡои, злыԥха ҳаура! – иҳәан, илақәа нҵакны, нырцәтәи ахәы инадирхалт.
...Аҭаҳмада сахьихәаԥшуаз, гәаныла сизҵаауан, урҭ рлахьынҵа иахькылнагоз ирласны издырыр сҭахын, аха аҭаҳмада дыццакӡомызт. Уи уажәгьы ахәы даҿаԥшуан. Иԥырхагахара сзыгәаӷьуамызт.
...Сыԥшын.
– Хмыҷи Кьаӷәсеи абри аус аҵыхәала инеидтәаланы иҟарҵаша ируша заа иалацәажәахьазар акәхарын, – дналагеит аҭаҳмада аҵыхәтәан. – Хмыҷ абас Алмас ауаҩы даниниҵа аҽныҵәҟьа, Кьаӷәсагьы ауаҩы дишьҭит, зныкымкәа-ҩынтәымкәа иӡӷаб лзыҳәан ауаа инызҵахьаз, Анышәцҳахә ақыҭан инхоз Абзагә Амаба ишҟа. Идәықәиҵаз, Абзагә иеиҳәеит Кьаӷәса иӡӷаб лыҭира дшақәшаҳаҭхаз. Абригьы-абригьы аамҭазы иҭацаагацәа иманы даннеиша, дахьнеиша уҳәа, аҿҳәарагьы наиаҳәаны ацҳаражәҳәаҩ дхынҳәит.
Алмас иаб изынеицҳаз знык-шьыра дашьит. Аҽны шьыбжьон зхы ԥҽны избаз диҩызахан, ииура-ииҳәара изымдыруа даанхеит.
«Аԥсы гәырҩа еиҳа, абза гәырҩа еицәоуп» шырҳәо еиԥш, дад, каҳада-ԥҽыда, ԥсыда-ӡыда, игәамхәуаз наиҵалан, днаганы ҩ-мцак рыгәҭаҵәҟьа днадыргылеит Алмас. Акы, дхәыҷы аахыс иԥсы аҩҭкаара еиԥш бзиа иибоз аӡӷаб лныжьра еиҳа, ила иамбо, иҿы иамбо, заа диасыр хара-џьара иеиӷьишьон. Уи иара изыҳәан ҟазшьа змамыз усын. Ҩбагьы, акәтаӷь ацәа дылкәкәааны дзааӡаз иани иаби рҿы аԥҽра, иара изыҳәан шьашәаран, насгьы, иаб иҳәан еиԥш, дыԥсыр лаӷырӡ изказыԥсараны иҟаз зегьы «ԥу» изырҳәаҵәҟьозар акәхарын.
Аухантәарак абарҭ шеидихәыцлоз, ашарагьы адәы инықәлеит. Аха абри-абри ами ҳәа, акаҿы дзазкылымсит Алмас.
Алмаси Мадинеи мышкы иааибамбар ззымчҳауаз, рыблақәа неиқәымԥшӡакәа мчыбжьы наҟьак нҭакәкәа инҵәеит. Убри инаркны аҩҭаацәаракгьы дара ирышьклаԥшуа иалагеит. Есиҟарҵалакгьы урҭ реиқәшәара дырманшәаломызт.
Амаӡа егьа имаӡазаргьы, знык аӡәы иҿы инҭшәаз, ҵәахышьа амаӡам. Хмыҷи Кьаӷәсеи ргәы иҭаркыз аус аҵыхәала Мадина егьлыздырӡомызт. Аха аҵыхәтәан, Мадина дзыхшаз, лхы аҟара бзиа илбоз лаб гәакьа инапала лынасыԥ аҟәараҩа ишылаиршәуаз, илур–хаала, мамзар – мчыла диҭирц, Анышәцҳахә ақыҭан инхоз Абзагә Амаба иахь ауаҩы дшишьҭыз. Аҭацаагацәа иманы уаҵәашьҭахь ауха лгаразы иаараны ишыҟоу, инаркны, зегьы-зегьы Алмас иҩыза ҷкәынак иҿала Мадина адырра лиҭеит. Инеиз аҷкәын ила иеилылкааит Хмыҷ Алмас изынеицҳаз ажәақәагьы. Абарҭқәа зегьы рышьҭахь, Мадина дшыҟаларыз атәы ҿыки-бзыки ҳәашьас ирымоузеи, дад.
Ирҳәоит ауаҩы даниуа х-насыԥк ицыршоит ҳәа. Даниуа, аҭаацәара даналанагало, идунеи аниԥсахуа. Знык ауаҩытәыҩса иԥсҭазаараҿы аҭаацәара даналанагало дҩашьар, изыхҟьа-ԥҟьалакгьы, иара ихатәы, иара ихала аӡбашьа дақәымшәакәа имҩахҟьаз, насыԥк ицәыӡит, уаҳа рҽеишьагьы аманы изыҟалаӡом.
Убас рыхьит Алмаси Мадинеи. Ишьахәуп, рҭаацәа ирҭахымзааит урҭ реинасыԥхара, аха жьи-напхи еиҟәызххьадаз, дара ргәы иҭаркыз нарыгӡандаз. Усҟан азы рҭаацәа ааҟьаԥ-чаԥыргьы, усгьы ԥсраҽнынӡа изеилыҵрымызт. Мышкы зны аалым-џьлым ҳәа, ак ҟамлаӡазшәа иааидтәаларын. Аха «чан мча, хәҷышьҭахь ча» ҳәа ушьҭа иуҳәеит ҳәа, изхәарҭагәышьоузеи.
Зегьы аамҭалоуп, дад, зегьы аамҭала. Ацәҳаргьы ацәа анахыҵуа ауп ианахыхтәу, акәымзар, нас... знык ииасыз, ажәҩан аеҵәа кыдуԥааргьы хнырҳәышьа амаӡам, аха игәыҭшьаага-гәырмаҷгаха, уҟанаҵ ихьанҭыџьӡа угәаҵа инҭаҳауеит.
Мадинеи Алмаси егьа рундазгьы изыхшаз рҳәатәы изахымԥеит.
Мадина лҭацаагацәа уаҵәуха иаараны еиԥш, иахьа, Кьаӷәса уаха сзыхынҳәуам ҳәа нараҳәаны, уск аҵыхәала архаҟа дылбааит.
Мадина шьыжьы аахыс лгәы алаҟа, лхы алаҟа ахьыр-хьырҳәа дыччо, дгәырӷьаҵәа аҽнынтәарак аҩнқәа дрыҩнагьежьны еиллыргеит, дыӡәӡәеит дыҳәҳәеит. Ари лан иахьылбоз мҵәыжәҩада дзыԥыруамызт акәымзар, уаҳа егьлыгмызт.
– Ди, уаха снапала ӡык бықәсҭәар сҭахуп, – анылҳәа Мадина, ан лыԥсы аҩҭкаарагьы уи ауакәхымыз, дынҭартәаны дылкәабазаап, дгәыдкыла-хыдкыла, днаган дшьашьаӡа днышьҭалҵазаап.
...Арбаӷьқәа аккаҳәа ианааиларыԥсоз, ашамҭазы агәақьҳәа ахысыбжь аҵх иналҩит. Лан ажәымҭацәгьа илыхьыз-илзааз лзымдыруа дныҩнаҵәаан, деихьыс-еиԥысуа лыԥҳа дналхаххит, аха дабаҟахыз, ҳаӷа имшхара лыхәда хьхәхәа ацәырҭаӷәы деиҵыхны дықәын.
Мадина лан лыцәа аԥсымҭазаргьы, лыцәа аԥсымҭоуп анылгәахәуаз, заа ирхианы лыхчы иаҵалҵахьаз лаб икәтыц кьарахә ааҵылхын, абас ҟалҵеит, дад.
Мадина лхы-лыԥсы аҟара илҭахыз димҭакәа, ахаан лгәы ззымцацыз ауаҩы дицымцар ада ԥсыхәа шамамыз анеилылкаа: Сара сзыҳәан гәырҩамзар гәырӷьара, зҵам аԥсҭазара ԥсраҽнынӡа игәырҩаго, агага еиԥш адунеи сықәзар аҵкыс, лҳәазар акәхап, Алмас дымбаӡакәа, ажәакгьы убри аҵыхәала инеибымҳәаӡакәа, лиеҵәахә цқьа имшәыцкәан, гаӡарала лдунеи лхы аԥырылгеит.
Раԥхьа лылацәа анаахылт илбаз, убри нахыс лхы-лыԥсы иалаз, лгәы ҟазҵоз, лхы ҟазҵоз, дзырччоз, дзырҵәыуоз, гәыӷырҭас илымаз, лыԥсҭазара зырлашоз, мшы-мыхәла иххаӡа лгәаҵа иҭаԥхоз лынасыԥ ацәашьы, ашамҭазы лынарцә гәашә дныларгыланы, лыхраҭ мҩа шарлашоз мацара, аҵх лашьца иналакьаҭа ицеит, дад.
Акаамеҭ ззыҟалаз, Хмыҷ дназлаз, лани лаби рымала рҽырзымшьуа иаақәхеит.
Абри аҩыза ахамышҭыхә аныҟала ашьҭахь, ацәгьеи абзиеи акырқәа ирыднагалақәахьаз ақыҭантәи абыргцәа аҟазацәа иахьагьы-уахагьы Кьаӷәса иҩны итәаны ирабжьо иалагеит.
Дара реиԥш, ари аҩыза моу, иеицәоу иақәшәақәахьоугьы шыҟоу, аха агәырҩа рхы шарымҭаз. Уаҩытәыҩсак иҟны иҟамлацыз ҳзыҟалеит ҳәа, рхы шыдмырччархәша, аӷа игәырԥса шрықәдмыршәаша уҳәа, иааҟәымҵӡакәа алшықәсанык абри иаҿын. Аха Мадина лан, аханатә аахыс зегьы зхараз дара шракәыз, рнапала рыҵәҩан шьапы шыҵырхыз, рымала ржьы шырфаз – абарҭ зегьы неидхәыцло, есышьыжь есыхәылбыҽха аламгәа аԥа ҭшьаауа, лыӡӷаб лнышәынҭраҿы аккаҳәа амыткәма шылҳәоз мацара, лгәырҩа лҽылзаалымхӡакәа, Мадина лышықәс анаанҵәоз, дынкаҳан дыԥсит.
Абри ашьҭахь Кьаӷәса егьа ихы никыларц далагазаргьы, алуажә еиԥш, дууаӡа иҩны данааҩнаха, хәыҷыхәыҷла агәырҩа датәнатәит, дҵыкәкәеит, игәы бжьысит. Анкьеиԥш ичча-ихәмар, инеи-ааи гәырӡ-шашәаӡ иныбжьахәашеит.
Кьаӷәса иӡӷаби иԥҳәыси анышә иеиҭеижьҭеи акыр ҵит. Аха игәырҩа мшаҽны еиԥш, уахгьы-ҽынгьы аҽарӷәӷәон...
Ҽнак, шьхацан, Кьаӷәса иҿы дааит иҭынхак, Кьаӷәса ашьха дигарц.
«Ҳауак уфап, узышьцылоу ашьхатәыла унықәԥш-аақәыԥшып, ухы-угәы ухашҭып», – иҳәеит уи ауаҩ. Аха Кьаӷәса, уашьҭа сара сышьхацара нышәуп иҳәан, имуӡарц иақәикит, аха – егьигьы имузт, дақәиршаҳаҭын, ашьха диман дцеит.
...Шьыбжьышьҭахьк, аҭыԥ аҿы зынӡа игәырҩа дахәаҽуашәа аниба, дындәылҵын, дахьнықәлаз, ихы иазиуу, машәырхоу иахьагьы аӡәгьы акы изымдырӡо ахра дагеит, ибаҩ-ишаҩгьы рзымԥшааит.
Убарҭқәа зегьы рышьҭахь, Хмыҷ дыԥсымкәа дыбзамкәа ҳамҭак дыҟан, аха лассы-лассы ачымазарақәа дыхҭаркуа рҿаархан, уахык зынӡа аԥсрахьы ихы ирхеит. Егьа умҳәан, дҟәышымзи, дад, ихы дақәымгәыӷуашәа аниба, Алмас дааиԥхьан абас иеиҳәеит:
– Дад, Алмас, сара ушьҭа сыҿҳәара ааигәахеит, егьшсызмырҽеиуа збоит. Сыԥсы шҭоу иуасҳәарц сҭахуп, уара уҟынтәи сара агәнаҳара исыду хыхшьа сымамкәа, сынарцә гәашә ишҭазгало. Аха иара уахьгьы акрыҟан иҟазар, уан рыцҳагьы сналышьҭуам. Убри агәнаҳазы џьаҳаным ацәаршы ахәараҳәа иахьеилашуа сҭарблып. Уахь сзықәшәалакгьы сақәшәааит, амала уара саҭоумҵан. Ҵоуп, уара уҟынтәи сара исықәнамго егьыҟаӡам, аха ауаа рҟынтә ахьӡи-ахьмыӡӷи урызхәыцны, сықәлацәа сдырҵәыуа, сырҽеины сымҩа сықәҵа. Убри анаҩс, иахьа узаасыԥхьаз ахаҭаҵәҟьа уасҳәарц сҭахуп.
Уара усҟан аарла хәы-шықәса ухыҵуан. Мадина хлаҳәада дыӡҟны дгаран. Мыш мыждак аҽны, шьыжьымҭанк,
Кьаӷәса сиҭааит уара ухьӡала. Мадина лааӡарҭа саҳәарц. Шәҩеидасыр, ларгьы уаргьы шәеинасыԥхарц. Кьаӷәса сҿы ԥымҽкәа, дысзыразхеит. Убасҟан адунеи азна сгәырӷьан, Мадина лгара снахагылан, сныҳәа-ныԥхьаны, амаалықь лгара сҿаҟәеит.
Шәара шәхы жәдыруа шәаныҟала инаркны, шәааицрымшәаӡакәа шәеицын, шәааибамбаргьы жәуӡомызт. Уи ҳара иахьаабоз, иҳанмырԥшӡакәа, иаҳзымшаԥшаран. Ус-ус шәҩеидасит. Шәынасыԥ ҳалагәырӷьарц егьҳагымкәа, амҟәыл ҳазкаҳаит...
Иахьа уажәраанӡа абри атәы, ԥсы зхоу аӡәгьы издыруамызт. Издыруаз ииаӡаахьеит. Иахаану, инханы иҟоу сара аӡә заҵәык соуп. Абри амаӡа сара исыцԥсыр сҭахым. Мадинагьы уаргьы шәыҩҭаацәарак иеиқәшаҳаҭны мышкызны шәынасыԥ шыршахьаз, дара рнапалагьы шәынасыԥ шырфаз, абри удыруазар сҭахын, дад. Абри сгәы иҵхон, сартәомызт, саргыломызт. Ушьҭа сгәы сырҭынчит. Уашьҭатәи сыԥсра ԥсроуп ҳәа исыԥхьаӡом, – иҳәан, ԥсы злаӡамыз инапы ҵыс-ҵысуа, иаԥхьа иқәтәаз Алмас инапы неиԥхьишьшьаан, илацәақәа неиқәиԥсеит.
Урҭ зегьы рхы аԥырыргеит иҭынчуп. Илыбаргәузеи Мадинагьы. Лдунеи дықәнаҵ шьац змырҟьацыцыз, акәтыҵәҟьа рыцҳашьаны ахәы алзмыршәацыз, аҳәыҳә иаҩызаз аԥҳәызба, акрыҟазар, амаалықьцәа рымҵәыжәҩа дыҵакны, ажәҩан ахь дхаргаларын. Лтәарҭагьы зтәарҭада, лгыларҭагьы згыларҭада. Амала, абзацәагьы ирҭахымкәа, аԥсцәагьы дрымго амзажә еиԥш, цәгьамга ҳәа, зегь злаӡо адунеи иқәхаз, иара Алмас лахьынҵацәгьа иоуп акәымзар.
Алмас иахьагьы дыҟоуп, дад. Иаб Хмыҷ иқәацә ашә нартны лҩаҵәк неишьҭлоит. Абри ахәы аҟынтәи уи алҩаҵә збо, абра иҟалахьоу аҟалаа иахаанымзаргьы, аӡбахә заҳахьоу амҩасцәа аангыланы: «Ҳаи, рхыдара
азыҳәан, ҩ-ҭаацәарак шԥақьаԥҭахеи ажәрацәгьақәа» ҳәа, – аҵанӡа иаақәыԥсычҳаны рымҩа еиҭанықәлоит.
Аиеи, дад, қьаԥҭами нас, қьаԥҭоуп, Хмыҷ инхарагьы, қьаԥҭак аҵкыс излеиӷьузеи.
Ианаашалак, Алмас илаба иҽанҵаны, агага еиԥш, дгиуа абарҭ ахәқәа рахь даақәлалоит. Алашьцара иааимнахаанӡа дгәыԥшаа-хыԥшаауа, ақьаԥҭа иххалаз алазаҵә еиԥш, абри ақьаԥҭа дықәтәоуп. Уаҳа дахьынаԥш-ааԥшлак, ишьҭахьгьы иаԥхьагьы аӡықәыршоуп. Акы заҵәык, нахьхьинтәи аҵлаш амҵа зызқәа аҭыԥ ылху Мадина лыбаҩ-лышаҩ шҵыҭәахахьоугьы иахьагьы гәыжьжьагас имоуп. Анышәынҭра агәы дықәтәаны изхара длацәажәоит. Уи иахьагьы мшаҽны еиԥш, бзиа дибоит. Мадина лдунеи анылыԥсахыз амш инаркны, Алмас иԥсҭазара зегьы лара илымеидеит. Аҭаацәарагьы даламлакәа, иҿара зегьы ниаӡаа ицеит.
Уара, дад, макьана ашьац ԥшқа уаҩызоуп, иужәша аӡыхь ахы амырхәыхәыц. Уԥсҭазараҿы уманшәалахааит... Уареи сареи уажәшьҭа уаҳа ҳаибамбозар акәхап, аха егьаурым. Сара схәы сфахьеит, схәы згахьеит. Ушьҭа ари анышә саҵҩахеит ҳәа рацәак ихьаам. Амала, уара умҩаҿы, иухәашеи иуԥырхагахашеи иуԥыло макьана ирацәоуп. Умыццаклан, дад. Уахьыҟазаалак ацәгьа угәы иҭоумкын. Иузыразым ауаҩы уивс, уфеида иҿоумҵан. Ауаҩыраз изы уаргьы уразыз. Аиҳабы уизыӡырҩ, аиҵбы уизхәыц. Амала, хазыс-ԥсазыс ҳәа аҭаацәара уҽалоугаларц угәы ианҭоукуа аамҭазы, егьаҩ егьа рҳәаргьы аӡәгьы уизымхәыцкәа, уара ухы-уԥсы иалнахыз, уара ухаԥышәала даага. Уабацәа инрыжьыз ақьабз бзиақәа коумыжьын, иумырӡын, амала иҽеим, унасыԥ иаԥырхагоу кажь иумшаҭан, абри ухоумыршҭын, дад.
Аиеи, дад, аиеи, Анцәа уирманшәалааит, сара абас хәыц еиқәаҵәа сыламыршәкәа сҟәашӡа сзыршлаз.
Аҭаҳмада ацәажәара дааҟәыҵын, абжьааԥны еиԥш, ҩаԥхьа илымҳа инапы надикылеит, аха ажәак мҳәаӡакәа, еиҭа неирҟәын, ишьамхы инықәҵаны дынкахәыцит.
Сара маҷӡак иадамзаргьы сааҳәыцы-мыцыр ҳәа сшәон, сшәон, избанзар, аҭаҳмада иажәабжь саашьҭԥааны, сара сзы иҿыцыз дунеикаҿы снаган саргылахьан. Саргьы суаҩын, аха уи адунеи аҿы избоз ауаа сара зынӡак среиԥшӡамызт. Сара сдунеи зынӡак ихазын. Дара ртәы аасҭа, сара сдунеи иқәыз ауаагьы, иара адунеи ахаҭагьы рҽырыԥсахӡахьан. Уажә даҽа жәҩан ҿыцк аҟынтәи сынкаԥрызшәа, ҿымҭӡакәа иџьашьаны избоз срыхәаԥшуан. Егьрыцҳасшьон, егьрыцҳасшьомызт. Зны среилаҳауан, зны исцәымыӷхон, иаазбоз ауаа снарылаԥшны ианеилыскаалак, урҭ зегьы рыцәгьеи рыбзиеи шеиҟараз агәра згон. Аха срыхәаԥшлар, сырзыӡырҩлар сҭахын. Дара ртәала ахьӡи-ахьмыӡӷи, ақьабзи ишахәаԥшуаз ишеилыркаауаз иҵегь издырыр сҭахын. Убри аҟынтә сахьтәаз сҵысыр ҳәа сшәон. Сааҵысыр, абри аҭаҳмада иабацәа рдунеи иқәу ауаагьы, иара, адунеи ахаҭагьы сылаԥш иныҵшәаны, ӡшәахҵас иныҵаба ицар алшон. Сара цқьа еилыскаарц сҭахын зыҷкәыни зыӡӷаби шысабицәаз рразҟы зшахьаз Хмыҷи Кьаӷәсеи рҿаҳәатәы аҟалара ианалага, рҳәахьа мап ацәкны, ирыхшаз изырҿагылаз, урҭ рынасыԥ рнапала изырхәаҽыз. Убри аҵыхәала, еишәара-еиҵараха ганкахьы игылаз ҩыџьа ахацәа сразҵаарц сҿынасхеит, аха исзымгәаӷьыкәа сцәа сааҭаӡыӡеит. Адунеигьы, сыбла ихгылаз ауаагьы слаԥшҵашәарақәа ныҵаба ицеит.
Аҭаҳмада иҭаҭынжәга ацәымса амца аркны иахеиҵахьан.
Иара абыржәгьы сгәы иааҭыхеит абри азҵаара: Хмыҷи Кьаӷәсеи ирыхшаз рынасыԥ иаалырҟьаны мап зацәыркыз азҵаара...
Аҵыхәтәан сагьизҵааит аҭаҳмада.
– Аа, Хмыҷи Кьаӷәсеи ахәашабгақәа рхәыҷқәа зыхдырҟьаз даҽакӡоуп, дад, – иҳәан, ҩаԥхьа ацәажәара дналагеит аҭаҳмада.
Аԥхьа ишысҳәаз еиԥш, Мадина қәрахьымӡа ахы анлықәшәа, иеигәныҩны, ауа аҭынха еизеит. Хмыҷи Кьаӷәсеи усгьы уа иҟагәышьан.
Алмас ахәшәтәҩы диманы данааи, Мадина ашьалабара даҿын. Абри аҳақьым мыжда Алмас ишьа анилихуази, Мадина ианлылаиҵози, зегьы ирбеит. Кьаӷәсеи Хмыҷи уи рыблаҵәҟьа иамбеит, аха: «Ахәра аҭыԥ ӷьаргьы, абызҭыԥ ӷьаӡом», – рымҳәои, дад, абри бызганы ианаарыларҵа, Хмыҷи Кьаӷәсеи ирмаҳакәа ҟалозма «Аҳақьым Алмас ишьа илхны илылеимҵар, шә-ԥсык лхазаргьы ԥсык лхахомызт. Аҳақьыми Алмаси рыԥсы лхоуп Мадина. Хмыҷрааи Кьаӷәсарааи иаагылазаргьы бзиа еибабон, аха уажәшьҭа зынӡа дала-шьала еилахәхеит. Мадинеи Алмаси ршьа еиларҵеит. Ешьеи еҳәшьеи ракәхеит», – рҳәеит. Убригьы азмырхакәа, Мадина дангыла, Кьаӷәса ииҭахыз дызҭахыз иҩны инеины:
«Кьаӷәса Анцәа иџьшьоуп, уразра ухьӡеит. Уԥҳа деибга-деизҩыда анцәа дузеиқәирхеит. Ԥҳа заҵәык слыхәаԥшуеит шуҳәоз, ушьҭа аԥагьы дуоуит» ҳәа, – идныҳәалара иалагеит.
Хмыҷ иакәзаргьы: «ԥҳа дурҳаит, лхы абзиарашақә Мадина амшразы ахы лықәшәон. Аԥсҵәыуаҩ анцәа дуиҭеит, Хмыҷ, уԥагьы уԥҳагьы рыхирра убааит. Анцәа ишәаҭәеишьаз шьала шәеилахәра нагӡара амазааит» ҳәа, – Хмыҷгьы хазы илымҳа аҭшьаара иаҿын.
Абарҭқәа зегьы рышьҭахь Алмаси Мадинеи реибагара, Хмыҷи Кьаӷәсеи маҳагьараны, жәлахыхраны ирыԥхьаӡеит. Убри аҟынтә, инеидтәалан, реиуара рҳәаргьы, реибаҭахра рҳәаргьы, аныха, аҭоуба рҳәаргьы, аҿарԥақәа наҭаны
рынхара-рынҵыра қьаԥҭажәыртәит. Абри ауп, дад, Алмаси Мадинеи рлахьынҵацәгьара зыхҟьаз.
Аҭаҳмада иажәабжь далган, ихы дааҩахан, илахь неиҵыхны ажәҩан днаҵаԥшит. Иаалырҟьаны ажәҩан иааҵеибаҳәаз аԥҭа црышқәа асар реиԥш, еилашьшьы жәҩангәы иҵеибаҳәа ашьхарахь ацара иаҿын.
– Ааи, анаџьалбеит, анаџьалбеит... – даақәыԥсычҳан, иблақәа ԥшаауа ишнеиуаз, нырцәтәи ахәы илаԥш иааҵиган, ииаҵәҟаҟараӡа аҵлара иларшәыз адәҳәыԥш иблақәа нарыдхалт. Игәнигон риашашьа змамыз игха, игәырҩон иара изымгәаӷьреи, игәшаҭареи ирыхҟьаны ахааназы аҟәараҩа ицәылашәаз инасыԥ. Дыԥшуан, аха ицахьан, ицаӡахьан хнырҳәышьа змамыз Алмас иҿара.
– Аиеи, дад, уашьҭақәа ишыҟоу сыздырам, аха аихаӡгылареи агәеибабылреи ҳауаажәлар аханатә аахысгьы ирымагәышьан. Рыламыси рыуаҩреи ракәӡан нцәахәыси ныхақәраси ирымаз, – иҳәан, сажәа саналга, иаасымидеит аҭаҳмада. Уи исахьахәыра мҩашьахуа иахьагьы сыбла ихгылоуп. Аӡшәах еиԥш иҟәашккараӡа ихыҽҽоз иԥаҵа шлақәа, ихәда иныҵаԥсон. Иара излеиҳәаз ала, шәи-жәаҩа шықәса ашә-гәашә днылагылахьан. Дтәан уи, ашҭа ԥшӡа еихшәа-еиӡшәа, агәҭаҵәҟьа нылкааны игылаз аҵәаҵла ашәшьыраҿы. Дтәан уи ишьамхы еиқәыршәны. Илабашьа амҳасҭа инацәа ду нҭаршәны иԥышьҵаргәан.
– Аҳаҭыри апатуи рыӡбахә узлацәажәоз ауп исгәалазыршәаз, дад, мышкызны сабду иҳәамҭоу абри ажәабжь хәыҷ. Сеидроу, аҵареи амцреи ахьынӡаҟоу, исаҳаз ҳәа исеиҳәаз ауп, иара дыржьазар, уаргьы узжьеит. – Аҭаҳмада ииҳәарц ииҭахыз ажәабжь, ҳәан-ҳәахла иахьиаҳаз, уи ахҭыс аргама ибла иахьамбаз, дахьахаанмыз, амц иамхасаҳәар ҳәа дышшәоз, иажәабжь аҳәара дналагеит.
– Аӡын агәҭан зырҳәаҵәҟьоз акәзаарын. Акы сааннакылап хәа згәы иаанамгоз аԥсуа хаҵа еибага ҟаимаҭк, ишәаҩақәа ишьаҵаны, дказцах здыруада, нхыҵынтә ашьхақәа ԥыҟҟаны даауан. Амҩан амшцәгьа бааԥс ихьӡеит. Қәа еицәа қәа ауит, сы еицәа асы ауит. Ҳаи, ахьмыӡӷ згома, ажәла нҵәеит иҳәаратәы аҟынӡа днанагеит. Асыҭәҳәа ила ҭнахуан. Дахьцо-дахьаауа ҳәа ак имбо, ахра агәыҵәҟьа дықәнакит. Иааихыггап игәахәын, ԥшьба-хәба ҿы зҭыҵуаз ԥса хаҩаӡарак амҵа ҳамҭак иҽныҵеикит. Дук мырҵыкәа, аӷныжәҩангьы ааихыжьжьан, иқәчыз анаҟәоугьы нхыҵит. Уигьы Анцәа иуџьшьоуп иҳәан, дышзахәоз амҩа дықәлазаап. Шьыжьы аахыс дныҟәон. Џьара хкыдкыларҭак сеиӡар, сыԥсгьы ааиҭаскып, акгьы снацҳап ҳәа, игәаҵа инҭиҳәаан, дааҭгылеит. «Аџьма имԥсыша амаҵә азылаҟәуеит», – шырҳәо еиԥш, данынаԥш, рацәак ихарамкәа, еишьылӡа лҩаҵәк шҩеиуаз илаԥш иныҵашәеит. Раԥхьашәа илаԥшҵашәара агәра изымгазт, ҽеишәа иблақәа инапы нарԥыракны дыԥшит. Убасҟан ауп имҩашьахуа агәра анига, аҩшьхак рыбжьара алҩаҵә шҩеиуаз. Абри алҩаҵә ҩазышьҭуа, дшәарыцаҩхап, мамзаргьы хьыӡрацарантәи ихынҳәыз шьоук ракәхап ҟаиҵеит. Нас ишәаҩақәа иҽынарынҵаны, уахь иҿынеихеит. Рацәак мырҵыкәа, алҩаҵә ахьҩеиуаз днадгылт. Аха абри амҩасҩы раԥхьатәи игәаанагара дажьеит. Уи алҩаҵә лазышьҭуаз дагьшәарыцаҩымызт, дагьхьыӡрацаҩымызт, зуаҩыбжарахь инеихьаз, зых иақәгәыӷны ашьха иԥыжәаз аӡә иакәын. Хәба-фба ҿы зҭыҵуаз аԥса хауара ду амҵа, аҟәараш еиԥш еилаӷәаа, аџьмақәа аӷәапаҳәа ижаҳәо иҵатәан. Раԥхьашәа абри оумашәа ибеит. «Ианаџьалбеит, аӡын ашәырҵаазы, зыраху зманы ашьха аӷыжәара згәыӷьыз ауаҩы гәаҟрас имази?», – ааигәахәт. Аха уаҳа иҽеиламырхакәа:
– Уа убзаҳәит, бза хоуцалт, – иҳәан, аҭыԥ дныҵагылт, амҩасҩы.
Шәымҭақәак аҭак имаҳаӡеит. Ашьҭахь, зныкыршәа, аҭыԥ дааҵыҵит, аихы лабеиԥш, аҭыԥ хыла иҵзыԥссоз, зышлеи зықәи еиҟарахахьаз хаҵак. Аха иахьатәи ауеи бааԥс зыхганы, ашьхатәыла иҭааз асас дагьџьеимшьеит, дагьимеигәырӷьацәеит. Иаб дышьны ихәда дахшьызшәа, днеиԥылан:
– Бзиа убааит, дад, бзиа умышхааит, уааи, арахь! – иҳәеит иажәақәа ӡыхь-ԥсыхьха. Иаргьы аԥшәма днаишьҭагылан, аҭыԥ иныҵалеит.
Асас аԥшәма иҟазшьа оумашәа ишибазгьы, аҭыԥ ианныҵала, аамҭацк иналагӡаны, зегь илаԥш иныҵигеит. Акәазҭхара аханыҵәҟьа аҭамҳа еиҿажьын. Шәы-рҩа мацарала алҩа иалакнаҳаз ачалтқәа хҽуан. Еиуеиԥшымыз абҟәылқәа еихык-еиҵык игылан. Ажәакала, ҿыки-бзыки иаанагоз фатәы-жәтәы ҳәа иҟамыз егьыҟамызт. Аха зегь рылымкаа иџьеишьеит, ахәара-хәараҳәа ишуа аҽҳәа иҽҳәагылаз аҟәџьал. «Анцәа имчала, иифаша-иижәша зегь ыҟоуп, ашьха ахаҩаӡараҿ, аҟәыд жәны имфар ада ԥсыхәа имамкәа дзықәшәазеи рыцҳарас?» ҳәа, ааихәыцит. Аха, иҩашьангьы, иааиԥшнымҵаӡакәа, ахәышҭаара ахаҿы игылаз ақды хсаха днықәтәеит.
Ахьча исас уаҳа диламцәажәаӡакәа, ашьшьыҳәа дныҵыҵын, асы ааҭаԥҟаны, ачуан азна архышьна инахишьит. Асас, анс-арс иҳәеит, егьит, аха аԥшәма дымцәажәаӡакәа иус даҿын. Асас иԥшәма дагьҩымкәа-дагьӡымкәа дахьиԥылаз, дагьакуамызт, дагьашьҭуамызт, аха ҳәарҭагьы имамызт аҟынтә, дзықәшәаз ихы анрааланы дтәан.
Аԥшәма, мариа-мырса мырхәаԥ-хәаԥ ҳәа, бысҭа хьаск ааилеигӡан, амца днаҵабзаҳәеит. Акыраамҭа аҭыԥ аҟны ҿымҭран. Аԥшәма уажәы-уажәы ддәылҵуан, дыҩналон. Нас, ушьҭа абысҭа амца абахьазаргьы иабахьеит анигәахәуаз, иаакнихын, иҿахрақәа амҳабысҭа аԥықә инықәҵаны аишәахьча инықәиԥсеит.
– Унап ӡык нақәҭәа, дад, – иҳәеит насшәа, илахь неиҵымхӡакәа.
Ичаԥаны аҽҳәа иҽҳәагылаз аҟәыд ҩ-калам џьамк инарниҭәалан, акы асас инеизықәиргылеит, егьигьы иара ихәы инавеиргылан, аишәахьча аашьҭыхны асас инеимҵеиргылеит. Аҳы, ушьҭа ҳхәы ҳнапы аҳаркуазаргьы иаҳаркуеит ҳәа, асас ианааигәахәуаз аамҭазы:
– Дад, сысас, уххь згеит, ҳхәы ҳнапы аҳаркаанӡа, акы суазҵаарц сҭахуп, урацәоуп, аха – иҳәан, ихы наиқәикит.
Аԥшәма иаалырҟьаны абри аҩыза иҳәап ҳәа згәы иаанамгоз асас, азныказы дааҳәалахеит, аха нас иҽааигеиан:
– Сузыӡырҩуеит, ухаҵкы сцеит, – иҳәеит асас.
– Абри сызҭааз ахьча илахь еиқәырпата дысԥылеит, сааира ицәымыӷхама, насгьы, Анцәа имчала, ахш-хырҵәы, ашә, акәац, зҳәаз еиԥш, афатә-ажәтә шыҟоу, ана акәым, ара акәым, ашьха ахаҩаӡараҿы ачгьахьа сахиԥхьалартә еиԥш, ихьзеи, ианаџьалбеит ҳәа, угәы иаанамгаӡеи? – иҳәан, дҵааит аԥшәма.
– Иауазеи, уххь згеит, ус шԥоуҳәо! – иҳәан, хырқьиага жәақәак сҳәоит ҳәа, далагеит, аха рацәак измырҽеикәа, амҩабжара иажәа даагәылахеит. Уаҳагьы аҽаагеиаха имҭакәа:
– Ихьоумыршшан, дад, ихьоумыршшан, ус угәы иаанагазаргьы, угәы иаанагаз иашоуп. Сара асас дысҭаар, Анцәа дысҭаар исзаҩызагәышьан, аха зегь «уаниашьа ухаҵашьоуп» шырҳәо еиԥш, сақәшәагәышьеит. Иҟалаз уиоуп, абыржә уара абрахь умҩахыҵра рацәак бжьамкәа, ҩыџьа егьызеӷьым ахацәа заманақәа, ихәҟьа-ԥсҟьаха, шьамхахьы асы ԥуа иаахалеит. Иаанымгылаӡакәа, исаҩсны рҿанынарха, исамхацәгьахан: «Иҟоузеи, дад, шәабаццакуеи, цәгьароума бзиароума, шәымҩахыҵыр ҟамлари зны?» – сҳәан, снарыхьӡеит.
– Мап, уҭазара бзиахааит, амҩа ҳамоуп, гәаҟрак аҵыхәала ҳаауеит, – рҳәеит.
– Ҳаи, изакәызеишь, иабыхәа, усҟангьы? – сгәы иалырсны сеиҭанарыдӷьаҵәыӷьаҵәлеит.
– Абжьышьхак рнаҩс, иаҳҭаху хаҵа бзиак ахра дагагәышьеит, ибаҩ ҳазҭгозар ҳәа ҳцоит, – рҳәеит. Урҭ рыбаҩ рызҭгаӡаргьы, астәи имҩамсыр, даҽа мҩак ыҟаӡам. Насгьы аԥсуа хаҵа нагак идунеи иԥсахит, анышә дамарымдац,
уажә сара стәаны ахаатәы зласфарызеи? Абри арыцҳара иҟалаз уара иуҵакны, ахаатә уасырҟьашьыр, ԥсхаԥсжьыфараны исыԥхьаӡоит. Уи аҩыза ҳара ҳмилаҭ иртәышьҭрам, – дад, иҳәеит аԥшәма.
Асас иҟаиҵахуази, ииҳәара иҿамшәо ихәы даахахеит.
– Аиеи, дад, ажәа мыцхә уасыршьызар ҟалап, аха уара макьана уҷкәыноуп, иудыруа уагымхааит, абри ажәабжьгьы удыруаз, ууаажәлар рыламыси рқьабзи иахылҵыз акоуп! – иҳәан, ишьамхқәа ааиқәихын, илабашьа амҳасҭа инацәхарҟәара нанырсланы, иаԥхьаҟа иааиеиган, анышә иналеиҵеит. Нас, иџьымшь ахәы жәпақәа иблақәа инарҭеиԥсан, наҟ, хараӡа, џьара ашьхақәа днарҿаԥшын, иныҵакӡаны лоунытә игәы дынҭаӷызит...
Хьҵыси Шәарахи еихымҟьа-еиԥымҟьо ишыҟаз, рани раби ԥсит. Ешьеи еҳәшьеи еиба-кәеибаха, ихҭы-шәҭуа, рымала заҵәык рԥацха хәыҷы иааҩнахеит. Рҭынха-рҭынҵы ҳәа, аиҭымцәа нап рыдызкылашаз уаҩ дыҟамызт. Ауа-иуа кьынтыжә маҟа ҳәа, рышьҭамҭахь уацәа харақәак рымазаргьы, ахаҩаӡараҿы, џьара ахра иаҿаԥсан. Аарла рыԥс хәыҷы рҩыҵракны иныҟәыргагәышьон. Знык-ҩынтә иаарыдҵаалахьазаргьы, рхи-рыԥси еиӡаны акгьы изрыхәомызт.
Ишԥарурыз, иҟагәышьан ус. Ианырфози, ианырымфози еиҟаран. Иршәымызт, ирхамызт. Зыԥсаҭа иаԥшуаз гәылак-злак, шылак, ҟәыдк ирыцҳашьаны ирзааргоз акәымзар, хыхь ажәҩан, ҵаҟа адгьыл, аалагала рымамызт. Уахҭаԥса ашыла анроулакгьы, Хьҵыс макьана дхәыҷӡан, абысҭа лызуамызт, еиҳа ихыжәшәа иҟаз Шәарах ачуан амаа кны, иҽаҳаракшәа даагылон. Хьҵыс деихьыс-еиԥысуа, ашыла ахьуарӡы ианизҭалыԥсалак, имҳабысҭа кьача хәыҷы налшьуа, мариа-мырса мырхәаԥ-хәаԥ хәа, ампыр алатата бысҭа хьасак ааилеигӡон. Нас, рбысҭа аакныхны, рымҳабысҭа аԥықә инықәҵаны, лабзк-лабзк иаҟараз рҿахрақәа реишәахьча шьҭаӷача инықәҵаны, ркалам-џьамқәа ирынҭәалаз рҟәыд ӷарыӷаҭәа иахӡыӡаауа, раԥхьа инықәыргыланы, рчеиџьыка рҽынахырԥхьалон.
Еишьеи еҳәшьеи иаалырҟьаны изықәшәаз арыцҳара, аԥхьаҵәҟьа акыр ирныԥшит. Аха аамҭа цацыԥхьаӡа, изықәшәаз рхы андраалт, иашьцылт, еиҳа-еиҳа дара ртәала рхы иахәо иалагеит. Аха, уи ашықәсан, ррыцҳара ззымгаша аарҩара цәгьак ҟалан, џьаргьы чаӷьа-чашә ҟамлеит. Ҳәаарахла еизганы, рмакәан цыркәыгә хәыҷы иҭарҟәыҟәны ирымаз раԥшыжәла, алаҵара шааизҵәҟьа, инцәыҵакьакьо, ҽагала мацара анышә инцәыҵарыҳәҳәазгьы акы ахы аазыҵымгеит. Уаҩы ишимбац амлакра ҟалеит...
Иҟарҵагәышьарыз, адунеи азна дшыԥхашьозгьы, есаашар, аҩ икылхха ирфахьаз иӡцәаҳаҭа хәымбабиса аашьҭыхны, ақыҭа днарылалон Шәарах. Инеихашәы ихәлаанӡа, шәи-шәи дынкыдгыло, уаҩак-уаҩак иадамзаргьы, дрыцҳашьаны иаҳаҭа инҭарԥсоз аԥши, инеидыркуаз ҳампал хҵәахақәаки иманы, дгәырӷьаҵәа иаҳәшьа лахь дгәарлон.
Ешьеи еҳәшьеи иршәымкәа, ирхамкәа аӡынра ишаԥылоз, егьымфа-егьымжә ааԥынра ишаԥылоз, агәаҟ-ҵәаҟра шрышьҭаз мацара, иҩеидасит. Аха, бзиа нагӡа шыҟам еиԥш, цәгьа нагӡагьы ыҟаӡам. Хьҵыс уажәшьҭа дҭыԥҳахеит. Лыԥшра-лсахьа уҳәару, аеҵәыш еиԥш, лыблақәа иҭыԥхоз уҳәару, лыхцәԥара самсалқәа кахәхәа-кахәхәа, аҳалалреи аразреи лҿықәыҳәҳә, зегь леилаҳауа, дкашәкаҷо даақәгылт. Ешьеи еҳәшьеи зааӡоз аԥацха, аҵәцеиԥш икакәкәа ахьатә кәасқьа навадыргылт. Алаԥшцәгьа ила рцәиӡартә инхеит, инҵит.
Шәарах, Хьҵыс шәақьԥынҵала дирчон, шәақьԥынҵала деилеиҳәон. Зда димамыз иаҳәшьа заҵә иԥсы аҩҭкаареиԥш бзиа дибон. Уахатәи аҵх ҩынтә-хынтә дгыланы, лыԥсыԥшьҭыбжь дазыӡырҩуан. Лыцәа шҭынчыз агәра анигалак, игәы рҭынчны, ишьапԥынҵақәа дрықәгыланы даахынҳәуан.
Шәарах ашацкыразы дгыланы, иаԥсуа шәақь аакныхны, шәарыцара дцон. Уи, ҿыки-бзыки ирзымҳәоз агәамч иман, ишьамхы џьбаран. Даагылазар дзышьцылаз ишьха гәакьақәа шәарахҵас еимирҟьон. Акаҵәарақәа иаарықәикаауаз ихы раҩшәомызт. Ашьыжь индәылҵуаз, ашьхақәа днарҿаххы-аарҿаххны, ишәақь ԥынҵа инаҿеикуаз ашәарах, ҩраԥа инамышьҭкәа, ишьны, иманы, ахәылбыҽха дгәарлон.
Шәарыцарантәи дааԥса-дкара данааилак, бнапқәа ҵнаҟьоит ҳәа, амҳабысҭа лиркуамызт иаҳәшьа. Уаххьа иара иҟаиҵон. Баҩыш инҭихуаз абаҩлашеи, ахәыӡ бысҭеи рыда иаҳәшьа даҽа фатәык дахиԥхьаломызт. Абас, лнапы ӡыхьшәашәак иӡаамыркьыслаӡакәа дныҟәигон.
Хьҵыси Шәарахи рыбзарӡы заҳахьаз рацәаҩын. Уахи-ҽни аԥҳәызба лааӡарҭа иаҳәарц рашҭа иҭалоз, нхыҵи-аахыҵи рырԥарцәа ааиламырцҳаӡакәа, ҳаҭыр рықәҵаны, аҵыхутәан, макьана, хазыс-ԥсазыс ҳәа, џьаргьы дымҩахыҵырц лгәы ишҭамыз рлымҳа аҟынӡа ианыналыгӡалак, ма аҵх алԥха шәымаз, мамзаргьы, шәымш аабзиахеит ҳәа нараҳәаны, ашҭа инҭыҵны рҿынархон.
Аԥҳәызба илҭаауаз асасцәа, лыԥшреи-лсахьеи, лынамыси, ҿыки бзыки ирзеиҭамҳәо еилалҵаз афатәқәа рыӡбахә акәын алмҩанык ҳәатәыс ирымаӡаз.
Иаҳәшьа лҟазшьа игәы ҭнагон Шәарах, ҿымҭӡакәа, мҵәыжәҩада ажәҩан ахь дарԥыруан.
Шәарах иҩнашә ҵзырхаауаз Хьҵыс лҳәацәа, цон-иаауан, аха абри абри иоуп ҳәа, лыԥсҭазара знапы иалыркышаз арԥыск даллымхыцызт.
Ҽнак, Хьҵыс лхала аҩны даанхеит. Абжьааԥны еиԥш, ашамҭазы шәарыцара ицаз лашьа дыхнымҳәыцызт. Аҽынтәи амш, мшык иаламҩашьо, амра кажжы иԥхон. Хьҵысраа уахьынарыхшәо, аҩхаа иҭыкьасаны илеиуаз
арҩаш заҵәык акәын аԥсабара аԥсы ахазҵоз. Абжьарак, зехьынџьара ҿаҳа-ҿымҭран.
Арҩаш аҟәараҿы Хьҵыс лрышҳатәқәа рышҳаны, ашьыбжьышьҭахь амӡырха дааҭалеит. Алеи-аԥси рыбжьара, асеи-аԥшыци (асырҭы) инаҿылгаз ашуқьаҭ ҟәашкакараӡа игәылыршәаны, инцәылҵеит. Бабыцк зқәыршәымыз, абызҩыҵеиԥш, лдыӷаџьа иҵылххьаз лымӡырха дықәланы, аихылабеиԥш деихышәашәо, амардуан даныҩхалоз, апҟацаҳәа ҟамчы шьҭыбжьык ҿацаӡа, ллымҳа иааҭасит. Даахьаԥшит. Рыҩны ихы ақәкны дааиуан ҽыуаҩык. Хьҵыс, ладагьы дзымцо, ҩадагьы дзымцо, дшанханы адашьма даақәхеит. Аҽыуаҩ иааиуаз, лара лыхьӡала лыҩныҟа имҩахыҵхьаз аӡәы диеиԥшмызт. Ихы инаркны ишьап аҟынӡа ашәахәа дықәнаҵазшәа, икәымжәи, иҟамеи, иххьа хҭырԥеи, иҽгәара ҟамчи еилаарцыруа ашәаԥшь далылбаауан. Асас дзықәтәаз иҽыхәа иаҵәа кәаша-кәашо амӡырха данааҭахх, аԥҳәызба днаиҵагьагьан, иҽышькыл аанкыланы, дааҽыжәылхит.
Хьҵыс лысаси лареи акәасқьа асасааирҭа инхалан ианынатәоз, Шәарахгьы, абжьааԥнеиԥш, ажәеиԥшьаа рылԥха иманы, деикәаҳәа-еикәаԥса амӡырха дааҭалеит.
Сас дзызнеихьаз, сас дыззааихьаз, Шәарах иаҳәшьеи иареи уажә ирбазма, лацәарӡасрак еиҳа ахмырҵкәа, асасдахь ирҭааз ихәы дырхиеит. Ирылшоз ала пату иқәырҵеит. Ашьыбжьышьҭахь: «Нхамҩа бзиа шәоуааит, лари-уари хази-џьхәари Анцәа шәахимбааит. Шәӡылагареи шәӡылаҳәареи лага-лаҳәа агымхааит», – иҳәан, агәашә дынҭҟьан, иҽы иҟамчы чаԥа нахҟьаны, гәрыӡ-шашәаӡ дныҵашәкәа дцеит.
Хьҵыс лашьа иҿы илмырзеит, аха лгәы дҭамкәа, лхы дҭамкәа, ашарԥы еҵәеиԥш иныҵхахан, ӡшәахҵас иныҵаба ицаз, инеиҿаԥшра мацәыс-еимҟьарак аиҳа зхымҵыз арԥыс, уаҩы ишимбац дылгәаԥхеит. Иара Шәарахгьы ҿымҭ-ԥсымшьа, игәы дҭаршәны дизхәыцуан.
Мчыбжьык еиҳа бжьымсыцкәа, ааигәа ирҭааз арԥыс, Хьҵыс ажәа лниҵеит дшигәаԥхаз.
Лара маҷк даакәанызанызаргьы, уи лыԥҳәызбара иақәнагоз ламысын, аҵыхәтәан, лашьа ауаҩы динылҵеит...
Хьҵыс арԥыс илҭааз, имҳәа-мырза, ихы-иҵыхәа еиликааит Шәарах. Зегь рыла дигәаԥхеит, иаҳәшьа илҭаххаз аус иаргьы мап ахимҳәааит. Аҿҳәара ԥырҵәеит.
Жәамш ахи-аҵыхәеи рыла! Шәарах уахи-ҽни дмыцәа, дымтәа, дымгыла, иаҳәшьа заҵә хазыс-ԥсазыс имҩахыҵраны иҟаз деихреиҵеит. Ԥҳәызбак лмахәар икыллымдацыз цәамаҭәа лыԥшаахла деиқәиршәеит. Баҩышла мацара еибыҭаз алакаруан седла, ублақәа еицыртәырны узахәамԥшуа, луадаҿы инкнеиҳаит. Арагәаԥшь иалхыз ҩ-каруаҭк, ашьалҭа гәабанқәа ҩба, шә-ҳәыҳәк рхәы зҭаз ҩ-хчык, ҩ-хызак, архышьна хәыҷи архышьна дуи, ақәаб хәыҷи, ақәаб дуи, ачуан хәыҷи, ачуан дуи, ачықьмаџьа хәыҷи, ачықьмацьа дуи – ԥҳәызба нагак лыҩнарҭа иаҭаххашаз зегьы ҩба-ҩбала ирхиеит.
Хьҵыс зуха ддәылҵуаз ауха, Шәарах заа иаҳәшьа илыциҵарц зеиҳәахьаз, лқыҭаҿы жәҩахкыла иалырхуаз арԥарцәеи аӡӷабцәеи ҽыжәлан иааит. Зегьы ирбо, зегьы ираҳауа, иуа иҭынха зегьы адгаланы, иаҳәшьа ачара лзуны, дныҳәа-ныԥхьан аҵх агәы анааиҩнашоз, лымҩа днықәиҵеит.
…Акыр мши-ҵхи мҩасит, Шәарах иаҳәшьа лыҩны ддәылҵижьҭеи.
Иара, абжьааԥнеиԥш, ашарккамҭазы дгыланы шәарыцара дцон. Аимҭахарақәа рҿы, ишәақь иахьаԥхылнадоз, акьиан икнаҳаз аҳәыҳәха ахац, ишәақь инапы инықәырсны, раԥхьатәи ахысразы иҿыршәаны, икәкәаӡа илаишьҭуан. Аҭарчеи мҵарсны данҩаҭрыслакгьы, ҽышьаԥхыц ахьакуа даанымгылакәа, ҽцәа-шәҩык еилырхааны… аӡә дааизбзиамхаӡакәа ахуҳәа, ахьатә кәасқьа днадыххылон. Аҟада сыга инаҿырхыз абарфын «маҟҿаҳәеи», аҳарҭа-сырҭа умбо, ичыхәԥсараха ишәара иҟаз ашуқьаҭ мпахьшьи, иҽахәда иахаԥыруа, иманы, иҩны даауан. Аха, Шәарах ихала аҩны данаанхалак, ила акамбо, иҿы акамбо, дгәыԥшаа-хыԥшаауа, иаҳәшьа игәы дааҵалон. Уажәраанӡа акәазҭхара-мца еиҿашуаз, уажәы ахеихәлакраҵәҟьа иҭахымкәа, дгәамҵ-хамҵуа, дыхьшәашәаӡа ахәышҭаара дааҽҳәатәон.
Шәарах иаҳәшьеи иареи еицырхыргаз ахазаамҭа асахьақәа, иблақәа иаарыхгылон. Хьҵыс лыбжьы хаакәакәараӡа, абыржәыҵәҟьа илымҳа иҭаҩуазшәа иаҳауан. Усҟан, иахьаҵәҟьа акәушәа, рыхҭыс сахьақәа зегьы гәыҭҟьагаха иблақәа иаархгылон. Игәалашәон иҳаҭхәыжә, икәакәар хҵәахақәа. Илшәымкәа, илхамкәа иаҳәшьа лылаӷырӡ хаҟәҟәала иаԥхьа даагылон. Абарҭ игәаҟ-ҵәаҟрақәа, ихәыҷра амшқәа зыдҳәалаз, дзышьцылахьаз ашьхақәа, уахи-ҽни ҿеихак змамкәа ахрақәа ирҿхәрааны илеиуаз арҩашқәа, ашәарыцара, аҭарчеи ныҟәгара, абарҭ зегь уажәы игәы изрыламҟажо далагеит. Изыхҟьалакгьы ихы-иҿы ччаԥшь ацәаара анаақәлалак, иаҳәшьеи ихигақәахьази анааидихәыцлалак, игәы нҭыхьшәашәаауан.
Шәарах егьа иундазгьы, егьа иҳәандазгьы, имаҳә дааиԥхьаанӡа иаҳәшьа димбар изымычҳаҵәҟьо аҟынӡа днеит.
«Ҳаи, иараби, ашьха дыҟам, ага дыҟам, шьахәа-шьаҿа ахьыбжьам, рацәак иԥшӡамзаргьы, ԥхашьарасгьы иамоузеи, сныдыххыланы, дбаны саахынҳәуеит ауп», – абас ааихәыцит ҽнак.
Адырҩаҽны, иҽеиқәа цыҩ-цыҩ ааикәадырын, ҵангьы-мцынгьы ишәимҵалоз, Хьҵыс бзиа илбоз икәымжәыхәеи, иӷәакьеи ҟама чаԥеи, иххьа хҭырԥеи уҳәа, абри иныс узымҳәо иҽааибыҭаны, дынҽыжәлан, амҩа днықәлеит.
Хьҵыс аҩнаҭаҿыц лшьапы ҩналыргылеи уажәи рыбжьара, дгьыли жәҩани ахьеивҵоу насыԥ зоухьоу лара дреиӷьны лхы лыԥхьаӡон. Дызгаз арԥыс, иани иаби заа рыԥсҭазаара иалҵхьан. Иԥҳәыс заҵәи иареи иҟәба-ҟәшәо, рымацара ракәын аҩны иахыз.
Хьҵыс иахьа мыцхәы лгәы алаҟан. Ашьыжь индәылҵыз лхаҵа дхынҳәаанӡа, акәты лшьын, арасаҵәы иахаҵаны, ахәышҭаарамца иҽҳәарҵәиуа иҟаԥшьшьӡа иӡны иааҽҳәылхит. Хәыҷык ахԥсыхь анца, аҵәы иаахылхын, чанахк нахҩаны ашьқаԥ инҭалыргылеит. Акакан сыӡбал арашы хыҵәҵәала калам-џьамк ианҭәаланы, лыкәты инавалыргылт.
Дааиқәҟьашан, ицқьа-шәқьаӡа лыҩны еиллырган, аҳәымсаг агҿаҩра инкҿалыргылон еиԥш: «Аԥшәма уҟоума, аԥшәма!» – иҳәан, аӡә ашҭа аҵыхәахь ибжьы геит.
Хьҵыс ахьшәҭҳәа дындәылҵит.
Шәарах, мшаҽны дшылбаз еиԥш, дҽырԥа-ҽырԥо амӡырха даақәлахьан.
– Дида, уара кыр ухьшазар, уаҳәшьа заҵәы лхы-лыԥсы акәхааит. Са сышҟа умҩахызгаз ушьапқәа срыкәырбануп, – лҳәан, иҽыжәҵхьаз лашьа дааиҵагьежьын, дикәшарц иақәылкит. Аха Шәарах лнапқәа аҩбагьы ааникылан, лхы даамырхәаӡакәа, дааигәыдиҳәҳәалеит, дгәыдикылт, дхыдикылт.
– Уара ухахәс анышә иаҵҩахаша сара, – лнапы ыргьежьуа, дихамшәало амаҵурҭаҿ даалган дналыртәеит.
– Иҟасҵазгьы рацәак ишыгәнаалам збоит, аха уаҳа бысзымычҳаҵәҟьеит Хьҵыс изеицәааӡарызеи.
– Уара кәырбанс сзоуша, умаҳә уӡбахә акәӡоуп ари абжьарак иҿыҵакӡоу... Иара насыԥдагьы, лассы саауеит ҳәа, ашьыжь дахьындәылҵыз, атлареиԥш днамаца дышԥацеи. Дида, уажәы абра ушыҟоу идыруазар!..
– Акымзарак, Хьҵыс, уи хьаагатәым. Ҳанеибабара, ҳанеибаҳара аамҭа ҟалап, амала, сара абра сшыҟаз сымаҳә иахь зынӡа ибмырзан.
– Ишԥа?! Уаха уцарцгьы угәы иҭоума?
– Ааи, абыржәыҵәҟьа сцоит. Бызбеит, бсаҳаит. Анцәа иџьшьаны бынасыԥ балагәырӷьо быҟоуп. Иарбан уаҳа исҭаху.
– Дида, дида, сара ашьыга зфаша, реиҳа еиқәкы-еиҵакны саныҟаз... Мап, мап, сушьыргьы уаха усышьҭӡом. Унапала сушьааит кәтык ухы ахубаарызар. Абыржәыҵәҟьа ахәда аахысҵәоит. Ҿмырҵысы сцоит ануҳәа... – лҿаныналха, лнапы даамҵасны икит.
– Ешьара еҳәшьара ҳзеилазар, баҟәыҵ. Сара исымҩахыҵшьахаз зеиԥшроу ибдыруоуп, ус, ахь-мыхьк ихиоу акрыҟазар...
– Сыҟаӡамкәа Анцәа иҟаҵа, ҟәыдхьшәашәала, ачгьахьа уахыԥхьаланы ушԥадәықәысҵои, – лҳәан, лхы шәиуа, лыԥсы шәиуа, дынкылсын акыӷәра иқәгылаз аҟәџьал аақәылхын, аҟәыд хьшәашәеи, абысҭахьи наимҵалыргылеит.
Иаҳәшьа лаҳаҭыр азы имҵалыргылаз ихы алагӡаны акрифеит. Убри ашьҭахь, рацәак днымхакәа, иаҳәшьа лыҽшыкнылҵоз, лыҽшыкнылхуаз, уаҩы димба-димаҳа, дынҽыжәлан, игәы рҭынчны, ашҭа дынҭыҵны дцеит.
Ирҳәоит абри аҩыза ҟалахьеит ҳәа...
Аха ирҳәоит даҽакгьы: Хьҵыс лхаҵа данааи, лхы-лҿы лхаччо, лгәалаҟа, лхалаҟа, лхаҵа ихәы иҵәахны илымаз цәырзгоит ҳәа, ашьқаԥ ашә анаалырт, лашьа дызхылбааз, иӡны асаан ианыз акәты кәуахан, иахҩаз амса чанах абӷа инықәыргыланы, иҳәыр-ҳәыруа ашьқаԥ инҭыҵын, аҩны иааҩналеит ҳәа.
Ишеилашәшәра ианааилашәшәуаз, иԥсахара иқьышә иқәкны, инеиҭеикуа ҳәа егьимамкәа, иҩнашә даахыҵит Ҭарашь. Ҭарашь ахаан илахь еиқәны иҭаацәа дрымбацызт. Иагараан игәы иалсшаз ибахьан, иаҳахьан, аха иҩны данааиуаз, инирԥшуамызт. Есымша игәалаҟа-ихалаҟа, ахьыр-хьырҳәа дыччо иҭаацәа днарылатәон. Аха иахьа ччаԥшьк ацәаара илакҭа иҭубаауамызт, иаб дышьны ихәда дахшьушәа, деихаӡԥшшәалаха, ҿымҭӡакәа дааин, ихы кны акәасҭхарамца дныҽҳәатәеит.
– Изакәызеи, дад, улахь еиқәупеи, иахьа угәы узырхьшаз кыр уаҳама, мамзаргьы, ус, угәы хырлымкәа уҟоу? – иҳәан, дҵааит нырцә зҭаҭынжәга иаҿыхәо итәаз иабду.
– Мап, мап, цәгьагь смаҳаит, сыгәгьы бзиоуп, ус сааԥсеит аҟароуп, – иҳәеит Ҭарашь, игәырҩа инмырԥшкәа.
– Мамоу, мамоу, усҟангьы?..
– Анцәа ауаа... – инаҿаршәны мап икит.
– Ҳаи, жәлар рҵәыцәгьа, рықәшәааит шәара гәырҩала иахьа абас шәымҩахзыжьыз, – иҳәан, лоунатә даақәыԥсычҳаит аҭаҳмада.
Ҭарашь иабду ииҳәаз оумашәа ибаны, ииҳәара иҿамшәо даанхеит.
– Иухьыз закәу здыруеит, дад, аха уи уара рацәак ихьааумган. Иахьа ус аҳ ишшәеиҳәоз сара абра сыштәазгьы издыруан.
– Иҳаиҳәазеи аҳ? – игәы ҭыҵны ицо, зынӡа егьизымдырӡозшәа дҵааит Ҭарашь.
– Изакәызеи, ишәеиҳәаз умбои, уахатәи аҵх иалыршаны, зегьы шәабдуцәа шәшьы ҳәа шәарҳәеит. Ишәарҳәаз анынашәмыгӡа, иара шәара шәхаҭақәа тәцәас шәҟаиҵоит.
Ҭарашь знык ԥсра дыԥсит. Ихәда наикәаҽит.
– Абас шәарымҳәеи аҳҭынраҿы? – дҵааит абду.
– Ааи, иҳарҳәеит...
– Ушьҭа сара усзыӡырҩла. Ара сара сышьра аҭахӡам. Аҳ изыхирҟьалакгьы тәцәас шәызлаҟаиҵара ауп дзышьҭоу. Уара уаалаганы, ана аҿыбгара ахықәаҿ анышә жны, аԥсыԥ царҭа аҭаны, кардама ҳасабла, иҟаҵаны сҭартәа. Уаҵәы аҳ иаҳҭынраҿы шәаннеилак, шәабдуцәа зегьы шәшьыма ҳәа данҵаалак, ааи, иаҳшьит рҳәоит изшьыз зегьы, уаргьы дысшьит ҳәа раҳәа, – иҳәан, имаҭа иҟаиҵашаз зегьы иеиҳәеит.
Ҭарашь даалаган, ус, шамахамзар иузгәамҭоз аҭаларҭа хәыҷы, ашьаццәа ақәҵаны ажра жны иабду дынҭартәаны дцеит.
Адырҩаҽны ахәылбыҽха, Ҭарашь дназлаз забдуцәа зшьыз ауаа, ашәеиқәаҵәа рҽарганы аҳ иахҭынраҿы инкылсит.
Аҳ ихан даақәгылан:
– Ишәшьыма, уара, шәабдуцәа? – иҳәан ибжьы нҭицеит.
– Ааи, ухаҵкы ҳцеит, зегьы зымчу ҳаҳ! – Иаҳшьгәышьеит – иааилаӷзит зегьы.
Аҳ ибзианы идыруан ииҳәаз нармыгӡар моу шрымамыз, убри аҟынтә, рыгәрамгара зынӡа ихахьгьы иааимгеит.
Аҳ ажәлар ирыдиҵеит уаҩытәыҩса инапи-ишьапи зхьымӡоз даҽакы. Ажәлар мап ҳәашьас ирымахыз, рхы рымагәыхьха рыҩныҟақәа рахь иаахынҳәит.
Ҭарашь дшәеиқәара-ӡиқәараха, ианааилахәла, иабду дахьыҟаз анышә дынхәыҵалеит.
– Иҟоузеи, дад? – дҵааит аҭаҳмада.
– Иубаз еицәа убеит ҳәа...
– Еилкаауп, дад, еилкаауп. Жәаба-жәаба рагыд аура змоу аԥслымӡ шаха ыршаны исзаажәга уаҵәы ахәылбыҽха иахымгакәа ҳәа шәеиҳәеит аҳ. Ус ами?
– Ааи, усоуп! – аҳ иреиҳәаз иабду излеидырыз џьашьо-илакәшьо дгылан Ҭарашь, аха егьахиҳәаауамызт.
– Уи имариаӡоу усуп. Уаҵәы аҳҭынраҿы инеиуеит зегьы. Аԥслымӡ шаха ршашьа амаӡам. Аҳ дҵаауеит ишәыршама ҳәа. Зегь рыхәдақәа рыкәаҽны иаагылоит. Аҳ ииҭахугьы убри ауп. Зегьы шәынхареи-шәынҵыреи, шәхәыҷқәеи шәрыхкәкәааны, иахьарнахыс иара тәцәас шәышимоу атәы ажәлар ирылеиҳәарц иҽаназикуа аамҭазы, аҳ иҟынтә ажәак уаҳәа. Ажәа аҳәара уанақәиҭитәлак, ажәлар рыгәҭа унагыланы, абасгьы-абасгьы, умшәа-умырҳа аҳ ихаҭа унеиҿагыланы иаҳәа, – иҳәан, ииҳәаша, ихымҩаԥгашьа уҳәа, имаҭа дазыҟаҵаны доуишьҭит.
Адырҩаҽны, ҿымҭ-ԥсымшьа, ажәлар аҳ иаҳҭынра ашҭа ду умацәа узрывҵамҵо иқәырҭәаа игылан. Амра анынҭагьалоз, зныкыршәа, аҳ иҩызцәа ицны, дтәаа-маауа ахан даақәгылан:
– Ишәыршама, уара, аԥслымӡ шаха? – иҳәан, ибжьы нарылаиргеит.
Аӡәгьы ажәак имҳәеит.
– Аԥслымӡ шаха зызмыршаз шәара шьапҟьаҟьараа, схәурагьы шәаҭәам, аха иахьарнахыс...
– Уажәа хьыла иԥысҟоит, саҭоумҵан зегь зымчу, саҳ ухаҵкы, сахьуԥыҩлаз, суҳәоит ажәак аҳәара сақәиҭутәырц, – иҳәан, ихажәҩабжьқәа ҟьаҟьаӡа, абри иныс узымҳәо, арԥыск дшаҵәышаҵәуа ажәлар дрылҟьа-рылҟьо иҿааихеит.
– Уақәиҭуп, – иҳәеит аҳ.
Ари еиԥш згәаӷьыз дарбану рҳәан, игылаз зегьы шанханы Ҭарашь ихәаԥшуан…
– Ҵоуп, иацы зегьы ирбо, зегьы ираҳауа, рагыдк-рагыдк аԥслымӡ шаха ыршаны иузааҳгарц ҳадуҵеит. Ҳаргьы акы еиԥшымкәа, гәахәас иҟаҵаны ҳаимпит. Аха ашьҭахь, ҳара-ҳара ҳхы ааилаҳкын, ҳааилацәажәеит! Аҳ ухаҵкы, аԥслымӡ шахақәа еицәыжәлам, урҭ рыҟаҵашьақәа иҩбоуп, ихԥоуп. Иаҳҭаху убри ауп, уара иуҭаху аԥслымӡ шаха ажәла, ипома ишәпома – аиуа, маҿак иадамзаргьы иаҳзырша, нас рагыдк акәым, ҩажәа рагыдкгьы ыршаны иузааҳгап! – иҳәеит Ҭарашь, аҳ ихы наиқәкны.
– Ааит, арҭ аӡә иабду иԥсы ҭоуп! – иҳәан, иахьынӡаилшоз дхәааит аҳ…
Ажәларгьы ашьшьыҳәа аҳҭынра ааныжьны, дасу рыҩныҟақәа рахь рҿынархеит.
Аҭаҳмадцәа, ԥсраз, бзараз, иахьааиқәшәаз, ганк рыҽнаҭаны инатәоит. Рлабашьақәа нарԥышьҵаргәаны, ажәытә-аҿатә, дара зхаану, ирбахьоу, ираҳахьоу жәҩахырла ажәабжьҳәара иалагоит. Уи дара ԥсҭазарас, дунеис ирымоуп. Аха иахьа арҭ аҭаҳмадцәа, цәгьара ҵыхәам, иагьбзиара ҵыхәам еидызгалаз. Еигәылацәоуп. Дара есуажәааны Баџьга иашҭа иҭагылоу, дара раҵкыс зықәра зфахьоу аҭәаҵла иамҵаҟаҵоу атәарҭаҿы еиқәшәалоит. Иахьагьы еиқәшәеит. Ашәшьыра рҽыҵакны, ажәҩан иналԥрааз ашацәа реиԥш, ржакьақәа ҟәаш-ҟәашӡа хҩык аҭаҳмадцәа тәаны ицәажәон.
– Кәаҵиа, уара, нхыҵи-аахыҵи акыр уныҟәахьеит. Жәытә-натә аахыс, «Аҟама хаҳа» ҳәа, изышьҭоу аӡбахә ала уара џьаракыр лымҳаҭас уоухьоума? – дҵааит Баџьга.
– Исмаҳакәа, исаҳахьеит.
– Иҳаҳә, удинаныс, усҟангьы, абри зыхҟьаз, – иҳәан, илабашьа днахан, иҽынадихалт Баӷәазагьы.
– Сара уи сымбеит, сахааным, амала абри ахҭыс Аныхамҵа иҟалеит рҳәоит, – дналагеит, Кәаҵиа. – Ԥахьа-ԥахьақәа, бӷарҵахьы аиқәԥареи, махәҿала аиқәԥареи, уажә еиԥш акәымкәа, ихҭакӡаны ирыман. Аизарақәа рҿы, агәылшьап иаҩызаз арԥарцәа рԥыжәҩақәа неидыргыланы ианааибаклак, адгьыл аазқәаршәшәон... Ажәлар гәаран уны ирыхәаԥшуа игылан. Изхысҳәааз,
иҟан арԥарацәа ӷәӷәаӡақәа. Аха зыӡбахә салацәажәо Бзаркал Кьагәа, Аԥсны ахьынӡа-наӡааӡоз ԥҳәыск илхылҵхьоу ицназгоз дыҟамызт, дыҟаҵәҟьамызт. Уи дшаны адунеи даақәлеижьҭеи, дгьыл уаҩы деимырбацзаарын, аӷлам-ҩаца ззырҳәоз иакәын. Иара убри Бзаркал Кьагәа иеиԥшҵәҟьа ӷәӷәаӡак, баҩ еиламгыла ҭырқәак дыҟазаарын Ҭырқәтәыла. Абарҭ аҩхацәак еибамбацызт, аха ҽеила рыӡбахәқәа еиныҩхьазаарын. «Ашьа ицаша ада иалагылом» ҳәа, – уи аҭырқәа аҽны уи аизара дабақәшәеи, аха умбои, иҟалаша хырԥашьа амамзар акәхап. Ишысҳәаз еиԥш, Аныхамҵа ажәлар ахыцәхәыц реиԥш икылсит аҽны. Аҽырыҩра ҟарҵеит, аимҵакьача иасит, аҳәаҟьара мҩаԥыргеит, акьан иеихсит, иазуухуазеи, ашьыбжь агәы нхыҳәҳәаанӡа ахәмаррақәа рҵыхәа ԥҵәомызт. Ашьыбжьышьҭахь, бӷарҵахьы аиқәԥара рҳәан, иааи, абри аарыларҵеит. Аа, абарҭ иҳақәлацәаз инадыркны, ишәасымҳәеи, ажәлар еикәшаны, ари ҳазҵатәоу аҵла акәым, хәба-фба ҿы зҭыҵуаз аҭәаҵла амҵа иааилагылеит.
«Зых иақәгәыӷуа хаҵа еибга уҟазар, уцәырҵ», – рҳәан, рбыжьқәа неиларԥсеит. Ҳамҭак аӡәгьы иҽирҵысуамызт. Абас, шәымҭақәак мцацкәан, ҩыџьа рԥаҵақәа хыршаны, рыгәҭа хаҵа еиқәаҵәа кылҳәак дыбжьаргыланы, ажәлар еикәшаны иахьтәаз рыгәҭаҵәҟьа иаагылт. Анҭ даазгақәаз нахынҳәын, аџьар инарылагылт. Уи, аԥхьан зыӡбахә сҳәаз аҭырқәа қәԥаҩ ӷәӷәа ҳәа изҿыз иакәзаап. Ажәлар дыџьшьаны, длакәшьаны, ҿымҭӡакәа ихәаԥшуан. Иаргьы, арагәаԥшь иаҩызаз иеҵәа жьышәқәа рцәа иҭаргьежьуа, ихажәҩабжь еихацала, дԥашашо, адгьыл иҵабгар ҳәа дшәозшәа, ҭымра-ҭымра ишьаҿақәа неихига-ааихиган, даалеи-ҩеизаап. Аиаша уасҳәап, акыраамҭа, дызгәыӷьышаз ажәлар аӡәгьы дызрылымҵызаап. Зегьы еиқәшьшьы ишихәаԥшуаз, аизара ҿыц иахҭыгәлаз хаҵа
кьаҿк, иҟақәаз аниарҳәа, уаҳа ажәак мҳәаӡакәа, икәымжә кьаҿ аԥшьқәа иаԥсуа маҟа инавҵеиҵан, днарылҵын, аҭырқәа днеидгылазаап.
– Абар, Бзаркал Кьагәа дахьааз! – рҳәан, зегьы ааибаргәырӷьеит. Аҭырқәа Кьагәа днеихәаԥш-ааихәаԥшын, иқьышә днықәҵашәа, даацәыҵаччеит. Кьагәа аҭырқәа зынӡа дшатәеимбаз ангәеиҭа, адунеи азна ихьымӡӷишьеит, уимоу, алаба иаахазар еиԥш иԥхьаӡеит. Убри аамҭаз, аҭырқәа имахәарқәа ныԥхьеишьшьаан, иҽазыҟаҵаны Кьагәа днаидгылт.
– Мап, мап, уххьзгеит, ус имарианы ҳзеинаалом уареи сареи. Усақәԥаҵәҟьарц уҭахызар, умшәозар, ҳаисаны ҳаиқәԥап, ухаҵазар. Ацә, ажә, аҽыкәаша, ахьы, аԥара – мамоу. Ҳаԥсқәа ықәҵаны ҳаиқәԥап, – иварахь даақәгьежьын, ԥсуа маҭәала еилаҳәаз ҷкәынак днеиҟәныслан, иҟама нҭиԥааит. – Аа, абри зегьы ирбо, зегьы ираҳауа, аҿы ыҵыҳәҳәо, амҳасҭа анышә иҵасҵоит. Абри аҟама аҿы иҵыҳәҳәо ҳакәшаны ҳаиқәԥап, икаҳауа дахаҳааит, – иҳәан, аҟама ахәы зегьы анышә иныҵаирҟацеит Кьагәа. Еикәшаны итәаз ажәлар аӷыу ааилдыргеит.
Кьагәа ииҳәаз, иара аҭырқәа ибызшәала еиҭаганы ианиарҳәа, деицрашәеит, дуалуашеит...
Дақәшаҳаҭхеит аҭырқәа. Инеидыслан, бӷарҵахьы еибакит. Ажәлар рыԥсы ӡаны иҟаларызеишь анаџьалбеит ҳәа иԥшуан. Аҩыџьагьы знык-знык шьамхыла адгьыл иасит. Аҳаскьын цәдырҵәеит, аха анышә иҵыҳәҳәоз аҟама иавымсыкәа, иакәшаны еиқәԥон. Еидшылеит, рԥыжәҩақәа цәыҵәеит... Амра анынхықәгылоз, Кьагәа аҭырқәа днаиҵасын, даашьҭԥааны, игәчама днықәҵаны, деиҩырҿахәа, абар, абар, аҟама днахаижьуан еиԥш: «Аа, ианажь, дад, ианажь, узааӡаз рыламыс умыхәшьадын, дҳасасуп» ҳәа, ҭаҳмадак иӷьаҵәы-ӷьаҵә бжьы Кьагәа илымҳа ианааҭас, аҭырқәа аҟама дахамыжькәа, дааникылеит.
Аҭырқәа деицрашәан, азныказы, аҩыџьагьы наҟ-ааҟ иааиҿагылазаап, аха, нас ажәак мҳәаӡакәа ажәлар рыжәпара дналалеит рҳәоит.
Иахьагьы абри аҭыԥ, аҟама хаҳа ахьарсыз ҳәа иашьҭоуп, – иҳәеит ажәабжьҳәаҩы.
– Аԥшәма уҟоума, аԥшәма? – акаҩҳәа, ашҭа аҵыхәахь аӡәы ибжьы геит.
– Ҳаи, сыҟамкәа, иауазеи! – амаҵурҭа даадәылххит Сеидыҟ.
Ихы-иԥсеиԥш бзиа иибоз, дзыцтәахьаз, дзыцгылахьаз шьханхыҵтәи иҩызцәақәак руапа хәылдақәа ирҭашьшьы, рыҽқәа ықәыркәашо, агәашә иааҭалеит.
Нхыҵи-аахыҵи зыбзарӡы наҩхьаз Сеидыҟ, асасцәа дахьқәа иҭааз дреигәырӷьан дырԥылеит. Ҿыц иднагалаз иԥшәма хәыҷы Шьамсиеи иареи, рысасцәа рхаҵкы камыршәуа, ирыҵагьагьаны иааҽыжәырхит. Амаҵурҭаҿы ахәышҭаарамца еиҿашуан. Нырцә-аарцә, ркәымжә ӡырӡқәа ркалҭқәа ԥхьаршәҭны, рмахәарқәа ԥхьашьшьаа, баҩышла ихырҷаз рҳазырҭрақәа ргәы икыдрыԥхаа, ацәажәара иаҿын асасцәа. Шьамсиа даагьежьы-гьежьын, фатә хкыс еилалҵаз ҿыки-бзыки ирзымҳәо, ибзакы-бзашьҭны, асасцәа рхәы лырхиеит. Иазыразны рчеиџьыка иахырԥхьалаз асасцәа, еикәшаны аишәа инахатәеит.
Аҵыс ашьапы ахьыԥҵәоу здыруаз нхыҵтәи асасцәа аишәа ианаақәыԥш, иахырҳәаара рзымдыруа, иџьашьаны, блаҵыхәала инеихәаԥшы-ааихәаԥшит...
Аишәа иахьеиҳау-иахьеиҵоу узымдыруа агәҭаҵәҟьа налкааны, х-ҵәынҵәлаӷьк акалам-џьам ианԥсалан. Иҟалаз раԥхьа игәазҭаз аишәа ахаҟны итәаз Сеидыҟ иааицәымыӷхеит, аха инмырԥшкәа иҽаашьақәикит.
Асасцәа рхәы рнапы адыркит. Рцәажәара иналагӡаны, аҵәынҵәлаӷьқәа уажәы-уажәы рылаԥш иныҵыргон. «Анаџьалбеит, абзиабара лашәуп» рҳәоит акәымзар, абри еиԥш ахаҵа нага, аҵәынҵәлаӷь рыцқьашьаҵәҟьа ззымдыруа, ишыкәымпылыз иӡны иҳамҵазыргылаз насыԥс дызиаҭәахарыз!..» – досу рыгәқәа ишырҭырҳәаауаз рхырҿқәа ирнубаауан. Аха, рычча-рыхәмар ԥымккәа аԥшәма иаҳаҭыр азы, аҵх акыр инаргеит. Шьамсиагьы дшырхагьежьыц дырхагьежьуан. Зныкыр асасцәа аишәа иахыҵит. Шьамсиа, Сеидыҟ иҩызцәа риарҭақәа рхианы ишьҭалҵеит. Асасцәа рҭыԥ ианықәылҵа, лгәы рҭынчны, ларгьы какалк лкит.
– Бара, иахеижьҭеи бшьапы бықәгылоуп. Ҳамҭак бхы нықәҵаны, иаабхыбцәаар еиӷьхап, – иҳәеит Сеидыҟ иԥшәма длеиҷаҳашәа.
– Усоуп, аха шьыжьхьа архиара сахьымӡар ҳәа сшәоит, – лҳәеит Шьамсиа
– Ҳазхьымӡо егьыҟаӡам, зегьы хиоуп. Сара уажәы ани авара ахышра ирласны иаахасыршуеит, уаанӡа бара быԥсы ааиҭак, – иҳәан, дындәылҵит Сеидыҟ. Шьамсиагьы лыԥшәма иажәа ҩбамтәкәа амҳара дныҩналт...
Сеидыҟ амӡырхаҿы даалеи-ҩеин, ашьшьыҳәа деҭааҩналеит. Шьамсиа дкараха дыҟамзи, дахьнықәиаз лыхцәқәа хәхәа-хәхәаӡа лгәы иқәҵаны, дҩышьны дыцәан. Сеидыҟ, абӷьааҳәа даақәгьежьын, акалам-џьам ианыԥсалаз аҵәынҵәлаӷьқәа аанихит. Алеи-аԥси рыбжьара иаҳәызба абз иааҵиган, абызҩыц еиԥш, ицқьаӡа ирыцқьеит. Дааиқәҟьашан, ҿыц хыхра ашәаӡа аарҟәыҷны инаргәылеиҵан, аҳарҭа-сырҭа узеилымкаауа, бырфын рахәыц-ӡала иқәикааит. Абҩатәы адырган ианԥсаланы, амца илахеикын, аҵәынҵәлаӷьқәа иргәылаиҵаз ааргәылаиршит. Ԥшьаала инаганы аҭыԥаҿы инықәиргылан, иаргьы ихы нықәиҵеит.
Амра еихахәышәарак ианыҩхашылоз, Шьамсиа шьыжьхьа ԥхаҵәы-ԥхаҵәуа илырхиахьан.
Асасцәа аныҩагыла, ӡык нарҿдыршан, аҽарҳақәа реиԥш ҩаԥхьа аишәа инахатәеит. Х-ҵәынҵәлаӷьк рҭыԥ аамԥсахӡакәа, иаха иахьықәгылаҵәҟьаз иқәгылан. Асасцәа еиҭа неиҿаԥшы-ааиҿаԥшит...
«Уара абарҭ аҵәынҵәлаӷь мыждақәа, рҳаса рыӷраҩаны, иахагьы абра иқәгылан. Аԥшәмаԥҳәыс дзаҵәуп, дыццакцәазар акәхап ҳҳәан, ҽԥныҳәада, ламырбеиа рзуны иланаҳажьит. Аха ус аума, иахьагьы ҳаблақәа ирхыԥало ҳаԥхьа иаақәдыргылт. Абарҭ гаӡа-беа ҳарбома»?! – ихьымӡӷшьаны ргәы иааҵаххыз аарԥшнылоны еиԥш:
– «Аӡә ан дигәаԥхоит, аӡә – аԥҳа» ҳәа, шырҳәо еиԥш, шәысхыччаргьы, шәареи сареи гьамала ҳаиԥшымзаап. Шәара ишәчысхәрамзаргьы, сара абарҭ аҵәынҵәлаӷьқәа саагылазаргьы срызгагоуп, – иҳәан, Сеидыҟ иаԥхьа иқәыз иаҳәызба хәыш анаақәих, Шьамсиа илыхьыз зегьы еилылкаан, лхәы-лжьы қақаӡа иҩагылеит, аха уашьҭа ҟазышьа шылзамҭоз лдырын, анышә ҩнаргәы лыҵууаа аҿынанахеит...
«Ҳаи, ихала ихы ирԥхашьома, иҟадыџьхаз?!» – асасцәа рыблақәа шаҟь-шаҟьо, Сеидыҟ иаҳәызба инахәаԥшт. Сеидыҟ игәы каршәны, иаҳәызба аҵәынҵәлаӷьқәа ианааргәылишь, рҿы ааимдырхьахьан, ахәша ҩаргәылжжит.
Шьамсиа лыԥсы ааивылган, лхы-лҿы аалхалашеит. Асасцәа ирбаз, ируа-ирҳәо иақәнамыршәо аишәа иааханархеит.
«Ҳара зҿаҵахәы ыӡша, иахагьы арҭ шәымацараха ҳаԥхьа иқәгылазаарын, еилызкаауаз дабаҟаз акәымзар!» – рыгәқәа инарҭагәырҩеит асасцәа.
Ашьыбжьышьҭахь, Сеидыҟ уҭазара бзиахааит, – рҳәан, шьханхыҵаа агәашә инҭыҵит...
– Уааласны аранӡа уааишь, дад, – сышҟа инапгьы ааирххеит сабду. Амӡырхаҿы схыци схәымпали нышьҭасҵан, сабду иахь сҿынасхеит. Уи инапы сара сышҟа иахьааирххаз, иаанкыланы икын. Иара сара сышҟа дааԥшӡомызт. Мраҭашәарахь, ажәҩан агәы анхшәарҭаҿы, алацҟьагеиԥш, алабаса асагасаны, ихцәышааӡа ажәҩан иналыггаз амзаҿа иблақәа ааихмырԥаӡакәа дахәаԥшуан. Ирхханы иикыз иарӷьа напы санаадкьысла, сара дсыхәамԥшӡакәа, сымахцә снанкны, даасыхан, иаԥхьаҵәҟьа снаиргылеит. Сабду ани амзаҿа иблақәа наҟәиган, уаҳа даҽакы дахәамԥшӡакәа, сара днасыхәаԥшт. Аха иблақәа рацәак исыдмырхалакәа, амзаҿа деиҭанахәаԥшын, ҩаԥхьа сара деиҭанасыхәаԥшит. Абас хынтә ианыҟаиҵа, ушьҭа ухәмарла иҳәан, сноуишьҭит. Аха сымцакәа, акыраамҭа, сабду иқьышәқәа ҵысуа, амзаҿеи сареи иааиҭныԥсахло дахьҳахәаԥшуаз, оумашәа ибаны сизыԥшуан.
Сабду иқьышә ачча нықәххын: – Оумашәа иумбан, дад, раԥхьаӡа амзаҿа анубалак, улаԥш ахымгакәа, уара уҩыза, изызҳауа ахәыҷы уихәаԥшыр, иԥсҭазараҿы дманшәалахоит рҳәоит. Аҳы, уца, ушьҭа, ухыци ухәампали ныҟәцала, – иҳәан, схы ааишьышьит. Сара уи амзаҿа сеиҭанаҵаԥшит. Амзаҿа аҩадахьтәи ахыцырхәа инацәхыкны еҵәак ажәҩан иналҵын, иаакәеицеит.
– Ҳаи, шьыри, абыржәы сҿаҳәатәы ҟалондаз, – сҳәеит саалҟьаны.
– Уҿаҳәатәы ҟалозар узыҳәоз, дад? – иҳәеит сабду даасҿаԥшын.
– Абни, нахьхьи, амзаҿа икыду, зхы-зҿы аԥырӷеиԥш илашо аеҵәа снапы ианшәалааит, – сҳәон, сҳәеит.
– Мамоу, дад, уҿаҳәатәы Анцәа иҟоумҵан! – иҳәеит сабду, сажәа анагӡаха сымҭакәа.
– Избан, баба, сҿаҳәатәы ҟалозар зуҭахымзеи? – иааџьашьаны сиазҵааит.
– Зҿаҳәатәы ҟалаз ихьыз уасҳәар уҭахума, дад? – дсазҵааит сабду.
– Ааи, исҭахуп, – сҳәан, сабду иҵегь снаидҳәаҵалеит.
– Нас, сабду ашьшьыҳәа, ҳашҭаҿы аҵәаҵла иамҵагылаз арымӡ днықәтәан, абри ажәабжь сеиҳәеит:
– Дыҟазаарын шәарыцаҩ бзиак. Абри ашәарыцаҩ дахьныҵыҵлак, иаага-иааца азҳауазаарын. Есымша Анана Гәында длырхион. Ҽнак, Анцәа диҳәо далагеит, зегь зымчу, Анцәа, сҿаҳәатәы ҟало сҟаҵа ҳәа. Ари иахьа акәымхеит, ари уаҵәы акәымхеит. Есышьыжь ашара днаҵагыланы, ӡ-хьамԥшла иҿы-инапы ӡәӡәаны, мрагыларахь ихы рханы Анцәа дышиҳәоз мацара акрааҵит. Шьыжьымҭанк, ишыҟаиҵалацыз еиԥш, ӡ-хьамԥшла иҿы ӡәӡәаны, мрагыларахь ихы рханы, сҿаҳәатәы ҟаҵа ҳәа, Анцәа дышиаматанеиуаз:
– Арахь уаасзыӡырҩ, уара, ауаҩытәыҩса! Уара уҿаҳәатәы ҟало уҟаҵара, уи баҩ алаӡам, аха иаҭахым, иузаԥсам, уаҟәыҵ Анцәа иашьапкра! – ҳәа, бжьык аагеит.
– Аа, абааԥс, зхьы шьаргәыҵа сакәыхшоу, ашәымҭак иадамзаргьы, сҿы ԥумҽын, сҿаҳәатәы ҟало сҟаҵа, – иҳәан, инапқәа рхаханы дматанеиуа злыԥха ҳаура днаиҵаԥшын, иҩшьамхык наирсит. Аха ашәарыцаҩ, аҵыхәтәантәи иажәа аҭак имаҳаӡеит. Уаҳа аӡәгьы ибжьы мгаӡеит. Иҟаиҵахуаз, ашәарыцаҩ ихы имагәыхьха, ашьха дықәланы дышнеиуаз, ҩын дук аҭӡывара иаҟараз ваҵыс
дуӡӡак шкажьыз днахагылеит. Ашәарыцаҩ игәы ааҭрысит. Аха ихы инапаҿы иааганы, ибла иабаз ассир џьашьо-илакәшьо дышгылаз, да усгьы сҿаҳәатәы ҟалаӡом, иҟало збап, иабасԥырхагоу иҳәан, днақәгәыӷны абас ҿааиҭит:
– Иа, Анцәа шьарда зымчу, суҳәоит, абри зваҵысу, изакәызаалакгьы, мышкы зны ишыҟаз еиԥш, аԥсы ахаҵаны иаақәургыларц, аблақәа ахамҵакәа, – иҳәан, ишилшоз аԥшырҭа иқәтәаз диҳәеит. Абри имҳәацкәа, атәыла бгеит. Дгьыли-жәҩани неимаҵәеит уҳәаратәы абжьы цәгьақәа геит. Ари иҟалаз асаашьа, ашәарыцаҩ, ииуа-ииҳәо дақәымшәо, дшәаны, аҟәараҳәа аҵысра далагеит. Деихаӡԥштәалаха, дадырсызшәа дахьгылаз, дшанханы дыԥшуан.
Ҟәар-ҟәар, гәыр-чыр, ҟәаҩ-саҩ-ҿеҩҳәа, ахрақәа ирҿыҩрны иаакылсит ԥшьба-хәба ҿы зҭыҵуаз аԥса ҟьантаз иаҟараз ашьахәарқәа. Асыԥсақәа тҟәацызшәа, абӷацамкыра аҽыбӷаҵаны, адунеи зегьы арыбгарашәа аҿаанахеит, цәык шеибгаз изҭоужәышаз қәабк иаҟараз ахыбаа. Акы ашьхақәа ирҿыҩруа, акы атышақәа ирҭабылгьо, анахь ак аауа, арахь ак аауа, дасу рҭыԥқәа рҿы еиҿатәуа, еиҿатәуа, ашәарыцаҩ иблақәа неиҵыхны дзаҵамԥшуа, ажәҩан хыла иҵыԥссо, Адау дуӡӡаҳәарак, аҩхрак иҵарӡаны ашьха даақәгылеит. Ашәарыцаҩ дшәаҟьаны, ҩ-цаҟьак рыбжьара иԥсы бжьаӡаны даатәеит. Ус ишыҟаз, рацәак мырҵыкәа, Адауы абас ҿааиҭит:
– Ҳаи, абааԥс, сара дунеи ахаан аахыс зыԥсҭазаара иалҵхьаз, иҵыҭәахахьаз сыбаҩқәа еизганы, сцәа-сжьы сықәҵны, сеиҿартәны, сыԥсы схаҭәҳәаны, абри адунеи ҩаԥхьа сықәызҵаз, зегь зымчу даахәаны суҳәоит, сыблақәа схаҵа, сдунеи сықәнаҵы уара узыҳәан сыҟоуп, – иҳәеит Адау, ихаԥыц ҳацаҟьа дуқәа неихырԥаны.
– Мамоу, џьым, уи сылшом. Угәра сызгом. Ублақәа усҭар, сушьыр ҳәа сшәоит, – иҳәеит ашәарыцаҩ.
– Уа, Анцәа ауаа, изаҟаразаалак акы сшухыхьымхо. Уԥсы ҭанаҵы, ахьи аразни хәдацәахьы уаласыртәоит. Дгьыли жәҩани рыбжьара ахьтәы фаитон уақәтәаны убжьысуа уҟасҵоит, срыцҳауп, абааԥс, схамбаха адунеи сықәумырхан, – иҳәан, Адауы ашәарыцаҩ диашьапкит. Убригьы азмырхакәа: – Уашхәа мақьаԥсыс, акы сшуԥырхагамхо. Дунеи сықәнаҵ уара узыҳәан сыҟоуп. Уԥсы ҭанаҵы, ҵыс хшыла ускәабалап, иара сара схаҭагьы маҵуҩыс сузыҟалоит. Суҳәоит сыблақәа схаҵа, абааԥс! – Адауы ашәарыцаҩ деиҭанаиашьапкит.
– Мамоу ҳәа уасҳәеит – иҳәан, ашәарыцаҩ иааҿахиҵәеит.
Ҳамҭак Адауы ҿымҭӡакәа дгьыли-жәҩани дрыбжьагылан. Ашьҭахь, ашьшьыҳәа, иарӷьа напы нцәыҵырҳәҳәаны, хәба-фба ҿы зҭыҵуаз аԥса ахыцәқәа еиларҟәыҿны иааикын, аԥыжәҳәа иааҵиԥаан, ҭәыцшәа имбаӡакәа, инацәкьарақәа инарыбжьыршәҭрааны, абри ашәарыцаҩ ибжьы ахьгоз, дыҟазаргьы дыҟоуп ахьигәахәуаз шыҟаз имҩаниҵеит. Атәыла бгеит. Ацаҟьа ԥыххааны, аарла акьатрацәқәа ааҵыҳәҳәо, ахра сыпра неиҩҟьаны, илыҵабга ицеит. Зыԥсы ацара цәгьаханы, аҩ-храк рыцаҟьашра ибжьашәаҟьаны ибжьатәаз ашәарыцаҩ иҽааизиган:
– Оо, баба, ублақәа усҭар, абас акәымзи ишысзууаз. Иа, Анцәа суҳәоит, анкьа дшыҟаз еиԥш, абри Адауы Анцәа дҟаҵа – иҳәан, ҿеиҭеит ашәарыцаҩ.
Абри имҳәацкәа, абӷа ҵысит, ашьха жәҩан дыдит, имацәысит. Хыхь иҟаз ҵаҟа ицеит. Қәар-ҟәар, ҟәеҩ-сеҩ-ҿеҩ дырган, ашьахәарқәеи, аваҵарақәеи, амахәарқәеи, ахи уҳәа, зегьы леиҿыҩрын, аԥсҭа ҭырцәажәаауа, шьоук ахрақәа иркыдлеит, шьоукы атышақәа ирҭалеит. Анацәкьарақәа инадыркны, ашьацәкьарақәа рҟынӡа, зегь леин, дасу рҭыԥқәа рҿы инкаҳаит.
Ашәарыцаҩ дызлаԥшыз асаашьа, акыраамҭа иҿы изеихымхуа джәагәаны даман. Ашьҭахь, инапқәа рхаханы ажәҩан днаҵаԥшит.
– Иа, Анцәа, уара ҳазшаз, сгаӡара исыхьыз саҭоумҵан. Абринахыс сҿаҳәатәы Анцәа иҟоумҵан, ухьы шьаргәыҵа сакәыхшоуп! – иҳәан, ихы имагәхьха, илабашьа иҽанҵаны ашьшьыҳәа иҿынаихеит.
– Абри лакәуп, дад, аха алакәгьы акы иахҟьазар акәхап, ус ахала иауҟалахуа. «Ухы иазумуа, уаӷа иузиуам», – рҳәоит. Убри ауп абри слакә ҳәыҳәгьы иахьыз, – иҳәан, ацәажәара дналагеит Иарза.
Иҟазаарын аҳәыҳәқәа иреиԥшмыз ҳәыҳәк. Ицәиаҵәангьы ицәиаҵәамкәа, ишкәакәангьы ишкәакәамкәа, ицәышынгьы ицәышымкәа, ҳәыҳә злаҟамыз иалаҟан. Абри аҳәыҳә, саргьы хазыс-ԥсазыс снымхар-снымҵыр ҟалом аҳәан, нхарҭа ҭыԥ бзиак аԥшаарц иақәнакын, амҵәыжәҩақәа неинҟьаны иҩаҵԥрааит. Аҳәыҳә цо ицо мацара, акыр мши-ҵхи еихала-еихыҵит. Ҽнак, икараха ишнеиуаз, ҵаҟа ианынаԥш, ҭыԥ ссирӡак абеит. Ауразоуроу шәаԥыџьаԥла иҭаҳәҳәан. Акаршәра еихҳәа-еиҵҳәа ииаҵәҟаҟараӡа ишьҭан. Аӡиасқәа еихалакьуа адәы ԥшӡақәа ирықәсны ицон.
«Анаџьалбеит, иудыруазеи, шьапы мышла сымҵәыжәҩақәа сҟьазар!» Аҭыԥ иабаз аԥсы алахан, амҵәыжәҩақәа накәаԥсаны, ашьшьыҳәа ҵаҟа инатәеит. Аҳәыҳә гәырӷьеит адунеи азна. Ушьҭа, оҳ, гәышьа ҳәа, анхара нап анаркырц ианналагоз, аҳәыҳә агәырӷьара аӡшәах еиԥш иныҵаба ицеит. Дунеи ахаан иамаҳацыз фҩы цәгьак аацәырҵын, аԥынҵа инҭасит. Уажә ицап, ушьҭан ицап аҳәан, акыргьы иԥшит, егьит, аха уаҳа умԥсит. Афҩы бааԥс
еиҳагьы аблахаҵ аргьежьит. Иҟанаҵахуази, изықәшәаз арыцҳара иашәит, иаџьабеит, аха уаҳа ԥсыхәа-ӡыхәа анамоу, амҵәыжәҩақәа наҟьан, иныҵԥрааит.
Акыр мши-ҵхи еихала-еихыҵит. Аҳәыҳә ԥыруа аҳауа иалаланы ицон. Аблақәа ааихмырсыӷьӡакәа ҵаҟа иԥшуан, иреиӷьыз ҭыԥк алнахразы, аха цас иауазшәа, иагәаԥхоз анхарҭа ҭыԥ абомызт. Ус иԥыруа ишнеиуаз, ақьыԥахамҭазы, хыхьынтәи алаԥш иааҵашәеит, раԥхьа афҩы бааԥс иахьықәнацаз аҭыԥ аҵкыс хара-џьара еиӷьыз дгьылк.
Аҳәыҳә аҽааикәанарҳәын, икәкәаӡа хланҵы инҭалан, ҵаҟа инатәеит. Аҳәыҳә ахьтәаз аԥшӡара ҿыки-бзыки ирызҳәомызт. Иаакәыршаны алакә аҟны еиԥш, арҩашқәа ахрақәа ирылхәраа, аиҩхаақәа ирҭыкьаса илеиуан. Адәы зегьы еиуеиԥшым шәҭы-хкыла иқәҵан. Абна еихашьшьы иҵыҩны игон аҵар рашәабжь. Ажәакала, џьанаҭ ҳәа акрыҟазар, абракәын.
Аҳәыҳә акы иеиԥшымкәа игәырӷьеит. Егьарааны исҳәахьазаргьы, сманшәалахеит, анцәа иџьышьоуп, аҳәан, ҳамҭак аԥсы ашьарц, амҵәыжәҩақәа анааикәаԥса, аҳәыҳә аашәаӡыӡеит. Ҩаԥхьа, раԥхьатәи анхарҭа дгьыл аҿы иаҳаз афҩы бааԥс ахаҭа-ԥсаҭа, аԥынҵа инҭасит. Иҟанаҵахуаз, аҳәыҳә, абри акы иеиԥшымкәа игәыннагеит. Иқәнаҵеит-иқәнахит, аха афҩы бааԥс анықәымҵӡа, еиҭаҩышьҭԥраан, аҳауа иналалеит. Уаҳа гәыӷырҭа хлаҳәак амаӡамкәа, агәы каҳа, ахы каҳа, иԥырны ишнеиуаз, ахымш рыҽны, агәаҽанӡамкәа алаԥш иааҵашәеит убас еиԥш дгьылк, аиԥш зеиԥшыз иаагылазар иамбацызт. Аҳәыҳә адунеи азна игәырӷьан, аҽааикәанарҳәын, ашьшьыҳәа ҵаҟа инатәеит. Игачамкны иԥшуан. Иаакәыршаны аныцә реиԥш, икахәхәа-кахәхәа аҵла ҟаԥшь гылан. Аҩада, ашьхақәа еилаарцыруа, еихык-еиҵык дгьыли-жәҩани рышьхәа ахьеивҵоу ирыхчынган. Алада, асаркьа
ххыреиԥш амшын ацәқәырԥақәа еикәаԥсон. Амра кажжы, ашәахәақәа еилыбзаауа, шьахәапара иҩеиуаз аҳаскьын иаҵәара инылаԥсон. Ажәакала, аҳәыҳә алакә дгьыл иазнеит. Иаргьы гәырӷьаҵәа, иҟанаҵара азымдыруа, ишыԥшыз, иаалырҟьаны агәы нкыдҳаит. Ҩаԥхьа абри афҩы мыжда иаацәырҵыз, иԥсҭыхгаха аԥынҵа инҭасит. Ҽазны иеиԥшымкәан, аҳәыҳә натәан, игәырҩеит. Иланарха-ҩанархеит, аха изықәшәаз арыцҳара зыхҟьоз ҳәа, акымзарак ахаҿы иазаамгеит. Ишыгәырҩоз мацара, иангәашаха, иҟанаҵахуааз, еиҭа ҩаҵԥраан, аарла амҵәыжәҩақәа неихыхуа, ишнеиуаз, ҵаҟа ианынаԥш, аӡәы чалаала аҭәа ширхуаз абеит. «Анаџьалбеит, «аԥсра ахәшә ааҵраҿы иҟоуп ҳәа», иудыруазеи абни ауаҩ сзықәшәаз арыцҳара зыхҟьо сеиҳәаргьы», – аҳәан, ҩаԥхьа амҵәыжәҩақәа накәанаԥсан, ахы амагәыхьха ҵаҟа инатәеит. Уаҳагьы имԥшыкәа, аҭәархҩы иҿы инкылсит.
– Абааԥс, аҭәархҩы, саҭоумҵан, гәаҟрак аҵыхәала суқәгәыӷны сымҩахыҵит. Сзықәшәаз арыцҳара абригь-абригь ауп, абри зыхҟьо ҳәа акрудыруазар, суҳәоит исыҵоумкырц, – аҳәан, мшыбзиа хәылбзиа егьи ҳәа акәымкәа, аҳәыҳә аҽынкаршәны аҭәархҩы иҳәеит.
– Ҳаи, ҳаи, ҵабыргыҵәҟьаны, арыцҳара ду уақәшәагәышьазаап, аха сара акгьы сызухәом. Амала, нахьхьи, ахәы аԥынҵаҿы шәиҩынҩеижәа шықәса зхыҵуа ҭаҳмадак дынхоит. Аӡәыр акридыруазар, убри аҭаҳмада идыруеит, убри иахь умҩахыҵ, – иҳәеит аҭәархҩы.
Аҳәыҳә иҟанаҵахуааз, аҽааибнаҭан, иҩыҵԥрааит. Дук мырҵыкәа, аҭәархҩы дызҿыз аҭаҳмада иҟны инакылсит.
– Ашла, уххь згеит, усыргәамҵзаргьы ҟалап, аха абригь-абригь еиԥш иҟоу аус сақәшәеит. Сахьцалакгьы фҩы бааԥск сықәнацоит. Сгәы рҭынчны нхарҭас ҳәа иахьаалысхуа, иара абри афҩы аацәырҵуеит. Снықәҵны сымцар ада ԥсыхәа-ӡыхәа сымамкәа сааҭанаргылоит. Суҳәоит Анцәа даахәаны, уара нцәахәык иҩызоу аӡә уоуп,
абри сзықәшәаз арыцҳара зыхҟьо ҳәа, акры удыруазар, исыҵоумкын, – аҳәеит аҳәыҳә, афергь-аԥсергь ҳәа, аԥсы нҭрыкәкәааны.
Аҭаҳмада акыраамҭа ҿымҭӡакәа дтәаны дхәыцуан. Ашьҭахь, зныкшәа, ус ҿааиҭит:
– Дад, уара уҭыӡҭыԥ ылухырц уахьтәаз зехьынџьара цқьа ҭыԥқәоуп, уа фҩы ҳәа, акымзаракгьы гаӡом, баша угәы уамжьан. Зыфҩы гаҵәҟьо, уара ухаҭа уоуп, дад, – иҳәеит, аҭаҳмада илахь неиқәиҵан. Аҳәыҳә иаҳаз оумашәа ибаны ахы иақәнаҵеит.
– Иууазеи ашла, усацәҳауама? Ишԥыкәу сара сыфҩы шго! – аҳәан, аҳәыҳә аҭаҳмада агәы идаанагалеит.
– Уи угәы иалумырсын, дад. Иҟалаз уи ауп, иаҳхысыз аӡынразы аӡә дуеихсын, умҵәыжәҩа ашьацма ақәшәан, ухәны уҟаӡамзи? – дҵааит аҭаҳмада.
– Ааи, уи иашоуп, аха...
– Уара иузгәаҭом акәымзар, убри аахысгьы ихҭәасаауеит, дад, умҵәыжәҩа. Убри афҩоуп уахьцалакгьы ҭыԥ узымҭогьы, – иҳәеит аҭаҳмада.
Аҳәыҳә ажәак мҳәаӡакәа, еиқәшәы-еиқәԥаласа иаанхеит. Агәрагьы агеит, аҭаҳмада ииҳәаз шбылгьы ҩацаз.
– Иҭабуп, иуҳәаз агәра згеит, ашла, акы иеиԥшымкәа ҭабуп ҳәа, уасҳәоит. Ишсоуҳәара, ухаҵкы, иаԥсыхәоузеи нас сымҵәыжәҩа? Хәшәы-быӷьшәы ҳәа изырӷьаша хәарҭа-ҳәаԥшь амахарыма? – иҵааит аҳәыҳә.
– Ааи, иҟоуп умҵәыжәҩа зырӷьаша ахәшә, аха ихароуп уи ахьыҟоу. Бжьышьхак рынхыҵ, абри сара исхыҵуа аҟара ҩба зхыҵуа аԥсуа ҭаҳмадак дынхоит. Идунеи имԥсахцзар, убри иҟны неишьа узыҟаҵозар, умҵәыжәҩа зырӷьаша ахәшә уиҭоит, – иҳәеит аҭаҳмада. Аҳәыҳә жәа мҳәаӡакәа, аҭаҳмада инаиеихырхәан, ашьшьыҳәа индәылҵит.
Иԥрит аҳәыҳә абжьшьхак рынхыҵҟа. Макьанагьы ихнымҳәӡац. Ирҳәоит уи аҳәыҳә иахьагьы ахәшә иашьҭоуп ҳәа.
Шьмаф Ҳаҭхәа, иарԥыс цәыцәымҭа дҭагылахьан, аха аҭаацәара даланамгалацызт. Уи, даагылазаргьы, ихы злаӡыригаша рацәак егьы дшалаҟамызгьы, их қьан ақәиҵон, их ду беиа ибон. Иуа, иҭынха, иҩызцәа акы еиԥшымкәа ирҭахын, иара ишьашәалаз, ишьҭамҭа змырӡшаз, хылҵшьҭрала иҩашьамыз, жәла ҽеик иеиуаз ԥҳәызбак дизааргарц. Дизааргарц моу, акырџьара днарга-ааргақәахьан. Зеиԥшыҟамыз аԥҳәызба хымкыхцәа идыргалақәахьан, аха аӡәгьы дигәаԥхомызт, зегь мап рцәикуан. Аԥсра-абзара – аизарақәа рҿы дахьнеиуаз, дахьааиуаз, абри абри лоуп ҳәа ихы-игәы зызцашаз, иара ихалагьы дизалхуамызт. Дыҟан ус. Изгәамҭаӡакәа иҷкәынра ниаӡаа ацара иаҿын.
Шьмаф уеизгьы-уеизгьы, унеишь-уааишь ҳәа зарҳәоз, ҟамчхәыла аџьар ирылыркаауаз арԥарцәа рҟынӡа дзынаӡомызт, аха дахьынӡаҟаз, уаҩы аахшәахкгьы иакәмызт. Амала, гра бааԥсык иман. Уаха дныҵыҵны, ижәыз, ицәыз, џьара ԥшь-шьапык зҵаз акы аӡәы ибора, ма ижәгәара иааҭганы ианимӡа, дҭынчны дызтәомызт. Уи иара хьыӡ дусгьы иԥхьаӡон.
Абас, Шьмаф Ҳаҭхәа имшқәа хаарадаха иниакәкәа ацара иаҿын.
Хәылбыҽхак, ишеилашәшәра ианааилалашәшә, абжьааԥны ишыҟаиҵалацыз еиԥш, иҽааибыҭаны, ишаха-па наимӷыҵраҵаны дындәылҵит.
Аҵых лашьца иҽалакны акыр дныҟәеит уи ауха. Иқыҭа далҵит. Аҵых акыр инеигәахьан еиԥш аамҭазы, аӡәы инхарҭа даднагалт. Игәы нҭгәырӷьааит. Амаҵурҭа иадҟаҵалаз абораҿы жә-ҵәрык шкьа-шкьо ишҭакыз ибеит. Аха иҟалах закәу здырхуада, ақыҭауаа ҭахәхәа ацәа ишҭалахьазгьы, абри аҩнаҭаҿы аӡәгьы дмышьҭалацызт. Аҳәса рцәажәабжь еихсыӷьуамызт, аҩны рхагалаӡаны ирыман. Шьмаф днеиԥхьхәыц-ааиԥхьхәыцааит, аха аҭаацәа шьҭалаанӡа, игәы иҭеикыз анагӡара ҟазшьа шамамыз анидыр, иуапа иҽнылаҳәаны, аҩны ааигәа ашәшь зқәышьшьы игылаз аҵла днаватәеит.
Аҵаарҷҷара иаҿыз аҵых ықәшьшь ицон. Шьмаф дахьтәаз дҳәыҵәы-ҳәыҵәуа алоура иуан, аха абри аҩнаҭаҿы аилаҩеилас зеихымсыӷьуаз изеилкаауамызт. Ажәҩан днаҵаԥшын, иныҵакӡаны даақәыԥсычҳан, иуапа рҽеины цқьа иааикәиршан, иҽырманшәаланы, ҩаԥхьа уи аҵла днадиаалт. Абри аамҭазы, атыр-тырҳәа рымҵәыжәҩақәа ҟьаны, Шьмаф дызҵатәаз аҵла х-ҵыск аақәтәеит.
«Иаазгазеи аҵхыбжьон, ахьҭаха арҭ аҵарақәа?!» – иааџьеишьан, ашьшьыҳәа ихы дҩахан, днарыҵаԥшит. Аҵарақәа ҵаҟаӡатәи амахә иқәтәан. Уаҳагьы акы ахәыцха иамраӡакәа:
– Аа, уара, ари ара ихы ҟәазӡа аҵла дахьамҵатәоу! Ҳара усгьы ҳусқәа нҵәаӡом, иаргьы иахьа уажәраанӡа илахьынҵа шаӡамкәа дынхеит, ма уаха илахьынҵа ҳшап, – аҳәеит ҵыск уаҩы бызшәала иаацәажәан.
Ишьахәуп рҳәан, зегьы неиқәышаҳаҭхеит. Аԥхьа ацәажәаразы инеиқәырҵа-ааиқәырҵақәеит егьит, аха аҵыхәтәан рыгәҭан иқәтәаз аҵыс ажәа арҭеит.
– Ааи, аԥхьа ишаҳҳәаз еиԥш, абри уаха аҷапырхәа зымӷыҵраҵаны аҵла иамҵатәоу ауаҩы, иахьа уажәраанӡагьы инасыԥ шаӡам. Уаха, абра збора дҭаларц иҭаху
аԥшәмаԥҳәыс аԥҳа длоуит. Абри ауаҩ дахьыҟазаалакгьы, уаха иины инкашәаз асаби насыԥхәрас диоуааит. Абас сара сгәы иаанагоит, – аҳәеит аҵыс. Наҟ-ааҟ иаватәаз аҩҵыск нақәшаҳаҭхан, Шьмаф инасыԥ изшаны, рымҵәыжәҩақәа ҟьаны, аҵх лашьца иналашәкәа ицеит.
Дук мырҵыкәа, ҿыц ииз асаби лыбжьы ҵыры-ҵыруа аҩны иааҩныҩит.
Шьмаф акыраамҭа ииҳәара, ииура изымдыруа, дгачамкны даанхеит. Ашьҭахь ихшыҩ ихаҿы ианааи, днеицрашәан: «Шәара уаха исзышәшаз анасыԥ, сара хатә ԥҳәысыс дызгаанӡа, ашацәа рныха шәхы иасны, шәхы аиҿыхырҭа лабжьачарҭанатәааит. Ҳаицәажәап шәареи сареи», – иҳәан, иԥырны ицаз «ашацәа» рзы иԥсахы ԥыжәжәо, акыраамҭа аҵла дамҵатәан.
Аҵых агәы неиҩнашан, арбаӷьқәа аккаҳәа инеиларыԥсеит. Уажәраанӡа аҩны ҩнзырцәажәаауаз аҳәсақәагьы неимыҵ-аимыҵқәеит. Асабигьы лҟыт-ԥсыт ыҟамкәа, аҩны заҵәыки лареи ууаӡа аҵх лашьца иаалахеит. Шьмаф аҵла днамҵыҵын, илымҳа кыдҵаны деиҭаӡырҩит. Ҭынчран. Нас, иҟама амҳасҭа нҭаирсын, аҭра иааҭыхны, амаҵурҭа ашә днылагылт. Аҩныҵҟа азарза ыларшәны иаркын. Аарла аԥацха ашыш икылыԥхон зыбла ҭаауаз ацәашьы.
Ишьҭыбжь мыргаӡакәа, аӡ еиԥш, абаҟәи ашәвази рыбжьара иҟама аԥынҵа нкылырҳәҳәаны, ашьшьыҳәа азарза нылиршәеит. Ишьапԥынҵақәа дрықәгыланы, амаҵурҭа дныҩналан, аԥацха аҭӡамц иҽкыдрыӷәӷәаланы, даагылеит. Ахшара дзауз аԥҳәыс иналыркны, зегьы караха ицәан. Асаби амышәкәан дылаҳәаны лан длываршәын. Шьмаф урҭқәа зегьы илаԥш иааҵиган, ивараҿы агаз қәыргыларҭа иқәгылаз ацәашьы ирцәеит. Алашьцара иҽаларӡны, ашьшьыҳәа днеиуа-днеиуа, ан лысабии лареи ахьиаз акаруаҭ днадгылт. Жәҩангәаҵа аҟынӡа ихалахьаз амза ашәахәақәа аԥацха икылыхха иҩнаԥхон.
Ацгәы аԥа ацәызӡоз аӷьыч, дмыццакӡакәа, асаби лан даалывихит.
Нас, лҷапан ахы инаркны, лгәышԥлымҳа аҟынӡа иҟама нҭишьын, лымгәа хәыҷы ааҭыршәаны днышьҭеиҵеит. «Аҳы, ушьҭа аԥсы дырбзаханы, насыԥс дсышәҭ! Уаҳа лашәа аԥсымҩа ылышәкааит», – иҳәан, алеи-аԥси рыбжьара алашьцара дналаӡит.
Арҵәаа-арҵәааҳәа ала амгәа аԥа ҭызшьаауаз амаалықь лыбжьы аҭаацәа зегьы арҿыхеит. Ашә ҟьаҟьаӡа иаартын. Ҳаӷеимышхара, асаби дшьаарҵәыраха ҵаҟа анышә хьшәашәа дықәыршәын. Изгәамхәуаз зҵалаз аҭаацәа, хыла-гәыла инеилалеит.
...Уи аахыс акыраамҭа цеит. Шьмаф хәылҟьа-ҿылҟьаны акәзаргьы, убри ауха иҟалаз аҟалаа аӡбахә ҳәа акгьы имаҳаит. Игәы рҭынчны дыҟан.
«Абарҭ уахынлатәи аҵар ҟьалақәаҵәҟьагьы сара исхыччарц иақәыркит». «Уаха ииз асаби дунасыԥхааит» ҳәа. Аҳы, нас, дсынасыԥшәтәит, шәа шәымсааит. Гәнаҳа ҳәа кыр лымазар, шәхы-шәыԥсы иаҩымсааит». – Абас игәы дынҭахәыцлон уи зны-зынла. Аха аамҭа цацыԥхьаӡа, дара убырҭ ихәыцрақәагьы игәалашәарақәагьы дырҟәаҵит.
Шьмаф, ушьҭақәа, аӷьычрақәагьы каижьуа далагеит. Лассы-лассы иҽы, икәадыр, иара, абри иныс узымҳәо, иҽеилаҳәаны аизарақәа рахь дцәырҵуа, аимҭахарақәа рҿы аҭарчеи ныҟәиго егьиуа далагеит. Уимоу, Ҳаҭхәа Шьмаф иахьатәи аҽырхәмарраҿы аԥхьахәы игеит ҳәа, еимырҟьа-еимырсуа ибзарӡы рҳәо иалагеит. Аха иазуугәышьозеи, иара игәаԥхашаз, дахьнеиуаз, дахьааиуаз, макьанагьы уаҩ диԥыломызт. Иҭынхацәеи иқәлацәеи идыргалоз, иара игәаԥхомызт. Адунеи дықәын ус, акакал зҿамло амжәарбаӷь еиԥш.
...Мшаԥык аҽны, Шьмаф даҽазны иеиԥшымкәа, иҽы хәышлаԥса икәадырит. Икәымжәы икаба – дышәшәашәшәо иҽеилаҳәаны дынҽыжәлан, аизарахь дцеит. Есымшаԥы ишыҟарҵалац еиԥш, аҽырыҩра, аҽырхәмарра, аимҵакьача уҳәа, ахәмаррақәа мҩаԥыргон. Абри аизараҿы днеит Шьмафгьы. Аҽны, шьыбжьы агәы нхыҳәҳәаанӡа, еизаз ажәлар ашәаҳәареи акәашареи ҭарҵеит.
Адунеи иара иеиԥш, ԥшреи сахьеи ылызкаауа даҽаӡә дыҟоуп ҳәа, игәы иаанамго, мацқьа-шьацқьа, аинҟьарашәа ҳәаны рнапы анааинырҟьа, Шьмафгьы аџьар днарылагылт. Ӡӷабки-ҷкәынки адгьыл ршьапы ықәымкьысӡошәа, еиваԥырны акәашара иаҿын. Лыхцәы лӡара иахагьежьуа, иӡса-ӡсо акәашара иаҿыз аԥҳәызба данаалыхәаԥш, дныҵашәшәа дцеит Шьмаф. Абар, абри ауаҩ дахьубахьоу дааихьеит, илаԥш иааҵигахьоу аӡӷабцәа заҟаҩ ыҟада, аха игәы иҭамкәа, ихы иҭамкәа, абас иаалырҟьаны иԥсахы еилазҵахьоу аӡәгьы диздырамызт. Дигәаԥхеит, аха дигәаԥхаҵәҟьеит. Уаҳагьы ихы ааизнымкылаӡакәа, дааи, абри аӡӷаб длыцкәашо иҿааихеит, аха избахьада! Ажәлар гачамкит. Анапеинҟьара, амца адыркит. Ирмацәысӡеит Шьмаф. Аԥҳәызбагьы абарфын цахеиԥш диваԥыруан. Акәашара ианаалга, ашәымҭак ахмырҵкәа, еиликааит аԥҳәызба илыжәлаз, дзыԥҳаз, дахьатәиз. Аҽны хәлаанӡа илаԥш дыҵиршәомызт. Илаԥш налхигацыԥхьаӡа, иаразнак амца неиҿхысуан.
Иалгеит аҽынтәи аизара, ауаа еимпит.
Адырҩаҽны, Шьмаф дзықәгәыӷуаз иҩызцәеи иҭынхацәеи иреиҳәеит, абри аԥҳәызба дшигәаԥхаз. Ихьӡ анылхымлагьы ихы шақәиҵо.
Ари аҩыза иазыԥшымыз гәырӷьеит адунеи азна. Иара аӡә дигәаԥханы дзыҟалагәышьазар, уаҳа иарбаныз, иҭынхацәа леи илашьҭалан, хара имгакәа аԥҳәызба ҿа лдырҳәеит. Ԥҳәыс дааигеит Шьмаф.
Иуара, иҭынхара, инеихьшь-ааихьшь, ихарҭа здыз, зхарҭа идыз идгаланы ачара ду иуит. Еизаз, иреиӷьыз аныҳәаԥхьыӡқәа иԥҳәыс хәыҷгьы иаргьы рыкәа-рмаӷра инҭаҳәаны ашҭа инықәҵны ицеит.
…Ашьжьымҭан, ашьхақәа ирывҵыз амра ашәахәақәа каи-бзиуа Шьмаф иԥҳәыси иареи уахада иахьышьҭамлацыз амҳара ахышә инкылыххан, иеиԥхьышьшьаауа, ишнеиуаз, Шьмаф ихы-иҿы анааиԥхьнашьшьаа, иблақәа аачыхә-чыхәын, дааԥшит. Ашамҭазы, ацәа хаа зымыч амырхакәа, иҭаҳәахаа ицәаз иԥҳәыс ԥшӡа дналыхәаԥшит. Уи лхыза лықәҵын, абырлаш аҟара ишкәакәаз лгәы аҟәашра иныҵакны, лцәа-лжьы ԥшқарахӡа иааԥшуан. Шьмаф иаразнак илаԥш иааҵашәеит, лҷапан инаркны, ипаӡа, лхарԥ шкәакәа инаҵаӡуаз ашәахсҭа. Лара дҩышьны дыцәан. Ԥшьшьала, илгәамырҭакәа, маҷ-маҷ, лхарԥ даахеит. Ашәахсҭа шиашаз, лгәаҵаӷара иныҵагылон.
Шьмаф имаха-шьаха иҟәԥсаан иҟаиҵара изымдыруа, дҳәалаханы ииарҭа даалахеит. Изаҟаразаалак, уи изқәиҵара ак издырамызт. Дирҿыхар иҭаххеит, аха уигьы изеиԥшымтәит. Ашьҭахь, игәҭыха ҭыԥ анинамҭаӡа, «Ҟыҳы», – иҳәан, деимҳәеит. Ахьышәҭҳәа дааԥшит ларгьы. Амра ашәахәақәа рҽыртлаӡаны, амҳара амырхәага ҩнаԥхахьан. Шьмаф уи агәы шимамызгьы, лафқәак ааиҳәашәа иун, даахаҿ-хырччан:
– Бара, ари ашәахсҭа бнызҵаз бзыхирҟьазеи? – иҳәан, оумашәа имбаӡазшәа дналазҵааит.
– Сызхирҟьаз саргьы исыздыруам, амала, сҭаацәа изларҳәо ала, сызлеиԥырхагаз, сгәаӷс иикыз сыздырам, аха саниз ауха, амышәкәан сылаҳәаны сан сахьлываршәыз, зегь ааԥсаны ишыцәаз, аҵх агәы анааиҩнашоз, аӡә дааҩналан, абас...
Шьмаф ихәы-ижьы қақаӡа иҩеибаргылеит. Иаразнак иааигәалашәеит, уи аухатәи аҵарақәа, дзыдтәалаз
аҵла... «Аа, уара, ихы ҟәазӡа аҵла амҵа дахьамҵатәоу... Абри уаха ииз асаби динасыԥхааит!» – аҵарақәа рыбжьы абыржәыҵәҟьа акәушәа илымҳа инҭаҩуан. «Ауаҩытәыҩса илахьынҵа хырԥашьа амамзаап», – игәы инҭиҳәааит Шьмаф!
Аӡын агәҭан акәын. Ҳауп зҳәоз, егьызеӷьымыз ҩыџьа ахацәа нхыҵынтәи иаауан. Урҭ даара зых иақәгәыӷуаз, зшьамхы џьбараз шьоук ракәын аҟынтә, иааихҵәаны, ашьхақәа ԥыҟҟо иаауан. Рымҩаныфагьы нҵәахьан. Акыр иныҟәахьаз, ушьҭа шәымҭақәак рыԥсы неиҭаркыргьы цәгьа ирымбо иҟан. Аха уи аӡбахә мырзакәа, Ҵәаҳәыркыра акаҵәара иаахыҵын, Ҵабал иааҭалеит. Асгьы еимагыланы аура иалагеит.
– Уа, Едгьац, – иҳәан, ҿааиҭит Кәаҵиа.
– Сузыӡырҩуеит уххь згеит, Кәаҵиа, – иҳәан, Едгьацгьы дааҭгылеит.
– Аҷныжәҩан зеиԥшроу иубо ауп. Абра, абни ашьхарԥы уахьынхшәо дынхоит Ҭамшьыгә ҳәа Абырскьылк. Иареи сареи ҽеишәа ҳаибадыруеит. Ацәгьеи абзиеи рҿы ҳаицымҩахыҵқәахьеит. Абри ауаҩ иҭыӡҭыԥ ахь ҳамҩхыҵып. Ҳаԥсгьы ааиҭаҳкып, какалкгьы ҳкып, нас, ԥшӡала ҳамҩагьы ҩаԥхьа ахы наҳаркып, абри уара ушԥахәаԥшуеи? – иҳәан, Кәаҵиа днеиҿаԥшит.
– Уара ишуҭаху, Кәаҵиа уххь згеит. Ҳамҩахыҵып аԥшәма зынӡа деилаҳмырхозар, – иҳәеит Едгьацгьы.
Едгьац иаҵкыс Кәаҵиа хара-џьара деиҳабын аҟынтә, иара ишихәҭаз ихы мҩаԥигар иҭахын. Ажәакала, аҩыџьагьы ааибаргәытәын, ҵабал инхоз, Кәаҵиа иҩыза бзиа Бинаҟәыҟә ишҟа имҩахыҵит.
Бинаҟәыҟә игәы иҭамкәа, ихы иҭамкәа асасцәа иҭааз, ус ҿырԥшӡагас ҳәа акәымкәа, акы иеиԥшымкәа дреигәырӷьеит. Амаҵурҭаҿы илаиртәан, ар рымца рзеиқәиҵеит. Нас, уаҳа анс-арс ҳәа даамлак-ҩакӡакәа, хан хьаа иҟаз ашьтәа нкажьны ирзишьит. Алеи-аԥси рыбжьара, акәац ааиҿыхны, ақәаб инҭаҵаны, акәазҭхарамца ақәҵәишо архнышьнаҿ инкнеиҳаит.
Акыраамҭа еибамбацыз Бинаҟәыҟәи Кәаҵиеи нырцә итәаны, ажәытә-аҿатә ажәабжь рҳәон. Аарцә, Едгьац амца дыҽҳәагыланы имаҭәақәа ирбон. Акәац атәан еиламгыло, авара хышрақәа лбаауа-ихало ахәараҳәа ажәра иаҿын. Едгьац ақәаб иԥсы ҭахан, иблақәа ааихмырсыӷьӡакәа, ицыцашха атәан зхыхәашаны еилаҭәоз дҭаԥшуан. Егьа иҽеиқәикызаргьы, аҵыхәтәан, иԥс имч амырхакәа, нырцә итәаны ицәажәоз, амцабз зхыҵәоз ақәаб сышԥаднарбари ҳәа, днақәгәыӷны, ашырҳәа ақәаб инапы нӡаакшаланы, еиӷьыз жьыхәҭак ааҭиԥааит. Аха Едгьац икәац гарҭа имоуа, инапы абылуа иалагеит. Шәымҭақәак иҟаиҵара изымдыруа ци-шәи рыбжьара дшыбжьагылаз, игәиҽанӡамкәа:
– Едгьац, дад, урацәоуп, аха ундәылҵны ишәшьу иҵәцоу сзеилукаауандаз, – иҳәеит Кәаҵиа дызлацәажәоз ажәабжь аагәыгәҭажьны.
Едгьац уаҳа ажәак ацымҳәакәа, икәац жьыхәҭа имаӷра иныҵакны дындәылҟьан, ажәҩан днаҵаԥш-ҩаҵаԥшны, хабжь ихы аԥҽра аҟара адагьы ахмырҵкәа, икәац жьыхәҭа неиԥсхишьын, иаразнак дааҩнаԥалеит.
– Изеиԥшроузеи, дад, аҵх? – дҵааит Кәаҵиа.
– Ажәҩан еҵәа ссала иқәҵоуп, еҵәа шәпа еилҟаауп. Алыг, длыгуп, аҟәыш, дҟәышуп уххь згеит, Кәаҵиа, – иҳәеит Едгьац.
Аҩшьхак рыбжьара, хәба-фба ҿы зҭыҵуаз аџь хаҩаӡара еиҩыххаа иахькажьыз, ҩыџьа амҩасцәа нахагылеит.
– Уара утәыҵәҟьа уара уанидыршьуа, аамҷыдахаз, ауаҩытәыҩса ицәа иҭамӡо акгьы ыҟамзаап, – иҳәан, Базала лоунатә даақәыԥсычҳаит.
– Базала, уххь згеит, иуҿазыршәазеи абри аҩыза ажәа ҭынха, каҳада-ԥҽыда? – дҵааит иҩыза.
– Абыржәыҵәҟьа, абри згәы еиҩыххаа ҳаԥхьа икажьу аџь исгәаланаршәеит, зны саныхәыҷыз сабду исеиҳәахьаз, аџь иахҳәаау ажәабжьк, – иҳәеит Базала игәы нкыдыԥшаалан.
Базала иҩызеи иареи ршәақьқәа аархырхын, аҩыџьагьы наҟ-ааҟ аџь амахәқәа инарықәтәеит.
– Хәылбыҽхак, ҳмаҵурҭа абарҵаҿы сабду ишьамхы снықәиртәан, изхиҳәааз, игәалазыршәаз сара исыздырам, абри ажәабжь сеиҳәеит сабду. Уи, мшаҽнеиԥш, абыржәыгьы дааицамкӡакәа, сыбла дыхгылоуп. Иԥаҵашла аӡшәах еиԥш иҟәашккараӡа ихәда иныҵаԥсон. Инапы разы ҳалалқәа адаш рылпыҟҟа, сшьамхы иқәын. Сабду дахьцәажәоз, иԥаҵақәа сӡамҩа иахьахьысуаз сдырчыхәчыхәуан.
– Иуеиҳәазеи нас, Базала, усҟангьы уабду? – иҳәан, дҵааит иҩыза.
– Аа, аиеи. Сабду излеиҳәаз ала, абри аџь икажьу еиҳамзар еиҵамызт. Убри зыӡбахә иҳәоз аџь иахыҵуазаарын акыр шықәса рацәа. Ааҵлақәеи ашыц-ҵлақәеи, мшын нырцәынтәи иӡхыҵны ихшьааны ианыргоз иахаанын. Уи, иааҟаз зегьы абон, иаҳауан, аха иамчгәышьазеи. Убас ицон амшқәа, ашықәсқәа. Убырҭ зегьы ирхааныз аџь гылан аҩхрак рыбжьара аԥсҭа аҵаҿы. Амра гылон иҭашәон. Игылан аџь фи-мацәыси, ԥшацәгьеи, ирцәымшәаӡакәа. Есишаргьы амаха-шьаха тәырԥсон, иаҳа-иаҳа ажәҩан ахь аҽаҳаранакуан. Аха иазуугәышьозеи, цәгьа нагӡа шыҟам еиԥш, бзиа нагӡагьы ыҟамзар акәхап. Ҽнак, абри аџь иаадгылеит шьоукы реихақәа кны. Изыхдырҟьо ҳәа акы ыҟаӡамкәа, раԥхьа аӡәы иеиха мҩаниҵеит. Убри инашьҭарххны егьырҭ реихақәагьы рҿынадырхеит. Аџь ажьы ҭжәаны, адырҟьҟьақәа анԥаны ганха ицаны икаҳауан. Еиҳа-еиҳа аџь агәаԥшь ҭаԥырҟон, аха ичҳаны игылан, иқьуамызт, иӷызуамызт.
Ашьыбжьышьҭахь, аԥсҭа ҭырцәажәаауа, ихырԥаны иларышьҭит аџь – адоумбеи, аха зегь акоуп, аџь зегьы ачҳаит имқьит, имӷызит. Аха убри аҟны иаанымгылт урҭ. Иаалаган, шеи-шықәсеи иааӡоз амахәқәа иаарысуа, икыдыҟҟааны икарыжьит, аха зегь акоуп, аџь зегьы-зегьы ачҳаит, имқьит, имӷызит. Аха убри аҟынҵәҟьагьы иаанырмыжьит урҭ абри аџь. Иаалаган, ахәархь инаҿакны, ихыссаны инышьҭарҵеит, аџь-адомбеи. Аха зегь акоуп, аџь зегьы-зегьы ачҳаит, имқьит, имӷызит. Амала, аҵыхәтәанӡа, аџь шәышықәсала иагәыҵаҳәҳәа иааӡаз амахәқәа ауреи асали аарылырхын, асал наганы, аџь агәыҵәҟьа инадыргыланы урала ианас, аџь иазымчҳазт, «Ааҳ», – аҳәан, агәҭаҵәҟьа неиҩыххаан, наҟ-ааҟ инкаҳаит.
– Убри аџь аӷызы-ӷызы бжьы абыржәыгьы слымҳа ҭнашьаауа џьысшьоит. Иахьагьы, уи аџь аӡбахә сабду
иансеиҳәоз еиԥшҵәҟьа ирыцҳасшьоит, аха иара иамаз ачҳарагьы сабдуцәа рычҳара аасгәаланаршәоит. Убри ажәабжь сгәалазыршәаз, абри афы еиҩыхны иканажьыз, ҳзықәтәоу аџь ауп. Ҵабыргыҵәҟьаны, уара утәыҵәҟьа уара уанидыршьуа аамҷыдахаз, ауаҩытәыҩса иимычҳауа, ицәа иҭамӡо егьыҟамзаап, – иҳәан, ҩаԥхьа игәы дынҭаӷызит Базала.
Мазлоу ихы имагәыхьха, инеиҭеикуа ҳәа егьимамкәа, игәы ԥжәаӡаны амҩаду даныланы дшааиуаз:
– Иууазеи, Мазлоу, аԥсшәа аҳәараҵәҟьагьы уаҭәоумшьои? – иҳәан, игәиҽанӡамкәа, аӡарҭрашә еиԥш, ихахаӡа аӡәы ибжьы неиԥыххылеит.
– Ҳаи, саҭоумҵан, Шәарах, усызгәамҭеит. Абла акры або џьушьома, агәоуп акәымзар. Уи адагьы, уажәыҵәҟьа аӡә дызбо дсаҳауа сыҟаӡам, убриаҟара сгәы нханы сыҟоуп.
– Саргьы уамашәа исымбеи, уаб дышьны ухәда дахшьушәа, уеихаӡԥшшәалаха, аԥсшәа самҳәаӡакәа усывсны уцошәа анызба. Иҟалазеи, усҟангьы, Мазлоу рыцҳарас узықәшәазеи? – иҳәан, дҵааит иԥылаз дгәыцхә-гәышьуа.
– «Аҳәызба аҭыԥ ӷьаргьы, абыз ҭыԥ ӷьаӡом» – рҳәоит. Абригь-абригь ауаҩ думдыруеи? – иҳәан, Шәарах ихы наиқәикит Мазлоу.
– Ааи, дсымдыркәа, Гәаџьагьиа уажә дызбама, – иҳәеит Шәарахгьы иааизымбатәбарахан.
– Абри ауаҩ саазыхирҟьаз ҳәа ак сзымдырӡо, абасгьы, абасгьы, жәаҭынхас ҳәа акрыҟазар зегьы насықәҳәацәаны днасԥырҵит, – иҳәеит, Мазлоу иԥсахы ԥыжәжәо.
– Ҳаи, иабадихәа, Мазлоухеит, Гәаџьагьиа абриаҟара жәаҭынхала дуацәажәартә, абас ламысдарала дузныҟәаратә
еиԥш, убриаҟара бзиарас изуухьааз, уара абзиа збаша! – иҳәеит Шәарах, Мазлоу иеиҳәаз ажәақәа игәаҟынӡа инаганы.
Дыҟазаарын шәарыцаҩ бааԥсык. Уи хреи цаҟьеи ззеиԥшыз, аҽа шьамхы зырҵысуаз аӡә иакәзаарын. Иԥшра, ԥшрак иаламҩашьозаарын, исахьа, сахьак иламҩашьозаарын. Иоура иҭбаара – абри иныс узҳәомызт. Ихәда ҵәца рак иҭыхны, ихажәҩабжь хыӡак ҭашәо, алаԥш цәгьа ила ицәиӡартә, убас аԥшӡара дыкны дагозаарын. Ажәакала, иҿаҳәатәы зыҟаломызт, абжьарак, уи ихымҭа иахьнанамгози, иажәа иахьаԥхылнамдози егьыҟамзаарын.
Ҽнак, ашара даҵагыланы, шәарыцара дцарц, ишәақь аакнихын, инаганы ашәхымс инылаиҵеит. Ила шәарыца днаԥхьан, ишәақь хынтә инахырԥаны, аҩны иҩнаирԥалеит, хынтә адәныҟа иахирԥеит. Нас иабџьар аашьҭихын, абарҵа дныҵагылан, Анана Гәында длыҳәеит, иахьатәи амш, иаага-иааца цәаԥхьаӡарахарц, мҩа мыш, мҩа маншәала дықәылҵарц.
Игәы рҭынч, иԥсы рҭынч дцеит абри ауаҩ шәарыцара. Акыр мши-ҵхи шьхагәыла ихигеит. Аҵыхәтәан, иара ишиҭахыз еиԥшҵәҟьа идырҩатәгьы идырхатәгьы еиӷьхан, имԥыхьашәаз рҭыԥ-рҭышә инықәҵаны, акаҩҳәа аиргь иашәа аацәыриган, ахра рыԥхрақәа иԥсҭаҵагаз иашәабжь нархьыгӡаны, ашьшьыҳәа амҩа днықәлеит.
Ашьыбжьышьҭахь, иԥсы неиҭеикырц, игәыжьгьы аидара неиҵиртлан, рҩашк ахықәаны даатәеит. Игәыжь ҭәабашк намҵеиԥсеит, иаргьы ахь-мыхьк иҽаахиԥхьалан, иуапа ахаҳә инықәҵаны изқәа нкыдиҵеит. Арҩаш абжьы изышьалҭан. Ашьха жәҩан агәы иааимҟьаз, аӡыжь
еиԥш ииаҵәҟаҟараӡа, нахьхьиӡа, џьара, аҩԥҭа хаҽрак ирыбжьаҵәон. Уи акыраамҭа, иԥсахара наҟәганы дшахәаԥшуаз, абни ажәҩан аҿы аҩԥҭа хаҽрак инарыбжьаҵәоз аӡыжь ҵамҵамра агәҭа леимҟьахын, убла еицыртәырны узлыхәамԥшуа, деилаарцыруа, лыхцәы хьаԥштәала ублақәа хнакуа, лакә ԥҳәызба ссирӡак даалҵын, убри аӡыжь иаҵәҟаҟара дынхыӡсаала-аахыӡсаалан, иразнышха аӡшәах налхьырӡсаны, абас ҿаалҭит:
– Ашәарыцаҩ гәеицамк, ушьҭахьҟа арҩаш иагәылыҳәҳәо ацаҟьаш иқәыршәу унасыԥ ашҟа унаԥшы, унасыԥ ашҟа! – лҳәан, аԥхыӡ еиԥш дахьца-дахьаа изгәамҭаӡакәа, уи ажәҩан иаҵаҽҽоз аӡыжь иаҵәа дынхыӡланы дцеит.
«Ҳаи, Анцәа, иахьакәым ала ҳаумырҩашьан, иараби, ари закә саашьоузеи!? Измаанахарызеишь анаџьалбеит», – ааигәахәын, ицәа-ижьы ҩеихыбзаа-ҩеихибаҳәан, афырҳәа ишьҭахьҟа даахьаԥшит.
Арҩаш зҵаҽҽоз ахаҳә цаҟьаш даннықәыԥш, иибоз агәра изымго, иблақәа акакаҷ нарыҵашәеит.
Ацаҟьаш иқәгылан ибырлашԥсараз, мра шәахәаҵас еилыԥхоз ахьтәы шьаҵатәқәа. Ашәарыцаҩ ахьышәҭҳәа иҽааилырҵәрааны, ида-ишьа ҭзырԥсаауаз ашьха рҩаш ацәқәырԥақәа неигәыҵхны, уи ацаҟьаш иқәгылаз ахьтәы шьаҵатәқәа днарыдгылеит. Урҭ ашаеҵәеиԥш еилаарцыруа инеиҿаԥхеит. Ашәарыцаҩ, ииулак игәаӷьын, аарла инапы нагӡаны ахьтәы шьаҵатәқәа аақәихын, иманы нырцәҟа дырит. Аӡыԥсы шихьшыз, мрагыларахь ихы наирхан:
– Сара сынцәа иахь исҭоубоуп, абарҭ ахьтәы шьаҵатәқәа ззыбзиахо аԥҳәызба дсыԥшаанӡа, аӡәгьы схы сыԥсы дшадсымкыло! – иҳәан, днықәгылан дқәит.
Ҳамҭак ашьҭахь, жәҩангәы иналԥрааны инасыԥ зшаз Анцәа рҭыԥҳа лажәақәа игәы иҭахәхәа ишҭаз, ашьшьыҳәа имҩа агәы аахәаны иҿынеихеит.
Ицон амшқәа, аҵыхқәа. Ашәарыцаҩ, геи-шьхеи рыбжьара, ҽышьаԥхыц ахьакуаз, зехьынџьара дахысит. Егьызеиӷьымыз аҭыԥҳацәа хымкыхқәа ибеит, иаҳаит, аха ашәарыцаҩ, ихьтәы шьаҵатәқәа ззыбзиахоз аӡәгьы диԥымлеит. Ари, ҳәарас иаҭахузеи, ашәарыцаҩ, акы иеиԥшымкәа ихьааигеит. Ҽнак, ихы имагәыхьха шьха қыҭа цынҵәарахк далсны дышнеиуаз, ахәы ԥшӡа аԥынҵаҿы, кәасқьа еихасыҟә хәыҷык днахьыԥшит. «Анасыԥ лашәуп», – рҳәоит, иудыруазеи абри ашҭа-агәара сынасыԥ алаҳәазаргьы», – иҳәан, иҽыхәа ахы даамыхаӡакәа, дышиашаз амӡырха днықәлеит. Алеи-аԥси рыбжьара, зуаҩыбжарахь инеихьаз ԥҳәыс еихиаа тәахьа ҵәыркаԥак даадәылҵит.
– Уа, бзиала уаабеит, сукәыхшоуп, – лҳәан, лысас днаиҵаххын, дааҽыжәылхит. Аԥшәмаԥҳәыс илҭааз арԥыс ҳәашьак амамкәа дылгәаԥхеит. Дикәшо-дихамшәало, ашәымҭак ихәы-иԥхь зҳәаз еиԥш, ҿыки-бзыки ирзымҳәо афатә изеилалҵеит.
Аԥшәмаԥҳәыс хәылҟьа-ҿылҟьала илаҳахьан, абасгьы-абасгьы арԥыск ихьтәы шьаҵатәқәа иманы адунеи дақәшахьеит, аха иззыбзиахо макьана ԥҳәызбак диқәымшәац ҳәа. Аԥшәмаԥҳәыс лыԥҳаҵәҟьа длықәгәыӷуамызт. Лыԥшра-лсахьа, леиҿартәышьа, егьи уҳәа, уи арԥыс ихьтәы шьаҵатәқәа лшьапқәа ишрышьамлоз дацәымҩашьо илдыруан. Убри аҟынтә, ӡәыр абарҭ ашьаҵатәқәа изыбзиахозар, сыԥҳаԥса илзыбзиахоит лҳәан, лысас акры аниҿалҵа ашьҭахь, дындәылҵын, лӡара амацәаз икылуршәо, лхы-лҿы умбо, акасы ԥшқа лҿаршәны, ԥҳәызба ссирӡак длыманы дааҩналеит.
Ашәарыцаҩ иибахьаз иаҳахьаз аӡәы длеиԥшымхеит ари. Аԥҳәызба лхы-лҿы шимбозгьы, дигәаԥхеит, аха дигәаԥхаҵәҟьеит. Лыхцәԥарақәа еиқәаҵәа самсалха, лыгәчама ӡыры-шәырқәа ирықәкәашон. Иаҳҳәақәо
ирылухузеи, ашәарыцаҩ иҿаҳәатәы ҟалеит, ихьтәы шьаҵатәқәа аҷалап еиԥш илзыбзиахеит. Анс-арс акәӡамкәа, ашәарыцаҩ имаҭарбага – ихьтәы мацәазгьы лгәыбжьы нацәа инахаҵаны, аҿҳәарагьы ԥҵәаны, ихылԥа аҵыс ҭаҳәуа днықәҵны дцеит.
Аҿҳәарамыш аҽны, ашәарыцаҩ иқыҭаҿы, унеишь-уааишь ҳәа зарҳәоз иҩызцәа бзиақәа, ҽцәа-шәҩык рыхьтәы фаетон нарыгәҭылакны рҿаархеит.
Ааилашәшәымҭазы, аҭацаагацәа еижәхысла, аԥҳәызба лашҭа инҭалеит. Дук мырҵыкәа, аҭаца дкахәхәа, лкасы ԥшқа лхаршәны даадәылыргеит. Еихаххаа игылаз ахьтәы фаетон днақәдыртәан, аҭацаагацәа ахыуҳәа аҭацаагарашәа ҳәо, аҭаца дрыманы, рҿаархеит.
– Агәарабжьара иныбжьысын, аккара иҵганы инагаз амҩаду ианаангылоз, уи аухатәи аҵых лыԥсы алахо, нымҩахыҵ ԥҳәызбак лашәабжь гәкы-ҵәыкуа аҿаанахеит. Аҭацаагацәа, раԥхьашәа, ари ааџьаршьеит, рашәаҳәарагьы аахыдартәын, рҽааиқәыркит. Зегь ҿымҭ-ԥсымшьа иааҭгылан, рлымҳақәа кыдҵаны иӡырҩит.
Аҵх иагәылыхәхәа игон иԥсҭаҵагаз аԥҳәызба лашәабжь:
Нап-цәы, шьап-цәы,
Ахьтәы фаетон дантәалоуп,
Напы бзиа, шьапы бзиа,
Аӡахәаргьала дантәалоуп! –
Ҳаи, абри змааноу еилысымкаакәа Анцәа сумшьын, – иҳәан, ашәарыцаҩ ахьышәҭҳәа икәадыррҭа днаныԥан, иааихмырсыӷьӡакәа аԥҳәызба лашәабжь ахьгоз ахь иҿынеихеит. Архәара дахьаавагьежьыз, абар ассир! Ҩ-ҵлак ирыбжьгаз аӡахәа бжьында дантәаланы, ашәаҳәара даҿын, ԥҳәызба ссирӡак.
Ашәарыцаҩ афырҳәа даақәгьежьаан, абри аԥҳәызба илҳәо аҵареи-амцреи еилысымкаакәа Анцәа иумҳән,
– иҳәан, иаарццакӡаны иҿынеихеит. Еилаарцыруа аҵх иагәылԥхоз ахьтәы фаетон днадыххылан, аҭаца лшьапқәа данынарыхәаԥш ихәы-ижьы ҩеилагылеит. Хазыс-ԥсазыс ҳәа иааигоз аԥҳәызба, лнапқәагьы лшьапқәагьы цәын.
Иҟалаз уиоуп, ани аныԥса гызмал лыԥҳаҵәҟьа лшьапы ҵҩызаақәа ашәарыцаҩ ихьтәы шьаҵатәқәа шашьамлоз лдыруан аҟынтә, лыԥҳа лцынхәрас, лыԥҳаԥса дцәырылгеит. Ахьтәы шьаҵатәқәагьы, иара ашәарыцаҩ ихаҭа ишибоз ахырҭәагеиԥш иналышьхашәкәеит. Амала лыԥҳаԥса лхы-лҿы ахьимбоз анԥса длықәгәыӷын, лыԥҳаҵәҟьа лнапгьы лшьапгьы цәны, ахьтәы шьаҵатәқәагьы лышьалҵеит, ахьтәы мацәазгьы лымӷалҵеит. Аҿҳәарамш аҽны, деилаҳәа-еилаца дындәылганы аҭацаагацәа днарылҭан, анԥса дгәырӷьаҵәа даахынҳәит. Абри ззымычҳаз аԥҳаԥса, аҭацаагацәа рымҩаԥыхьа аӡахәа бжьында дантәаланы иаацәырылгеит абри ашәа:
Нап-цәы, шьап-цәы,
Ахьтәы фаетон дантәалоуп,
Напы бзиа, шьапы бзиа
Аӡахәаргьала дантәалоуп! –
Анԥса лыԥҳа афаетон даақәырхын, илышьақәаз ахьтәы шьаҵатәқәа аалышьырхит, ахьтәы мацәазгьы аалымӷырхит. Днаганы ргәашә дныларгыланы иаахынҳәит. Ахьтәы шьаҵатәқәа, аӡахәаргьала иантәаланы ашәа зҳәоз аԥҳаԥса иналышьарҵеит. Ахьтәы мацәазгьы налымӷарҵан, ахьтәы фаетон днақәыртәаны, ахчаԥшь ҳәа аҭацаагарашәа ҳәо амҩаду агәы аахәаны, ахьтәы фаетон аҵх иагәылԥхаауа аҿынанахеит.
Ашәарыцаҩ инасыԥ изызшаз Анцәа рҭыԥҳа дааигәалашәан, афаетон ахышә дынкылԥшын, ажәҩан днаҵаԥшит. Ашьхақәа инархыкны игьагьаӡа, иҭәы-иԥха амза икыдыз агәҭаҵәҟьа днагәылҵын, лыбла ихыҵуаз ашәахәақәа наихьлыршан, Анцәа рҭыԥҳа лхы-лҿы аалхаччеит!
Дыҟазаарын аҳак. Уи имал-ишьал – деихбааланы дынхозаарын. Ирахә-ишәахә рзеихымцозаарын. Шьхацан, иԥсаса рхы ахәы еиқәаҵәа ианхыркылоз, рҵыхәа ақыҭа изалҵуамызт. Ажәакала, Анцәа ишиҳәара акәтаӷь ԥымҽӡакәа ивагьежьны ибылгьозаарын. Аха иазууазеи, Анани Адами ирыхшаз – абри иеиԥшҵәҟьа зыԥсы цәгьаз уаҩытәыҩсак дыҟамзаарын. Адунеиаҿ ак изхомызт, акы дарҭәуамызт.
Ҽнак, абри аҳ даалаган, иуаажәлар рахь иаҳҭырԥарцәа ишьҭит, ирымоу-ирыхӡу акы аанмыжькәа ирымыхны исзаажәга ҳәа.
Идурҳәагәышьоз аҳҭырԥарцәа, аҳ иажәа имакра зылшодаз, аҟынтә, иажәа ааҩбамтәкәа, аҳҭырԥарцәа рҽааибыҭаны ицеит. Иахьнеиз, ила-иҳәа анцәа ирԥыхьаиршәаз зегьы, еибарҿыжуа ирыманы аҳ иаҳҭынра иааҭалеит.
– Аҳ ухаҵкы, адҵа иҳадуҵаз наҳагӡеит. Ирымаз зегьы рымыхны иааган, абан зегьы аҳҭынра ашҭа иахьҭоу, – рҳәан, инеины инаиарҳәеит.
– Уара, иаажәгаз збоит, аха абарҭ анрымышәхуаз ирҳәазеи? –иҳәан, дҵааит аҳ.
– Ирҳәахуааз, ҳаҳ ухаҵкы ҳцеит, рҽыршьит, рҽыркит, аха рымч зырходаз, – рҳәеит аҳҭырԥарцәа.
– Ус акәзар, шәеиҭацароуп, егьырҭ инхаз, уаҩ цыркьыки, џьма закьычки ирыдамзаргьы, ирыхцаны иаашәца, – иҳәан, еиҭадәықәиҵеит аҳ иаҳҭырԥарцәа.
Аҳҭырԥарцәа раԥхьа ианнеиз аҵкыс еицәаны иҳәынҷеит. Аҳы, уашьҭа ак рымамкәа ирымаҳхит аныргәахә, ирԥыхьашәаз зегь рыманы амҩа иқәлеит....
– Иҟоузеи, уара, зегь рымышәхма? – иҳәан, дҵааит аҳ.
– Ааи, аҳ ухаҵкы, рҿы инҭарҟаҟо чаӷьа-чашә рзынмыжькәа зегь аагеит, – рҳәеит аҳҭырԥарцәа.
– Уи бзиоуп, аха дара ирҳәазеи? – деиҭаҵааит аҳ.
– Уқәшәира-исықәшәира ииҳәара, ҳаҳ ухаҵкы ҳцеит, ала амгәа аԥа ҭыршьаауан, – рҳәеит аҳҭырԥарцәа неицҿакны.
– Ус акәзар, абыржәыҵәҟьа шәеиҭацароуп. Ирымоу акы аанмыжькәа иаамгакәа шәаныхынҳә, ижәдыруазааит шәыхқәа хсаны абри амасаргәара ишахасырсуа, – иҳәеит аҳ иҽеицраршәаӡаны. Иҟарҵахуааз, аҳҭырԥарцәа ҩаԥхьа инықәланы ицеит. Ақәылацәа шнеиз гәазҭаз ауааԥсыра, акыр рыҽдырџьаџьеит, ҳәҳәарахеит, ҟаарахеит, аха ирылдыршагәышьоз, иаанхаз, ҵәах-махы ҳәа ирымаз рцәырдырган, зегьы рхыԥссаны ирыманы идәықәлеит...
– Иҟоузеи, уара? – дҵааит аҳ.
– Иҟахузеи ухаҵкы ҳцеит, аҳ! Гәыхәи цыфеи кәаӷәласак реишәа иқәмыршәкәа, иаарымаз зегьы ҽыла, ҽадала, гәыжьла иаагеит, – рҳәеит аҳҭырԥарцәа.
– Ишәҳәо саҳауеит, аха ирымаз зегьы анрымышәх, дара ирҳәазеи? – иҳәан, деиҭаҵаахит аҳ.
– Иҳақәшәира-иҳаҵашәира ииҳәаша, ишәеиқәара-ӡеиқәараха итәамзи. Рыбжьы убриаҟара игәыҭшьааган, хыхь аеҵәа кыднахуан.
– Аа, ус акәзар, шәеиҭацароуп абыржәыҵәҟьа. Ирымоу акы аанмыжькәа иаажәгароуп, – иҳәан, аҳ иаҳҭырԥарцәа акакеиҳәа дрыҵаҳәҳәеит.
Иҟарҵахуаз, аҳҭырԥарцәа мида-гәидаха еиҭанкылсит. Аха ассирҵәҟьа рыла иабан, иахырҳәаара рзымдыруа, ишанханы иааилахеит.
Аҳ иуаажәлар, ахәыҷы инеиркны аду иҟынӡа, зегьы еилатәаны ашәаҳәара иаҿын. Даҽа шьоукгьы иқәгьежьааны икәашон. Аҳ имаҵуцәа изызнеизгьы уаҳа имырзакәа, ажәлар еилагеит рҳәан, еибарҵысны рышьҭахьҟа рҿаархеит.
Ашьыбжьышьҭахь, аҳҭырԥарцәа ак рымамкәа, ак рыхӡымкәа, иӷьӷьа-иӡәӡәа, иӡәашҳәаха аҳҭынра иааҭалеит. Ари гәазҭаз аҳ дгәаан, изымбатәбарахан:
– Шәышԥааи, уара, аӡы шәгәыдыршаланы? – иҳәан, иаҳҭырԥарцәа днарқәҳәҳәеит.
– Ҳаҳ, ухаҵкы, ирымаз рымхыха ҳмаӡеит. Ассирҵәҟьа ҳала иабеит, – рҳәеит идибамырҳәо.
– Изакәызеи ссирс ижәбаз, – иҳәан, деиҭаҵааит аҳ.
– Аҳ, ухаҵкы, уажәраанӡа зҽызшьуаз ауаа, иахьа ҳаннеи, еинҟьаны акәашара иаҿын, иагьыҳхамыӡгылеит, – рҳәеит аҳҭырԥарцәа.
– Ишԥа, еинҟьаны акәашара иаҿын шәҳәама?
– Ааи, ҳаҳ ухаҵкы ҳцеит, – рҳәеит аҳҭырԥарцәа неицҿакны.
– Аа, ус акәзар, уашьҭа ирымышәхуа ҳәа егьрымаӡам, уиоуп еинҟьаны изыкәашоз, – иҳәан, иқьышә аччаԥшь нықәирххит аҳ!
Уаҩшьрак аҵыхәала, Шәачааи Шәарыҟәааи ахҟа рыбжьалеит. Аҩыжәларык ашәақь ааиларымҵар ада хәшәы амамкәа иааидтәалеит. Анаԥшцәа ари иҟалаз аҵыхәа шҽеимхоз агәра анырга, ауаҩы дыԥҵәазар деиԥызшьуаз ажәлар рыбжьарҵарц азырыӡбеит. Иӡбаны ишьҭырхыз аус мырхьшәашәакәа, уаԥшьынацыԥхьаӡа ауаа рыларҵеит, инахәашьым-иаахәашьым, акыр збахьоу, акыр заҳахьоу аиҳабацәа лԥшаахқәа, иҟалаз ахҭыс рлымҳа аҟынӡа инарыгӡарц.
Қыҭа-цыԥхьаӡа иалырхит егьызеӷьымыз, зыбз хәшәыз аиҳабацәа бзиақәа. Арҭ ажәлар рхаҭарнакцәа, аҩыжәлантәык иахьырзеиԥшыз аизара аҿҳәарамыш ԥырҵәеит. Дара рыхьӡала, жәҩахкыла иалырхыз арԥарцәа Шәачааи Шәарыҟәааи ирзырышьҭит, абригьы-абригьы амш аҽны, абри адгьыл аҿы шәҳақәшәа ҳәа.
Амш шьыбжьагәы нхыҳәҳәахьан. Аинраалара иазалхыз амш аҽны, адәыԥшӡаҿы икылсит ҩ-жәлантәык. Наҟ-ааҟ иааиҩҿаны, рлабашьақәа нарыҵарсуа, ркәымжәыхәақәа рыҵаҽырбо, рӷәакьиа ҟамақәа рымҳасҭақәа баҩышԥсараха иӡыш-ӡышӡа иаарыбжьагылт аус арзақәацәа.
Гәаран уны ажәлар игылаз рыгәҭа, Шьагә илабашьа аҽыҩҳәа инаирсын, иххьа хҭырԥа нахеиҵеит. Иажәа ахацыркра даламгацкәа, ацәажәаҩ илаԥш дааҵашәеит, заӷа дызшьырц зыкәтыц кьарахә аҭра иааҭызгахьаз Шәача Ҳабыџь.
Ашәымҭак Шьагәи Ҳабыџьи рылаԥшқәа ааиқәшәеит. Аха Шьагә изаҟаразаалак Ҳабыџь саҟала жәак иамҳәаӡакәа, абарҭ ажәақәа рҿааирхеит:
– Ага иқәԥсоу аԥслымӡ ахыԥхьаӡара здыруа ажәлар, шәхаҵкы! – иҳәан, Шьагә иааҭиршәшәаз ажәақәа, Ҳабыџь дааишәара-еиҵаранатәын, ицәажәоз ашла иҿы изԥымҽкәа, иҽааникылеит. – Жьи-напхи узеиҟәыхраҳа, амышәкәан илоу асаби иан лкыкахш дузалыхәдатәраҳа, аԥсуа хаҵагьы иламыси иареи еиҟәыхшьа рымаӡам. Ажәлар ду, ҿык еицҭацәажәаны еицырыӡбаз аус иахчнысыз, ажәлар рылахь иоуеит. Изыхҟьа-ԥҟьалакгьы, жәлар рҵәыцәгьа иқәшәоит, жәлар рҿы дмацарахоит. Жәлар рыҩныҵҟа имацарахаз, урҭ ргәырӷьареи, ргәаҟреи, рымаӡеи зҵаркыз ауаҩы, ахраҭахьгьы днарышьҭуам. Игага гиуа, ари адгьыл иқәларгьы, аԥсабара иҵкьыҵкьанашьоит, дад!
Шәачаа, са сшәыкәыхшоуп, шәара шьҭрала шәаагылазаргьы зхәы иаҭәҳәаны изфо шәоуп. Зыбзарӡада зыԥсырӡы зқыҭа иалымҵыц шәреиуоуп. Иахьа, зҵыхәала шәымҩахыҵыз аус, ус хьанҭоуп. «Акры здыруа, дагьууанда, дагьуаӷанда», – рҳәоит ҳабацәа. Шәара аламыси ақьабзи рыԥсы ахьҭоу нҭкааны издыруа, аҳаҭыр ақәызҵо уаауп. Ажәлар ражәа иаӷраԥалаз, ажәлар ражәа акапан ззеилымцо шәакәзар, ажәлар шәааи ахьырҳәазгьы шәымҩахыҵрымызт. Ажәлар роуп жәытә-натә аахыс ажәлари, аламыси, ақьабзи, аҟазшьеи еибаркны изку. Ажәлар анеизхәыц, ҳаҭыр анрықәеибаҵа, ианышьҭибах, ахаангьы хьымӡӷ рԥеиԥшхом.
Шәарыҟәааи Шәачааи аханатә аахысгьы еишьара дибаргон. Рыцәгьеи рыбзиеи еилан. Аха «Бзиа нагӡа шыҟам еиԥш, цәгьа нагӡагьы ыҟаӡам». Ҵабыргуп, иахьа жәлары зегьы рҿы ибылгьы ҩацаны шәеицәзырхьшәашәаз ахҟа шәыбжьалт. Шәгәы ахәра ануп. Иахьа еизаны ишәыдтәалоу ажәлар, ишәзеиӷьаршьо иарӷьароуп шәгәы ахәра иану.
Зегьы ирбо, зегьы ираҳауа Шәарыҟәаа рыхҭрақәеи, раҳәа еиҵыбҭрақәеи ачыхә еиқәаҵәа рхьыссы, ахы иузаҿамкуа, хәыц наҩагьа злам ацә шәыла иҭаӡны, Шәачаа шәнышәынҭра иасасуеит. Ашьԥса ахәыԥҳа дылырхуеит. Сара аԥсреи абзареи еимаркуа ашла, ахаангьы сгәы исзаанаргом, иахьа ажәлар ишәзырыӡбаз шәахыԥап ҳәа. Шәыҩныҵҟа, ҷкәынак угәы уаԥысыргьы, дад, иудыруазааит, иахьатәи ажәлар ражәеи, аԥсуа ламыси уабџьар шеибанамырго.
Амра акәаԥҳәа ианынҭашәоз, Шьагә иажәа далган, ихҭырԥа ахаҵахеи, илабашьа аҵыххеи иамраӡакәа ажәлар аагачамкит. Шәача Ҳабыџь дҩагылан, иаӷа Шәарыҟәа Кьаӷәса дахьтәаз днаидгылан:
– Кьаӷәса, уххь згеит! Иахьарнахыс уареи сареи ажәлар ражәа «ахҟа» ҳабжьнахит. Абринахыс уцәгьеи убзиеи рзы сцәа сызагоуп! – иҳәан, ахҟа зыбжьаз аиӷацәа ааигәыдеибаҳәҳәалеит.
Ажәа зиааиз Ҳабыџь иқәтыц кьарахә хьшәашәаӡа ганха икаршәын.
– Зегь зылшо, зҿаҳәатәы ҟало диҩызоуп. Аха убри зегь зылшо ҳәа узҿугьы, ажәа заҵәык иҟаиҵара-ииура изымдыруа данарԥхашьо, инапгьы ишьапгьы анҿанаҳәо ыҟоуп. Ажәа мыцхә зысҳәарызеи, ажәа ззымиааиуа адунеи мчы ыҟаӡам, – иҳәан, жәабжьк цәыригарц шиҭахыз удырыртә, абарҭ ажәақәа ааҭиршәшәеит Самсон.
– Изхуҳәаазеи уи, Самсон? – рҳәан, ашәшьыраҿы итәаз аҭаҳмадцәа ааизҿлымҳахеит.
– Ирҳәоит, абри ажәытәӡа иҟалахьеит ҳәа, – ажәабжь аҳәара дналагеит Самсон. – Ашҭа ԥшӡа ахышәара-аҵышәара агәҭаҵәҟьа нылкааны амжәаҵла игылаз ашәшьыраҿ итәаны изыӡырҩуан хҩык аҭаҳмадцәа.
– Аҳцәа ртәы иубац-иуаҳац, зҿаҳәатәы ҟалоз иҩызаҵәҟьан. Уаха иалыршаны, аԥсаатә рыбаҩ иалхны ақаруаса сызшәыргыл, мамзаргьы, раки-ӡаки иҟоу аԥслымӡ шаха сызшәырша иҳәаргьы, ирылша-ирылымша, аҳ ирыдиҵаз ҟаҳҵоит ҳәа, иалагар акәын иуаажәлар.
Ҽнак, амра ҵлак ашәара инҭамгьалацкәа, аҳ дзыԥхьаз аҳҭынра ашҭа иазымкуа ауаа еизеит. Ус, дук мырҵыкәа, аҳ ихан даақәгылан, ажәлар днарылаԥшын, абарҭ ажәақәа рҿааирхеит:
– Иахьа сызшәыԥхьаз аус рацәак иуадаҩу ак акәым. Абан, амӡырха аҵыхәаҿы иахьышьҭоу ахаҳә шкәакәа. Убри, сабдугьы иабдугьы рхаан аахыс убраҵәҟьа ишьҭоуп, аӡәымзар аӡәгьы имырҵысӡац, – ишаанагара иҟаз қәабк иааваҟәылоз, ахаҳә еилаҭәах шьанҵаԥсараха, амӡырха аҵыхәаҿы ихьшәашәаӡа иахьышьҭаз инацәа нақәикит.
– Ааи, иаабоит аҳ ухаҵкы ҳцеит, – рҳәеит ажәлар неицҿакны.
– Убри ахаҳә, уаҵәы амра аԥсымҭазы ишьны, ацәа џьара имыцкәакәа иаахыхны, ишахәҭоу жьыхәҭа-жьыхәҭала еиҿыхны, итал-талуа ижәны, анапы наркрада ус амамкәа исзаажәгароуп, ианадамха шәхи шәхәамци шеихасмыргыло абри агәра ганы шәыҟазааит. Еилышәкаама исҳәаз? – иҳәан, арҵәааҳәа даарылаҳәҳәеит.
Ирҳәагәышьоз, азнаказы, ажәлар рҿымҭра ахаҳә еиԥш ихьанҭахеит. Аха уаҳа жәак мҳәаӡакәа, хҩык арԥарцәа нарылҵын, ахаҳә аадраҳан, ирыманы рҿынархеит. Ажәларгьы, агәырҩацәгьахь, еишәара-еиҵараха инарышьҭалеит. Шәымҭақәак рышьҭахь, аҳ иашҭа ккаӡа иааҭацәит.
Ажәлар рхы рымагәыхьха, хҩык арԥарцәа ахаҳә разқәынҵа, раԥхьа игыланы инеиуан. Инеиуан, урҭ иахьцоз-иахьаауаз ҳәа, хықәкык рымаӡамкәа. Ус, ахаҳәршәыра-ршәыраханы инеиуаз ауаатәыҩса аангылеит.
– Шәабатәиқәоу, дад, ари ахаҳә иаҵаланы изго, насгьы изышәҭахузеи шәыздынҵәало ашьанҵаш, – иҳәан, ибжьы нарықәиргеит, хәдаҟа инеиуаз ҭаҳмадак.
Ажәлар ҿымҭӡакәа, ҳамҭак, абри ашла зшыц лабашьа еилыблаа зҵарсны игылаз ихәаԥшуан.
Иҟалаз закәыз ззеилымкааз аҭаҳмада, ҩаԥхьа ибжьы наиргеит:
– Измааноузаи уара шәызҿу, зҿы неихыԥхьо аӡәгьы шәыҟаӡами?
– Уца, аҭаҳмада, умҩахь, Анцәа даахәаны ҳуҳәоит, иуаҳҳәар акыр уҳахәарҭоума, – иҳәеит аӡәы ибжьы хьанҭыџьӡа.
– Ҳаи, ҳаи, сшәыхәаргьы ҟалап, – иҳәеит алабашьа зкыз аҭаҳмада.
– Ус акәзар, уааӡырҩы, – рҳәан, изыниаз, изықәшәаз, арыцҳара зегь иҵамкыкәа аҭаҳмада иарҳәеит.
– Ҳа, ҳа, ҳа! Шәара зымцахә азҳаша! Егьызҭахӡам аус азыҳәан, шәхы шԥашәыргәаҟуеи, – иҳәан, иарҳәаз оумашәа ибаны даахыччеит.
– Ишԥа, ахаҳә шьны, еиҿыхны, ижәны аҳ имҵаҵара аума акгьы зҭахым аус! – рҳәан, рхы инақәҵаны аҭаҳмада ргәы идааргало иалагеит.
– Уиаҟара шәхы иақәшәымҵан, егьхьмыӡӷышәымшьан, ишәасҳәаз иашоуп. Уиаҵкыс шәаалаган, шәхаҳә шәыманы шәахьааз шәца. Ахаҳә ахьышьҭаз инышьҭаҵаны, зегьы аҳҭынрашҭаҿы ҿымҭ-ԥсымшьа шәааилагыл.
– Ижәуазеи уара, ишәасҳәаз зынашәмыгӡазеи ҳәа, аҳ иҽанааирџьаџьалак, абасгьы, абасгьы аҳ иашәҳәаша иҳәан, аҭаҳмада иидыруаз зегьы реиҳәеит.
Ажәлар аҭаҳмада иреиҳәаз агәра рган, рхаҳә разқәынҵа ихынҳәны аҳҭынра ашҟа ицеит.
Аҳ иуаажәлар шиашаз аҳҭны ашҭа инҭалан, ахаҳә аҭыԥаҿы инышьҭарҵеит.
Ари гәазҭаз аҳ иқьышә ччаԥшьк ацәаара нықәирххын:
– Егьалымҵит акәу? – дааԥашашеит аҳ ихан даақәгылан.
– Мап, ҳаҳ, ухаҵкы сцеит. Иалымҵыкәа ишԥалымҵуеи! Ахаҳә ахы аахҵәаны, ацәа нахырҵәрааны, иааиҿҟьҟьаны, италталуа ижәны, ҳаҳ умҵаҵара уи баҩыс ҳәа иалоузеи, уи имариаӡоу усуп. Амала, Аҳ, ухаҵкы, уара хәыҷык уҩашьеит, – иҳәеит, арԥыск ажәлар даарылҵын.
– Ишԥа, сара соума иурҩашьо, уара амри? – иҳәан, Аҳ дԥаԥашькит.
– Уҩашьеит, саҳ, избанзар, ԥшӡала иԥсауртәааит, ашьтәа шкәакәа зтәу уара уоуп. Ус анакәха, ахәда ҳзыԥҟа с-Саҳ унапала, – иҳәеит арԥыс дааиламсӡакәа.
Аҳ ахы наихәлашәан, уаҳа ажәак мҳәаӡакәа днагьежьны дцеит. Абас, аҳ иуаажәлар, убри амҩан ирԥылаз аҭаҳмада иҟәышра иҿнахын, ашьшьыҳәа аҳҭынра ашҭа инҭыҵын, досу рыҩныҟақәа рахь рҿынархеит!
Шьыбжьышьҭахьк, ҽадак храа-ӡраауа ишнеиуаз жә-ҵәрык аԥылеит Аҽада иџьанашьеит илакәнашьеит. Ажә-ҵәры, еилыԥха-еилыԥхо, наҟ-ааҟ атәыҩақәа ахагылан. Аҽада ари оумашәа иабан:
– Иузҭада, ажә-ҵәры, арҭ иразнышха иухагылоу атәыҩақәа? – аҳәан, иҵааит аҽада.
– Исызҭада умбои, иахьа аԥстәқәа зегьы Анцәа атәыҩақәа рхаиргылон, ҳарҭ ажәқәагьы атәыҩақәа ҳаиҭеит, – аҳәеит ажә-ҵәры.
Аҽада акы еиԥшымкәан ажә иаҵашьыцит, аха ажәак мҳәаӡакәа, инаԥырҵын, аҿынанахеит. Алахь еиқәышьшьы, ахы шьҭацаланы ишнеиуаз, ианаахьаԥш, уасак иԥшӡаӡа атәыҩақәа хыршаны иаавалеит.
Аҽада агәы нҭыԥсаан, иааҭгылеит.
– Ауаса, сааукәыхшеит, иузҭада арҭ атәыҩақәа иразнышха иухагылоу? – аҳәан, иҵааит аҽада.
– Исызҭада умбои, Анцәа иахьак аԥстәқәа зегьы атәыҩақәа ахьырхаиргылоз, ҳарҭ ауасақәагьы ҳахәҭаа ҳаиҭеит, – аҳәеит ауаса.
Аҽада иаразнак инеихаԥсы-еиҵаԥсы ицеит. Аха уаҳа ажәак мҳәаӡакәа, игәаан, ахы шьҭацаланы ишнеиуаз, ианаахьаԥш, ханхьаа шьтәак атәыҩақәа ирыҵаҽырбо иаадгылахьан.
Аҽада убриаҟара аԥсахы еилашәеит, ахдырра ацәыӡырц егьаагымхеит, аха аҽааиқәнакын:
– Аџьма, ухаҵкы, иузҭада арҭ рҩызцәа атәыҩа ԥшӡақәа? – аҳәан, аҽыргәыбзыӷӡаны иҵааит аҽада.
Аџьма шьтәа ах ду беиа ибо иаахьаҳәын:
–Иахьак Анцәа ҳазшаз аԥстәқәа зегьы атәыҩақәа рхаиргылон. Ҳарҭ аџьмақәагьы дҳаҩмсит. Ҳазегьы абарҭ сара исхагылоу атәыҩақәа реиуа ҳхаиргылеит, – аҳәеит аџьма шьтәа ахашәа хымбо.
Аҽада уаҳа ажәак мҳәаӡакәа, аџьма шьтәа инаԥырҵын, ишиашаз Анцәа иаҳҭынра ашҭа инҭалеит.
Анцәа иашҭа иқәгылаз алакә ҵла амҵа ахьтәы уарҳал каршәны, иҭесԥыҳә еихаԥсо дылатәан.
– Анцәа, ухьы шьаргәыҵа сакәыхшоуп. Иахьа аԥстәқәа зегьы атәыҩақәа рхаургылозаарын, аха сара егьсмоуӡеит, сзыхурҟьазеи, – аҳәан, аҽкаршәӡаны иҵааит.
– Ишԥа! Уара атәыҩақәа усымҭакәану?! Уи хәарҭамкәан иҟалеит, аха умшәан, макьанагьы ихьшәам. Иумазааит уаргьы уҩызцәа аԥстәқәа ирхагылоу атәыҩақәа рҩыза. Иудысныҳәалоит, аҽада, – иҳәан, дахаҵгылан, аҽада анапы аамихит Анцәа.
Аҽада атәыҩақәа схагылеит аҳәан, игәырӷьаҵәа, Анцәа иаҳҭынра ашҭа иҭыҵын, ишааиуаз ауаҩытәыҩса данааԥыла:
– Ааит, уара агәаҵәажәпа, саагылазаргьы аидара саҵацаланы суман. Мышкы зны умариа Анцәа исырба ҳәа Анцәа сиҳәон. Иахьа сшьа кәапеила истап! – аҳәан, ашьҭахьтәи ашьапқәа ирықәгыланы, ишалшоз хыла абри ауаса исит дԥыххаа дықәнаҵарц, аха аҽада атәыҩақәа ахагылаӡамызт, ауаҩытәыҩса деиқәхеит.
Аҽада убриаҟара игәааит, ихәааит уаҩытәыҩса ишиимбац. Нас, ишзахәоз иҩны ицеит ҩаԥхьа Анцәа иахь. Аԥсы ахаара ақьышә иқәкны аҽада Анцәа иашҭа инҭалан, аҩшьапыкгьы наҵанарҟәалан инышьамхнышгылеит.
– Ухьышьаргәыҵа сакәыхшоуп, Анцәа ду! Атәыҩақәа усҭеит уҳәан, сара агәра ганы сгәырӷьаҵәа сцеит. Сзыхурҟьазеи, сара егьырҭ аԥстәқәа раҵкыс сеицәазма? – аҳәан, гәоу-гәоу иаацәажәеит аҽада.
– Уара атәыҩақәа усымҭеит, иашоуп. Сара сымдырра иахҟьаны, атәыҩақәа зысҭахьоу аҽадақәа рацәоуп. Иахьа уара атәыҩақәа усҭазҭгьы, амҩан иуԥылаз, адунеи агәыӷырҭа ауаҩытәыҩса душьуан. Атәыҩақәа зусымҭаз уҽадоуп азоуп! – иҳәан, Анцәа ишьҭахьҟа днахынҳәит.
– Зыбз хны изҿаз, анкьа, анкьаӡақәа, аҳәсеи ахацәеи ыҟахымкәа, аха ари ҳара ҳабжьыуаа ҳганахьала, Шәынаԥшь-ԥҳацәа реиԥшҵәҟьа зхацлымҳәа зырҵысуаз, зыбз хны изҿаз рыԥшаара уадаҩын, – иҳәан, Гәадала абри ажәабжь аҳәара дналагеит. – Абарҭ зыӡбахә сымоу аӡӷабцәа, Арасаӡыхь инхозаарын. Егьызеӷьымыз, бзлагьы ихәыдамыз арԥарцәа рҽазҵәылхны ицақәахьан, абарҭ аӡӷабцәа бызла иаҳзыԥҽуазар ҳәа, аха уаҩ дрыхәомызт.
Ҽнак, еизарак аҿы, Тигәа иҩызцәа дреисеит, убырҭ а-Шәынаԥшь-ԥҳацәа сара иԥысҽуеит ҳәа. Иҩызцәа, иузыԥҽуам рҳәеит. Егьи – мап, иԥысҽуеит, – иҳәеит.
– Иԥуҽуазар, аа, абар, зегьы ирбоит, ираҳауеит, ахы иузаҿамкуа уӷәк ацәаӷәацәқәа ҳара ҳадгылоит, ига, қәашьс иуоуааит, – рҳәеит.
– Сара санаҵаха аамҭазы, абар, абри сҽыхәа иаҵәа акәадыр шақәу шәара ишәымаз, – иҳәеит Тигәа. Ажәакала, еисеит аҵәы нарыбжьаршәны. Тигәа дынҭагыланы ҭоуба иуит, дахьцо иааҟало зегьы, мцрак аламҵакәа, аҵабырг иаша шиҳәо ала.
Тигәа адырҩаҽны ашьыжь дыҩҽыжәлан, Арасаӡыхь дынкылсит. Дааиԥхьхәыцаан, раԥхьа Кәакәа лыҩны дымҩахыҵырц иӡбан, апҟаҩҳәа ашҭа дынҭаххит. Кәакәа лашҭа иҭалаз дангәалҭа, иара иҩызцәа егьаҩы лбахьан,
иагьаҩгьы рыбыз рыхәлалыршәхьан, даалыбз-ҩыбзын, аԥсшәа нкарҵәаны, дааиҵагьагьан, дынҽыжәхны, аҩныҟа длыманы днеит.
Алеи-аԥси рыбжьара ахьурӡы ныкналҳаит егьит, иалухузеи, дшаҵәы-шаҵәуа асас ихәы архиара далагеит. Тигәа урҭ зегьы ибон егьиуан, аха иажәа лыламҵакәа, акәасҭхарамца игәышԥы аҭаны дтәан.
Кәакәа лбысҭа цқьагьы амца амбацкәа, «мариа-мырса мырхәаԥ-хәаԥ» ҳәа, бысҭа-хьасак ааилалыгӡан, иаакнылхын, х-шьапык зҵаз аишәахьча инықәылҵеит, ԥшьбаны еихагылаз бысҭа еиқәҵа дук. Тигәа ҿымҭӡакәа дтәан. Ус, Кәакәа акҿыҩра дныкҿалан, калам џьам мгәлыҿ дук аалыԥшаан, ишибоз, абжа ахш нанылҭәалеит. Нас даахьаҳәын, аҳамамҭраҿы дынкылсын, абҩа гәыгәым ала аӡыхь ахьгылаз иаашьҭылхын, абни ахш зынҭәалаз аџьам аӡы нахаҭәаны, ахши аӡи неилалҭәан, иӷарыӷаҭәаӡа Тигәа иаԥхьа инықәлыргылеит.
Тигәа абарҭ зегьы ибоит уажәы, аха алаҿиҭуам.
Кәакәа деиҭанагьагьан, аршьынк зхәы наӡоз мсатә мҳаҵә дук аацәырылган, имҵагылаз ахш инхылҵан, иҟаиҵо збоит ҳәа, хәыҷык даанаскьан, лҽеиқәырԥсаса даагылт. Тигәа аҩысҭаацәа иқәыртәаны, акыраамҭа ус даӡаны дтәан, нас: Анцәа улыԥха ҳаҭ иҳәан, имҳаҵә ахш ӷәар-ӷәалеи инаҵакны, ҿамҩак лбааидеит.
– Ҳаи, ҳаи! – иҳәан, аҟьаԥҳәа имҳаҵә ахш инхиршәлеит Тигәа.
– Иухьзеи, џьым, џьым, сысас сызкәыхшоу?! – лҳәан, Кәакәа даауалыуашеит, лысас иҟазшьа оумашәа илбазшәа.
– Бара беиԥш аҵыс ашьапы ахьыԥҵәо здыруа аԥҳәыс бзиа, абри аҩыза лаҭәасымшьеит, – иҳәеит Тигәа иҽааԥшынҵаӡаны.
– Иҟалазеи, исыхьзеи, ухаҵкы сцеит? – ҽамыршьагала дҵааит Кәакәа.
– Бара беиԥш акры еилызцо аԥҳәыс бзиа, аԥҳәыс еиҿамс, абыржәраанӡа ишԥабызгәамҭеи быжә аҟәаҟәа ақәа шкылсуаз! – иҳәан, игәы иалырсӡаны даацәажәеит Тигәа.
– Шәара шәахь ус шәыжәқәа рҟәаҟәа ақәа кылслома? – лҽаҵамырхакәа ҿаалҭит Кәакәагьы.
– Быжә аҟәаҟәа ақәа кылымсызар, быххь згеит, ари быхш зырӷәарӷәалеизеи? – ҿааиҭит Тигәа.
Кәакәа дамкит, дамышьҭит, аха аҭак анылзыҟамҵа, бымш аабзиахааит иҳәан, уаҳа ихәы инапы амыркыкәа, Тигәа ашҭа дынҭыҵны дцеит.
…Тигәа уаҳа иҽы ахы даамыхаӡакәа, дышиашаз Кьаса лашҭа дынҭалт.
– Уа, бзиала уаабеит! – лҳәан, адгьыл дааҵыҵызшәа, Тигәа иҽыхәда дааҵагылт Кьаса.
– Цәгьа сыбба, бзиа сыбба, сааит, быххь згеит! – иҳәеит Тигәа.
– Ҳаи, изуазеи цәгьа узбартә, уааи, арахь, уаага-уааца азҳалааит! – аҭак ныҟалҵеит. Нас лхы-лҿы абжа ччо днаиаԥгылан, аҩныҟа дналгеит. Аҩнгьы лара лыда уаҩ дыҟамызт. Кьаса даақәгьежьын, аҭәымҭак ала абысҭа ааихьылшьын, аҽааилагӡаха амраӡакәа, иаакнылԥаан, дара аҭаацәа зегьы акрызқәырфоз ашәтә еишәа еиҵыхәхәа дук агәҭаҵәҟьа, уԥар узахымԥо, бысҭа еиқәраҵа дук нықәылҵан, иаԥхьа иналыргылеит. Анапыӡәӡәара егьи ҳәа акгьы анылымҳәа, Тигәа иҽаамарҩызны, амшын иаларшәу аҳаҷҷеиԥш аишәа еиҵыхәхәа ду агәҭа днахатәеит.
Кьаса лкалам џьам цәхаԥшь ду адулаԥ иааҭылган, ипашәӡа акамбашь харҵәы нанҭәаланы иаԥхьа инықәлыргылеит. Тигәа днахәаԥш-аахәаԥшит, аха амҳаҵә ыҟамызт. Иахиҳәаара изымдыруа дыштәаз, амаҵурҭаҿы алҩақ иашәны икҿаз ацәарҭаӷәы аҵаҟа, акәакь аҿы,
абызкаҭаҳа иҭарлаҳахьаз шыц мҳаҵә ҿаҩлакьык ааҵылган, лԥыраҳәа инахьылҳәа-аахьылҳәан, инаганы ихарҵәы инхлыршәлеит.
Тигәа Кьаса иҟалҵаз зегьы ибеит, аха иаргьы даамҳәалахаӡакәа, ихәымгамшьакәа, зхәы зҭынханы ичанах ианыз амҳаҵә аашьҭихын, дмыццакӡакәа ихырҵәы инаҵшьуа, ибысҭа еиқәҵа зегьы нықәҳаҳа инацифеит. Нас игәбжьы нацәа иԥаҵа хахақәа инарыҵишь-аарыҵишьын, имҳаҵә иеимсы инахьшьы-ҩахьшьны, иршәны ацәарҭаӷәы иныҵаиршәит.
– Унан, сысас, сукәыхшоуп, шәарҭ дулаԥс ишәымоу ацәарҭаӷәы аҵа аума? – дҵааит Кьаса лҽаархааӡаны.
– Мамоу, быххь згеит, ҳара ҳахь ацәарҭаӷәы аҵа дулаԥс ирымаӡам, уи дулаԥс измоу шәара шәоуп. Сеидроу, бара уахьынтәи ауп бымҳаҵә ахьаабгаз, аџьабаа бзаласҵарызеи сгәахәын, саргьы бара иахьаабгаз аҭыԥахь исышьҭит, – иҳәеит Тигәа ччаԥшьк ааиҿықәымҵаӡакәа. Нас дҩагылан, уаҳа, абзиала егьи ҳәа, ажәак мҳәаӡакәа, дындәылҵын, иҽы днақәтәан, днықәҵны дцеит.
Ҽнак, аҳ имаҵуцәа ахьныҵыҵыз, машәыршәа ҷынҷак ркит. Ари аҷынҷа аҳ иҷкәын хәыҷы изаҳгар, деигәырӷьап рҳәан, аҳҭынраҿы ирыманы иааит. Аҳ иҷкәын адунеи азна деигәырӷьеит. Аха изхәарҭоузеи, аҷынҷа ахьҭа иԥсын: оҳ, оҳ, оҳ, ҳәа, еиҵасны ақыџьқыџьра иалагеит. Иҟарҵахуааз, аҳ имаҵуцәа аалаган, аҷынҷа абырфын хызақәа ақәырҵан, иҭаҳәҳәаны, иакәшо, иахамшәало – инаганы ишьҭарҵеит. Аха уаҳа умԥсит, аҷынҷа ацхахә еихамгыло еиҳагьы ирыхьҭышьит. Ианамуӡах, бамба рагәак аарыԥшаан, аҷынҷа наганы абамба еимырттааны, агәҭаҵәҟьа иныладыртәеит. Аха аҷынча еиҳагьы еиҵасны ақыџь-қыџьра иалагеит. Уигьы аҷынҷа азмырԥхошәа анырба, акыр иарԥхозар, амца иарԥхоит рҳәан, ар рымца еиқәҵаны иҽҳәадыртәеит. Аха уаак зынӡа илаҳәит, аԥсхыхра иақәнакит. Агәы аҭра иҭамгыло, аҟәараҳәа аиҵасра иалагеит. Арахь, аҳ иԥазаҵә дшахьҵәыуоз, дӷьазкит.
Аҵыхәтәан, аҳ даахәыцын:
– Иоушәышьҭ, уара абри аҷынҷа, амала, иахьцо, иҟанаҵо шәашьҭаланы игәашәҭ, шәылаԥш иҵшәмыршәан, – иҳәеит, аҳ. Ас аҳ ианиҳәа, амаҵуцәа акы ауахырҳәаахуаз, иаалаган, аҷынҷа аурышьҭит. Даргьы ашә икылеибарханы, иахьцо аабоит ҳәа, ашьҭаԥшра иалагеит.
Аҷынҷа ԥырны ишнеиуаз, аҳҭынра агәара иалагылаз алҵла иақәыз ашыцламшә иналатәан:
Оҳ, гәышьа, оҳ, гәышьа,
Шоу, шоу, шоу,
Хатәы мца, хатәы ҩны,
Хатәы мца, хатәы ҩны,
Ҷыт, ҷыт, ҷыт,
аҳәан, игәырӷьаҵәа ашыцламшә быԥкра иналатәеит.
Сабду ҳашҭа иқәгылаз ахьаца ашәшьыраҿы, ирасатә ҷын шшәырқәа иваԥсаны дтәан. Уи дмыццакӡакәа, иҟәардә лаҟә хәыҷы дықәтәаны, иаҳәызба хәыш аацәырганы инапсыргәыҵа ақәшьра далагеит.
Сара сабду аткьац ршьара даналагалак, сӡыӷәӡа, иааигәараҵәҟьа стәаны ихәаԥшра салагон. Бзиа избон, расатә ҷын ҟат-ҟатак аҵыхәа, ани иаҳәызба хәыш ала иаарсаланы, инацәкьыс, ныбжьаҵаны, аҷын ишьамхы инанырсло, атта-ттаҳәа аткьац анахихуаз. Уажә аҷынқәа шынкеиԥсаҵәҟьаз, сыҩны снеин, иаԥхьаҵәҟьа стәаны ихәаԥшра салагеит.
– Баба, ани уаҳәызба анс унапы изықәушьуеи? – сҳәан, сиазҵааит.
– Исырбызтәуеит, дад, – иҳәеит даламлацәакәа.
– Баба, унапы мақьоума? – сҳәеит еиҭа.
– Мақьаӡам, дад, аха абри сарма напала аӡырлашә аҵыхәа хысҵәахьеит, – иҳәеит, сабду иарма напы аашьҭихын.
Сара уаҳа мҳәаӡакәа, сабду ииҳәаз акыраамҭа сазхәыцуан. Иалысҳәаарыз сзымдыруа, ҿымҭӡакәа сихәаԥшуа саатәеит. Аҵыхәтәаншәа, сабду ииҳәаз шысзеилымкааз идырын:
– Аиеи, дад, усҟан жәаф шықәса ракәын исхыҵуаз. Ҽнак, мҩахәасҭала ҳқәаҵара сыҵысны сышнеиуаз, аӡырлашә сзыԥшны амҩа ишаниалаз збеит. – Аткьац зхихыз аҷын шкәакәаӡа иааиртыр-тырын, аганахь инкаиршәит. Убри аамҭазы, иажәа снаԥыҩлан:
– Баба, аӡырлашә узыԥшны изтәааз? – сыҽсзаанымкылаӡакәа сеиҭаҵааит.
– Аҵыхәа хысҵәарц исзыԥшын, – иҳәеит сабду сышҟа дмааԥшӡакәа.
– Аҵыхәа хуҵәар, аӡырлашә иабахәоз, иамыхьӡози? – сыԥси-сыԥси еихьымӡо сеиҭанаиазҵааит.
Сабду ажәабжьҳәара бзиа ишибозгьы, иубартә иҟан, иахьа рацәак ихы-игәы шалаҟамыз, ацәажәарагьы рацәак игәаҳәо дшыҟамыз. Аха, сара ус аламала сшаҟәымҵуаз идыруан аҟынтә, инацәа зыбжьакыз аҷын ишьамхы иаанихын, иаҳәызба хәышгьы иаргьы ааидкыланы иварахь инышьҭеиҵеит.
– Аҵыхәа, зегь акакәын, ихысҵәар ахәҭан, избанзар, аӡырлашәи амаҭи мчыбжьык ахь знык еиԥылоит. Урҭ аханатә аахысгьы еиӷацәоуп. Аӡырлашәи амаҭи шааиԥылалак, аиҿаҭәҳәара иалагоит. Убысҟан аӡырлашә аҵыхәа хҵәазар, амаҭ иазымычҳакәа ичны иԥжәоит. Убри аҟынтә ауп аӡырлашә есымша ауаа рымҩа изантәало, иагьзырцәымшәо. Уи аҵыхәа хымҵәакәагьы аӡәгьы давсӡом. Аӡырлашә аҵыхәа зарма напала иасны, зныкҟьара ала ихызҵәаз, инапсыргәыҵа мақьаԥсысхоит. Ахәгабз арбызтәуа иҟалоит, – иҳәан, иаҳәызба аашьҭихын, ашыҩ-шыҩҳәа иарма напсыргәыҵа инанишьылт. Нас, ҩаԥхьа ирасатә ҷын аашьҭихын, рхыцәқәақәа хәҵарҷаны ихысга нацәа нарыбжьеиҵан, аҷҷа-ҷҷаҳәа аткьац аршьара дналагеит.
«Анаџьалбеит, мышкызны, саргьы абни аҳәызба хәыш ԥшӡа кны, аткьац сыршьартә сҟаларушь!» – схәыцуан сахьтәаз.
Хакәыцәи Уасмани џьарантәи ишаауаз, амшцәгьа бааԥс рыхьӡеит. Амҩа иқәлеижьҭеи акыр ҵуазар акәхарын, мҩаныфалагьы цқьа еқәшәахымзу, мамзаргьы ирцәынҵәоу здырхуада, амлагьы иакуан, даарагьы иааԥсаны иҟан. Аха џьаргьы инкыдымгылакәа, ичҳаны, рыҩныҟақәа рҟынӡа инаӡарц рыӡбеит.
Ашьха тәыла лассы-лассы иауамдырхуа, уаԥхьа игылоу думбо аԥсҭҳәа хчылеит. Цас иауазшәа ақәоурагьы акырцхгьы иааихнамыржьжьеит, ишауц иауан. Хакәыцәи Уасмани дырдыр-дырзымдыр, раԥхьа иаазынио нхаҩык иҿы иаамҩахыҵны, маҷк абри амшцәгьа рҽаҟәырымкыр амуит.
Излаауаз рымҩа аԥыхьа, ҩхалашәа, аԥсуа кәасқьа шьҭасаҟьа хәыҷык шгылаз анырба, уааи-сааи абра инхозаалакгьы ҳнымҩахыҵны, маҷк ҳаԥсы ааиҭаҳкып. Зыԥсаҭа иаԥшуа шьоук ракәзар, чеиџьыкакгьы ҳашԥахырымԥхьалари рҳәан, иааибаргәытәын, инымҩахыҵит.
Ашҭа ианынҭала, ԥҳәыс хынҷыгәыгә хәыҷык даа-дәылҵын днарԥылеит. «Оп, амыжда аҟәараҿы иқәыхәлоит ҳәа, абри аԥҳәыс лыда, абри, аҩны хаҵажәла дахӡамишь, анаџьалбеит?», – ргәы иааицҭырҳәаазшәа иааиҿаԥшит. Аха имҩахыҵхьан, иҟалалакгьы иҽыжәҵыр акәхеит.
Аԥҳәыс хынҷыгәыгә лгәы ҭыӷьӷьа, лыԥсы ҭыӷьӷьа, лгәылҽанӡамкәа илҭааз лысасцәа акы иеиԥшымкәа дреигәырӷьан, иааҽыжәхны днараԥгылан, аҩныҟа иналгеит. Ашәымҭак, хабжь ихы аԥҽра аҟара адагьы ахмырҵкәа, лхьыруа чуан ӡык нҭалырҟьашан, хьуарӡыкгьы ныкналҳаит.
Абарҭ ахьымҩахыҵыз аҩны иахыз дыԥҳәыс еибазаарын рыцҳа. Афатә-ажәтә азы ахаангьы еимылша-еимылтомызт, аха аҽны зынӡа леиԥҟьамҭа иақәшәан, акы иеиԥшымкәа ихьаалгеит. Аха, акәты иалшо акәтаӷь ҳәа, уаҩак азна ашыла ашылаҭра иҭарҟьаны илымаз дазыразны иааҭыршәшәаны, лычуан инҭалҟьан, бысҭа хәыҷык аарзеилалыгӡеит. Асасцәагьы уара унеины акы уҳәазар, даргьы ирҳәеит. Акәасҭхарамца рҽаҭаны итәан.
Абысҭа амца хәыҷык анаба, иаакнылхгәышьан, амҳабысҭа аԥықә инықәԥсаны, ҩ-ҿахра хәыҷқәак аишәахьчаҿы иаақәлыԥсеит. Аԥҳәыс еиба инықәлырҟьышәыз лбысҭақәа, аӡгар бӷьыц аҟара иҵаӷаз лашәсақәа наргәылаҵаны, рнап ӡык рнақәырҭәаны, аишәахьча наганы инарымҵалыргылан, ларгьы деиқәԥсаса, днаскьаны, даархагылт.
Хакәыцәи Уасмани ҿымҭӡакәа итәаны рхәы иахәаԥшуан. Ашьҭахь, зныкыршәа, Хакәыцә иҩыза иахь дынцәыҵыԥшын:
– Шә-сареи кьыцәреи! – иҳәеит, ччаԥшьк ааиҿықәымҵаӡакәа.
– Бысҭареи лабзреи! – иҳәеит, Хакәыцәгьы, ибла гызмалқәа ныҵыркәырны.
– Нан, бзамыҟәреи бла ҟәазреи! – лҳәеит, аԥҳәыс еиба дахьгылаз.
Уаҳагьы ажәак мҳәаӡакәа, лысасцәа ирымҵалыргылаз леишәахьча аарымҵылхын, акҿыҩрахьы лҿыналхеит.
Хакәыцәи Уасмани ирура рзымдыруа иахьааиҿаԥшыз, рсасақәа ранахан, ҿаҳаи-дагәеи реиԥш иааидхалт.
Ҵангьы-мцынгьы еибамбоз ҭаҳмадцәақәак, ныҳәак аҽны, аусҳәарҭа ашҭа иқәгылаз аҭәаҵла амҵа итәаны, жәҩахырла еимданы ажәабжьқәа рҳәон. Аха Бзаркал Кәжьы, рччага злам жәабжь зымҳәаӡоз, ҿымҭӡакәа аганахьшәа дтәаны дырзыӡырҩуан. Ажәабжьқәа рҳәара анааихбылхыџь:
– Изакәызеи, Кәжьы, иахьа зынӡа лахь ҳауҭаӡеитеи. Уаргьы ҳаазырччаша џьара акы ҳауҳәароуп, – рҳәан, Кәжьы иҩызцәа даахҭаркит.
– Абааԥс, изакәу сыздыруам, аха иахьак сыбыз хәтәызшәа сҿы иҭабылгьоит. Иҟалозар иахьак схы сақәиҭышәтә, – иазуухуазеи, ихы ирқьиарц далагеит, егьит, аха уаҳа умԥсит. Иаахҵәаны, абри ауаҩ акы ааидмырҳәаҵәҟьар рымуит.
– Ижәмуӡозар, ишԥазури, зашҭа уҭоу иашәа уҳәароуп, шырҳәо еиԥш, шәаасзыӡырҩ нас, – иҳәан, ажәабжь ҳәара дналагеит. – Аибашьра ашыкьымҭазыҵәҟьа акәын. Ҳаприсидатла акамисар диманы абригадиргьы дрыцны, ауааԥсыра ашәҟәы ианырҵарц, Ақәаҵа ԥшӡа шыҟаз иԥкаауа ишааиуаз, Ҷрышь Еҭлыхә иашҭа иааҭалеит.
Еҭлыхә данцәажәоз, ма аӡәы иҭак аныҟаиҵоз, диҿамԥшӡакәа, ҵаҟа ихы шьҭацаланы акәын дышцәажәоз. Абга иақәтәоу ибла ухирԥшылаӡом. Еҭлыхәгьы аргамаду абга дшақәтәоу ҩашьаӡом. Уимоу, иқәыџьма иақәиҵоз
икәадыр, игәыла Емсых Ҳазараҭ ишьхымза ԥсны иахьықәгылаз, ианааихдырԥа, убраҟа ишҭаз рбахьан рҳәоит шьоукы-шьоукы.
Еицыз, Еҭлыхә иашҭа ианааҭалаҵәҟьа игәеиҭеит, аха аӡәгьы димбаӡазшәа, ҽырмаҳа-ҽмырба ҟаҵо, амӡырха аҵыхәаҿы акы иҟыцә-ҟыцәуан. Иашҭа иҭалазгьы бзиак аҵыхәала ишымҩахымҵыз гәҩарас икын, гәаныла дшәи-ԥшьиуа иус даҿын.
– Аԥшәма уҟоума, аԥшәма – рҳәан, еиҳа иреиҵыбшәа иҟаз абригадир ибжьы наиргеит.
– Ҳоҳ, ахыкәалаа уҷапан кылнархәыхәааит, баба! – иҳәан, ибжьы ныҵакны ҿызҭыз дынкынҵа-ҩкынҵаны, ихәы наииҭан, уаҳа уахь дхьамԥшӡакәа, иеиха нышьҭаҵаны дҩагылан, деиҵакы-еиҵакуа днарԥылеит.
– Мшыбзиа, Еҭлыхә – ҿааиҭит аколнхара ахантәаҩы.
Еҭлыхә иахьгылаӡамыз аганахь ихәда наикәаижьын:
– Бзиа убааит, баба, – иҳәеит дӡыхь-ԥсыхьха.
Иааидгылаз, шәааи, шәнеи егьи ҳәа, акы иҳәозар рҳәан, ҳамҭакгьы иааизыԥшит, аха дадырсызшәа иҭыԥ дананхалаӡа, ари баша зыфеида ҳҿазҵо аӡә иакәымзаап рҳәан, иззымҩахыҵыз аацәырыргеит.
– Дад, Еҭлыхә, ауааԥсыра ашәҟәы ианаҳҵарц ҳааит, заҟаҩ шәыҟада ҭаацәала? – иҳәан дҵааит абригадир.
Еҭлыхә иарма бла дынцәыҵԥшын, ицламҳәа ааҵиркьыҿын, акәаха неиҿыркәкәаны:
– Ааҩык ҳаҟоуп, аха фҩык ҳәа, ианышәҵа, ухаҵкы сцеит, баба! – Анцәа сыркьаҭ ҳәа, мацәыс еимҟьаран илаԥш иааҵиган, ҩаԥхьа иблақәа иҩшьапык рыбжьара адгьыл иналаирҟацеит.
– Избан, Еҭлыхә, ааҩык шәыҟазар, фҩык ҳәа, изанаҳҵозеи? – иҳәан, оумашәа ибаны дҵааит аколнхара ахантәаҩы ихаҭыԥуаҩ.
– Сыԥҳәысгьы саргьы ҳҽаҳшьуеит, баба! – иҳәеит Еҭлыхә иаалырҟьан.
Аӡәи-аӡәи зеибамдырӡакәа зегьы аҟырҟырҳәа иааибарччеит.
Еҭлыхә заҵа дмыччарыз: «Ахыкәалаа шәҷапан кылнархәыхәааит, баба!» – игәаҵа инҭиҳәаан, деихаԥсы-еиҵаԥсы дгыланы ҵаҟа дышьҭаԥшуан.
Еҭлыхә иҭаацәа заҟаҩ ыҟаҵәҟьаз ҭоуиҭадала, еицхырааны, цәгьала ашәҟәы ианырҵеит.
– Ҳаи, ашьашәы абыжь-ныха уҭарблааит, уара, абга иақәтәоу, аҩысҭаацәа рышьҭахь ацәҟьа аԥыразҳауа! – иҳәеит абригадир.
– Дзыхурҟьозеи, уара, ҭаҳмадак? – ҿааиҭит ахантәаҩы днацралашәа.
– Уара, ааҩык ҳаҟоуп, аха фҩык ҳәа, анышәҵа ҳәа зиҳәаз шәзеилымкааӡеи? – дразҵааит абригадир.
– Нас, ииҳәаз змааноузеи уара утәала?
– Иара Еҭлыхә ииҳәаз агәра ганы, фҩык ҳәа, ашәҟәы изаҳнырҵар, ҩыџьа изагырхар, нас аблигациагьы маҷны исықәшәоит ҳәоуп иихәыцыз, – иҳәеит абригадир.
– Аума уақәшәар, аума уӡбыроуп, дгәаҟгәышьоит, имам, уара, имам. Ҳаи, Гитлер, хара имгакәа уԥсра ҳаҳароуп, изакә хаз аамҭоузеи ҳазҭоургылаз! – иҳәеит, уажәраанӡа ҿымҭӡакәа ганха игылаз ақыҭа асҭаршынгьы.
Ашьыжьымҭан шәарыцаҩык иҽааибиҭан, дындәылҵит. Дук мырҵыкәа, ажәҩангьы ааҵшәаан, ана-ара ас-цырақәа аҿыҵышәшәара иалагеит. Аҵла ирықәыз ашәыб уажәы-уажәы ирхьыҩрны, амахәқәа ирҿыхәашаны ҵаҟа икаԥсон. Адәҳәыԥш ахьаанҵәоз, архәараҿы игылаз агылҩа ахыцәқәа акьышәкьышәраҵәҟьа уарбажәы ҟараах дук ахәда акәажьны иқәтәан. Иахьаанагах уара идыр, «Ҟыр» «Ҟыр» ҳәа, лаҳәа еиқәаҵәа самсалк, абри ауарбажә ҭаха анамҭо иалагеит. «Ҟыр» – аҳәоит, ахы инықәсны ицоит. Еиҭахаԥырны, «Ҟыр» «Ҟыр», – аҳәоит, ҩаԥхьа ахы инықәсны аҿынанахоит. Абас мацара, иааҟәымҵӡакәа ауарбажә ахаабыцра иалагеит. Ауарбажә акыраамҭа ҽырҵыс амаӡамкәа, иҟәазӡа иқәтәан, иааҳәынгьы иахәаԥшуамызт. Аха ари алаҳәа зынӡа иаапкит, илақәыркит, аԥскы иакӡеит. Ицоит, иаауеит, иахаҟыруеит. Нас, зныкыр, ауарбажә агәы аныԥҵәаӡа, ахы иааҩахан:
– Иуҭахузеи, уара, усыдызцалазеи? – аҳәан, ҿаанаҭит.
– Уа, уара агәаҵәажәпа, уаԥхьаҟа ашәарыцаҩ дахьаауа умбаӡои, уԥры ушзахәо, ужәла нҵәеит, мамзар, шә-ԥсык ухазаргьы ԥсык ухаирхом, – аҳәеит алаҳәа.
Ауарбажә уаҳа ажәакгьы мҳәаӡакәа, ҩаԥхьа ахы аҟәазра накәанажьын, алацәақәа неиқәнаԥсеит.
– Уа, уара, уа, уара, уҭахеит уара аҳаиуан, уҭахеит! – ҩаԥхьа, ицо-иаауа алаҳәа ауарбажә ахы иқәсуа иалагеит. Ауарбажә, алаҳәа ааԥсар исҟәаҵып аҳәан, акыраамҭа ичҳаны ихырсысуа иқәтәан. Аха алаҳәа зынӡа аҽашьуа иалагеит, иаапкит, иқыџькит. Еиҳагьы абжьы еиҵыхны ауарбажә ахаҟырра иалагеит.
Ауарбажә аарла ахы еиҭааҩахан:
– Уанаџьалбеит, ламыс аиуа умазар, усҟәаҵ, сыԥсы сшьоит, усԥырхагамхан, – аҳәеит ауарбажә ааӷьаҵәы-ӷьаҵәын.
– Уишьит, уишьит, уԥры ушзахәо, уишьит, – арҵәаа ааҭнаргеит алаҳәа.
– Дарбан уара, сызшьуа? – аҳәан, иҵааит ауарбажә.
– Ашәарыцаҩ, ашәарыцаҩ, агаӡа! – ҿаанаҭит алаҳәа.
– Агаӡа сара сакәым, аха уара алаҳәа цәымҟыражә уоуп! – ҿаанаҭит ауарбажә.
– Избан, уара сара сызгаӡоу? – алаҳәа ықәгылан иҳәҳәеит.
– Уара угаӡамзар, ашәарыцаҩ ҳәа уара узҿу, зых пату ақәызҵо шәарыцаҩзар, дшәарыцаҵәҟьазар, сара ихы саҭәашьаны дсеихсӡом. Ус акәымкәа, гаӡак, марҵеик иакәзар, дсеихсит ҳәа, исаахаӡом, нас сара сзыцәуршәозеи? – аҳәеит ауарбажә.
Ҽыуаҩ хаҵа ҟаимаҭк амҩаду даныланы дшааиуаз, арҵәаа-арҵәааҳәа, ала амгәа аԥа ҭызшьаауаз ԥсӡык ааигәаӡаны иаҳаит. «Ҳаи, иҟалазешь, анаџьалбеит?» – ааигәахәын, иаалырҟьаны, агәыр еиԥш илымҳа инҭасыз аҳәҳәабжь ааицәымыӷхеит аҽыуаҩ. Абарҭ рааидхәыцлаха цқьа имоуцкәа, данынаԥш, ҷкәынак иеигәышә иҩыҵыршьны дшааиуаз ибеит. Уаҳа, мшыбзиа, хәлыбзиа егьи ҳәа, акәымкәа:
– Дад, абни аҳәҳәабжь ахьго абыкәу, насгьы аҟалаа аҵыхәала акрудыруама? – иҳәан, дҵааит аҽыуаҩ.
– Ҳамидан лмаҭа дкьаҭагәышьеит ҳәа ашәаџьҳәаҩ дылзааит. Аӡәы заҵәык иакәын, лышьҭамҭа иеиуаны иҟаз, убригьы Анцәа длаҭәеимшьеит. Иахьак, абас лыҳәҳәабжь гәыҭшьаагаха игоит, аӡәгьы дизыршәыкьуам ахәаша, – иҳәеит аҷкәын илахь неиқәҵаны.
– Ауауеи, гәышьа, арыцҳара ду дақәшәазаап. Аха сара абриаҟара лыбжьы аеҵәа кыднаԥаартә игошәа ансаҳа, ахәаша даӷрагылаз џьысшьан, сшәаӡаны сыҟан. Ҳаи, ҳаи, иҟалазаалакгьы ачаӷьа даӷрамгылазааит, џьушьҭ, – иҳәан, ашьшьыҳәа иҿынеихеит.
Абри ахҭыс аныҟалаз аныкәу, абри ажәабжь раԥхьа изҳәаз ида аӡәгьы издырӡом. Амала, ирҳәоит Анцәа адунеи ауаатәыҩса шаны ианықәиҵоз, милаҭцыԥхьаӡа рхаҭарнакцәа зегьы Анцәа иҿы еизеит ҳәа. Аҽны, Анцәа ауааԥсыра милаҭ-милаҭла ишаны рыдгьылхәқәа рзишозаарын.
Ахәылбыҽха, дасу зыдгьылқәа зауз, ишроуз, иахьроуз уҳәа – зегьы еилкааны, руаажәлар рахь ицеит.
Адырҩаҽны, аԥсуа жәлар рхаҭарнак шьыбжьаара аԥны, дкылууа, игәыжь хәышлаԥса дақәтәаны Анцәа иашҭа дынҭалеит. Анцәа, аԥсуа хаҵа иааира оумашәа ибеит, егьит, аха иԥшнымҵакәа, днеихаӡгылан, инапы ааимхны, иуарҳал тата днылаиртәеит.
– Усзаазгазеи, уара аԥсуа хаҵа, иагьаншам-иагьаныхәлам, бзиара ҵыхәома умҩахызгаз, акыр уаргәаҟуама? – иҳәан, Анцәа исас ҳаҭыр ду иқәҵаны диазҵааит.
– Мамоу, ухьышьаргәыҵа сакәыхшоуп, цәгьара Анцәа иҟоумҵан... Амала, аԥсуаа Анцәа ду адгьыл иаҳзалихыз ахьыҟоу ҳзеилкаа ҳәа, сыуаажәлар саарышьҭын, уиоуп агәырҩа узасырго, – иҳәеит аԥсуаа рхаҭарнак.
– Ыы, уара, амилаҭқәа зегьы радгьылқәа иацы ишаны ирыҭаны салгеит, уара уажәраанӡа уабаҟаз? – иҳәеит Анцәа иааицәымыӷхан.
– Иашоуп, иац сшәықәымшәеит, избанзар, асас дысҭан, дныжьны сзымааит, уххь згеит, исзеиԥшымтәит, – иҳәеит аԥсуаа рхаҭарнак.
– Ҳаи, ҳаи, асас дызҭоу, Анцәа диҭоуп рҳәоит. Усас дкажьны уахьымааз, уи сара пату ду ақәысҵеит. Уламыс азыҳәан, сара схазы иалысхыз адгьыл шәара аԥсуаа ишәысҭоит. Амала, ахаангьы шәмыццакын, шәыдгьыл пату ақәышәҵа, аӡәи-аӡәи шәышьҭибах, ҿык шәеицҭацәажәа, шәеиҵамшьыцын, шәеидгыл. Абри, ахаангьы ишәхашәмыршҭын, – иҳәан, абзиала ҳәа, исас инапы ааимихын, Анцәа ихазы иалихыз адгьыл аԥсуаа ирыҭаны, иара ажәҩан ахь дыԥрит.
Амра нҭагьалахьан. Еиҳа ихараны изыршәуа ҳәа, ахәыҷқәа еисаны адәы ԥшӡаҿы ахаҳә дырԥон. Ус, абри адәы ԥшӡа ҳәа ҳазҿу иахчнысуаз амҩахәасҭа даныланы, илаба наиҵшьуа дааиуан ҭаҳмадак. Уи ихьӡын Ҳаџьы. Ҳаџьы ахәыҷқәа дырдыруан, бзиагьы дырбон, избанзар, уи есымша алакәқәа рзеиҭеиҳәон.
– Бабаду, Ҳаџьы, алакә ҳазҳәа – ҳәа, аҽны шьыбжьон ахәыҷқәа икәшаны ианаатәалак:
– Ҽынла алакә рҳәаӡом, ирхашҭуеит, шәара гаӡа-ԥшӡараа – ҳәа, инаҿаршәны мап шырцәикуазгьы, игәы иамукәа, аҽны шьыбжьон алаку ҳәара даналагозгьы ыҟан. Ажәакала, ахәыҷқәа ишьцылахьан. Уажәы ҳазҿу адәы ԥшӡаҿы ахәыҷқәа ахаҳә шдырԥоз, Ҳаџьы даарывалеит. Ахәыҷқәа Ҳаџьы данырба, иеигәырӷьан, еибарыҩны инеиԥылеит.
– Бабаду, Ҳаџьы, уааи ахаҳә ҳарԥалап, – рҳәан, ахәыҷқәа икәаӷӷааша иаагылеит.
– Ибзиоуп, дад, ахаҳә шәыцсмырԥакәа изуазеи! – иҳәан, ахәыҷқәа ражәа ҩбамтәкәа, даамҩахыҵын, ахаҳә ахьдырԥоз даарыдгылт.
– Аа, Бабаду, Ҳаџьы, абри ахаҳә ауп иурԥо. Абра угыланы, уаԥхьаҟа иахьынӡаулшо иршә! – рҳәан, ахаҳә шьҭыхны инеидыркын, дара наҟ-ааҟ иааивагылт. Ҳаџьы илаба иганахь инкаиршәын, иахьидырбаз аҵәаӷәа днахагылан:
– Упоу, – иҳәан, ахаҳә иаԥхьаҟа имыршәкәа, ихышьҭны ишьҭахьҟа икаижьит.
Ари ахәыҷқәа оумашәа ирбан, ацәажәаха рибамҭо, даарыгәҭыларкит.
– Изакәи иҟоуҵо, бабаду! Уи алаӡам! Ҳара ахаҳә ушьҭахьҟа иршә ҳамҳәаӡеит, – рҳәан, аӷыу ааилдыргеит.
– Шәаангыл, дад, шәаангыл. Шәара ишәҳәаз еилыскааит, аха ԥхьаҟа ицаша, изызҳаша шәара шәоуп, мҩамыш, мҩа маншәала шәықәлааит. Сара ушьҭа схәы сфахьеит, схәы згахьеит, ԥхьаҟа ацара сусс иалоузеи, шьҭахьҟоуп сахьцо, убри аҟынтә ауп ахаҳәгьы сышьҭахьҟа изсыршәыз! – иҳәан, уаҳа ацымҵакәа, илаба аашьҭихын, ашьшьыҳәа иҿынеихеит Ҳаџьы.
Ахәыҷқәа Ҳаџьы иреиҳәаз оумашәа ибаны, илаба наиҵшьуа дахьнеиуаз игыланы ихәаԥшуан.
Ҽнак, хылаԥшҩык Гәараԥ ақыҭан дҩеит ирыгу-ирыбзоу гәеиҭарц. Ахыбрақәа днарыҵагыла-аарыҵагыло, аҩырақәа ирныз дрыԥхьо, дышнеиуаз: «Парикмахерскаиа» ҳәа, – џьара ишаныз ибеит, аха ианыз изеилымкааит. Амала акы иеиԥшымкәа иҭаххеит абри «парикмахьерскаиа» ажәа иаҵанакуаз еиликаарц. Дзызҵаашагьы дманшәаланы аӡәгьы димбакәа, дкәаны-зануа дышгылаз, аӡәы аҩыра ахьаныз аҵаҟаҵәҟьа ашә аартны даадәылҵит. Абри иаашьа злаҟоу ала, аҩыра иану иаанаго аӡәыр идыруазар, абри идыруеит ҟаиҵан:
– Дад, сланарԥшыга ааигәа исымам, абна ишԥыкәу ишану? – иҳәан, аҩыра инацәа нақәикит.
– Аԥсышәала еиҭоугозар, аԥаҵасарҭа ҳәа ануп, – иҳәеит.
– Ибзиоуп, иҭабуп, – иҳәан, днаидҵын иҿынеихеит. Усҟангьы, абра сныҩналаны схәы амсхып иҳәан, аԥаҵасарҭа ашә аартны дныҩналеит.
– Уԥаҵа усарц уҭахызар акәхап? – иҳәеит аԥаҵасаҩы.
– Ааи, схәы амысхыргьы цәгьамызт, – иҳәеит ахылаԥшҩы. Ахьшәҭҳәа аҟәардә наиҵеиргылан, иаԥхьа саркьа хыжәжәара дук днадиртәалт. Аԥаҵасаҩы ихәгабз жьакца, аҭӡамц аҵыхәаҿы иадчаԥалаз аҟәбас маҟа ҵҩызаа ашыҩ-шыҩҳәа инанишьылан, иаарбызтәны, аҿы неихеикын, иарма напы инеиркит. Нас, ивараҿы аведра
еиқәаҵәа ду ивагылаз инапы нҭишьын, иҵаа ԥсхахьаз ихьшәашәаз аӡы иуаҩа инанҭәаланы, инеиҿеиҟьеит…
– Иҟоуҵозеи, абааԥс?! – иҳәан днеиҿаԥшит.
– Иҟасҵозеи, уԥаҵа сымсои сеидроу?! – аԥаҵасаҩгьы иааџьеишьан ҿааиҭит.
Ӡыхьшәашәала аума, уара, ауаа рԥаҵа шшәырԥсаауа? – иҳәан, игәы идаагаланы даацәажәеит.
– Ҳе, убаашәт! Сара усасуп егьиуп ҳәа уаҳаҭыр баны, аӡыхь уҿаҭәаны уԥаҵа узыссарц сгәы иҭоуп акәымзар, ҳара ҳтәқәа рԥаҵа шҩоу ахәа алаԥсаны ауп ишаҳсо, – иҳәеит аԥаҵасаҩы.
Дыҟазаарын уаҩ беиак. Уи аԥаразы оумашәаӡа иԥсы цәгьазаарын. Иаашар иеихатәы шәандыҟәра дҭатәаны иԥарақәа иԥхьаӡозаарын. Ҽнак, иԥарақәа иԥхьаӡарц ашәандыҟәра аартны дынҭалан, дҭатәаны иԥарақәа шиԥхьаӡоз, дгәырӷьацәан, ишьапы анааиҟьа, ашәандыҟәра ашә акит. Мышк ҵит, ҩымыш ҵит, ари ауаҩ дымлаго далагеит. Аҵыхәтәан, зынӡа аԥсрахьы ихы анирхаӡа:
– Анаџьалбеит, ча-саки, ҵәыцак азна аӡи сымазар, егьсмыхьыргьы ҟаларын. Изысҭахузеи, иабасыхәо сышьҭахь иаанхо ахьы, – иҳәан, ихы игәырҩатәха, иԥсы кыдышәшәо, акымзарак имыхәоз ахь ҩежь дналаԥшит.
Бгахәыҷык акәтқәа ирчычеит, аха ирчычаҵәҟьеит. Ари уаха акәымхеит, ари уаҵәы акәымхеит, акәтқәа ықәнахуа иалагеит. Аԥшәмаԥҳәыс уаҳа иҟалҵара анылзымдыр, иҟалаз, дзықәшәаз арыцҳара наганы лхаҵа иалҳәеит.
Аԥшәма даалаган, абри абгахәыҷы кылсуазаргьы икылсуеит ахьигәахәуаз, инаганы ашьацҳәа иргылеит.
Ашьыжьымҭан, ҩаԥхьа, уи абгахәыҷы хырбза-кәырбзо, аҵыхәтәантәи акәты мҵанарсырц ишнеиуаз, иааимлагәа ашьацҳәа иакит. Абгахәыҷы аҽашеит, аҽарххеит, ашьацҳәа изацәцозар ҳәа, аха ԥсыхәа анамоу, ахы ԥҽуа, агәы ԥҽуа, аҳәыԥы-ӡыԥра ишаҿыз аашьышьк аадгылеит.
– Изакәзеи, уара, убжьы цәгьоупеи, узықәшәазеи рыцҳарас? – аҳәеит аашьышь.
– Акаамеҭ ззырҳәо сақәшәеит, абра хырзаманк сакын сашьҭуам, аумаҵәҟьа сзыҟалеит, ишԥасыԥсыхәоу? – иааӷьаҵәы-ӷьаҵәит абгахәыҷы.
– О, убаашәт, лбӷьыла ушԥаҵәыуо. Макьана иубаргәузеи, Анцәа ишиҳәара уҟоуп. Аумаҵәҟьа узыҟалараны уаныҟоу, абри ашьацҳәа зыргылаз данааилак ауп, – аҳәеит аашьышь.
Амҩаду агәҭаҵәҟьа, зыҩнапык рыла зыбӷа ашшара кны, зыбжьы ахьынӡацоз иҭцаны аҟаара иаҿыз хаҵа блаҩа дук, иршәыкьра иамыхәо шьоук идгьежьылон. Анс рҳәеит, арс рҳәеит, егьит, аха – ҟаҳ! Уаҳа умԥсит. Абри ауаҩ дыцәгьаны дызшаз иҿы ааихеимкит. Ажәакала, дааҿымгәыӷьаар ада хәарҭа-хәаԥшь имамкәа, ибӷа ашшара иҩнапык рыла иаанкыланы, еиҳагьы аԥсхыхраҵәҟьа иақәикит.
– Уара, акы суазҵаауеит, – иҳәан, ҿымҭӡакәа ганхашәа игылаз, аӡәы дааскьаны дааидгылт.
Уажәраанӡа даамԥсыр ада ԥсыхәа змамкәа иҟаз ауаҩы, иааиамхацәгьахан иҽааиқәикит.
– Заҟа ууаҩагоузеи, уара рыцҳа, – иҳәеит иааидгылаз.
– Избан сызуаҩагоу? – ибӷагьы аауишьҭын, игәы иналырсны даацәажәеит.
– Уара ианусуаз збон, ухы агәҭаҵәҟьоуп лабала иахьасыз. Иухьуазар, ухоуп изысыз, ухоуп иухьша, ухы мкӡакәа, убӷа зукызеи?! – дҵааит ани.
Шәымҭақәак ҟыт-ԥсытк ыҟамкәа ааҭынчрахеит. Нас, зныкыршәа:
– Ауаҩагаҵәҟьа уара аилымга ухаҭаҵәҟьа уоуп, – иҳәеит лабала зхы исыз.
– Сароу, уара?!
– Ааи, уара ухаҭаҵәҟьа.
– Избан, уара, сара сызуаҩагоу?
– Сыбӷа ӷәӷәазҭгьы, схы аԥҽра аӡәгьы изыгәаӷьӡомызт. Убриоуп уара узуаҩагоу, уагьзеилымгоу. Аа, аллаҳ, аллаҳ, зегьы-зегьы зылшо, зегьы-зегьы зхароу абӷа мыжда, абӷа, – иҳәан, ҩаԥхьа ибӷа ааикын, игылаз ауаа днарылҵын, ашьшьыҳәа иҿынеихеит.
Ирҳәоит, мышкызны ауаатәыҩса аныԥсуаз рдыруан ҳәа. Ҽнак, аԥеамбар ауаатәыҩса днарылс-аарылсны, ирыԥсҭазашьоу гәеиҭарц иӡбеит. Игәыжь длақәтәан, иҿынеихеит. Дцо, дцо, акыр днеихьан еиԥш, нхаҩык иҭыӡҭыԥ днадгылт. «Да, абра сымҩахыҵпишь, аԥшәма инхарҭагьы снахәаԥшып, игәалаҟара зеиԥшроугьы гәасҭап, инхамҩагьы снахәаԥшып», – иҳәан, даамҩахыҵит. Аԥеамбар ашҭа данынҭала, аԥшәма амӡырха аҵыхәаҿы игылаз аҵәа амҵаҿы, иеиха саҟәак иналаркьакьаны, ихы иҩнапык рыла икны дынкахәыцуа дтәан. Аԥеамбар агәашә аартны ашҭа дынҭалан, дааҽыжәҵит.
– Уа, бзиа ууит, – иҳәан, зыхәда зыкәаҽны ақды хсаха иқәтәаз анхаҩы днеихагылеит. – Изакәызеи, ухы кны утәоуп, угәараҭа санҭалаҵәҟьагьы сузгәамҭеит, насгьы, ҩ-ҵәҩанк роуп иҿуҟьахьоу, акыр уаргәаҟуама? – иҳәан, дҵааит аԥеамбар.
– Саҭоумҵан, сысас, уххь згеит, аха иҟасҵогьы зысҭахгәышьозеи, иара уара ухаҭагьы сыххаччо сызлауԥыларызеи, уаҵәы сыԥсгәышьоит сара, – иҳәеит, аԥшәма.
Аԥеамбар, абри анхаҩы гәшәа-гәыӡбак наиаҳәаны, игәы аарыӷәӷәашәа иун, дыҩҽыжәлан, ашҭа дынҭыҵны дцеит. Адырҩаҽныҵәҟьа, аԥеамбар адоуҳа ҟаиҵеит ауаатәыҩса аныԥсуа рзымдыруазааит ҳәа. Абри ашьҭахь,
мызкгьы цқьа имҵыцкәа, аԥеамбар деиҭанҽыжәлан, сдоуҳа ауаатәыҩса шыҟанаҵаз збароуп иҳәан, иҿынеихеит. Дцо, дцо, акыр дныҟәахьан еиԥш, шьыбжьышьҭахьк:
– Уа бзиа ууит, – иҳәан, нхаҩык иашҭа дынҭалеит.
– Уа, бзиа убеит, бзиала уаабеит, – иҳәан, хыхьгьы-ҵаҟагьы иҿиҟьоз аҵәҩан адгьыл иналеиҵан, инапы ааимихит. – Уааи аҩныҟа, – иҳәан, акыр иҽидицалт, аха сыццакуеит, уҭазара бзиахааит, амҩа сымоуп, ҭаҭынк неиҵасҵап, сыԥсгьы ааиҭаскып сҳәан, саамҩахыҵит. Ишәылоузеи уаҳа, цәгьара бзиара? – дҵааит аԥеамбар.
– Иҳабаргузеи, Анцәа ду ишиҳәара ҳаҟоуп! – иҳәеит аԥшәма.
– Ҵаара ԥхашьарам, абарҭ ахьатә ҵәҩанқәа наҟ-ааҟгьы иҿуҟьоит, измааноузеи? – иҳәан, ҽамыршьагала дҵааит аԥеамбар.
– Ҩынтә усыс изыҟасҵарызеи, даҽа жәашықәса рышьҭахь еиҭа ҿҟьатәыс исықәшәоит. Гәаҟрас исымоузеи, ари аганахь ибаар, егьи аганахь иҵасымҵои, – иҳәеит аԥшәма.
– Аа, аиеиҵәҟьа, ԥшӡала Анцәа уахьигӡааит, ибзиами. Уус аабзиахааит, – иҳәан, уаҳа жәа мҳәаӡакәа агәашә дынҭыҵит аԥеамбар.
«Ааи, ауаҩытәыҩса насыԥда заҟа дрыцҳаузеи», – ааигәахәит аԥеамбар.
Абриаҟара ахара игәыӷуаз ауаҩытәыҩса уаҵәы идунеи иԥсахуан.
Дыҟан аҳак Бақьмырза захьӡыз. Уи даараӡа иуаажәлар рҿы ҳаҭыр дуӡӡа зқәыз аӡә иакәын. Бақьмырза иара иаҳра анаҩысгьы, Нхыҵгьы-Аахыҵгьы ахьӡ ду змаз зыӡбахә наҩхьаз аҳан. Ари дныҟәаҩы ӷәӷәан, Нхыҵи-Аахыҵи дрыбжьан.
Бақьмырза иҷкәын Ҭлаҟәа иԥҳәысаагара даргәаҟуан. Ԥа заҵәык имаз, иара иқәнагоз ԥҳәызбак ҭацас димазар иҭахын. Иазуухуазеи, иуара-иҭынхарагьы абри аус иазикит. Аҵыхәтәан есиҟаиҵалакгьы Бақьмырза иҷкәын Ҭлаҟәа ԥҳәыс дизааигеит. Иуара иҭынхара наидгаланы аҵаул чараҵәҟьа изиуит.
Мызкы наҟьак ҵит Бақьмырза ачара иуижьҭеи. Ҽнак, Бақьмырза иҷкәын дааиԥхьан:
– Уаҵәы ашьыжь амҩа ҳамоуп. Ҳамҩагьы акыр набжьоуп. Шьыжьнаҵы ҳдәықәлоит. Ҳаҽқәа кәабаны, ҳәҳәагала иҳәҳәаны ирхианы иҟаҵа! ҳәа, – Бақьмырза иҷкәын абас имаҟакы неиқәиҳәалеит.
Ҭлаҟәа ҳамҭак даакәаны-занит, иаб уаҳа акры иҳәозар ҳәа, аха Бақьмырза уаҳа аналаҿимҭ, Ҭлаҟәа иҽааизиган:
– Саб, ишьахәуп, аха амҩаныфа егьи ҳәа, акгьы ҳҭахӡами? – иҳәан, иаб дизҵааит Ҭлаҟәа.
– Мамоу, акгьы ҳҭахӡам! – иҳәеит Бақьмырза иажәа мроукәа.
– Иаҳҭахымзар, иаҳҭахым! – абас игәаҵа инҭиҳәааит Ҭлаҟәа, аха уаҳа ажәакгьы иԥсы иахимырзааит. Адырҩаҽны, ҭамҷыҭ дгылан аҽқәа икәадырит Ҭлаҟәа. Ацәылашара адәы ианаақәлоз иҩҽыжәлан агәашә инҭыҵит аби аԥеи. Аккара иҵаланы иахьнеиуаз, аӡәгьы ҿиҭӡомызт, рымҩа агәы аахәаны ицон.
Бақьмырза ҿыц иҷкәын изааигаз иҭаца длызхәыцуан: «Сара есымша усгьы амҩа сықәуп. Сзынио-сзынԥо сеидроу. Ауаҩытәыҩса иуахҭа ашәеиқәа иалоуп. Аҭаца ҟәыш шәҩык драҩсуеит. Қыҭакгьы еиқәлырхар лылшоит. Сҭаца сыҷкәын иеиҳагьы слықәгәыӷуазароуп!» – абас дхәыцуан Бақьмырза. Ажәакала, уи ишақәхалакгьы иҭаца дԥишәар иҭахын. Леилкаареи, лгәырҵҟәыли, ахьынӡаҵаулоу, иахьынӡахароу, иахьынӡакьаҿу еиликаарц дашьҭан. Убри акәын Бақьмырза иҷкәын Ҭлаҟәеи иареи рныҟәарагьы змааназ.
Амҩа ишықәыз, ашьыбжь агәы анааиҩнах:
– Ҭлаҟәа, дад, акыр ҳныҟәахьеит. Ушьҭа ҳаԥсы неиҭаҳкыргьы цәгьаӡам. Уаалаганы аҽқәа ркәадырқәа аарықәхны инықәырҳә-аақәырҳә. Нас уаалаганы сымҩагьы сзыркьаҿ, исзымдыруа, исмаҳацгьы жәабжькгьы насаҳәа, какалкгьы аасыркы! – иҳәан, Бақьмырза, ҩба-хԥа ҿы зҭыҵуаз ԥса хаҩаӡара дук амҵа дааҽыжәҵит.
Ари оумашәа ибеит Ҭлаҟәа.
– Амҩаныфа аагарыма ҳәа санузҵаа, мамоу ҳәа соуҳәеит. Уажәы уааин какалк сыркы уҳәеит. Какал егьахьыҟаӡам ацәҳәыра ахаҿы излаусыркуазеи, амҩаныфа шьҭаҳамхызар. Умҩагьы ркьаҿшьас исымоузеи, уара иузымдыруа, иумаҳац ажәабжьгьы абоузысхәыцри! – иҳәеит Ҭлаҟәа, иаб ииҳәаз ихы инақәҵаны.
– Ҳаи, иабадихәа, уаҳа уҽадахар уабазгоз уара аилымга! – иҳәан, ашиҵәҳәа ҩынтә иҟамчы неихиҟьан: – Ирласны аҽқәа акәадырқәа рықәҵа! – иҳәан, днаиҵаҟьеит.
Ҭлаҟәа иҟаиҵара изымдыруа даагьежьы-гьежьын, иҽқәа ркәадырқәа нарықәиҵан, алеи-аԥси рыбжьара
аҩыџьегьы ҩҽыжәлан, ихынҳәны рыҩныҟа рҿаархеит. Алмҩанык Ҭлаҟәа иаб дышьны ихәда дахшьушәа, деихашәы-еиҵашәы, ахаҳәыршәыра ишәыраханы даауан.
Ахәылԥазра ианааманакуаз аамҭазы, аҩны иааит Бақьмырзагьы Ҭлаҟәагьы.
Аҭаца лабхәеи лхаҵеи ас иаарласны рыхынҳәра оумашәа илбеит, аха алаҿылымҭит. Алаҿылымҭит избанзар, лабхәа иҟны дызцәажәаӡомызт. Лхаҵа ихы дақәиҭны дылмеиӡацызт. Ашьҭахь, Ҭлаҟәагьы рыҽқәа ркәадырқәа рықәхны, ахкаара инҭеиҵеит. Убырҭқәа зегьы рышьҭахь, Ҭлаҟәагьы инеиҭеикуа ҳәа егьимамкәа, дламба-ҿамбаха, илахь еиқәыршьшьы дааҩналан, ахәышҭаара аԥны арымӡ игылаз днықәтәеит.
– Иҟалазеи, уара, шәымцац шысҳәоз шәхынҳәитеи? Ахәаӡ шәыҵалама? – лҳәан, аҭаца лхаҵа диазҵааит. – Насгьы, ула ыҟам, уҿы ыҟам, арацәа ҟәаҟәа уҿатәаны иусахьахәыроузеи, уара? – ҳәагьы нацылҵеит.
Аҭаца лыԥшәмеи лареи реицәажәара, иааибырҳәоз зегьы Бақьмырза иаҳауан аԥацха амҳара аҭӡамц илымҳа адҵаны дахьыӡырҩуаз.
– Амҩабжара ааиҩаҳамшацкәа саб ҳҽыжәихит. Ҳаԥсы ааиҭаҳкуеит ҳәа, аԥса амҵа ҳанаатәа: «Сымҩагьы ааркьаҿ, исзымдыруагьы ажәабжьк саҳәа, какалкгьы сыркы!» ҳәа, – сеиҳәеит. Аха сара какал злеисыркуааз. Амҩаныфа аагап ҳәа аниасҳәа имуӡеитеи! Ажәакала, иаб иааизиуз зегьы неиқәыртәа-неиқәыргыла иԥҳәыс илеиҳәеит.
– Деилагама аҭаҳмада хцашәа иҟоу! Амҩаныфа аагома ҳәа, аниоуҳәа аҽаԥсра аиҭазар, нас иабеизааугоз аҽнышьыбжьон афатә. Насгьы, имҩа злауркьаҿуааз! Амҩа қьарасҭоума сеидроу иркьаҿуа ироууа! Иара имаҳацыз, изымдыруаз ажәабжьгьы ашәымҭак иабааизухәыцуаз. Егьа лакә ссир уаҳап умԥсыр! – лҳәан, дааурурит аҭаца.
«Ҳаи, ҳаи, шьихь цәгьа бықәшәааит. Кәатала аицаҟьа ихшаз уаҳа дышԥаҟлоз! Ари абзамыҟәцәа рханы идыртәо, сара акгьы дсыхәом. Иахьарнахыс ҭацас ҳәагьы сыҩны дысзыҩнаргылом!» – иҳәан, уи аҵх ус цәгьала ихигеит Бақьмырза. Адырҩаҽны иҭаца лҭынхацәа даарыԥхьан, днарыҭаны ддәықәиҵеит.
Бақьмырза иҭаца ддәықәиҵеи уажәи рыбжьара, мызкы аҵыха амҭакәа, шьыжьымҭанк, иҷкәын Ҭлаҟәа дааиԥхьан:
Сҽи скәадыри сзырхиа, сара амҩа сымоуп. Иаарласынгьы сзыхнымҳәыр алшоит, уҟәышны уҟаз! – абас днаиабжьаны, иҽы кәадырны иахьгылаз длақәтәан, амра анаақәыҷҷоз агәашә дынҭыҵит.
Ҭлаҟәа ихы имагәыхьха даахынҳәит. Иаб иҟаиҵақәоз игәаԥхаӡомызт, аха илшагәышьоз, иаб иҟны ҳәатәы имаӡамызт. Ус дгәырҩа-ҿырҩаха аҩны даатәеит.
Бақьмырза ҩаха-ҩымыш дныҟәахьан еиԥш, ҽнак, шьыбжьышьҭахьрахь амра анынхбыкьуаз, аккара дныҵысын, амҩаду ианыршәланы дышнеиуаз, данынаԥш, ахәаҿы ауаа рацәа ишынеилаҩ-еиласуаз днархьыԥшит. Аха абра абриаҟара ауаа еизаны изыҟаз змааназ изеилкаауамызт. Маҷк дааҭгылашәа иуит, аха рацәак уаҳа иҽынмырхакәа иҿынеихеит. Абас, ҩ-ҽырҩымҭак дымнаскьацкәа, ҷкәына ҵәрышкәак иоупцәа хылԥа хәыҷы ихаҵаны дааиԥылеит. «Абри аҷкәын абра ааигәа-сигәа днымхокәа дыҟам. Сиазҵаапи да, абни ахәаҿы ауаа еизаны изыҟоу идыруазар» – иҳәан, аҷкәын данааивала:
– Мшыбзиа, дад! – иҳәан, Бақьмырза икәадырырҭа иҽынаҟәиҭхеит.
Аҷкәын раԥхьашәа дааҳәалахеит. Кәымжәыла кабала еибыҭаз аҽыуаҩ хаҵа ичаԥашьа ааџьеишьеит. Нас рацәак иҽеиламырхакәа:
– Бзиа убааит! – иҳәеит аҷкәын ибжьы ныҵакшәа.
– Дад, дукәыхшеит! Абни ахәы акәаԥраҿы ауаа еизызгаз бзиароума, мамзаргьы ацәгьара иатәума, акры удыруазар? – иҳәан, Бақьмырза аҷкәын ихы наиқәикит.
Аҷкәын дааиламхаӡакәа! – Џьаҭқьар дыԥсит. Иара иоуп убри ахәаҿы иржуагьы! – иҳәеит аҷкәын.
– Зынӡа дыԥсӡама, дад? – деиҭаҵааит Бақьмырза.
Раԥхьашәа аҷкәын ииҳәара иҿамшәеит. Аха, егьа дкәаны-занызаргьы, иҽааизиган!
– Аиеи, дыԥсӡеит! – иҳәеит аҷкәын.
– Ҳаи, иԥсаҭа бзиахааит рыцҳа! – иҳәан Бақьмырза иҽы днаҵаҟьеит.
Аҷкәынгьы иԥылаз аҽыуаҩ хаҵа дааџьеишьа-лакәишьан, уигьы имҩа инациҵеит.
«Ауаҩы иԥсы шҭоу дшырымжуа ззымдыруа дзакә уаҩы еилымгоузеи!» – ҳәагьы, – игәаҵа инҭиҳәааит.
Ахәылбыҽха Бақьмырза ҳау, уҳәартә амҩагьы дыԥнашәахьан, дааԥса-дкараха ҩнаҭак аҿы днымҩахыҵит. Ашҭа дынҭамлацкәа, иаразнак ԥҳәызба ҟаимаҭк днеиԥыххылан, аԥсшәа карҵәаӡаны инаиаҳәаны, днаиҵагьагьан дааҽыжәылхит. Ажәакала, ирылшоз ала ҳаҭыр иқәырҵеит. Акры иҿарҵеит, акры идыржәит. Амҳараҿы ииарҭа неиҵыхны дышьҭалҵеит. Аԥҳәызба лашьагьы хәыҷык ихьшәашәа дааит. Асас ирҭааз иӡбахә иаҳәшьа ианиалҳәа, аҷкәын оумашәа ибеит, иахьа иԥылаз ахаҵа ҩаԥхьа дара рыҩны иԥхьара ахьнеигаз.
Аҳ Бақьмырза дыцәаӡамызт. Амаҵурҭеи амҳареи еиҩызкаауаз аԥацха аҭӡамц илымҳа адҵаны, дызҭааз аҷкәыни аԥҳәызбеи реицәажәара дазыӡырҩуа дышьҭан.
– Ари ҳасаси сареи иахьа зныкгьы амҩан ҳаибабахьеит! – иҳәеит аԥҳәызба лашьа.
– Дабоубеи? – иааџьашьашәа дҵааит иаҳәшьа.
– Абнахьхьи Џьаҭқьар дахьыржуаз ахәы саалбаан, амҩаду санаангылоз, иаргьы ладантәи ҽыла дааиуан. Аха даара бзамыҟә дук иоуп ҳәа сыҟоуп! – иҳәеит аҷкәын, исас игәы ицәкаҳаӡаны.
– Избан, сашьа ус ҳасас угәы зицәкаҳазеи? – лҳәан, аҷкәын иаҳәшьа диазҵааит.
– Иахьа, ишысҳәаз еиԥш, Џьаҭқьар рыцҳа дахьыржуаз ахәы аҵаҟа ҳанааиԥыла.
– Абна ахәаҿы, ауаа еилаҩ-еиласуашәа збоит, цәгьароума, мамзаргьы абзиа иатәума? ҳәа, – дсазҵааит. Сара иаразнак издырит ари сыхҭыгәлаҩ ҟәышк шиакәмыз. Аха асҟак санҭиҵаах Џьаҭқьар Акьаба идунеи иԥсахын, иахьа анышә дамардоит! – сҳәеит, иџьоушьо иақәџьоушьо ҳәа. Аха уаагьы даанымҿаскәа:
– Дыԥсӡама, дад, Џьаҭқьар рыцҳа? – абас деиҭанасазҵааит.
– Ииҳәо закәызеи, аилымгашәа иҟоу! Џьаҭқьар дыԥсит азоуп анышә дзамардо акәымзар, ауаа рыԥсы шҭоу анышә иамардо иара иабеибахьаз! Абри аҩыза абзамыҟә цәажәара ҳаман уахатәи ҳасаси сареи. «Сара еиҭасҳәахуеит: «Дыԥсӡама» ҳәа, дахьҵааз уажәыгьы оумашәа избоит. Аиаша басҳәап, саҳәшьа, абри аҩыза азҵаара ҳасасдахь даара иаҭәасымшьеит! – иҳәеит аҷкәын.
– Унан, сашьа гаӡа ԥшӡа! Ус шԥоуҳәо уаҳәшьа дукәыхшааит! Асас уаха иаҳҭоу ахшыҩ дуӡӡа змоу, хараӡа инаԥшуа, агәыр аҵа икылԥшны адунеи зегьы збарҭоу, изаҳарҭоу аӡә иакәзаап, иажәымҭа бзиахааит! – лҳәеит аиаҳәшьа, Бақьмырза дынхалышшаан.
– Ишԥа, саҳәшьа! – уаҳа ииҳәара иҿамшәо иааџьеишьеит аҷкәын.
– Унан, уаҳәшьа рыцҳа! Џьаҭқьар зынӡа дыԥсӡама ҳәа, дызуазҵааз змааназ, Џьаҭқьар аҵеи диҭынхама, ишьҭахь иаԥхьа имцахара еихазҳаша аӡәыр диҭынхама, мамзаргьы шьаҭанкыла аӡы нықәыршаны дықәҵу, ҳәа ауп, ҳасас иахьа иуеиҳәаз змааноу. Уара иузеилымкааит уаҳәшьа дыԥсааит! – лҳәан, аԥҳәызба лысас Бақьмырза дышзахәоз иҽхәаԥхьыӡ лҳәеит.
Ауха арҭ реицәажәара заҳауаз Бақьмырза лацәааихьшь ҟаимҵаӡеит. «Анцәа зхьы шьаргәыҵа сакәыхшоу, сурманшәалеит, сҿаҳәатәы ҟауҵеит, сыгәҭакы наугӡеит. Аринахысгьы, Анцәа сеицоумкын!» – абас, амыргәырӷьа ихы иҭалан, ажәҩан ахь дызхаломызт, уаҳа егьигмызт.
Адырҩаҽны, Бақьмырза, аԥшәмацәа иқәырҵаз аҳаҭыр азы, аџьшьара ду нарыҭаны, имҩа днықәлеит. Бақьмырза дзышьҭаз, иара ицназгоз, иқәнагоз, итәы ныҟәызгоз аҭаца диԥшааит.
Дук мырҵыкәа иаахҵәа-хырԥсааны иуа-иҭынха назикын, абри аԥҳәызба иҷкәын Ҭлаҟәа дизиҳәеит. Инеиҵыхны иуацәа иҭынхацәа, иҩызцәа наидгаланы ачара дугьы иуит.
Аамҭа мҩасуан. Бақьмырза иҭаца есишаргьы еиҳа-еиҳа дигәацаԥхахон. Аҷараҳәа игәы ацаԥха аалыртуан. Џьара дныҵыҵуазаргьы, ишьҭахьҟа игәы ҭынчын. Ажәакала, Бақьмырза иҭаца даара длықәгәыӷуан.
Ҽнак, Бақьмырза ишыҟаиҵалацыз еиԥш, ныҟәара дцарц иақәикит. Абжьааԥны еиԥш, Ҭлаҟәа Бақьмырза иҽы икәабеит иҳәҳәеит. Еихаххаа икәадырны инықәиргылеит. Ааи, ишаҳҳәахьоу еиԥш, Бақьмырза шьыжь шәаԥшь днаҵагылан, дыҩҽыжәлан ашҭа дынҭыҵит.
Аҳ, мышкы дныҟәеит, ҩымш дныҟәеит. Ахымыш рыҽны дааԥсан, хԥа-ԥшьба ҿы зҭыҵуаз ԥса хаҩаӡара дук амҵа дааҽыжәҵын, иҽгьы акәадыр нақәихит. Иҽгьы ахны шьаҳага нашьеиҵан, иааигәа-сигәа аҳәра иналагеит. Иаргьы иуапа нкаиршәын, аџь ду ашьапы днадиаалеит. Ус дшынкыдхәыцла-аакыдхәыцлоз илацәагьы нҭааит. Цәамҭак ауха иамраӡакәа Бақьмырза аҭҳарцәҳәа дааԥшит. Хҩык рабџьарқәеи дареи еиқәных, егьызеӷьымыз арԥарцәа шихагылаз ибеит.
– Уҽумырҵысын, акәымзар, шә-ԥсык ухазар ԥсык узынҳажьуам. Ҳара араҟатәи аҳ Аҳмаҭ иуаа ҳауп. Ҳара иахьаҳҭаху уҳаццоит! – рҳәеит рабџьарқәа хыршаны иахьихагылаз.
Бақьмырза дзықәшәаз лымшара кәашаран, аҟынтә дзыниаз ихы анираалеит. Инапқәа неиларшәны ишьҭахьҟа иааҿарҳәеит. Нас иҽы акәадыр нақәҵан, акәадыррҭа днанҿаҳәаланы, дрыманы рҿынархеит.
Ашьыбжь анынҭагьалоз, аҳ иаҳҭынраҿы дрыманы инкылсит. Аҳ Аҳмаҭ адырра ирҭеит, Нхыҵтәи аҳ Бақьмырза дырбаандаҩны дшааргаз. Аҳ Бақьмырза днаганы, аҳәаҭра дҭаркырц, амаҵуцәа адҵа риҭеит Аҳмаҭ. Амаҵуцәа раҳ ииҳәаз иачхнысуа иҟахызма. Бақьмырза днаганы аҳәаҭра дынҭаркит. Дара нахынҳәны инеин, аҳ иҿы иарҳәеит Нхыҵтәи аҳ Бақьмырза аҳәаҭра дышҭаркыз. Аҳ уаҳа акгьы анахимҳәаа, амаҵуцәагьы аҳҭынра ашҟа ицеит.
Иахьа цеит, уаҵәы цеит, Бақьмырза деиқәырхха аҳәаҭра дҭакуп. Амала, Бақьмырза ҽеила идыруан, абас изызуз Аахыҵтәи аҳ Аҳмаҭ шиакәыз. Аха иҟаиҵахуааз, иахьазыҳәан Бақьмырза дымчымхан, егьилшомызт. Ашьыжьымҭан қәырпа ӷәарӷәалеик днахырԥхьалон. Шьыбжьон бысҭа хьасак неиԥсхыршьуан. Ахәылбыҽха ӡыршык ырҟьаш-ҟьашо амаҵуҩы изааигон. Убри аӡыршы џьаз ҟәрышька хыжәжәарак инҭаҭәаны, аҳәаҭра ахышә инкылырҳәҳәны инаииҭон. Абарҭ ракәын, аҳ Бақьмырза ԥсы мышьҭыга цәа мырбаага ҳәа, чысхәрас дызхырԥхьалаӡозгьы.
Амшқәа цон, аҵхқәа мҩасуан. Бақьмырза изыҳәан ацәгьагьы рҳәомызт, уарҭ, абзиагьы.
Ҽнак, аҳ имаҵуҩы ашьыжьымҭан Бақьмырза ихәы иманы дааин, аҳәаҭра ахышә аартны ихәы анықәиргылоз аамҭазы:
– Ԥҳәыс илхылҵыз аӡә уакәзар, шәаҳ иҟынӡа ажәа еиҭаҳәатәык удысҵоит, абри сзынагӡа суҳәоит акы еиԥшымкәа, усзыцҳаражәҳәарц! Шәаҳ соуишьҭуазар. Хәышә цәы гыды тәыҩа змаӡам, хәышә уаса тәыҩа иаша, хәышә џьма тәыҩа хәахәа ааԥҵәаны исҭоит. Абри
изынасыцҳауа ажәа дақәшаҳаҭхозар, уаҵәы сара сышҟа имҩахыҵуа аҳ иуаҩ иҿала аҭак ажәа сниҵааит! ҳәа, – иеиҳәеит аҳ имаҵуҩы.
Аҳ имаҵуҩы Бақьмырза иажәахә аҳ Аҳмаҭ илымҳа аҟынӡа инеигарц дақәиргәыӷит. Аҳ имаҵуҩы днахынҳәны дцеит. Аҳ имаҵуҩы аҳ иҟны Бақьмырза иажәахә анеиҭаҳәаха иамраӡакәа: Аҳ Бақьмырза иԥсҭазаашьоузеи, ихы шԥамҩаԥиго ҳәа, амаҵуҩы дизҵааит Аҳмаҭ.
Саҳ, ухаҵкысцеит! Аҳ Бақьмырза иузааицҳаз абригьы-абригьы ауп иҳәан, Бақьмырза Аҳмаҭ изааицҳаз зегьы иеиҳәеит.
Аҳ Аҳмаҭ, ибаандаҩы изааицҳаз акыр иқәиҵеит иқәихит, аха иахиҳәаара изымдырит. Аҵыхәтәан аҳ изааигәаз ауаа ҟәышқәа даарыԥхьан дразҵааит:
Шәгәы ишԥаанаго, аҳ исзааицҳаз абасгьы-абасгьы ауп, иаҳзаԥсахарыма? ҳәа.
– Аҳ ухаҵкы ҳцеит, ариаҟара амал, амеилага уиҭозар, ҭаҳмада хәырҭлаӷьк изыҳәан, ахааӡага мап шԥацәукуеи! – рҳәеит, зегьы инеицҿакны.
– Ус анакәха шәара ишышәҳәаз иҟазааит. Уаҵәы абаандаҩы ихәы зго сҿахәы сызхымԥо иашәҳәа. «Аҳ Аҳмаҭ дақәшаҳаҭуп ажәа инуҵаз. Убри анаҩыс, ииҳәаз, ҳзықәиргәыӷыз нагӡашьас иамоугьы сзааицҳааит!» ҳәа, – изицҳаит Бақьмырза.
Адырҩаҽны аҳ имаҵуҩы, абаандаҩы ихәы иманы дцеит. Дахьнеиз, Бақьмырза ихәы назгаз дизҵааит, аҳ изицҳаз аҵыхәала иахиҳәаазеи ҳәа.
– Аҳ ихаҵкы дақәшаҳаҭхеит ажәа изынауцҳаз. Амала, аҳ еиликаарц иҭахуп уара дзықәургәыӷыз амал ԥҵәаны, Нхыҵынтәи аагашьас иамоу ҳәа, уара угәы иаанаго, – иҳәан, аҳ иажәақәа акы агымкәа зегьы-зегьы амаҵуҩы Бақьмырза иеиҳәеит.
– Сара идызгалаз амал ҟәнимшьазар, хәышә цәы гыды тәыҩа змаӡам, хәышә уаса тәыҩа иаша, хәышә
џьма тәыҩа хәахәа раагара азыҳәан ирышьҭааит иуаажәлар иреиӷьу хаҵара, згым хҩык ауааԥсыра. Аҳ Аҳмаҭи сареи ҳажәахә, ҳҩыџьагьы ҳазқәышаҳаҭхаз аус аӡбахә сыуаажәлар рлымҳа аҟынӡа инаргааит. Нас дара иааиламырцҳаӡакәа аус аҭыԥ иқәырҵоит! – абас, аҳ Аҳмаҭ изицҳаит Бақьмырза. – Амала, саҳҭынраҿы ианнеилак, ажәак мҳәаӡакәа амаҵурҭа иаҵагылоу агәҭантәи агәашьа ԥырҟааит! ҳәагьы, – нациҵеит Бақьмырза.
Ари аҩыза ажәабжь заҳаз Аҳмаҭ даара деигәырӷьеит. Даалаган, хҩык егьы-зеӷьымыз, хаҵара згымыз ахацәа ӷәӷәақәа дәықәиҵеит Бақьмырза иаҳҭынра ашҟа. Аҳмаҭ агәра гангьы дыҟан амал аизгаразы, арахә раацаразы Бақьмырза иуаажәлар шрыцхыраауаз.
Адырҩаҽныҵәҟьа Аҳмаҭ иуаа рхылԥақәа аҵыс ҭаҳәуа амҩа иқәлеит. Аҩымыш рыҽны арҭ ахҩыкгьы Бақьмырза иаҳҭынраҿы инеит. Аҳ Бақьмырза иуаажәлар ирзааицҳаз, иара ихаҭа дзыниаз, дахьыҟоу, дахьану зегьы инеиз Бақьмырза иуаажәлар ирарҳәеит. Убри ашьҭахь, инеиз ахҩык, ԥшрак ҟамҵаӡакәа, еихҳәа-еиҵҳәа амаҵурҭа ду игылаз агәҭантәи иаҵагылаз агәашьа ԥҟаны инкарыжьит. Агәашьа ԥызҟаз Бақьмырза иуаажәлар ирарҳәеит ари раҳ идҵа шакәыз. «Шәаннеилак амаҵурҭа иаҵагылоу агәҭантәи агәашьа ԥышәҟа!» ҳәа, – Бақьмырза аҳәара шыҟаиҵаз.
«Бақьмырза ус иҳәазар, ус иаҭахызар акәхап!» – рҳәеит, хьаасгьы иҟамҵаӡакәа.
Убри инаркны ажәлар иҟарҵара рзымдыруа мчыбжьы наҟьак, абри Бақьмырза иуаажәлар ирзааицҳаз аус иадтәалан, аха ӡбашьа амоуит. Хәышә уаса гыды тәыҩа змаӡам, хәышә цәы тәыҩа иаша, хәышә џьма тәыҩа хәахәа ԥшаашьа змамыз, ӡбашьа амоуит. Лада дыҟа, ҩада дыҟа, аҵыс ашьапы ахьыԥҵәаз здыруаз, ауаҩы дыԥҵәазар деиԥызшьуаз ахатәрақәа адыргалеит.
Аха хәышә уаса тәыҩа иашеи, хәышә цәы гыд тәыҩа змаӡами, хәышә џьма тәыҩа иашеи ԥшаашьа рзамҭеит. Жәаха-жәамыш абри аус ақәарх-қәараҵара иаҿын, аха иахьдырхалакгьы ҟазшьа рзамҭеит.
Аҭаца, алоура уа, ахьатә кәасқьа дуи амаҵурҭеи еимаздоз, асоф аҿы алеи-ҩеира даҿын. Иаарҳәоз зегьы лаҳауан, даргәаҟуан, аха аиҳабацәа рҿы ацәажәара азин лымамызт.
Иҵит жәохәмыш, аха аҳ иуаажәлар ишәеиқәара-ӡиқәараха рыхқәа кны, иҟарҵара рзымдыруа иааилатәеит. Абри аамҭазы, аҭаца дыԥхашьа-ԥхаҵо, днапырҟәыҷы-шьапырҟәыҷуа абарҵа дааҵагылеит.
– Саҭашәымцан аиҳабацәа шәҿаԥхьа сымцәажәар ада ԥсыхәа ахьамоуз! – лҳәан, еилаӷәаа еилатәаз аиҳабацәа дуқәа днарзааигәахеит. Егьырҭ Аҳ Аҳмаҭ иааишьҭыз иуаагьы оумашәа ибаны, абансшәа итәаны ҿымҭ-ԥсымшьа ани аҭаца иналзыӡырҩит.
– Саҭашәымҵан, егьызҭахӡам ус хәыҷык азыҳәан аамҭа рацәа агәырҩа шәҽашәыргеит. Шәышнеилак, амаҵурҭа иаҵагылау агәҭантәи агәашьа ԥышәҟа ҳәа, ҳаҳ ишәзааицҳаз, еицу ахҩык ирыцу агәыбжьанытә дшәарҭоуп, дуаҩыцәгьоуп, иаразнак дышәшьы, иаанхаз шәырҭаслым ҳәоуп иаанго. Егьырахь Хәышә цәы гыды тәыҩа змаӡам, хәышә уаса тәыҩа иаша, хәышә џьма тәыҩа-хәахәа ҳәа ҳаҳ дызҿу, хәышәҩык абџьар зкым, амал еизызго ауааи, хәышәҩык ашәақь зку аибашьцәеи, ахысцәеи, хәышәҩык аҳәа ҟьацәеи аашәышьҭ ҳәа ауп, иаанаго. Сеиҭаҭашәымҵан, аха уаҳа даҽа мҩак аманы изымбеит! –лҳәан, ҩаԥхьа акәасқьахь дынхалеит аҭаца.
Абри лҳәеи-уажәи рыбжьара, аамҭацк ахмырҵкәа, еицыз агәыбжьанытә ихы аахырҵәеит. Иаанхазгьы еиқәырхха иаадырҭаслымит.
Бақьмырза иҭаца иҿылхыз иуаажәлар оҳ, гәышьа рҳәеит. Раҳ иааицҳаз змааназ анеилыркаа, рҭаца шә-ԥсынҵрык, шә-ныҳәаԥхьыӡк налышьҭаҳәаны, иаразнак рус напы адыркит. Хәышәҩык аҳәа ҟьацәа алырхит. Хәышәҩык абџьар зкыз ахысцәа надыргылеит. Хәышәҩык амал еизызгоз арԥарцәа дырхиеит. Зыхәда хырҵәаз, аҳ Аҳмаҭ иааишьҭыз ахҩык ргәыбжьанытә аб тәыҩала иԥаз асакаса иҩызцәа наҵарҵан, ираԥцаны рҿаархеит.
Адырҩаҽны згәызҽанӡамыз, Бақьмырза имал ԥҵәаны исзааргоит ҳәа, иԥшыз Аҳмаҭ ашамҭазын инаиқәлан, иоуразоуроу дырӷәыҵәны, дӷәых-ҵәыхны, ирахә-ишәахә ишьамаҟа, иԥсаса неихцаны, иара Аҳмаҭ ихаҭагьы дырҭаслымны, Бақьмырза аҳәаҭра дахьҭакыз дааурышьҭын, дкәаба-дшьышьы, абжьааԥны еиԥш, икәымжәы икаба, дышәшәа-шәшәо дрыманы Нхыҵҟа амҩа иқәлеит. Абас, аҭаца ҟәыш лыуаажәларгьы лабхәа иаҳрагьы ихаҭагьы еиқәлырхеит.
Жәҩангәы ҳанкыдсыланы, еҵәышк укәа инҭаҳаршәаанӡа Анцәа уимшьааит, – рҳәеит алакә иазыӡырҩуаз.
Дыҟан Хәыхәын захьӡыз аӡәы. Уи шьха қыҭак аҟны дынхон. Нхара-нҵырала рацәак даҩцамызт. Иара инапала, хәажәбыцала иҟаиҵаз ԥацхак иҩнан иҭаацәагьы иаргьы. Хәыхәын ирахә-ишәахә бзакы-бзашьҭны иныҟәигон, бзиа ибон. Аха урҭ ирылеиҵомызт инхара иаҩсуаз ишьхагәара. Иҩнашьҭахь анаара иаҿаӷӷа иаҿагылаз ишьхымзаҭрақәа аҽыуаҩ дызрыкәшомызт. Инҭакы-ааҭакны хьатәы масар гәарала ихкаа-ҵкааны, аҵыс зҭамԥыруа иҟаҵаны иман.
Амра абз шааҵнахлакҵәҟьа, раҳ ашьхымзаҭраҿы иааныжьны, ашьхыцқәа нҭышәшәаны ицон. Ааԥын игәылнахыз ашәҭыцқәа инаргәылатәа-ааргәылатәо, хәлаанӡа ацхарпа еизгара иаҿын.
Есыхәылбыҽха, ашьхыцқәа гәарлозаргьы уашьҭа игәарлоит анигәахәуаз аамҭазы, днеины ашьхагәара ашә днылагылон Хәыхәын. Ашьхыцқәа ԥырны ианааихалалак, акакала иԥхьаӡаны ашьхымзаҭрақәа рҿы инаганы иҭеикуан.
Ҽнак, Хәыхәын ишьхыцқәа зегьы ԥхьаӡаны ашьхагәара инҭеиҵеит, аха шьхыцк гәарымлеит. Хәыхәын акыраамҭагьы дазыԥшит егьит, аха иаҳҳәақәо ирылухуазеи, Хәыхәын ишьхыц гәрыӡ-шашәаӡ инкылахәаша иӡит. Хәыхәын дамкит-дамшьҭит дзықәшәаз арыцҳара. Иқәиҵеит-иқәихит, аха ишьхыц згәарымлаз, иахьыз, иабзахаз ҳәа, акгьы ихахьы изаамгеит.
Ауыха шаанӡа игәы ажәжәа дышҭыхоз, ашьхарахь ианааимыгга, иҽы ааикәа-дырын, сышьхыц аӡырҭа-аԥсырҭа еилымкаакәа сшыхнымҳәуа ҳәа, ҭоуба иун, агәашә дынҭҟьеит.
Хаха-хымыш уахгьы-ҽынгьы дныҟәон, дыԥшаауан. Иааиԥылалак дрызҵаауан, иԥсы рнапы ианиҵон, аха ишьхыц ахабар аӡәгьы иеиҳәомызт. Ҽнак, амра нҭагьалахьан еиԥш, ахәы дынхыҵын, еиҩхаа бааԥсык дҭанагалан дышнеиуаз, ҭаҳмада хынҷыгәыгә хәыҷык ҽыхәышлаԥсак дақәтәаны дааиԥылеит.
– Иууазеи, дад, амҩасҩы, уԥштәы сгәаԥхом, уҽгьы неихыркәа амамкәа иааԥсахьеит. Гәаҟра ҵыхәоума умҩахызгаз? – дҵааит аҭаҳмада.
– Ааи, гәаҟра ҵыхәагәышьоуп ари амҩа санызгалаз. Абар, сымызк нҭакәкәа инҵәеит, сышьхыц ыӡын, сашьҭоуп. Ишубо, сгәыӷырҭадаха, сныгә-нысуа агеи-ашьхеи сышрыбжьаз, сқьыԥахеит! – иҳәеит, Хәыхәын ацәажәараҵәҟьа илымшо.
– Ҳаи, ҳаи, иабадихәа! Ариаҟара џьа усырбозма уажәраанӡа усықәшәар. Имариаӡаз ус хәыҷык азыҳәан уҽхәужәеит уара мцахә азҳа! – иҳәеит аҭаҳмада. – Ушьхыц еибга-еизҩыда иҟоуп. Амала, ааигәа-сигәа ҽышьаԥхыц ахьакуа иҟам.
– Аа, абааԥс, схы шасыс иузҿасҵоит, ԥсраҽнынӡагьы уара узыҳәан сыҟоуп. Исаҳәа сышьхыц аԥшаара ҟазышьас иамоу! – дааӷьаҵәы-ӷьаҵәит Хәыхәын.
– Ушьхыц ԥшаашьас иамоу уиоуп, дад, уаалаганы, ажәҩан иалухуазаргьы, адгьыл иҵухуазаргьы быжь-гәыжьк реидара агәыр-ӡа еизугароуп. Нас, убырҭ агәыр-ӡақәа аки-аки еихаргыло, џьара иреицәоу акы аанмыжькәа зегьы еихаургылоит. Настәи мариоуп: Уқәланы, аҵыхәтәантәи агәыр-ӡа унахагыланы уанынаԥшлак иубоит ушьхыц ахьыҟоу. Убри адагьы ҟазшьа шамам удыруазааит! – абасгьы нациҵан, аҭаҳмада имҩахь иҿынеихеит.
«Ҳаи, иажәымҭа аӡахәаш ахадырҳәааит, изакә ссирузеи ари аҭаҳмада еилаҩа исеиҳәаз! Аха уи сҳәеитҳәагьы «абга ахьҭоу ауп алагьы ахьҭашуа», акы ахьырҳәо акыҟоуп, иудыруазеи!.. Быжь-гәыжьк реидара агәыр-ӡа аԥшаара хабжь ихы аԥҽра аҟара адагьы ахсырҵуам, иабасԥырхагоу! – ааихәыцын, даақәгьежьаан, быжь-гәыжьк реидара агәыр-ӡа еизигеит. Мышкы иналыршаны урҭ агәыр-ӡақәа зегьы неихаргыланы, дыҩхалан, илахь инапы надкыланы дыԥшит... Абар ассир! Ашәышьханхыҵ Хәыхәын ишьхыц аӡәы икамбашь иаваҳәаны аҳаҳаи ҳәа, ацәаӷәара дшаҿыз ибеит. Хәыхәын агәыр-ӡа длалыҩрны, дкәалаауа хланҵы дынҭаларц егьааигымхеит, убриаҟара иԥсахы еилашәеит.
– Ааит, рацәа сгәаҵәа уҭаԥшит уаргьы саргьхандаз! – иҳәан, уаҳа иҽы ахы даамыхаӡакәа, иҩықәиршәын, ахыуҳәа ашәышьханхыҵ ишьхыц зкамбашь иавакны ицәаӷәоз днаидгылеит.
– Иууазеи, нхамҩа умоуааитеи уара аҿаҩлакьы! Сышьхыц иалацәаӷәарыда ҳәа, ихуааданы адәы иқәуп ҳәа, уаҳазма? Ушлахә ԥыххаа аӷьара иласыԥсап, ухәы улахаха, уара аччиа ахәымҵыхәмз! – Хәыхәын иҟама ҭԥаа, дааи, абри ауаҩ дааизыҭрысит!..
– Аа, уан лхылсеит, сумшьын, сумшьын! Хҿыхгас иара скамбашь ахаҭагьы уара иумаз, – иҳәеит, аха изаҳауадаз. Хәыхәын деицрашәаны аӷьара илагылаз акамбашьи ашьхыци дрыкәырҟьашо, дҿырҟьаса дима иҿаахеит. Абар, абар дихьӡарц егьигымкәа, ацәаӷәаҩ иҳәҳәабжь заҳаз агәылацәа еизан, ԥсҭбарада, напхыцла дааимырхит. Хәыхәын иҳәо-ичо аарла-аарла дыршәыкьны, ишьхыц ааҵдыртлан, ашаха нахаҵаны инаирҭан, ихәы-иԥхь деиқәыршәаны, днаскьаганы амҩа днықәырҵеит. Мҩабжара еиҩимшацкәа, ишьхыц ашаха иацымныҟәо, ихьышьарххо иалагеит. Анс иҳәеит, арс иҳәеит, аха
Ҟаҳ! Иамуит, иамуҵәҟьеит. Иақәшәцәгьазеи абри иҳәан дахәаԥшуа дышнеиуаз, ахәда ауӷә иахьыцәнаҟьаз аҟәада шахьшыз ибеит.
Ас азызуз шәиԥхьыӡ гәарҭак наишьҭеиҵан, ахәда иахаз ашаха анаахих, иаԥхьа игыланы акәатаҳәа, аҿаанахеит. Алмҩанык Хәыхәын имаҟа каршәны дшыбӷоз, аҵәы шԥиҵәоз мацара, ашьыбжьышьҭахь ишьхыц иманы даагәарлеит.
Хәыхәын деибга-дызҩыда, ишьхыцгьы иманы дгәарлеит ҳәа, назаҳаз агәыла-азла ауа-аҭынха зҳәазеиԥш, ихыҵны иааит.
– Изакәызеи, Хәыхәын, уара угәырӷьароуп, уара ухы кны утәоупеи, иҟалазеи? – иазҵааит.
– Сышьхыц аԥсы ацәаҳара аазгеит ҳәа иабасыхәагәышьои, ахәда ахәаӡом, ауӷә ицәнаҟьан, аԥсра ишаҭаху иҟоуп, – иҳәеит иара.
– Уи мариоуп уахатәи аҵх иалыршаны ушьхыц ахәда зырӷьаша ахәшә сара издыруеит, – иҳәеит аӡәы. Хәшәыс иамоузеи ҳәа Хәыхәын данҵаа, ус иҳәеит:
– Хәшәыс иамоу уиоуп, жәаҩык иргәыдымӡало араҵла аӡацәа ахыхны, уаха ушьхыц ахәда инақәҿаҳәаны иҭоукыр, уаҵәы, ушьхыц ахәда ацәҟьарсҭа акәым, ашәахсҭагьы узанымбаало, амылҳам ахьушьызшәа еимашьшьы иарӷьоит.
– Ҳаи, ус акәзар, стәашьа сыԥсышьоуп – иҳәан, Хәыхәын иеиха аашьҭихын, иҩызцәагьы иманы иҿынеихеит. Жәаҩык иргәыдымӡалоз, ахәы ашьапаҿы игылаз араҵла хауара ду иладгылан, иаакәыршаны еихала ацәа ахаԥырҟеит. Ашьҭахь, ишшәыр-шшәырӡа абна илагылаз абыца шьапҵиаақәа аарҿан, ашиҵә-сиҵәҳәа рбыца ҷынқәа араҵла иакәыршаҟьо ацәа ахарҵеит. Нас уааҳә уны, икны ианааха, хәҿык зҭыҵуаз ҭәаҵла еиҩҳәак иаҟараны ацәа лахыҩрны илкаҳаит. Напыла усгьы иаурзырҵысыхуаз, иқәшьны, ҟиарла мацара еергьҳәа аҩны инхаргалеит.
Араҵла аӡацәа иахырхыз, ҩажәаҩык иаашьҭырхын инаганы ашьхыц ахәда инақәырҵан, ӡарҵәила инақәҿарҳәеит.
Ахәылбыҽха Хәыхәын ишьхыц ашьхымзаҭра инҭадыртәан, иаргьы игәы рҭынчны аҩныҟа даахынҳәит.
...Ашацкыразы дҩагылан, сышьхыц ахәда шӷьаз збоит ҳәа, ашьхагәараҿы даннеи, ԥхыӡ ибар изхамҵашаз ассирҵәҟьа ила иабеит! Аӡацәа зыхәда иақәҿаҳәаны ауха иҭеикыз ашьхыцгьы, иара ашьхымза ахаҭагьы, аӡацәагьы налаҵаны акымзарак ыҟамызт. Иҟалаз уиоуп, ара ацәа иахырхыз раҵла дуӡӡак ҩалҵын, ауыхаҵәҟьа иалыршаны ашьхагәара зегьы аҵакны, ажәҩан хыла иҵыԥссо, ихьыдхәаны акакан ҿалан, аҟәыбара ада уаҳа ус амамкәан ишгылаз ибеит. Акыраамҭа иџьашьо-илакәшьо дгыланы дахәаԥшуан. Ишьхыц абеибоз, ани араҵла дуӡӡа ахәда ианықәгыла, иара иагьа иӷәӷәазаргьы наҟ анышә иҵанаҵеит.
Хәыхәын акы еиԥшымкәа деигәырӷьеит иблақәа ирбаз. «Шьхыцк азы ҭаацәак ираԥсоу араҵла ду схашәалеит», – иҳәан, дгәырӷьаҵәа дааҟалеит. Иеигәышә аашьҭыхны абна днылаххын, рыԥхь дук иманы даакылсын, хымш абри ара аҟәыбара даҿын. Аԥшьымш рыҽны, иҟәашӡа ицәҟәыншьаны ара иамҵаԥсаз акакан иҟәшәеит. Илаӷәра иазымкуа каканла ирҭәит.
Хәыхәын, иҟәыбаны игылаз ара днамҵагылан, акыр сыцәҿахамашь ҳәа дшаҵаԥшуаз, ахыцәқәа акьышәкьышәраҿы х-каканк шицәҿахаз гәеиҭеит. Ҳаи, екәым сыхьит иҳәан, днышьҭасын, иааимԥыхьашәаз нышәхәарԥк аашьҭихын, араҵла ахыцәқәан ицәҿахаз ах-каканк иргәыдиҵеит. Инаршә хиеит! Акаканқәа ахьхьаҳәа амахәқәа ирынҟьа-рнысуа иалышәшәаны ара амҵа инкаԥсеит. Иаашьҭыхны иџьыба ианҭеиԥсоз аамҭазы, ара ахыцәқәахь махәык аҿаҩ аргеит. Ихы
дҩахан днаҵаԥшызар, иибахьаз акы еиԥшымкуа алалабатәыҵәҟьа ибеит. Анышәхәарԥ иршәыз акаканқәа ҿнахын, ара амахә абжьараҿы иахьаакақәхаз, иазҳауа-иазҳауа дәы-каршәра еиужьны иааҟалеит. Арагьы ани адгьыл азышьҭымхуа иҟазма, амахә дуқәа, аихатәы шьаҟақәа реиԥш инаҵагылеит.
Хәыхәын днатәан дхәыцит: «Ари ара ахыцәқәа иҟалаз адгьыл, арахә зҭалом, ашәахә зҭалом, аанда аҭахым, асында аҭахым. Саалаган аши абысҭеи ласҵап, ашықәсангьы ацәарҭәеиԥш абысҭа уны сычуан иааҭысхлап!» – «Хәыхәын абарҭқәа анааидихәыцла, мҵәыжәҩада ажәҩан ахь дыԥрыртә аҟынӡа дгәырӷьеит.
Ус егьыҟаиҵеит, араҵла ахыцәқәаҿы аши абысҭеи леиҵеит. Убри инаркны ҭагалара анбааришь ҳәа инацәақәа харҟәало амзақәа иԥхьаӡон. Ус, иааит дыззыԥшыз ҭагаларагьы. Апхаҳә ахьшьны заа ирхианы икнеиҳахьаз ичалаа аакнихын, ақлыб наҿшьы-ҩаҿшьны, ахәыгабз еиԥш ицҳафыруа иааҟаиҵан, аши абысҭеи рырхра далагарц иҽеиқәыршәаны иҿынеихеит.
Ара днамҵагылан, илахьи иџьымшьи ааиӡатәын, днықәлеит. Хәыхәын ишырҭеи ибысҭарҭеи данынҭаԥш, дшанхан, анахьгьы дзымцо, арахьгьы дзымцо, дҟәызгаӡа арамахә дааҿахеит. Иахьнанагаз, ҭалашьас иҟанаҵаз уара идыр, абна илӡааша бнаҳәа-ԥшхыцк аа-хаԥыцқәа ыҵыҳәҳәо, иаарыхра иалаланы ишафоз ибеит.
Ааит, ус хагәлашара убааит, абри уара узыҳәан сбаҩҷа шадӡылаз! – иҳәан, ичалаа шилшоз ианагәыдиҵа, ихиаалан ахҿеиԥш ишнеиуаз, аҽбыга ахәы аҵыхәа аҵарыра аҳәа-ԥшхыц агәчама иналашьшьы ицеит. Аҳәа-ԥшхыц анахь иасит, арахь иасит, ҭыҵшьа азыҟамҵеит. Ачалаагьы агәчама ишалаз, иааи абри аҳәа-ԥшхыц гьежьуа ихынҳәуа ашырҭа иаалалеит, баба, иаалалеит, аха аиԥш збахьада! Алашә ииҭаху ҩ-блакы ҳәа, Хәыхәынгьы ииҭахыз уи
акәын. Аҳәа-ԥшхыц ашырҭа иалагьежьуан. Иара агәчама иалаз ачалаа абысҭеи аши рхуа ицон. Хәыхәын аффаҳәа аши абысҭеи ҿаҳәаны еикәаргыло дашьҭан.
Ус, аҳәа-ԥшхыц шыгьежьуаз, ишыхынҳәуаз, аши абысҭеи зегьы инҭакы-ааҭакны заа ирхны инышьҭанаҵеит. Хәыхәынгьы иҿаҳәаны егьеикәаргыланы даалгеит. Аҳәа-ԥшхыцгьы нкаҳан аԥсра ианалага, ахәда ааԥиҟеит. Акәацгьы неиҿыҟьҟьаны маҵәа-маҵәа инықәҵаны иҵааит. Алӡынрак ашша алхәаҭо ажьҵаа даҵатәан. Аши абысҭеи цқьа амра ианарҩа, иӡылаҳәара инахеиԥсан, илаҳәаны инеиқәиԥсеит.
Саргьы убри аламҭалазшәа, нхыҵ хьыӡрацарантәи сшаауаз, Хәыхәыни сареиа ибзианы ҳаибадыруан аҟынтә сивсны сцар гәнаалам сҳәан, ишҟа снымҩахыҵит. Аиаша уасҳәап дсеигәырӷьан ачара сзиуит. Абри алакә дзықәшәазгьы сеиҳәеит.
– Уареи сареи ҳаиҩызара аҳаҭыр азын! – иҳәан, ишысымуаз, шьхыцки каканки, уаҩак аши, уаҩак абысҭеи сиҭан, иаазгеит. Уажә уи ашьха ахылҵ-ԥылҵ ҿиан, сышьхагәара аҽыуаҩ дзакәшом. Скакан цыра иахылҿиааз акәзар, есышықәса калаҭхыла акакан сыҟәшәоит. Хәыхәын исиҭаз аши абысҭеи рзыҳәан мацара исыргылаз сӡылаҳәареи сӡылагареи есышықәса лага-лаҳәа рыгхом.
Аҵхыбжьон ҽыуаҩык амҩа даныланы дшааиуаз, иҽы аӷәра наҿаирххан, даагылт. Нымҩахыҵ цгәы ԥшқак абжьы хҵаны ишкьиуаз абжьы иаҳаит. Азныказы ихахьы иаамгакәа иҿынеихеит, аха нас иаарыцҳаишьан, даагьежьит. Ахәда хәҵышӡа, ашьапқәа хьышьашӡа, ауахәа иқәтәаны аҵәыуара иаҿын ацгәы ԥшқа. Иаашьҭыхны ихҭырԥа аҿацә инылартәаны аҩны иааигеит.
Акыргьы ҵит. Абри аҽыуаҩ иибаз ацгәы мышхеит. Ашылаҭра, адулаԥ, ашәандыҟәра инҭарҵоз кьыс рымаӡамкәа ицқьаӡа иаанхон. Ацгәы знымзар-зны аҭаацәа акрахьырфоз, реишәа иныҵатәаны икьиуа абжьы уаҩы имаҳацызт. Уимоу, зны-зынла ахш анамҵадыргылозгьы, инарҿаԥшы-аарҿаԥшны, инарԥырҵны ицон, сара схы сымч ақәымхошәа жәбома аҳәарашәа.
Аамҭа рацәаны ицеит. Абри ацгәы ақәра ду афеит. Амч ашәеит, ашьамхы каԥсеит. Аблақәа ирыгхо иалагеит. Лассы-лассы ачымазарақәа ихҭаркуан. Машәыршәагьы аҽҳәа иҽҳәырымбаацыз ацгәы, уажәы аныҽҳәатәара иалагеит. Аха егьа амла иакуазаргьы икьиуамызт, амала, аблақәа ҭраа, аҭаацәа акры ахьырфоз ирыхәаԥшуан. Аԥшәмагьы абжьааԥны еиԥш, хырҩ азимуа далагеит, иара уи еилнакаауазшәа ахы иҩаханы инеиҿаԥшуан, нас иаақәыԥсычҳаны, ахи ашьапи неилаԥсаны ахәышҭаара ахаҿы инаион.
Есымша гәырҩас иаман ацгәы амч иахьнанамгоз, еиҳа-еиҳа иҵыкәкәон. Аԥхын шьыжьы инаркны, хәлаанӡа иқәықәма-шәықәмаха ацалаҟьа инықәтәон, аҩныҟа анеира ахы ахыбааны.
– Ари анасыԥдажә зынӡак иажәӡеит. Саргьы исыхәом, ахгьы иахәом. Еиҳа еиӷьуп исԥырызгар, – ааигәахәын, ацгәы ашҟа иҿынеихеит аԥшәма. Аԥшәма иҟаиҵарц ииҭахыз еилнакаазшәа, ацгәы ахы иҩахан, алабжыш хаҟәҟәала инеиҿаԥшит, нас иҩагылан имага-маго инеиԥылт. Ишьапқәа инарыҵаҳәын, ахы ихьнашьит, агәы ихьнашьит ацгәы гәкы-ҵәыкуа. Аха аԥшәма ацгәы аашьҭихын, аблақәа егьрымбо ак накәиршан, иманы иҿынеихеит.
Хьҭаки млаки рзыҳәан зҿы ааихызмырԥхьацыз ацгәы, уажәы иныҵакны «миау» аҳәеит, аха аԥшәма агәхьаа мкыкәа дышцац дцон...
Ҩ-шьхарԥык рыбжьара аҭәархысҭаҿы даннеи, аблақәа злаҿаҳәаз аамихын, ацгәы аҭәа рамба инылартәаны, ишьҭахьҟа дхынҳәит.
Акыраамҭа ахы аҭыԥ аҿы имааиуа, аблахаҵ ҭууа аҭәа иларшәын ацгәы. Ашьҭахь, зныкыр, аԥсы аналала иаахықәтәалеит. Ари аҭыԥ уажә иабазма, ианааз, егьарааны шәарыцара аранӡа иаахьан. Аха уажәы? Уажәы агәалашәарақәа заҵәык роуп иазынхаз. Аҽны хәлаанӡа агәы нкыдыԥшаало, иахькарыжьыз гәырҩацәгьас иҟаҵаны, абжьымра ахы иҭацеиуа, аблақәа ҭраа, игәыԥшаа-хыԥшаауа итәан.
Адырҩаҽны аарла иҩагылан, изышьцылахьаз амҩа инанылт. Аарла аԥсы аманы ахәада иҩхалт. Уантәи ибзианы иабарҭан изааӡаз ашҭа-агәара. Ашьшьыҳәа аҵла ашәшьыра инамҵатәеит.
Ихәыҷаахыс абзиабареи агәыбылреи зыдҳәалаз аҩны, аблақәа ҭырхаха ишахәаԥшуаз, иаалырҟьаны ахәы-ажьы қақаӡа иҩеилагылеит. Аԥшәма иеигәышә ихәда иқәҵаны амӡырха дынҭыҵит.
– «Сзыхурҟьазеи, уарамыжда, саагылазар умаҵ аура саҿын. Сажәымҭыҽха, схы самыхәо саналага, сындәылганы сызкаужьзеи? Схы нықәҵаны аԥсыха зсумҭазеи сахьааӡаз ашаҭаҿы?» – алабжыш аахаҟәҟәалеит.
Хаха-хымш ҟырҟылбаах ҟамҵаӡакәа, игәӡасуа аӡаӡа ақәыҳәҳә аҭәа иларшәын. Амла иаргәаҟӡо ианалага, шьыбжьышьҭахь ашьапы иаақәгылт. Џьара зыԥсра аахьоу акы саниозар ҟанаҵан, агага еиԥш аҭәархысҭа ихыланы аҿаанахеит, ианынаԥш, рацәак иҳаракымыз храк ахаҩаӡараҿ аҵла иқәгылаз аимҿаԥараҿыҵәҟьа, шәарахк ахәда хьыхәхәа ишыбжьажьыз абеит.
Џьара ԥсымышьҭыгак сзалфаауазар аҳәан, ашьшьыҳәа ахра ашьапаҿы инеит. Ишиашаз изхаломызт аҟынтә, еиҳа изламаншәалаз ала мҩак аԥшааит. Еиргьҳәа аԥсахаара ақьышә иқәкны хыхь инхалт.
Ашьабысҭа шәарыцаҩык деихсзар акәхарын, ахра изаҿымгазт, ашьа агәыҵаш икнаҳан.
Ацгәы рыцҳа аҽнақәнаршәит. Анс аҳәеит, арс аҳәеит, аха ацәаҵәҟьагьы азымбӷыҷит. Баша аџьабаа афеидахан, ихәыц-бӷьыцуа ашьабысҭа иаахахеит. Абри аамҭазы, бнаҳәак абыӡгәырқәа еиларгыланы архәара иаавҵит. Имыццакӡакәа аҭәархысҭа ихыланы аҿаанахеит. Аха иаалырҟьан иаашәаӡыӡын, аҟәыҿыҳәа инатәеит. Аҟәараҳәа еиҵасуа, абла иабаз агәра азымго, ахы ырнааны, аблақәа цәырҟәыншьаны, ашьабысҭа иақәтәаз ацгәы еиҭаназыԥшит.
«Аа сара еиҭамҳәа, саџьал сабаанацеи?!» – аҳәеит, игәыҭҟьа-ԥсыҭҟьаха абнаҳәа. – Иабасҭахыз, сара зыц еихысша, ауаа рымхқәа! Исфара-изжәра мачхәызма ари ахьара ду сахьыҵаз? Шьҭа ишԥасыԥсыхәоу? Ани агыгшәыг саашьа, ашьабысҭа шьамхыла икны, ихәырны иашьит. Адгьл аҿгьы ишьҭаҵаны афара аҭәанамшьакәа, ахра ахыцәқәа иханагалеит, убрагьы иаанмыжькәа ахра
иалиааз аџь ихагаланы изфо, сара рыцҳа санаба, иаразнак схәыжә ԥыххаа сышьҭанаҵоит. Уаҩ дахьзыламло атоура сҽылазӡаргьы, зегь акоуп ари агызмал саԥшаауеит. Еиҳа еиӷьуп абри ашәшь зқәу аҵла сҽамҵазжыр! – аҳәан, ақьышә хыџьгәыгәын анышә инцәыҵанарԥеит абнаҳәа.
Алеи-аԥси рыбжьара, алымҳақәа ааҵыҳәҳәо анышә илыҵалеит.
Абри инақәыршәаны, мшәы еимала-еиҿала дукгьы тәаамаауа абнара иаалҵит. Нхаҩык имхы еимнаҵәарц, ахашәа хы мбо инеиуан. Аха уигьы амықәшәатә ақәшәазшәа ашьап ҟьаҟьа асаса инаԥыранагәан, инеизҟәыҿит. Алмҳа џадрақәа нақәнажьын, ҿаанаҭит:
– «Егьараан исҳәахьазаргьы, абыржә сҵыхәажә ԥҵәеит ҳәа сыҟоуп. Кьанҿаак иҟам абри агыгшәыг ашьыбсҭа ырааԥсаны иакит. Ахра иханагалеит. Уаҟагьы аҭыԥ цқьа иагәамԥхазар акәхап, ахра иалиааз аҵла хауара ду иқәнагалан иафоит. Ариаҟара амч змоу сара ақамсажә санаба, иҟам аӡәы сиҩызоуп!» – аҳәан, ахы кны инатәеит амшә.
Ҳамҭак ашьҭахь, ала-аҿы ҭакәаҳа, ахы ааҵнарззан насҭхашәа ашәшь иҭалаҳаны игылаз аҵла инагәыдыԥшылеит.
«Еиӷьуп абни ашәшь зқәу аҵла салатәар!» – ацгәы игәанаҭар ҳәа ишәаны, мгәацәхала мацара иҳәазаны аҵла аҟынӡа инеит. Ашьапыргәыҵа ҵҩызаақәа аҵла амахәқәа инархьнырҳало, еиҳа-еиҳа, ашәшь зқәыз аҵла ихалан, ашәшь еилачыра ааимнартытаан, аԥшь-шьапыкгьы накәршаны, аԥсы аӡеит.
Ацгәы рыцҳа анҭ або иҟазма, илбааны аҭыԥ ахь излацашаз акәын иаџьабоз. Ԥшьшьала ашьабысҭа иаахыҵит. Аарла аԥсы аманы иаалбаан, аҭәархысҭа инхылеит. Инкахәыцуа ишааиуаз, аҳаскьынқәа шҵысуаз алаԥш иааҵашәеит. Ацгәы аҿара аагәалашәан, агәы аахыҭ-хыҭит.
– «Иудыруазеи исҽаҵахәызар!» – аҳәан, аҵыхәа хәхәаӡа инышьҭанаҵан, аҽынканаршәит. Аԥсы ӡаны инеиуа, инеиуа иазааигәахеит. Нас аҽааибнаҭан аҭәа қыцәқәа ахьҵысыҵәҟьоз, иԥан, ахәаԥҳәа аҽнақәнаршәит. – «Ааҳ!» – аҳәан, зҽызжыз абнаҳәа ааҵыҩрит... Ацгәы рыцҳа ҳәынаԥыз џьшьаны изаҩаӡоз, аҳаскьын иалыҳәҳәоз аҳәа алымҳацәқәа ракәзаарын. Зымшала анышә ицәыҵалаз агыгшәыг аԥхьа ишгылаз анаба, усгьы салгеит, сшафо сылақәа идсырбарым аагәахәын, аблақәа хҩаны иара уаҵәҟьа аҽааиҵнахит абнаҳәа.
Ацгәы шәан аԥсы ахыгга, ашәшь зқәышьшьы игылаз аҵла инкыдыззалеит.
– «Уау, уаау сафеит!» –аҳәан, ихәааит амшә аҵла иахьықәтәаз. Уи акәхеит. Аԥсы маҷхан, уаҳа аҽазаанымкылаӡакәа, иалыҩрны ишнеиуаз, ҵаҟа аҵәы илахаҳан, илахаԥсы ицеит.
Ацгәы аԥсы ианақәыԥш, амч зегьы еизнаган, ишалшоз иҩит. Уаҳа назлоу иԥсра убеит ҳәа аҿы иааит. Агәы аҭра иҭамгыло ашьҭахьҟа инхьаԥшит, аха тынчран. Аҽааиқәнакын аҭәа инылатәеит.
Акыраамҭа аҳәажә аблақәа хҩаны икажьын. Уажәымзар-уажәы агыгшәыг сыцҟьа сықәнаҵоит ҳәа иԥшын. Аха зехьынџьара ҭынчран. Нас аблақәа аахнатын, инцәыҵаԥшит!..
«Џьушьҭ! Ани сара ахы саҭәашьаны ашьаԥхыцқәаҵәҟьагьы, аанартуамызт, баша сшәеит акәымзар!» – аҳәан, агәы каршәны иҩыҵыззан, аныҟәашәа ырццакны аҭәархысҭа иаваланы аҿынанахеит.
Аҳәажә, ацгәы ахьиаз аҭәамбаҿы имааӡацкәа, иубаз еицәа убеит ҳәа, аӡәы аҵықь аахиргеит. Аҳәажә азныказы ахы иакапанын, инцәыҵаххит, аха ахы илацыҵҟьан, икәалаауа амхыхьча инаишьҭалеит. Ацгәы иҟалаз азымдырызт, иааҵыгәгәеит. Аӡәы арҵәааҳәа дыҳәҳәо, ишәақь
кажьны дыҩны даауан. Уи ишьҭан дзеихсыз абнаҳәа. Абар, абар изааигәаӡахеит, знык инеицрасын, иуаҭәа ашшара ииеҵәажьышә ааҭнажәеит, аха дкамҳакәа дцон иара. Зынӡа деихнахырц, абнаҳәа аҽырхианы ишнеиуаз, алаԥш иааҵашәеит иҩуа иааиуаз ацгәы. Уи акәхеит. Изышьҭаз амхыхьча дызгәалашәодаз, иааикәшаҟьан, хагәха абард иласын, абна илылахәаша ицеит.
Ацгәы аԥшәма дадырын, ишзахәоз инеигәыдхахалеит. Аблақәа ҭырхаха иҿаԥшуан. Аԥшәма дшәаны аҟәараҳәа деиҵасуа дгылан. Ицгәы дахәаԥшуан. Ишԥеигәыдиҳәҳәаларыз уи дшеиқәнархаз идыруазар!
Ӡыжәи Ҵажәи еибарԥо ишнеиуаз, ӡдук иныҽԥынгылт. Аӡ ыԥан, аӡы инахыԥеит. Ҵажә аӡы сахыԥоит ҳәа ианалага, изыԥо иҟазма, аӡы агәҭаҵәҟьа иналашәеит. Ҵажә анахьгьы изымцо, арахьгьы изымаауа, имадаӷь-мадашәо аӡыжь иаалахеит.
– Аа, уанаџьалбеит, Ӡыжә аӡы сахәаҽуеит умбои усыцхраа, абааԥсы! – аҳәан, Ҵажә ааӷьаҵәы-ӷьаҵәит.
– Сҭалар, саргьы сагоит, абжьарак уцхыраашьас иҟасҵарызеи? – нырцә аҟәара аҟынтәи ҿаанаҭит Ӡыжә.
– Уца ушзахәо аӷдара аҟынӡа, убра арасра илоуп Ҳәажә, ахәыц алхны исзааугар, аӡы инхуршәлар, снахьынҳаланы сыруеит, – аҳәеит, Ҵажә аӡы ахәлаҵәо аӡыжь иахьаларшәыз.
Ӡыжә ыԥо, ыԥо, аӷдараҿы инкылсын:
– Аа, Ҳәажә, абааԥсы, зда дсымаӡамыз сҩыза гәакьа Ҵажә аӡы исцәашьуеит. Суҳәоит, Анцәа думазар хәыцк сыҭ, ухәыц суҭар, аӡы инхыршәланы, Ҵажә ырсымгозар шәыԥсык ахазаргьы, ԥсык ахахом, – аҳәеит, Ӡыжә алабжыш хаҟәҟәала.
– Ҳаи, ҳаи, арыцҳара уақәшәагәышьазаап, сгәы иалсит адунеи азна. Схәыц агәаҟразы сеигӡартә изуазеи, амала, саргьы рыцҳарак сақәшәаны сыҟоуп. Нахьхьи ахәы зымҽхакны игылоу Аџь, шьамхахьы аџьрыц амҵажьуп, аха алакьысра азин сымам. Сышнаҵагылалак, Аџь амахәқәа
сыбӷа инақәԥыҵәҵәаны саҵнацоит. Уца, уаҳәа Аџь, Џьажә џьнапык амхны исзаага, нас схәыцгьы уара иухызбаарым, – аҳәеит Ҳәажә.
Ӡыжә нықәлан ицеит Аџь ахь. Ишнеизҵәҟьа:
– Аа, Џьажә, уанаџьалбеит, сыԥсапара уахә. Арыцҳара, аиҭарыцҳара ззырҳәоз сақәшәеит. Зда дсымамыз сҩыза гәакьа, сыԥсыр лаӷырӡыла сызҵәыуап ҳәа сзықәгәыӷуаз Ҵажә аӡы иахәаҽуеит. Лассы сымнеир, аԥсы сахьымӡар ҳәа сшәоит. Суҳәоит, Џьажә, абааԥсы, џьнапык сыҭ. Џьнапык суҭар, Ҳәажә инаҭаны, Ҳәажә хәыцк налхны, Ҵажә алаҭызгоит, аҳәеит – Ӡыжә ақәқәаҳәа инеимаҭәо.
– Ҳаи, ҳаи, арыцҳара уақәшәагәышьазаап, сгәы иалсит адунеи азна. Сара џьнапык сеинасым, амала, саргьы рыцҳарак сақәшәан сыҟоуп. Шьыжьы инаркны, Анцәа амш иааигаз, Хьшьы схы иқәтәоуп, иқәгылоуп. Уца Хьшьы аҟынӡа, уаҳәа-уача. Хьшьы схы иқәымтәо, иқәымгыло узыҟаҵозар, џьнапык сеигӡом Анцәа иубома! – аҳәеит Џьажә аҽырҳалалӡаны. Ӡыжә неикәҟьашан, иҭрысны ицеит Ахьшь ахь. Ишнеизҵәҟьа Ӡыжә нышьамхнышгылан:
– Аа, уанаџьалбеит, Хьшьы, зда дсымамыз сҩыза гәакьа Ҵажә аӡы исцәашьуеит, суҳәоит Анцәа даахәаны, Џьажә ахы уқәымтәан уқәымгылан. Џьажә ахы уқәымтәар, уқәымгылар:
Џьажә џьнапык амхны,
Ҳәажә инаҭаны,
Ҳәажә ахәыц налхны,
Ҵажә алаҭызгоит, – аҳәеит Ӡыжә.
– Ҳаи, ҳаи, арыцҳара уақәшәагәышьазаап, сгәы иалсит адунеи азна, Анцәа дшаҳаҭуп. Ибзиоуп, Џьажә ахы сықәтәарым, сықәгыларым, амала, саргьы рыцҳарак сақәшәан сыҟоуп. Џьажә ахы сықәымтәар, сықәымгылар, сыц еихысгәышьоит. Сҿаа-ҿаауа амла сагоит. Убри аҟынтә,
уаалаган, Ҟәарҭ уаҭаа. Ҟәарҭ кәҷышьк амхны исзаага. Уинахыс, саргьы Џьажә ахы сықәтәарым, сықәгыларым, – аҳәеит Хьшьы.
Ӡыжә неикәҟьашан, иӡәашҳәаха инеит Ҟәарҭ аҿы. Аҩшьапыкгьы наҵаԥсаны инышьамхнышгылан:
– Аа, Ҟәарҭ, ухаҵкысцеит, ушыԥсыша удыруазар, абарҭ узхатәоу укәҷарақәа аахәаны суҳәоит, кәҷышьк суҭарц. Шьац зырҟьацуа ҳәа исымоу сҭынха Ҵажә аӡы исцәашьуеит. Кәҷышьк суҭар:
Акәҷышь Хьшьы инаҭаны,
Хьшьы Џьажә ахы
Иқәымтәо иқәымгыло иҟаҵаны,
Џьажә џьнапык амхны,
Ҳәажә инаҭаны,
Ҳәажә ахәыц налхны,
Ҵажә алаҭызгоит, – аҳәеит Ӡыжә.
– Ҳаи, ҳаи, арыцҳара уақәшәагәышьазаап, сгәы иалсит адунеи азна.
Ишьахәуп, сара кәҷышьк сеинасым, иусҭап, амала, саргьы аахшәахк соуп, сшубо сыҟоуп. Исыгу-исыбзоу рацәоуп. Уца, Ӡыжә Ашылаҳәаҩ иҟынӡа. Ашылаҳәаҩ шнапык имхны исзаага, нас кәҷышькгьы уахызбаарым, – аҳәеит Ҟәарҭ.
Ӡыжә еиҭанеикәҟьашахын, ицеит Ашылаҳәаҩ иҿы. Ишнеизҵәҟьа, аҩшьапыкгьы наҵанаԥсан:
– Аа, Ашылаҳәаҩ, абааԥсы, зда дсымамыз сҩыза гәакьа Ҵажә агәаҟра иақәшәеит, аӡы исцәашьуеит.
Суҳәоит Анцәа даахәаны, шнапык сахумбаан. Шнапык суҭар:
Шнапык Ҟәарҭ инаҭаны,
Ҟәарҭ кәҷышьк амхны,
Хьшьы инаҭаны,
Хьшьы Џьажә ахы
Иқәымтәо, иқәымгыло иҟаҵаны
Џьажә џьнапык амхын,
Ҳәажә инаҭаны,
Ҳәажә ахәыц налхны,
Ҵажә алаҭызгоит, – аҳәеит Ӡыжә.
– Ҳаи, ҳаи, арыцҳара уақәшәагәышьазаап, сгәы иалсит адунеи азна, Анцәа дшаҳаҭуп. Ибзиоуп, абриаҟара аџьабаа ануба, шнапык уаҩысхрым, амала, саргьы сшубо сыҟоуп, сысас сыцәас зҳәаз еиԥш, сыхҭас рацәоуп. Уца Ӡыжә Акәацшаҩ иҟынӡа. Узыниаз-узынԥаз зегьы иҵамкыкәа иаҳәа. Уи уаҩы разык иоуп, кәац жьыхәҭак имхны исзаага. Нас саргьы агәаҟра иалоу здыруеит, шнапык уаҩсхрым, – иҳәеит Ашылаҳәаҩ.
Ӡыжә неикәҟьашан ицеит Акәацшаҩ иахь. Ишнеизҵәҟьа, аԥсыхаара ақьышә инықәкны, ҿаанаҭит:
– Аа, Акәацшаҩ, абааԥсы, зда дсымамыз сҩыза гәакьа Ҵажә аӡыблара иалахеит. Суҳәоит Анцәа даахәаны, кәац жьыхәҭак сахыумбаан, кәац жьыхәҭак суҭар:
Акәац жьыхәҭа Ашылаҳәаҩ иҭаны,
Ашылаҳәаҩ шнапык имхны,
Ҟәарҭ инаҭаны,
Ҟәарҭ кәҷышьк амхны,
Хьшьы инаҭаны,
Хьшьы Џьажә ахы
Иқәымтәо, иқәымгыло иҟаҵаны,
Џьажә џьнапык амхны
Ҳәажә инаҭаны,
Ҳәажә ахәыц налхны,
Ҵажә алаҭызгоит, – аҳәеит Ӡыжә.
– Ҳаи, ҳаи, арыцҳара уақәшәагәышьазаап, сгәы иалсит адунеи азна, Анцәа дшаҳаҭуп. Уара узықәшәаз аус азы,
кәац жьыхәҭак уахызбаартә изуазеи! Амала, саргьы зқьы ааӡаны, шәкы абна илазҵо среиуам. Сшыҟоу убоит. Убри аҟынтә, арантәи рацәак ихарам Аҩынаҳа дахьынхо. Уца убри ауаҩ иҟынӡа. Еирыӡк азна аҩы имхны исзааугар, нас укәац жьыхәҭагьы угап, – иҳәеит Акәацшаҩ.
Иҟанаҵахуаз, Ӡыжә неикәҟьашан, ицеит Аҩынаҳаҩ ишҟа. Ишнеизҵәҟьа, аҽынканаршәын:
– Аа, абааԥс, Аҩынаҳаҩ, сыхәда ԥумҟан... Адунеиаҿ шьац зырҟьацуаз ҭынхас исымаз сҭахы, сҩыза Ҵажә аӡы исцәашьуеит. Удагьы ԥсыхәа-ӡыхәа сымаӡам. Суҳәоит еирыӡк азна аҩы сыԥсы иаԥшәмоутәырц.
Еирыӡк азна аҩы суҭар,
Акәацшаҩ инаиҭаны,
Акәацшаҩ кәац жьыхәҭак имхны
Ашылаҳәаҩ инаиҭаны,
Ашылаҳәаҩ шнапык имхны,
Ҟәарҭ инаҭаны,
Ҟәарҭ кәҷышьк амхны,
Хьшьы инаҭаны,
Хьшьы Џьажә ахы
Иқәымтәо, иқәымгыло иҟаҵаны,
Џьажә џьнапык амхны,
Ҳәажә инаҭаны,
Ҳәажә ахәыц налхны,
Ҵажә алаҭызгоит, – аҳәеит Ӡыжә.
– Ҳаи, ҳаи, арыцҳара ду уақәшәагәышьазаап, аԥсра еиӷьын! Еирыӡк азна аҩы, уҭынхаду иеиқәырхара алшозар, ишԥыкәу ушахызбаауа! – иҳәан, еирыӡк азна аҩы иҳаԥшьа инҭиган, инаганы Ӡыжә инеиҭеит.
Ӡыжә еирыӡк азна аҩы аманы, иҭрысны идәықәлеит.
Еирыӡк азна аҩы
Акәацшаҩ инаиҭаны,
Акәацшаҩ жьыхәҭак имхны,
Ашылаҳәаҩ инаиҭаны,
Ашылаҳәаҩ шнапык имхны,
Ҟәарҭ инаҭаны,
Ҟәарҭ кәҷышьк амхны,
Хьшьы инаҭаны,
Хьшьы Џьажә ахы
Иқәымтәо, иқәымгыло иҟаҵаны,
Џьажә џьнапык амхны,
Ҳәажә инаҭаны,
Ҳәажә хәыцк налхны,
Ҵажә алаҭнагарц
Ишзахәоз иаакылсит Ӡыжә.
Ӡыжә аԥаҩ инхықәгылан, ианынаԥш, Ҵажә абаҟахыз, аӡы иагахьан!
Шьыбжьышьҭахь ашкол аҭалара ҳақәшәеит анырҳәа, ҿысымҭӡеит, аха даара исцәымыӷхеит. Исцәымыӷхеит, избанзар, ҳара ҳахьынхози ашколи хә-кьылометрк рыбжьан. Ацарагьы аарагьы, мышкы жәа-километрк сныҟәар акәын. Ашкол ҳаноурышьҭуаз, иааилалашәшәуан. Уаха ҭаацәа анааилатәоз акәын аҩны санаауаз. Уи зегьы здыруан, аха исымчыз, ҳарҵаҩцәа ирҳәоз сара сзы изакәанын. Аха ҽнак:
– Тур ихәынтәи иаауа ахәыҷқәа аҵыхәтәантәи аурок аанрыжьыр ҟалоит! – иҳәеит ҳарҵаҩы.
Сара есымша амра аҭашәамҭазы соурышьҭуан.
– Адгәыр, ушәҟәқәа аашьҭыхны аҩныҟа уца, ухы уақәиҭуп, амала ашьыжь уагымхалан, – иҳәан, уаҵәтәи аурокгьы ашәҟәы иахьаныз насырбаны соуишьҭуан ҳарҵаҩы. Саргьы схы сықәыршәны сҿаасхон. Ара ду ахьгылаз, Разан игәарабжьара санаабжьалоз, иааилалашәшәуан. Кәыкәр иҳәысҭа иҭажьыз аҭлаҩа зегьы цҟьаны, алаԥш-ҿаԥшы шсымаз, Қача дахьынхоз, Тур ихәы сынхалон. Аақ-сақҳәа алақәа ашра ианалагалак:
– Ари хымԥада Шьыкәа иоуп! Абыржәраанӡа ахәыҷқәа нызкыло арҵаҩцәа рхы иҭоузеи, анаџьалбеит! – Қача дхырӷь-ҽырӷьуа ашҭа аԥынҵаҿы даасԥылон. – Ахаҵа иеиԥшҵәҟьа уааит, афырхаҵа, Шьыкәа, схы аашьышьны симаны ашҭа дынҭалон. Қачараа рҟынтәи ҳара ҳҟынӡа
даҽа кәаракгьы сырыр акәын. Нас аккара ду сныҵысуан, адәҳәыԥш хәыҷы аҿы санаацәырҵлак, ихааӡа ҳалҩа афҩы насԥыланы схы-сгәы ааҭнашьшьаауан. Нас, исуҭоз, шәымҭақәак рышьҭахь, ҳахьатә гәашә аартны ҳашҭа сынҭалон.
– Ацәацәашь хиоума, бара? – иҳәан, Қача иԥшәма лахь ҿааиҭит.
– Ихиоуп, ихиоуп, аха ахәыҷы дыблаҟы-блаҵәо даауеит, ҿмырҵысы дҳашьҭуама, сеидроу? – лҳәеит, Қача иԥшәмаԥҳәыс сгәырҩа даго.
– Иангьы уаха ҩынтә ҿылҭхьеит, илашьцаӡаанӡа дцалар еиӷьуп. Иҩны днеир иан лнапала ҭынч акриҿалҵап. Усами, Шьыкәа? – иҳәан, сышҟа даахьаԥшт Қача.
Қача ииҳәаз сшазыразыз идырыртә схы аасырҵысит. Ацәацәашь еикәарҽы-еикәарҽны, амца аркны иаасдыркит.
– Сара ахәыҷы акәара днырганы схынҳәуеит, – иҳәан, Қача инапы сҟәаҟәа инықәҵаны иҿынеихеит.
– Мап, мап, сара схала сцоит! – сҳәан, сҽаасырххақәеит егьит, аха исзимукәан, акәара аҟынӡа саалбааиган, ацҳаҵәры снықәигеит.
– Уашьҭа ухала узымцари, Шьыкәа? – иҳәеит, Қача.
– Сымцакәа џьушьҭ! – сҳәеит сҽаарзажәны.
– Уара ушьҭа ухаҵоуп. Шәара шәҟынӡа шьахәа-шьаҿа ахьыбжьам акәым, иахьеиҳаугьы уцароуп! – иҳәан, сгәы ааирхаҵеит. – Ермана мыжда иқьаԥҭаҿы унеиаанӡагьы ара сгылазаауеит, аҳаҳаи, акы уацәымшәан, – иҳәан, Қача ибжьы шсаҳауаз абна аккара сныҵалеит.
Уи ауха цас иауазшәа амш каххаа ишыҟазгьы, мзаҭахамҭазар акәхарын, еимаҳаны илашьцан. Ашә ҟьантаз хауара дуқәа ҟәаш-ҟәашӡа алашьцара иалызбаауан. Иаалырҟьаны, схы иҭамкәа, сгәы иҭамкәа, ацгәы аблақәа реиԥш икәеицеиуа, нымҩахыҵ лашарак сыблақәа ианаарыҵашәалак, схәы-сжьы қақаӡа иҩеибаргылон,
сцәа-жьы ҩасхибаҳәан. Исызгәамҭаӡакәа сныҟәашәа инагырханы, сааҭгылон. Усҟан аҳаҷаҳәа иаасгәалашәеит сабду даныхәыҷыз, уахык зны абажә дшаршәаз атәы исеиҳәаз ажәабжь. Уи уажәы хәыҷӡак сгәы ааиқәнаҳәалеит. Хымԥада, абри алашара зхылҵуазгьы шбажәыз схы агәра асыргеит.
Аккара агәҭаҵәҟьа, х-мҩакы ахьеихагалаз ааихҵәаны сҿынасхеит. Уашьҭа еиҳа сыԥсы сылало салагеит. Ани, Ермана мыжда иқьаԥҭа ҳәа, Қача дызҿыз адәҳәыԥш аҟынӡа, уашьҭа рацәак бжьамызт. Саԥхьаҟа, сымҩа аԥыхьаҵәҟьа ахьа наа ҭыблаа аҟынӡа сзынаӡар, нас зынӡа иааигәахон Ермана рыцҳа иқьаԥҭа.
Хысбыжьҵас сгәеисыбжь схы-сгәы шарҵысуаз, оҳ, гәышьа, егьарааны исҳәахьазаргьы ушьҭа сааит, ани ахьа ҭыблаагьы ааигәаӡахеит! –аасҳәоны еиԥш, аԥхьан нымҩахыҵ сзыршәаз абажә иахылҵуаз алашара аҵкысгьы инеиҳа-неиҳаны, нашана хысымҭак еиҳа бжьамкәа, инеихык-еиҵыкны, лашарақәак аакәеи-цеит. Ус аки-аки еиԥшымкәа иҵегь алашарақәа аацәырҵит.
«Алашәга абџьар аҵкысгьы амца иацәшәоит» ҳәа, сабду исеиҳәахьаз анаасгәалашәа, сцәацәашь иахакьакьаз алашара хәыҷ снахәаԥшит. Убри алашара хәыҷы сгәыӷра ахац нахьынсырҳалеит, аха уи сазышьақәымкит. Сыцхахә еихамгыло салагеит. Изуа сақәымшәо сахьааҭгылаз, сахымҵысӡакәа сгыланы сыԥшуан.
Амҩа нымҩахыҵҵәҟьа, ахьаца еицыркаҿаа игылаз снахәаԥшит. Уи амахәҭақәа лаҟәӡаны иаман. «Зеиԥш ҟамло егьыҟам!» – сҳәан, иҵегь уи ахьаца ааигәа снеин, сааҭгылеит. Сшьамхқәа сыҵамгыло аҵысра иалагеит.
Нахьхьинтәи сыбла ихыслоз алашарақәа ирхысҳәаара сзымдыруа, аиҭаҵра сзымгәаӷьуа сышгылаз: Уу, уу, ҳәа, бжьы цәгьак абна ааилнашьааит.
Сара алашәага рыбжьы саҳахьан. Уахык зны ақәыџьмақәа руыубжьы анга:
– Ҳаи, абна илӡааша, машәырк ҟарымҵондаз, – иҳәеит сабду.
– Анцәа ирҟәырхуп. Даҭоумҵан агыгшәыг ирхылаԥшхәу, макьана дсабиуп, игаӡара ихьӡеит, – иҳәеит сабду игәы иныҵаххын. – Уара иуԥырхагам, нас урыдызцалазеи! – нациҵеит.
Хымԥада, лашәагақәоуп сҳәан, сарҭмаҟ абӷьыжәра инылажьны, сцәацәашь саԥхьа игылаз ахьаца лакә еицыркаҿаа ашьапы инадырҷабланы, уаау, уаау сҳәан, сыԥаны уи ахьаца амахә снахьынҳалан, сыԥси-сыԥси еихьымӡо, алеи-аԥси рыбжьара сықәлеит. Сыԥсы аивгаха сымҭакәа, адрым-срымҳәа, аҽқәа реиԥш сызқәыз ахьаца иааҵаԥалеит. Сара, сызқәыз ахьаца амахә сҽаларԥсны икны, сыбжьы ахьынӡацоз аҳәҳәара саҿын. Ақәыџьмақәа рыԥсахы еиҟәыжәжәо еибарҟрым-ҿрымуа, сцәацәашьгьы иацәымшәаӡакәа, сызқәыз аҵла ашьапы иацҳауан, шьапхыцла иадхон. Рызегьы рыхқәа раҳаны, апрожекторқәа реиԥш, рыблақәа сыҵадырԥхон.
Сара агәра ганы сыҟан урҭ ақәыџьмақәа аҵла ишзықәымлоз, убри маҷк сгәы абаауан.
– «Уаа, Шьыкәа!» – абри аамҭазы, аккара иныҵыҩит сан лыбжьы.
– Уа, ууи, ууи – сҳәан, ишсымчыз схәааит, сыбжьы ӷарыӷаҭәа аҵәыуафҩы алышәшәо. Уи ашьҭахьгьы сан лыбжьы гон, аха сықьыз-қьыз бжьы иалыҩны егьсаҳауамызт. Ажәакала, сыбжьы заҳаз нырцә-аарцә, аибашьра иацәынхаз аҭаҳмадцәеи аҳәсеи шзахәоз, ркәазҭхақәа кны ахшьыра иҭалеит.
Сара иахьагьы оумашәа избоит абри сцәацәашь мыцәаӡакәа, аҵла ашьапы иахьыдҷаблаз. Ақәыџьмақәа сцәашьы алашара изакәызаалак иацәымшәаӡакәа ишьагьуа исыҵан. Аха зегьы акакәын, сцәашьы абаа ду еиԥш сақәгәыӷуан.
Зегь раԥхьа акиҳәа дҟьо, икәаш кәасҭха кны, Қача дыҩны дшаауаз гәасҭеит. Абарҭ ақәыџьмақәа цәгьаны изшаз, абриаҟара ауаа рҟьабжьқәеи, рхысбыжьқәеи ирцәымшәаӡакәа еибарҵысны иаауаз ауаа аасзааигәахаӡаанӡа, иҿыҿуа исыҵан.
Нас, зныкыр, еибарҟрым-ҿрымуа, имыццакӡакәа рышьеи-рышьеи неиқәҵо инасыҵыҵын, ашьшьыҳәа абна инылалеит.
Сан, сабду, санду, санышьцәа, Қача дназлаз, зегьы гәыҭҟьа-ԥсыҭҟьаха, сызқәыз аҵла саалбааргеит. Сан снықәыргыланы дсыкәшеит, уеибга-уеизҩыда ақәыџьмақәа уахьырцәынхаз ҳәа. Сабду ҿымҭӡакәа илахьи-иџьымшьи ааиӡатәын:
– Саҭоумҵан, абга рынцәахәы. Зегьы-зегьы зхароу сара сымдырра ауп. Ихьшәахазаргьы, уаҵәыҵәҟьа иахымгакәа ишыҟасҵара, – иҳәан, абга рынцәахәы диаматанеиит. Сара сабду иааиҳәаз зегьы шысмаҳазгьы, исаҳаз схы-сгәы инҭасыгӡеит.
– Ҳаи, сшьапқәа сыҵаԥҵәандаз, сара даазгар, аҭаҳмада ҟырмыџажә сыҵларкырақәа еимыҵыр ҳәа сшәозма! Быбыз ахы хышьшьааит, бара аҭакәажә еилаҩашәа иҟоугьы. Абыржәыҵәҟьа Хәыхәа ҿылҭуан-егьиуан анылҳәа, сгәы аабжьажьан... Ҳаи, аф сысааит, аф сысааит! – иҳәан, Қача ихы-иԥсы шәи-ԥшьиуа, оума ҟаиҵон.
Убри ауха, сара сҵыхәала убра инеиз, сабду аҩныҟа шәмаалар ҟалом иҳәан, аҩныҟа игеит. Ԥсҭбарада уахатәи аҵх смаҭеи сареи Анцәа ду ҳахьеибеирбаз, иҳәан, ханхьаа иҟаз шьтәак кажьны ишьит. Ауыха аҵх агәы еиҩнашаанӡа, ҳаҩны еилыхаран иҟаз. Убри аҵых иалагӡаны, Џьгьарда инаркны, Ҭоумышьынтәи уҳәару, иҟалаз заҳаз, зшьапы инанагоз зегьы дәықәлеит.
– Анцәа иџьшьоуп, Хәыхәа!
– Анцәа иџьшьоуп, дад, Естат, насыԥ шәымагәышьазаарын. Умаҭа ицәгьара умбакәа шәахьеиҿаԥшыз Анцәа иҳамҭоуп! ҳәа, – сани сабдуи ирыдныҳәалон ҳашҭа иааҭалоз зегьы.
Адырҩаҽны ашкол ахь сырмышьҭӡеит. Ашьыбжьышьҭахь, иҟалаз заҳаз, сырҵаҩы дназлаз, ҳарҵаҩцәа зегьы адиректор раԥхьа днаргыланы, иаакылсит. Рҽыкнарҳаит, рҽыкнырхит, аума зегьы ҟарҵеит...
– Анцәа иџьшьоуп, Анцәа иџьшьоуп, абга ду ахаԥыц ма иӷьо иҟоума! – иҳәеит ашьалашьыншьа ҳзырҵоз ҳарҵаҩы, Ҳаҭхәыжә ҳәа, изышьҭаз, зегьы рышьҭахь дахьгылаз.
– Ааи, ухаԥыцқәа ахәа иҵырлагааит, уара, ҽеик уамхаҳәар ҳәа ушԥашәо! – иҳәеит, аҳасабра ҳазҭоз арҵаҩы аччара изнымкыло дахьгылаз.
Сара сҵыхәала арҵаҩцәа реизара иҟарҵаз аҟны ирыӡбеит, ахәбатәи акласаа актәи асменахь ииаргарц. Саргьы убри инаркны ашьыжь ашкол ахь ацара салагеит.
Ҽнак, ашьыбжьышьҭахь, амра анынҭагьалоз: – Уааишь, дад, Шьыкәа аказы усҭахуп! – иҳәеит сабду.
Адунеи азна сгәырӷьеит. Сабду ус дансыԥхьоз, есымша ҵлаԥҟара сигон. Уи аҵла дуқәа анԥиҟоз, аӷьӷьа-агәгәаҳәа, адгьыл рҵысны ианкаҳауаз бзиа ишызбоз идыруан, убри аҟынтә есымша абнахь сигон. Уажәгьы сабду ҵлаԥҟара дахьцо сигоит ҟасҵан, сеигәырӷьаҵәа снаидыххылеит. Сабду ҵлаԥҟара данцоз, иеиха иҩыҵыршьны даагылон. Убысҟанҵәҟьа акәын саргьы дансыԥхьоз. Аха уажәы аиха икӡамызт. Мҿтәы саарак иҩыҵракын, Макәан шкәакәакгьы ак ҭаҵаны амахәыҷ еиларшәны икын.
– Уаалеишь, дад, абра џьаранӡа ҳнеироуп, – иҳәеит, ирхааӡаны.
Саргьы ажәак мҳәаӡакәа ахәацаҳәа снаишьҭалеит.
Сабду убри инаркны, даасмацәажәаӡакәа, ихы иқәыжьны дцон. Ҳаҵаҟа амҩаду иҵганы игаз ааихиҵәан, абна атоура агәы аахәаны иҿынеихеит.
Сара шәкы срызхәыцуан... Раԥхьа иргыланы исзеилкаауамызт сабду иҩыҵракыз амҿтәы саара зиҭахыз. Исыздырамызт иара убасгьы, иарӷьа напы иакыз амакәан иҭаз. Аха лассы ишеилыскаауаз здыруан аҟынтә, сгәы аасырҭынчит.
Сгәысҽанӡамкәа иаалырҟьаны сабду дааҭгылеит. Ҳаварахьшәа, ҩба-хԥа ҿы зҭыҵуаз, иԥҟаны икажьыз аџьажә ашьапы исаара нықәиргылеит. Иарӷьа напы иакыз амакәан шкәакәа ааиртлеит. Амакәан иҭан, авара ахышра инаркны, еиуеиԥшымыз акәац жьыхәҭақәа. Урҭ ишыжәра ижәны иҟаз акәац ааиқәырԥшьыхааны ҿааиҭит:
– Исыгхаз саҭаумҵан, абга рынцәахәы! Жәацуха сгаӡара шсыхьӡаз сурдырит, аха срыцҳаушьеит, ԥсҭбара сумырбеит. Есышықәса иаазгалоз абга рхәы, изыхҟьалакгьы, изыԥҟьалакгьы, ҵыԥх аахыс игәыгәҭасыжьит. Аа, иахьа абар, иаазгеит шәхәы. Шәылыԥха-шәгәыԥха Анцәа иҳаиҭааит. Смаҭагьы абринахыс, шәара шәганахьала хьаҳәа-ԥаҳәа имоуааит. Абри нахыс уаҳа иара иахь шәхьамԥшааит, шәихарамхааит. Дымшәакәа-дмырҳакәа, дахьныҵыҵ-ааҵыҵлакгьы, имҩа дақәиҭхааит! – иҳәан, илахьи-иџьымшьи ааиӡатәын: – Уааи, дад, арахь! – иҳәан, сарӷьа махәар ааикын иаԥхьаҟа сааиеиган, арыӷьала сыргьежьны, саахирхәеит.
– Уаала, дад, уаала, абга рылыԥха-ргәыԥха Анцәа ҳазшаз иуиҭааит. Иахьарнахыс ухи-уԥси уақәиҭитәит злыԥхаҳаура! – иҳәан, иаԥхьа сыргыланы, аҩныҟа ҳҿааҳхеит. Ҳҩыџьагьы акыраамҭа ҳцәажәаӡомызт. Нас, зныкыршәа:
– Баба, уашьҭа абгақәа уаҳа срымфаӡои? – сҳәан, саахьаԥшын, сабду сизҵааит.
– Мамоу, дад, иахьарнахыс уара узы абгақәа рыц еихысуп, абга рынцәахәы духылаԥшуп! – иҳәеит сабду.
Иаалырҟьаны, абгақәа саныркызтәи ауыха сыблақәа иаарыхгылеит, зегь рылымкаа згәахы ԥжәо, сызқәыз
ахьаца ашьапы шьапхыцла иадхоз ақәыџьма. Иаразнак, саашәа-ӡыӡан, сгәы анааҭрыс, убри сыбла иаахгылаз ақәыџьма раԥхьа сыбла еиҭаахгылеит. Уи сабду икәац жьыхәҭақәа иреиӷьыз акы аҿыҵакын. Иаасыхәаԥшын, «умшәан, сыхәмаруеит, уара агаӡа!» – аҳәозшәа саҳауан.
Шьыбжьышьҭахьк, ҩ-қәыџьмак блаҟы-блаҵәо ишааиуаз, ианынаԥш, аӡә дахьынхоз гәарҭеит. Иудыруазеи, џьара ҿаҵахәык ҳамазар рҳәан, игәырӷьаҵәа инымҩахыҵын, ашьшьыҳәа рҿынархеит. Рыԥсы ӡаны, арҟәара рҽаваршәаҟьаны, аԥшәма икәша-мыкәша иҟоу еилыркаартә аҟара ианнеи, рҽааныркылт. Иааилалашәшәыр, арахә-ашәахә агәарлара ианалаго, џьара акы ҳԥыхьашәар иудыруазеи ҳәа. Абна арҟәара ахаҿыҵәҟьа ианнеи, рҭыԥқәа аалырхын, ашьшьыҳәа рыԥсы ӡаны инатәеит.
Амра аҭашәара дук агымкәа еиԥш аамҭазы, аԥшәма ишаха иманы дындәылҵын, ажәгәара шыҟаз иҿынеихеит. Дабацоишь абри рҳәан, акыраамҭа ақәыџьмақәа хәыц-бӷьыцуа иштәаз, аԥшәма жәҵәрык атәыҩа ашаха ахаҵаны иманы дшааиуаз гәарҭеит. Ус-ус, ана аӡә дааиуа, ара аӡә дааиуа мацара, хҩы-ԥшьҩы аҷкәынцәа ааизеит.
Ақәыџьмақәа абри змаанахарызеишь ҳәа ишыԥшуаз, ажәҵәры аарҳәынҷан, инкарыжьит. Игылаз зегьы лақәеибаҳәан, аӡәы атәыҩа икит, даҽа шьоукы ашьапқәа ркит. Нас, аԥшәма иаҳәызба ааҭиган, ажәҵәры ахәда ааԥиҟеит. Атах-сахҳәа иласын, ацәа лахдырҵәрааит. Амгәа аадырҟьан, ахых-шьых нҭыргеит. Еиҿыҟьҟьаны инаганы иныкнарҳаит. Нас, жьыхәҭа-жьыхәҭа еиҿыхны ақәаб аҭаҵара иналагеит.
– Анҭ иҟарҵо убоит усгьы? – аҳәеит, қәыџьмак.
– Избагәышьоит, аха ҳара иабаҳахәо, уи ҳара ҳзы ҩысҭаа чысхәгәышьоуп, иаҳзалоузеи, – аҳәеит, алахь ааиқәнаҵан.
– Уи акәым, уара, сара даҽакуп сзызхәыцуа, – аҳәеит егьи ақәыџьма.
– Изакәызеи узызхәыцуа? – аҳәан, иҵааит.
– Изакызеи умбои, абни ажәҵәры нкарыжьын, ахәда ԥырҟеит. Убри аҟынгьы иаанмыжькәа, ацәагьы ахырхит. Убригьы азмырхакәа, амгәагьы рҟьаны, ахых-шьых ҭырган, акалаҭ инҭарыжьит. Иара убригьы азмырхакәа, еиҿыҟьҟьаны икнарҳаит. Иара убриҵәҟьагьы азмырхакәа, аԥшәма даалаган, жьыхәҭа-жьыхәҭа еиҿыхны, ақәаб инҭеиҵеит. Ушьҭа уара уазхәыц, аиаша ҳәа акрыҟазар. Уара, ҳара урҭ рырахәқәа рыхәдақәа ашьшьыҳәа иааҳаҵкәоит, пату ақәҵаны ауп рыԥсы шырхаҳхуа, аха иара убриҵәҟьагьы ҳахырҟьаны ҳаршьуеит. Ани аԥшәма ижәҵәры абриаҟара иргәаҟит, абриаҟара азааицеит, аха егьиарҳәаӡом, – аҳәан, ақәыџьма агәы ԥыжәжәо иаацәажәеит.
– Усами ари адунеиажә аханатә аахысгьы ишеибарку, – аҳәеит егьи ақәыџьма хәышлаԥсагьы. Нас аҩбагьы ҩагылан, рышьеи-рышьеи еиқәҵо, абна агәы аахәаны рҿынархеит.
«Аԥсуа жәлари, аԥсуа дгьыли ирыциит, дад, аԥсуа қьабзқәагьы. Аԥсуареи аԥсуа қьабзқәеи рышьҭамҭа ҵҩадоуп, мшын сакароуп, нҵәара рықәӡам!» – иҳәеит Касланӡиа Шьардын, иара амжәарбаӷь ҳәа дзышьҭаз, иашҭа амжәаҵла иқәгылаз амҵа итәаны, зықәра инахахьаз иҩызцәеи иареи ахьеицәажәоз. Урҭ сара ҽеила сырхаануп. Тур ихәы, аԥеамбарцәа рхәы ҳәа изышьҭаз ҳхәы ԥшӡаҿы акәын сабду Шьардынгьы дахьынхоз. Иара егьарааны дубаргьы, еиҳарак, ашьыбжь агәы анхыҳәҳәоз, убри амжәарбаӷь ҳәа, дзышьҭаз амжәаҵла амҵа ашәшьыраҿы днатәон.
«Абри арагәаԥшь иалху, аа-рагыдыки, хә-мацәхарҟәараки иҟоу срымӡ, сабду Уасманика ԥсаҭа шкәакәа иҟаҵамҭоуп. Сынарцә гәашә сынҭалаанӡагьы схы-сыԥсы аҟара сахӡыӡаауеит. Урҭ аԥеамбарцәа рҩыза уаҳа зеиуа дмиуа, ауаа аныршоз иршаз адоуцәа рцәа ахыскаагәышьоит. Убарҭ рабиԥарақәа рыразреи, рыԥшӡареи, рҟәышреи, рыцқьареи абри арымӡ иқәскаауеит!» – иҳәон, иԥсахара нарықәганы.
Уажәы абарҭ сабду имжәа рбаӷьи, аа-рагыдыки, хә-мацәхарҟәараки иҟоу срагәаԥшь рымӡ еиҵыхәхәа ҳәа, дзышьҭаз ртәы анысҳәа иаасгәалашәеит, схәыҷра аԥшалас иагахьоу хҭыск. Ишысҳәахьоу еиԥш, есышьыбжьышьҭахь,
есымша амжәаҵла иамҵагылаз арымӡ, еихшәа-еиӡшәа агәҭа ахьеизеиҟараз днықәтәон. Иахьагьы мшаҽнеиԥш сыбла дыхгылоуп. Дтәан уи, есымша ҩызара изызуаз ишыц лабашьа амҳасҭа инацәхарҟәара ныбжьаршәны. Дыԥшуан нахьхьиӡа, ашьха цәцашқәа ирыхчынгаз, ахәы еиқәаҵәақәа ҳәа изышьҭаз, еихык-еиҵык инашьҭыз ахәы еишьылқәа рышҟа. Дрыхәаԥшуан убырҭ иблақәа аархмыршәаӡакәа. Иҳәон иныҵакны зҿара гәхьаазгаз ашәа хьанҭак. Уи, уи ашәа иԥсуаҭлан. Аҵыхәтәантәи имшқәа наскьазгоз хацхә ссирын, иԥсеиқәырхаган, игәыӷырҭахлаҳәан иара изын.
Дтәан сабду ажәҩан иналԥрааз ашьха раҳ ԥеамбар исахьахәыра нылкааны. Аҽыхәа иҿабылгьазшәа, иҿазсоӡ иԥаҵа еиқәышлаҳәа хыҽҽаны игәаҵаӷара инықәҭәон. Иҳәон, игәырҩеи игәҿыӷьреи ихазыршҭуаз, аԥсы дзырҿыхоз ажәытәӡатәи иабдуцәа рашәа.
Еиҭасҳәахуеит, абри хыҭҳәаам, ҿырԥшӡагам. Аргамаду избаз, исаҳаз сызхаану, издыруа хҭысуп: Исгәалашәоит, абас мшы ссирк аҽны, шьыбжьышьҭахьк, амра каҵәо ахьашымҭазыҵәҟьа, зықәрахь инеихьаз ԥшьҩык абыргцәа ашҭа иааҭалеит. Арҭ рымҩахыҵра сабду оумашәа имбаӡеит. Есуажәааны иҭаауаз, нырцәи-аарцәи инхоз игәылацәа ракәын. Сабду Шьардын иҿы лассы-лассы имҩахыҵуан. Зегь акоуп сабду, иара иаҵкыс еиҵбацәаз ашлақәа рааира дааигәырӷьан, ишыц лабашьа иҽынанҵаны дҩагылан, иӡара амацәаз ахы икылуршәо, ихажәҩабжь хыӡак ҭашәо, икәымжәыхәа иҵаҽырбо, дышәшәа-шәшәо днарԥылеит. Аӷьара иаҩызаз аԥсшәа ҵҩызаа акәымкәа, гәыблыла, гәык-ԥсыкала аԥсшәа нареиҳәан, амжәарбаӷь ашәшьыра иныҵаигалеит. Арҭ агәыла сасцәа иахьа имҩахымҵыргьы, уаҵәы ишымҩахыҵуаз здыруаз сабду, абжьааԥны изықәтәалоз рҟәардә лаҟәқәагьы шьҭымхӡакәа, уажәраанӡа иахьгылац игылан.
Иааиз неибарԥшын, инеибартәақәеит. Сара Азамбалдақьа ҳәа ҳзышьҭаз, ахыци ахәымпали зынсаланы иҟаз ҭырҟьо амӡырха сықәын. Иахьагьы исгәалашәоит иааиз ҳгәылацәа: Иуан Сиҭи, Басариа Шьагәи, Цәеи Хәаршьыҭи, Шлар Османи ракәын. Урҭ сабду иаҵкыс еиҵбацәан. Абарҭ, ишысҳәахьоу еиԥш, лассы-лассы сабду ишҟа имҩахыҵуан. Ихәыҷы аахыс еибааӡахьаз, ргәы еизыбылуан. Ҳаҭыр рықәеибаҵон, еихаӡгылон. «Шьардын, «уара» ҳәа, ахьуасҳәо саҭоумҵан. Упату схы иқәуп» ҳәа, наҳәаны, рхы-рыԥсы ааҿыхны акәын ражәа ахы шдырсалоз. Сабду ихала ирагәаԥшь рымӡ ду агәҭаҵәҟьа дықәтәан. Егьырҭ ахыц еиԥш рҽеикәыршаны, рҟәардә лаҟәқәа ирықәтәаны, иаԥхьаҵәҟьа итәаны иацәажәон. Ажәеи-ажәеи хибатуа ишнеиуаз:
– Шьардын, уххь згеит! Аҟалаа арзақәара ԥсыхәа анырзамҭалак, ажәлар ануҳәалак ушәиуеит. Ушәигьы, иушәиз, ишиашоу ихы иҭашәоит, ихы иҭамшәар, игәы иҭашәоит рҳәоит. Абри аҵареи амцреи абанӡаҟоу? – иҳәан, дҵааит Осман.
– Иашоуп, дад, иҟалаз арыцҳара зыхҟьаз данырзылымхлак, данырзымԥшаалак, сара сҿы иаауеит, сышәи дылнахырц исашьапкуеит. Ҵабыргуп, саргьы ҵангьы-мцынгьы сшәиӡом. Аха иҟалаз аус сышәи ада ԥсыхәа-ӡыхәа анамоулак, сшәиуеит. Сышәигьы ахҭа иҭашәоит. Амала, ишәыҵаскыр сҭахым, ашәира-шәира ианадамха, иҟоуп убыс шәиԥхьыӡк, убри ашәиԥхьыӡҵәҟьа сҿы иҭагӡаны исызҳәом, – иҳәан, ҳамҭак иҽааникылеит сабду.
– Уҿы иузҭамыгӡартә уи закә шәироузеи, Шьардын? Уԥсы иахумырзаауа шәиԥхьыӡ маӡак акәымзар иҳауҳәандаз усҟангьы! – иҳәеит Шьагә дзықәтәаз иҟәардә лаҟә иҽынаҟәиҭхан.
– Ауаатәыҩса улаԥш иҵашәар узымчҳауа, цәымӷырҭахәыс, ӷарҭахәыс Анцәа иуиҭааит, – ҳәаҵәҟьа аҳәара
са сзы игәаӷьылацәоуп, Шьагә. Абри ашәиԥхьыӡ аҵкыс еицәоу даҽа шәиԥхьыӡк ҟалаӡом, дад. Уажә ҩажәак еихысҳәаалоит. Зегьы еицгәашәҭахьеит. Кәыркәа мзазы, абжьмрак анкацеиуа, ахаҳә аныхәтәуа ҳәа анырҳәо аамҭазы: «Кьу, кьу» ҳәа, абжьы гәаҟуа ажәҩан иалоуп ауарбажә. Игьежьуеит, ихынҳәуеит, иӡышоит. Аӡы иашьҭоуп, аӡы аԥшаауеит. Иабоит арҩашқәа, иабоит аӡиасқәа. Аха ауарбажә арҩашқәагьы аӡиасқәагьы шьашәа иабоит. Ажәра иақәиҭым, ауарбажә Анцәа ишәихьеит. Ԥсраҽнынӡа ескәыркәа мзазы, ауарбажә гәаҟуа ажәҩан изалоу убриазоуп. Ишәиуп, дад, ауарбажә. Саргьы абри ашәи бааԥс ауаҩы ицысҵарц сҭахӡам.
Ҳамҭак ҭынчрахеит. Дасу ихәыцрақәа рӡыхшьах далан. Дасу иара итәала идунеи дықәын, иара итәала дхәыцуан...
Шьардын иҿцаауан игәылацәа ирҷыдангьы, инахарақәазгьы. Урҭ игәҩрамкәа ирдыруан сабду дышҟәышыз, хара инаԥшуаз аӡә шиакәыз. Убри аҟнытә иазҵаарц иаауан. Абарҭ уажәы зыӡбахә сҳәақәаз, иааины итәаз, сабду акәты арцына ашԥахарсала дырзаԥшырц рҭахын. Иаргьы идыруан урҭ иахьа убри азыҳәан ишааз. Аха макьана аӡәгьы ацәыргара изымгәаӷьуа иштәаз, сабду иаалырҟьаны:
– Мушьни, дад, абна абарҵаҿы амра ицәыршәлоу ашԥхарсала сзааугондаз? – иҳәан, сзамбалдақьа ахәымпал анҵо-ианыхуа амӡырха сахьықәыз ибжьы насхьигӡеит. Уаҳагьы иажәа ааҩбамтәкәа, амаҵурҭа абарҵа сныҵаххын, сабду ишԥхарсала амра иахьцәыршәлаз иаашьҭысхын, сыҩны сабду снаидыххылан, сышԥхарсала ишьамхы инықәыршәны, ишсылшоз стәарҭа нықәыкшаны снаиватәеит.
– Ҳаи, ҳаи, уара гаӡа ԥшӡа, уара мцахә азҳа! Дад, саԥхьа итәақәоу ашлақәа сыватәашьа рзымдыруа џьушьома? – иҳәан, схы ааишьышьит. Саргьы саамаԥхашьан, ашьшьыҳәа
сҩагылан, ҩаԥхьа сзамбалдақьа ашҟа сҿынасхеит. Ааи, анаџьалбеит, ацәажәашьа уҳәеит ҳәа, акыр шԥаҭаху. Уажә убри анысгәалашәалак сабду ицәажәашьа аҵанӡа сархәыцуеит. Сара сакәзар: ҳаит абааԥс, уаҳа уҽадахар уабацари, уара агаӡа бзамыҟәшәа иҟоу? Аиҳаби аиҵби узымдыруа, ухәыҷума уара ушьҭа, аблаҩа ду?! ҳәа, – иӡыхь-ԥсыхьха иҟаз, ахәыҷ ахаан ихамышҭуаз ажәа кәамԥақәак иасҳәозар акәхарын. Аха урҭ иӡыз-иԥсыз ҳабдуцәа рыламыси, рҟазшьеи, рцәажәашьеи урыхьҵәуеит ҳәа, иунаҭагәышьозеи. Ицаз цеит хнырҳәышьа змам ауп. Убарҭ зегьы уажәы сыбла ианаахгылалак, сгәы сынҭаӷызуеит. Анаџьалбеит, зегь рыла ҳашԥассахеи, саагәыԥшаа-хыԥшаауеит.
Абри амжәарбаӷь амҵаҿы ауп, уажә абра ақьаад ианысҵо аԥсуа қьабзқәа рахыԥхьрак ахьсаҳазгьы. Анцәа злыԥха ҳаура! «Ахәыҷ иибо-иаҳауа ихашҭуам!» – шырҳәаҵәҟьо иҟазаап. Саргьы абарҭ аԥсуа қьабзқәа рцырҟьахақәа аҭаҳмадцәа еимданы ианырҳәоз, фышықәса аарла исхыҵуан. Зыҽны исаҳаз, ишсаҳаз иааиламырсӡакәа иахьагьы сажәра иҭазгалеит. Акыр ҵуан абарҭ ақьабзтә жәабжьқәа еицамкқәа, дара ашлақәа ишаарҳәаз ақьаад ианысҵарц сҭахызижьҭеи, аха исзырманшәаломызт. Аа, иахьа мшаҽнеиԥш урҭ аԥеамбарцәа ҩаԥхьа сыбла иаахсыргылеит. Мшаҽнеиԥш, сабду иԥаҵа аӡшәах еиԥш иҿацәқәырԥаны игәы инықәҭәо, аа-рагыдыки, хә-нацәхарҟәараки иҟоу арагәаԥшь рымӡ, еихшәа-еиӡшәа агәҭа ахьеизеиҟароуҵәҟьа дықәтәоуп. Ԥшьҩык ашлақәа аҟәардә лаҟәқәа ирықәтәаны иаԥхьаҵәҟьа итәоуп. Рыԥсы ӡаны изыӡырҩуеит.
Ушьҭа сабду иажәа хьыла иԥысҟоит. Абри амжәарбаӷь инамҵарҳәацәаз ақьабзтә жәабжьқәа, сара исаҳаз, ишсаҳаз аԥхьаҩ улымҳа аҟынӡа иназгоит.
Ажәытә, инеихых-еиҵыхыз аԥсхәра ду, аимҭахара ҳәа иашьҭан. Аԥсхәы ззыруаз, здунеи зыԥсахыз ауаҩгьы днагазар акәын. Аџьар ҟамчхәыла ирылыркаауаз, зыбз хәшәыз, хацламҳәала аҩыжәлантәык ахҟа рыбжьызхуаз, ацә тәыҩа еиԥш, зуаажәлар ирылагылаз, Нхыҵи-аахыҵи зыӡбахә наҩхьаз, зыӡбахә ааҩхьаз, ахаҵараҿы зхымҭа камшәоз, зҽыбӷа зҽаласаны абаз шьҭызхуа ҳәа, ихьӡ-иԥша ахара инаҩхьазар акәын. Абас еиԥш иҟаз ахаҵа-ихаҵа иакәын аимҭахара дугьы заҭәашьаз. Аимҭахараҿы иааԥхьан здунеи зыԥсахыз иуа-иҭынха, ихарҭа здыз, зхарҭа идыз иқәлацәа. Хьыӡҳәала, мацәақәкыла аимҭахара иалахәын, иара ицназгоз, хьӡи-ԥшеи ирхыбаамыз, еицырдыруаз иҩызцәа, иқәлацәа гәакьақәа. Аимҭахара ақәшәара насыԥын, ашьыжь ажә ицәтәны игәарҵыз, ахәылбыеха аԥа аҵарԥало игәарлоит анырҳәоз, амш андуз, амш анбзиаз.
Аимҭахараҿы имҩаԥыргон аҭарчеи, акьиан аихсра, аҳәыҳәха аихсра. Аимҭахараҿы иқәдыргылон зыԥсҭазаара иалҵыз иҽыкәаша. Абарҭ ақьабзқәа злахәымыз аԥсхәы зеимҭахарахомызт. Ачара ду аҵаул чара ҳәа, ишашьҭаз еиԥш, аԥсхәра дугьы, аимҭахара ҳәа иашьҭан.
Ишаҳҳәахьоу еиԥш, аимҭахараҿы қьабзла, зегь раԥхьа аҭарчеи ныҟәыргон. Еиҭасҳәахуеит, аҭарчеи зызныҟәыргоз, иаргьы идунеи данықәыз аҭарчеи ныҟәигахьазар акәын. Ари аԥсуа қьабз, аҭарчеи анныҟәыргоз, заа иахылаԥшуаз, аԥышәа змаз абыргцәа алхын. Аҭарчеи аныҟәгаразы иаман аханатә аахысгьы еицамкыцыз ахатә ҟазшьа ҷыдақәа.
Аԥсхәра аҽны, амра шьыбжьы агәыҳәҵәа ианыҵаххуаз аамҭазы, кәымжәыла, кабала рҽеилаҳәаны, рҽыкәашақәа рыҽԥырхақәа ргәыҵҳәаны, ркәадырқәа ҟәынашәк рынпыҟҟала, жәаҩык аҽыбӷа ҟазацәа азар ҳәо, аимҭахара зызкыз иашҭа иааҭалон. Зыԥсхәы руаз, иҩызцәа рганахьала, зегь реиҳа лымкаала изааигәаз иҩыза гәакьа, аҭарчеи ныҟәгацәа раԥхьа дгылан. Аҭарчеи ныҟәгацәа рзы иалхны иҟаз аиҳабацәа реиҳабы, аҭаацәара иаланамгалацыз, заа зҽазыҟаҵаны иԥшыз аԥҳәызба илыдиҵон ҿыц асырҭы иаҿырсааз, ашьха рҩаш аҟәарашраҿы ирышҳаз «ашьамхы мпахьшьы» ҳәа, изышьҭаз наганы, зыӡбахә ҳҳәаз аҭарчеи ныҟәгаҩ, раԥхьа игылаз аҽыбӷаҟаза, ишьҭахь аҽоупҵаршә инаҵалыршәуан. Убри аамҭазы, азаргьы неихыжьжьон. Аҭарчеи зҽоупҵаршә иаҵаршәыз аҽыбӷаҟаза, иҽыхәда дныҵагыланы, иаӷәра аанкыланы, хә-ҽышьахәарк днаскьаганы, аҭарчеи ныҟәгацәа раԥхьа днаиргылон. Ари ҟазҵоз, дара аҭарчеи ныҟәгара аиҿыхарҭақәа ирхылаԥшуаз, аиҳабацәа раԥхьагыла иакәын.
Игылан аҽы ҭоуӷанқәа раӷәрақәа ирыҵасуа. Абри аамҭазы, убарҭ аҭарчеи ныҟәгацәа рхылаԥшразы иалхыз аиҳабацәа иреиҵбыз, ишыц лабҷашь ԥшӡа ацаха ҟаԥшь ахы иакәыршаны, аҭарчеи ныҟәгацәа зегьы дахьеицырбашаз, рарӷьарахьтәи рганахь дышгылаз, ацаха ҟаԥшь зхаԥыр-ԥыруаз ашыц лаба шкәакәа анааиҟьалак, аҽқәа ршьапышьҭыбжь адгьыл аҩуа, аҭарчеи мҵарсны, инеиуаз ишьҭалон. Амарда, ахшьыра, акаршәра, акы ааԥымкӡакәа, аҽцәа зегьы еибарҵысны абни аҭарчеи мҵарсны инеиуаз, иҽоупҵаршә иаҵаз ампахьшьы аҵырԥаар акәын. Раԥхьа аҭарчеи рылԥааны ицаз аҽыбӷаҟаза аҭарчеиныҟәгаҩ есиҟаиҵалакгьы, аиҩхаа дахыԥама, ахшьыра бааԥс иҽеиҭама, аӡыжь далаԥалама, дгьежьыма, дхынҳәыма, дкәараҵама, ишьҭаз аҽцәа ихьымыгӡакәа, дгьежьны, раԥхьа дахьыҵҟьаз аҭыԥ аҿы данзааи, аԥхьахә иара ианашьан. Усҟан, ашуқьаҭ мпахьшьы рышҳагьы иаҿа ианырҵон. Ус акәымкәа, ишьҭахь инеиуаз дихьӡаны иҭарчеи имихыр, егьырҭ аҽцәа зегьы аахынҳәны, аҭарчеи мҵазырсыз ишьҭалон. Егьа аамҭа царгьы, зегьы акакәын, аҵыхәтәан, аҭарчеи аӡәы ирылԥааны раԥхьа иахьыҵҟьаз дааир акәын. Аҭарчеи згаз, аҽцәа раԥхьа дгыланы ашҭа ианааҭалалак, зегьы нҽыжәҵны, аԥсы иншьан инахагыланы иҵәыуон. Убри ашьҭахь, иҩызцәа неилагыланы, ижәытә-иҿатә, иламыс, иуаҩра, ихаҵара атәы неигымкәа ихцәажәон. Ҳәарас иаҭахузеи, сара абри абӷьыц ианысҵаз иагым иацым, иаша былгьы ҩацоуп ҳәа сызҳәом. Сара схаҭа абарҭ, хыхь зыӡбахә сҳәақәаз ақьабзқәа ахьымҩаԥыргоз зымбаӡац, сахаанӡам. Дара абарҭ акьабзқәа рҵыхәала, ирацәаны сзацәажәахьоугьы, ҭыԥқәак рҟны иахьеиқәымшәақәо ыҟоуп. Аха сара дара ирҳәаз акгьы авасмыжьӡеит. Ихыҭҳәаамкәа дасу рҳәамҭақәа еиҿызбааит. Иахьынӡасылшоз рҳәашьагьы еиқәсырхеит. Ажәакала, абас акәын аимҭахараҿы аҭарчеи ныҟәгашьа шыҟаз.
Иуан Сиҭ абри акьиан даналацәажәозтәи амш иахьагьы мшаҽнеиԥш, иааицамкӡакәа сыбла ихгылоуп. Уаҳа зхьышьҭра иқәымло, аамҭа аӡыхшьах зхабар алаӡҩахахьоу убри амшгьы даҽа мшык иаламҩашьо, сгәалашәараҿы иахьагьы ацәашьы иаҵәеиԥш иалыԥхоит. Убысҟангьы иара Шьардын иҳәалон еиԥш: Арбаӷь акәтаӷь аҵараҳа какал зҿамлоз амжәаҵла, атлаз еиԥш абӷьы еихагьежьаа ҟьаҟьақәа, аԥшалас нарыласуа ишәшәа-шәшәо ашҭа иқәгылан. Убысҟангьы абжьааԥнеиԥш, Шьардын ирагәаԥшь рымӡ мышьҭа бзиа, ажәҩан иналԥрааз аԥеамбар исахьа нылкааны, ирымӡ агәҭа иахьеизеиҟараз дықәтәан. Есымша сабду иашҭахь имҩахыҵуаз ԥшьҩык ашлақәа, убасҟангьы рҟәардә лаҟә хәыҷқәа еихархәаны, Шьардын иаԥхьа итәаны ицәажәон. Убри аамҭазы: «Ҳаи, ҳаи, сыламысқәагьы сымпыҵышшо иалагеит убама. Сшажәра сшажәыз уашьҭа игәҩарамкәа агәра згеит. Саҭашәымҵан дад, сыхәда аҳәынҵәрақәа шаартыз сызгәаамыгӡаӡеит!» – иҳәан, уажәыгьы зыԥшӡара зцәымӡыцыз инацәкьарақәа кахәхәа, ихәда иныҵаирԥшааит. – Абасоуп, дад дшәыкәыхшоуп иҳазгәамҭаӡакәа, хәыҷы-хәыҷла ҳабдуцәа шәаамҭак рӡыблара иалганы иахьанӡа иаҳзааргаз ҳҟазшьеи, даҽа милаҭк иаҭәам ҳқьабз хазынақәеи ҳампыҵышшаны ишцо!» – иҳәан, аҵанӡа игәы дынҭаӷызит Шьардын.
«Аамҭа гәаҵәа жәпа ус егьа лашьҭа-ҳәашьҭанатәхьеит!» – иҳәеит Шьагә дахьтәаз даақәыԥсычҳан.
«Аиеи, акьиангьы сара схаангьы аимҭахара дуқәа рҿы акәын иахьымҩаԥыргоз, уашьҭақәа иаахшәаххеит умҳәозар. Абри иацы зны Шьардын иххь згеит, аимҭахара аӡбахә ала данцәажәоз ишиҳәаз еиԥш, аимҭахараҿы акәын акьиан аихсрагьы ахьымҩаԥыргоз. Иара убри аимҭахара зызкыз, здунеи зыԥсахыз иԥсы аҳаҭыр азы аҭарчеи анныҟәыргоз, иалахәыз иҩызцәа гәакьақәа ракәын аимҭахараҿы акьиан аихсра иацныҟәозгьы. Акьиан аихсра шымҩаԥыргоз ҳәа, сара аханатә аахыс ишыздыруа абасоуп. Аԥслаҳә абӷа ԥызҵәоз, аҵыс мҩас абла ҭызхуаз ҳәа, изышьҭаз, аҳадақь акаҵәара абқәа аҿызхуаз ахысцәа, акьиан аихсразы заа иалхны иҟан. Акьиан аихсраҿы аԥхьахә згоз ирҭон, убри ақьабз ззымҩаԥыргоз ауаҩы иитәыз-имааз иҟәых. Ахысцәа ахьгылаз ахәы аԥынҵа аҟынтәи ҩышә ҽышьахәар ахьыбжьаз, нырцәтәи ахәаҿы икыдырҵон акьиан. Акьиан али ахьацеи иркыдырҵомызт. Аханатә аахысгьы акьиан зкыдырҵоз амжәеи, аџьҵлеи ракәын. Ишысҳәахьоу еиԥш, нырцәтәи ахәы иқәгылаз аџь икыдырҵон ачанах шкәакәа. Уи ачанах шкәакәа, хыхь арахәыц иаркны, ачанах иахьазеиҟараз агәҭаҵәҟьа иақәшәартә, акәтаӷь ҟаԥшь адкнарҳалон. Нахьхьынтәи уаныԥшлак, акәтаӷь ҟаԥшьи ачанах шкәакәеи ҽеила еидубалартә. Ахысцәа иркын аҵхаара зҭаз, нырцәи-аарцәи зхымҭа иаԥхылнадоз, ашьанҵа зҿаз аԥсуа шәақьқәа. Абарҭ зегьы еиқәыршәаны, ушьҭа акьиан аихсрада зегьы андырхиалак, аԥхьа ахысразы ахысцәа рыбжьара аҵәы ҭарԥсон. Аҵәы зықәшәоз иакәын раԥхьа ахысра азин змаз.
Иахьеиԥш исгәалашәоит Ажьҵакьа ақыҭан, Кьасоу Амаба ԥсаҭа шкәакәа иеимҭахара аныҟаз. Абра еиҵхаз акьиан аихсраҿы аҵәы иқәшәеит, аарла зарԥыс цәыцәымҭа инҭагылахьаз, абри акы дысзыҟандаз ззуҳәашаз, зыӡәӡәаӡ аахәаны иужәышаз, арԥыс еихых-еиҵых наӡааӡак. Сымҩашьозар, Сузар акәын ҳәа сыҟоуп ихьӡызгьы. Абри аҷкәын аԥхьа ахысра анинасыԥха, икәымжәы еиқәаҵәа иҵаԥыруа дахьгылаз, иаԥсуа шәақь ааихихын, аҭыҳәҭеи иааҭихит. Жәытә-натә аахыс излаԥыз ала, ахысҩы иабџьар џьаргьы иқәымкыкәа, диашахәҵәаӡа дышгылоу, иаԥсуа шәақь инапы инықәырсны, акылԥшра ԥсыԥ еиҭарсрак еиҳа ахмырҵкәа, ишәақь ақәыԥшыгеи, нахьхьи, нырцә икыдыз ачанах шкәакәа иадкнаҳалаз акәтаӷь ҟаԥшьи неидбаланы, ихысга мацәа ирҵысит.
Аџьар игылаз неилаҩҩит: «Ҳаи, удырҩатәгьы удырхатәгьы еиӷьхааит!» – рҳәан, тәыҩа хахак ахра инаҿигазшәа, џьабара қамса убахьоума, Кьасоу ихы ахькамшәаз зегьы неигәырӷьан, ныҳәаԥхьыӡ гәарҭак наишьҭарҵеит. Хәыки-хәыки рыбжьара аџьҵла икыдыз акьан, ачанах шкәакәагьы, акәтаӷь ҟаԥшьгьы ԥыххаа иуадышххыраха, шәышықәса ирықәлаз аџь хаҩаӡара инамҵеиԥсеит.
Аҽны убри Кьасоу ихымҭа ада ҳәатә рымамызт. Ашьыбжь агәы анааиҩнахуаз аамҭазы, ацәгьаразы аимҭахараҿы еизаз зегьы ирбо-ираҳауа, ажәлантә реиҳабы днықәгылан, ауаҩы дыԥҵәазар деиԥызшьуаз, аԥсы дзырҿыхоз ажәа ҟәыш, ажәа хатәра ахҳәааны, иахьатәи аимҭахара зырԥшӡаз, аимҭахара зызкыз Кьасоу имсаҟеи ҟама иаҿа ианиҵеит.
Кьасоу ԥсаҭа шкәакәа дгыланы ашҭа дааҭалазшәа, еиҭаҳәашьа змамыз гәаҳәарак, гәалаҟарак еилагылаз аџьар аамҿханакит. Абри ахҭыс сара ҽеила сахаануп, избаз ауп, исаҳаз ауп». Сиҭ иажәабжь неиқәиҳәалеит.
Сара Сиҭ Шьардын имжәарбаӷь ашәшьыраҿы дтәаны мышкызны еиҭеиҳәоз аԥсуа қьабз, абыржәыҵәҟьа акәушәа исаҳауеит, сыгәгьы асырҳәы ҭанаԥсоит. Сгәы асырҳәы ҭанаԥсоит избанзар, каҳада-ԥҽыда, абарҭ ҳабдуцәа
азқьышықәсақәа ирылганы иааргаз ажәытәӡатәи ҳаԥсуа қьабзқәа рыԥсышьа цәгьахеит. Иҳәан, исҳәан аамҷыдахаз, рцыжәхак иахьа еиҵагылаз абиԥара иахьрызнымхаз. Абарҭ рҩызцәа зеиуа адунеи иқәым амилаҭ рҭынхақәа ахьиааӡаз.
Аимҭахара злеибарку аԥсуа қьабзқәа иреиуоуп аҳәыҳәхагьы. Даара шамахаӡак акәымзар, аҳәыҳәхеи, ахьача сырмеи захьӡу иахьа аӡәгьы издырӡом. Уимоу, иара ҳаԥсуа институт, аетнографиеи, афольклори рыҟәшақәа рҿыҵәҟьагьы аԥшаара уадаҩзар ҟалап, абарҭ зыӡбахә сҳәақәаз аҳәыҳәхеи ахьача сырмеи рыӡбахә зҳәо материалк. Ирзымдыруазар ҟалап, ирыхьӡу ирыжәлоу, рхы иахьадырхәо, амилаҭ рҭоурых аҿы ҭыԥс иааныркыло, аԥсуа қьабзқәа рҿы рольс ирыхәмаруа, рфилософиатә ҵаҵӷәы адац-ԥашә амҿхак ахьынӡаҵәырҟацоу. Изахьӡузеи нас аҳәыҳәха? Излыхузеи, ишԥаҟаҵоу, изызкузеи?
Аҳәыҳәха аххьа рахәыцқәа ирылхуп. Аҳәыҳә ахы асахьоуп иамоугьы. Иара убри аххьа рахәыц хацгьы шоит ҩбаны. Аххьа ҟаитани ахьача сырмеи рыла. Аххьеи ахьача сырмеи ирылхуп аҳәыҳәхагьы. Аххьа хҭырԥа ачыхә еиԥшуп аҳәыҳәхагьы. Амала, аххьа хҭырԥа ачыхә, аххьа рахәыц иалхуп. Аҳәыҳәха ачыхә злыху, ахьача сырма арахәыц-ӡа ахац ауп. Абри хьача сырмала иҟаҵоу ачыхә, аххьа ҟаитан иахьынҳалоуп. Еилырганы аҳәашьа сзаҭазар, абас ххьа рахәыц хацла еибыҭоу ачыхә ауп аҳәыҳәха захьӡугьы. Убри аҳәыҳәха ауп аимҭахараҿы икнаҳаны изеихсуагьы. Уи аихсра апроцесс мҩаԥыргоит абас: ишдыру еиԥш, аҳәыҳәха аихсрагьы ахьымҩаԥырго
аимҭахара аҿы ауп. Шә-ҽышьахәарк набжьаҵаны, ажаҵла иалху ашьаҟақәа ҩба рцәақәа рхыхны, ашьаҟақәа аки-аки рыбжьара жәа ҽышьахәарк рыбжьаҵаны, иӷәӷәаны иадырсуеит. Аҩ-шьаҟак рышьхынгылара хәба-хәба ҽышьахәар иҳаракны. Аҩ-шьаҟак ирыбжьырдон, мацәкьыск асагаса зсагасоу абҩатә даҷ. Убри абҩатә даҷ дырххон иахьынӡазалшоз. Адаҷ ашьаҟақәа ирыбжьырдаз ирхьындырҳалон х-ҳәыҳәхак. Аҳәыҳәхақәа аки-аки рыбжьара, иара изҳәаз ишиҳәаз еиԥш, ԥшьба-ԥшьба рагыд рыбжьарҵон. Аҳәыҳәха аихсырҭа андырхиалак, акьиан аихсра ашьҭахь, шьыбжьагәы анхыҳәҳәоз аамҭазы, аҳәыҳәха аихсразы иалхыз арԥарцәа хәҩык кәымжәыла-кабала рҽеибыҭаны, ҽеиқәеи-ҽыхәеи рыҵакәашо, аҳәыҳәхақәа ахькнаҳази дареи шә-ҽышьахәарк ааԥхьаӡаны иныбжьарҵон. Аҽцәагьы рыкәтыц кьарахәқәа хыршаны, акәаш рацәа ххыра зҭарыҳәҳәыз, зҭаԥсаз, ацәаҳәа еиқәаҵәа инықәгылон.
Аҳәыҳәха аихсра закәанс иамаз анагӡара даара иуадаҩын. Иазԥҟаз азакәангьы еилоугар ҟаломызт. Хыхь ишаҳҳәахьоу еиԥш, аҳәыҳәха аихсра раԥхьа изықәшәо изы, ҩаԥхьа аҵәы ҭарԥсон. Аҵәы зықәшәоз аԥхьа ахысра иаҭәан. Акьиан еиԥш, аҳәыҳәхақәа реихсразы аԥышәа ду зоухьаз аиҳабацәа хҩык алхын. Урҭ ишырҳәоз рхы ныҟәыргар акәын аҳәыҳәха аихсцәагьы. Раԥхьа аҵәы зықәшәаз ахысҩы, абни, заа илырдахьаз ацәаҳәа еиқәаҵәа днықәгылон. Икәтыц кьарахә акын иарӷьа напы. Ахысҩы иҽширхиара иҽанирхиалак, ацәаҳәа ахаҿы зкьарахә хыршаны игылаз ахаҵа аҵықьҳәа дхысуан. Убысҟан ахысҩы азин иман, ацәаҳәа дзықәгылаз аҟынтәи аҵҟьара.
Ахысҩы дыҭрысны дышнеиуаз, раԥхьатәи аҳәыҳәха ахац абҩа даҷаҿ икнаҳаз днаҵаххны, знык хысрала аҳәыҳәха ахац ҿыршәаны, лацәарӡасрак ахмырҵкәа,
икәтыц кьарахә иарма напы инампыҵаршәны, аҳәыҳәха камыршәӡакәа днамҵасны, аҳауа иналԥааны дышнеиуаз, рацәак аҳәыҳәхақәа ирцәыхарамкәа, иаԥхьа ишьҭаз аӡахәаш абӷьы иларшәыз ахь ԥара дышьҭасны, аӡахәаш абӷьы мырҵысыкәа, инылԥааны амба дынҭалар акәын, аԥхьахәы анигоз. Абас егьыҟеиҵеит раԥхьа аҳәыҳәха аихсра заҭәахаз арԥыс. Зыкәтыц кьарахә рхианы, аҵҟьарҭа ацәаҳәа еиқәаҵәа ахаҿы игылаз ахаҵа данхыс, ԥшаласшәа днаҵҟьеит зыкәтыц кьарахә хыршаны изкыз арԥыс. Абри сымҳәацкәа, аҳәыҳәха ахац зхьынҳалаз абҩа даҷ днаҵаххит. Дааиламхаӡакәа аҳәыҳәха днаҵаххын, знык хысрала аҳәыҳәха ахац ҿыршәаны, ишааиуаз, мацәыс еимҟьаракгьы ахмырҵкәа, икәтыц кьарахә иарма напы инампыҵаршәны, аҳәыҳәха днамҵасын, аҳауа иналԥааны, дкаианы, адгьыл иҽеиуатәны дышнеиуаз, ахьшьыцба еиԥш днышьҭасын, аӡахәаш абӷьы ишьҭаз мырҵысӡакәа, ахь ԥара нылԥааны амба дҭалеит.
Ажәлар игылаз инеигымкәа ибзарӡы рҳәеит. Еихык-еиҵык аныҳәаԥхьыӡқәа икәа-имаӷра инҭарҳәеит. Уи аҽны аԥхьахәы игеит раԥхьа ахысра заҭәахаз арԥыс.
Абри аҳәыҳәха иазку ажәабжьгьы Сиҭ ианиҳәоз иахьеиԥш исгәалашәоит. Амра шьыбжь хьашымҭазыҵәҟьа инеихьан.
Абри ауакәым ақьабзгьы аимҭахара иаҵанакуан. Аԥсхәра ду аимҭахараҿы, аԥсы иԥсаҭа иатәу, иацу қьабзуп. Ауакәым ашыц иалырхуан. Хә-махәык змаз ашыц ацәама-жьыма ахыхны, иҟәашккараӡа асеиԥш игәылдыршәон. Хә-махәык, хә-цәашьык рхадыргылон. Махәыцыԥхьаӡа абарфын чабрақәа рыкнарҳауан. Хаара-бзаара згымыз ачалых чарҳәқәа акамфеҭқәа ашыц амахәқәа ирхьындырҳалон.
Аимҭахара, аԥсхәду аҿы ауакәым ашҭа аҭагалара зыхәҭаз аиаҳәшьеи, аиаҳәшьаԥацәеи ракәын. Ауакәым ашҭа иҭаргалон уахынла, уаҵәы ԥсхәызар уахеиԥш. Ауакәыми аԥсаҭатәи еицҭаргалон. Иназгозгьы, еиҭасҳәахуеит, аиаҳәшьеи, аиаҳәшьаԥацәеи ракәын. Аԥсуа қьабзла ишаԥу еиԥш, аԥсаҭатәи аԥсы ихьӡ зхыз ауакәыми назгоз раԥхьа дгылан аиаҳәшьа. Аԥсаҭатә иацны ашҭа иҭалон агәакьацәа, ашәақәлацәа. Зхарҭа здыз, зхарҭа рыдыз, иҵегь инаскьагаз ауацәа. Ишдыру еиԥш, раԥхьа аиаҳәшьеи аиаҳәшьаԥацәеи ҵәуон. Убырҭ рышьҭахь инеибарԥшны инеизгьы ҵәуон.
Ауакәымгьы, ахьанаԥагьы, ашьамаҟагьы аԥсхәреи аимҭахареи рыцәгьара иадҳәалоу, хҭак еицҭыху қьабзқәоуп. Ахьанаԥагьы, еибыҭашьала ауакәым рацәак иацәыхараӡам. Убригьы аӡахәаши, аб тәыҩа ҳәа изышьҭоу абна ӡахәеи, еилаԥаны ашьышьыга еиԥш иҟарҵон. Убригьы иаакәыршаны ацәашьы ԥшӡақәа ахаргыланы, ахьа лыԥшаахла идырхион. Ахьанаԥа иакәыршаны иаркыз ацәашьқәа аԥсы иеишәаҿы ианхаргалалак, ацәашьқәа рхала ицәаанӡа идырцәаӡомызт. Ацәашьқәа лашонаҵы, аԥсы иԥсгьы лашоит, иџьанаҭ мҩагьы арлашоит, ишьҭахьҟагьы дхьаԥшуам ҳәа иԥхьаӡан. Ауакәыми ахьанаԥеи ашьамаҟеи, иашоуп, аԥсхәы абзахәы иадҳәалоу қьабзқәоуп, аха изыҟарҵоз, аԥсы ахраҭахь излаихәоз, изызкыз уҳәа урҭ зегьы рҭакқәа реиҿыхарҭақәа ҳаздырам. Аӡәы ицәгьа иӡап, сара сзыднагалахьоу абыргцәа егьырҳәо смаҳаит. Ҵабыргуп абри ахьанаԥазы иззыҟарҵоз анарцә аԥсы излаихәоз атәы маҷ-саҷқәак инарымҩатәны ирҳәозаргьы, ауакәыми ашьамаҟеи рзы, ирдыруазаргьы ирцәыбжьахеит, саргьы сзырмазҵааит.
Ҳәарас иаҭахузеи, ауакәым еиԥш, ахьанаԥагьы аԥсхәраҿы ашҭа аҭагалара зыхәҭаз, егьҭазгалоз аиаҳәшьеи, аиаҳәшьаԥацәеи ракәын. Ахьанаԥагьы, ауакәымгьы, ашьамаҟагьы рхала аԥсхәраҿы инаргомызт, аԥсаҭатә иацҭаргалон.
Ауакәым ауакәым захьӡыз, ахьанаԥа ахьанаԥа захьӡыз, ашьамаҟа ашьамаҟа захьӡыз, ари азҵаарагьы аҭак шаарту иаанхоит. Ажәақәа рҵаки изхылҵызи, сара иахьынӡаздыруа макьаназы еилкаам. Ҳәарас иаҭахузеи, арҭ аԥсҭынхақәа ацәгьара иаҵанакуа ақьабзқәа ирхаану, издыруа макьанагьы иҟоуп, амала ашьҭаҵаара аҭахгәышьоуп, мышкызны абри аҭоурых цырҟьаха еилкааӡамкәа аамҭа ӡымшын иаламӡырц азыҳәан.
Изларҳәо ала, зыӡбахә ҳҳәаз ақьабзқәа рҟынтәи, ашьамаҟа зегь реиҳа зеилаҵа-еилыхра аҟазара ду зҭахыз акы акәны иԥхьаӡан. Ашьамаҟа аҟаҵара иазҟазаз аҳәса рацәаҩӡамызт. Ашьамаҟа аҟаҵара аҟазарагьы, ашәышықәсақәа ааныжьны иаауаз баҩхатәран. Ақыҭаҿы аӡәык-ҩыџьак ракәын ашьамаҟа аҟаҵашьа здыруаз. Уажәы ҳааиуа-ҳааиуа ҳахьаақәлақәаз, ақыҭаҿы ашьамаҟа ҟазҵо зынӡагьы дыҟаӡам. Ашьамаҟеи, ауакәыми, ахьанаԥеи иахьа аԥсхәрақәа рҿы зынӡагьы рхабар убаӡам. Ԥсыуа қьабзк аҳасаб ала, анаукаҿы аӡәык-ҩыџьак ргәалашәараҿы инымхазар, убригьы бжамҽамны. Ашьамаҟа злаҟарҵоз асагәреии ацәарҭәеи рыла акәын. Аха ашьамаҟақәа еицәыжәламызт. Иҟан ауаҩы имахәҿа аҟара идыршәпоз, мамзаргьы идырпоз. Амала, рыҟаҵашьа акакәын. Адырды бамба-хац аҵкыс ишәпазар акәын ацәаӡыӡ иагәыларҵоз абамба хац. Иахьа усоуп ишашьҭоу. Убри асагәреи ахьӡгьы изакәугьы ззымдыруа рхыԥхьаӡара маҷӡам.
Ашьамаҟа злеибыҭаз ацәаӡыӡи асагәреии дырхион. Нас, ацәа ырӡыҭны акалам џьам ианырҭәалон. Асагәреи ахац азхык, акыр инахараны иарсу арасатәы шьаҟа иадырҳәалон. Ашьамаҟа ҟаҵаҩ длыдгылазар акәын илыцхраауаз, уи атәы ҽеила издыруаз аԥҳәыс. Руаӡәк, ашыц лаба еимҿаԥа хәыҷы ацәаӡыӡ инӡаалыргылон. Егьи аԥҳәыс, асагәреи ахац, убри ашыц лаба еимҿаԥа иҵганы, ашьшьыҳәа ацәаӡыӡ инӡаашьуа, илыманы лҿыналхон. 40-50 раки ӡаки аура змаз асагәреи аанҵәаанӡа ацәаӡыҭ иӡааршьуан. Ацәаӡыӡ асагәреи ианадшәылалак, ҩаԥхьа асагәреи ирҿыцны, даҽазныкгьы ацәаӡыӡ иӡаашьуа, алаба еимҿаԥа иҵыргон. Убас мацара ицо-иаауа асагәреи ацәаӡыҭ (ацәаӡыӡ) иӡааршьылон, ашьамаҟа зладыршоз асагәреи ахац иахьынӡахәҭоу ишәпахаанӡа. Аҳа, ушьҭа асагәреи ашәпара азхозаргьы иазхоит аныргәахәлак, иахьынӡахәҭаз идырхьшәашәон. Нас акәын ашьамаҟа захьӡу ацәацәашь аршара ианалагоз. Ашьамаҟа ашьхынгылара ҩ-рагыдыки ԥсыӡаки ыҟазар акәын. Ишаҵасу еиԥш, ашьамаҟа 50 хац-еилаҵа еикәыршаны идыршон. Ашьапгьы еилаԥаны, ахала ашьапы иқәгылартә иҟарҵон. Иара ацәаӡыӡ иӡаашьу асагәреи иалхны, ашьамаҟа ахәда иныҵакшәа, ҩ-мҵәыжәҩа хәыҷқәак арҭон анеиҭага-ааиҭагаразы иарманшәаларц. Ашьамаҟа ахаҿы иалгаз асагәреиқәа ԥшьыџьара ацәашьқәа адыркуан. Убри ашьамаҟа аншьан ахаҿы, чысла ирхианы игылаз астол аҿы иқәдыргылон. Аҵыхәтәан, аԥшәмацәеи, ауара-аҭынхареи, ажьра-цәара асакәмал ахҵара иалгаанӡа, уи ашьамаҟа ахаҿы иаркыз аԥшь-лашарак дырцәаӡомызт, ишаркыц иаркын аҵыхәтәанынӡа.
Раԥхьаӡа ицәырҵыз аԥсуа қьабзқәа ирыциит, ашьоуреи аиӷареи ирыдҳәалоу ашьаԥса ахәԥҳа илхра ҳәа, изышьҭоу аԥсуа қьабзгьы. Ашьаԥса ахәԥҳа илхра ақьабз иацырҟьахоу анышәынҭра асасра ианыԥшуан, иахьагьы ианыԥшуеит амилаҭ рҟәышра ду, рыхаранаԥшра. Иаанарԥшуеит, агәрагьы ҳнаргоит абри аҩыза ақьабз змоу амилаҭ, акыр шәышықәсақәа зхызгахьоу аҭоурых шаҳаҭс ишрымоу. Абри ақьабз иахьагьы имҩашьахуа агәра ҳнаргоит, ажәлар маҷ реиӷара мырымжьыжькәа еинраалашьа форма ҷыдас ишрымаз. Иаҳнарбоит абри аганахьала ажәлар рбаҩхатәра, рҟазара заҟа иҳаракыз, заҟагьы иҵаулаз.
Егьырҭ амилаҭқәа рҿы, жәытә-натә аахысгьы, хьырхәыгаси, шьауӷаси, ақәыӡбреи, аҭакреи, акнаҳареи закәанс ианрымаз, аԥсуа жәлар ԥсыхәа ахьынӡамаз, дара рус дара аӡбашьа формақәа рыман. Дара рыҩныҵҟатәи рус цәырымгакәа, имырҳау-ҳаукәан, дара рхатәы дара аӡбашьа рдыруан.
Аҩыжәлантәык ашьа зыбжьаз мырымжьыжьккәа, ҵа змам ажәлар рхәыцра ҵҩада иахшаз иаӡбыз ашьаԥса ахәԥҳа илхра ҳәа зыхьӡхалаз, аамҭа рацәа шаҳаҭс измоу, аамҭа рацәа ирхаану, иахьагьы мшаҽнеиԥш, зҵаки зыламыси еицамкыц аԥсуа жәлар ирқьабзуп.
Рыцҳарас иҟалаз, абри амилаҭ рҭоурых иацәашьы иаҵәоу, ишьаҭамырӡгоу, жәытә-натәаахыс ҳабдуцәа,
урҭ рабдуцәа жәҩахырла иахьа уажәраанӡа иааргаз амилаҭ рыхшыҩ дуӡӡа, иахьа еиҵагылаз аԥсуа жәлар рабиԥара иаахшәахыртәит. Иахьа ҳазлацәажәо, амилаҭ хеиқәырхагас ирымаз ақьабз ашьҭамҭа дырӡхьеит. Аиӷацәа реинрааларазы, аӡхьамԥш зыршуаз, аҩыжәлантәык хацламҳәала ахҟа рыбжьызхуаз абызшәа хыфа-ҿыфахеит. Уимоу, аби-аԥеи рбызшәала изымеицәажәо, ашәиҳәаҩ ишәиԥхьыӡ иааҭагылеит. Анапынҵашьа ззымдыруаз ҳабдуцәа, ҳаԥсадгьыл ашәарҭа ианҭагылаз, ашәышықәсақәа ирхааныз, ҩыџьа-хҩы иргәыдымӡалоз аџь хаҩаӡара дуқәа рымҵа аԥсышәала, аԥсуа қьабзла, аԥсыуа ламысла, аԥсыуа ҟазшьала, аԥсыуа хәыцшьала ирыӡбон амилаҭ рлахьынҵа. Иахьа аԥсуа жәлар рқьабзи, рҟазшьеи, рбызшәеи ахыԥхьрак ҳазлацәажәаз реиуа џьаргьы иуԥылаӡом. Иахьа аԥсадгьыл алахьынҵа рыӡбоит тәым бызшәала, тәым ҟазшьала, тәым қьабзла. Ҳәарас иаҭахузеи абри уазуп, уоуп, рыцҳара дууп. Аха ауази ауоуи закәу, изхылҵыз, иахьынтәаауа ззымдыруа, ауоуи ауази рыбжьы ргәаҿы инеиуама? Ҳәарас иаҭахузеи, инеиӡом. Амилаҭ руаӷеимшхара, амилаҭ рықәӡаара захьӡугьы убриоуп, даҽакала ҳәашьеи хырқьиашьеи амаӡам.
Ари уажәы хәыҷык аҳа сшықәыз, аҵәа сықәлазаргьы, схасыбжь слымҳа ианаҳа, агәы гәуп, уаҳа азымычҳаит. Ауардын иахьақәыӷәӷәо ауп иахьҿыжуа!
Адунеи аҿы анасыԥ шыҟоу еиԥш, анасыԥдарагьы ыҟоуп. Аманшәалара шыҟоу еиԥш, арыцҳарагьы ыҟоуп. Аԥсуа жәлар рыҩныҵҟа есымшагьы ацәгьеи абзиеи рышьхәа еивҵан. Цәгьа нагӡа шыҟамыз еиԥш, бзиа нагӡагьы ыҟамызт. Жәытә-натә аахыс еиуеиԥшым аҟалаақәа, амзызқәа ирыхҟьаны аҩыжәлантәык еиӷацәахон. Аиӷарақәагьы еицәыжәламызт. Иҟан алаба зыбжьаз, ашьа зыбжьаз, ахҟа зыбжьаз. Алаба зыбжьаз, егьырҭ аиӷарақәа раасҭа, реинраалара еиҳа иманшәалан, имариан. Убысҟангьы амаҷ аду ахылҵаанӡа, ишыԥхаз, ишырҳәо еиԥш, ишцәалаз, аҟәышқәа, аиҳабацәа бзиақәа алацәажәар акәын. Аҟалаа ахьыҟалаз ақыҭаҿы иаднагалоз, аԥышәа ду змаз, зажәеи зыхшыҩи ԥҽыз, ҳаҭыр зқәыз ахатәрақәа ракәын. Аха аинраалацәа, абыргцәа рҿаԥхьа иқәгылаз абри азҵаара, абри аус хьанҭа, ус хәыжә-хәыҵәа ҳәа, иааинырсланы ихәыҷы-иду алацәажәара рҽазыркуамызт.
Аиӷара иҟалаз аҵыхәала, аинрааларазы иалхыз адуқәа неидтәаланы, аиӷара иҟалаз зыҟалаз, изыхҟьаз, ишыҟалаз, иахьыҟалаз, ахи-аҵыхәеи ааиламырцҳаӡакәа, ҽеишәа иҭырҵаар акәын. Дара убри аиӷара аҵыхәала иалхыз рахь еиҳабык аԥхьа ддыргылон. Уеизгьы-уеизгьы қәрала зегьы дреиҳабызар акәын. Аиӷара зыхҟьаз игәҩарамкәа ианҭырҵаалак ашьҭахь, аҩыжәлантәык ашьа здыз
рышҟа хар змамыз, пату зқәыз ҳәа иԥхьаӡаз, хықәкыла ирзырышьҭуан. Абрыгь-абрыгь аамҭазы, абри аҭыԥ аҿы рыхьӡи-рыжәлеи нҭкааны инараҳәаны, рус аҵыхәала ишымҩахыҵуаз рарҳәон. Абарҭ ацҳаражәҳәаҩцәа инеиз ирҳәаз, аҩыжәлантәыкгьы шақәшаҳаҭхаз, ражәахә рзааргон аус арзақәацәа.
Инаҵшьны иазгәасҭар сҭахуп, аинраалацәа аус ахи-аҵыхәеи ҽеила еилымкаакәа ишымҩахымҵуаз. Аинраалара ԥсыхәа шамаз анеилыркаалак акәын, аус нап анадыркуаз. Убри иаҷыданы, ҽеила иҭырҵаауан аиӷацәа руаҩра, раамысҭашәара, ахьынӡаҟаз. Зыҟны аус рымаз ҽеила иҭҵааны ианымҩахыҵлак, аиӷацәа рус мыӡбакәа, еинымраалакәа ихынҳәӡомызт. Иаҳҳәап ашьа зду инаҿаршәны аинаалара мап ацәыркыргьы, инеиз аус аҭыԥ иқәырҵаанӡа, иахьнеиз ажәлантә ирыдтәалан. Аҵыхәтәан, егьаумҳәан, ашьа здызгьы ажәлар ирҳәаз, ажәлар ззааиз, ажәлар ирзеиӷьыршьаз изахыԥомызт, иазааиуан.
Абра уажәы инасымҩатәны шәлымҳа аҟынӡа иназгар сҭахуп, ажәытәӡа зны ашьа зыбжьаз аҩыжәлантәык Шәачааи Шәарыҟәааи аҟазацәа ишеиндраалаз ажәабжь атәы.
…Уаҩшьрак аҵыхәала Шәачааи Шәарыҟәааи ашьа рыбжьалеит. Аҩыжәлантәык ашәақь ааиларымҵар ада, хәшәы-быӷьшәы рымамкәа иааидтәалеит. Анаԥшцәа ари иҟалаз арыцҳара аҵыхәа шҽеимхоз агәра анырга, ауаҩы дыԥҵәазар деиԥызшьуаз, абри аус ажәлар адыргаларц азырыӡбеит. Иӡбаны ишьҭырхыз аус мырхьшәашәакәа, қыҭацыԥхьаӡа ауаа рыларҵеит, инахәашьым-иаахәашьым арыцҳара иҟалаз рлымҳа аҟынӡа инаргарц. Қыҭацыԥхьаӡа иалырхит егьызеиӷьымыз, зыбз хәшәыз аиҳабацәа ԥышәақәа. Арҭ ажәлар рхаҭарнакцәа аҩыжәлантәык иахьырзеиԥшыз аизара аҿҳәарамш ԥырҵәеит. Дара
рыхьӡала жәҩахкыла иалырхыз арԥарцәа Шәачааи Шәарыҟәааи ирзырышьҭит, абригь-абригь амш аҽны, абри адгьыл аҿы ирықәшәарц.
...Амш шьыбжьагәы инхыҳәҳәахьан. Аинраалара иазалхыз амш аҽны Аныхамҵа ҳәа, иахьашьҭаз адәы ԥшӡаҿы, икылсит аҩыжәлантәыкгьы рхаҭарнакцәа. Наҟ-ааҟ рҽеиҩыҿаны, рчамҳа лабашьақәа нарыҵарсуа, рӷәакьиа ҟамақәа рымҳасҭақәа быҩышԥсараха, иӡыш-ӡышӡа иаарыбжьагылт аус арзақәацәа.
Гәаран уны ажәлар игылаз рыгәҭа, Шьагә илабашьа аҽыҩҳәа инаирсын, иххьа хҭырԥа нахеиҵеит. Иажәа аԥыртлаха иамраӡакәа, Шьагә илаԥш дааҵашәеит, заӷа дызшьырц зыкәтыц кьарахә аҭра иааҭызгахьаз Шәача Ҳабыџь. Ашәымҭак Шьагәи Ҳабыџьи рылаԥшқәа ааиқәшәеит. Аха Шьагә изаҟаразаалак Ҳабыџь саҟалажәак иамҳәаӡакәа, абарҭ ажәақәа ахызаҵәқәа реиԥш рҿынаирхеит:
«Ага иқәыԥсоу аԥслымӡ ахыԥхьаӡара здыруа, ажәлар шәхаҵкы сцеит!» – иҳәан, Шьагә иааҭиршәшәаз иажәақәа Ҳабыџь дааишәара-еиҵаранатәын, ицәажәоз ашла иҿы ԥымҽкәа иҽаашьақәикит:
Жьи-напхи узеиҟәыхраҳа, амышәкәан илоу асаби иан лкыкахш дузалхәдатәраҳа, аԥсуа хаҵагьы иламыси иареи еиҟәыхшьа рымаӡам. Ажәлар ду ҿык инеицҭацәажәаны еицырыӡбаз аус иахчнысыз, ажәлар рылахь иоуеит. Изыхҟьа-ԥҟьалакгьы жәлар рҵәыцәгьа иқәшәоит, ажәлар рҿы дмацарахоит. Ажәлар рыҩныҵҟа имацарахаз, жәлар ргәырҩеи, ргәырӷьеи, рымаӡеи зҵаркыз ауаҩы, ахраҭахьгьы днарышьҭуам. Игага гиуа абри адгьыл иқәларгьы, аԥсабара иҵкьыҵкьанашьоит, дад!
Шәачаа, са сшәыкәхшоуп! Шәара шьҭрала шәаагылазаргьы, абри адгьыл ԥшьа иатәу иагәаҵәоу, зхәы иаҭәҳәаны изфо шәоуп. Зыбзырӡада зыԥсырӡы зқыҭа
иалымҵыц шәреиуоуп. Иахьа зҵыхәала шәымҩахыҵыз аус, ус хьанҭоуп. «Акры здыруа дагьууандаз, дагьуаӷандаз» – рҳәон ҳабдуцәа. Шәара аламыси, ацқьареи, аҟәышреи, ақьабзи рыԥсы ахьҭоу нҭкааны издыруа, аханатә аахыс аҳаҭыр ақәызҵо жәлантәуп. Ажәлар ражәа иаӷраԥало, ажәлар ражәа акапан ззеилымцо шәакәзар, ажәлар шәааи ахьырҳәазгьы шәымҩахыҵрымызт. Ажәлар роуп жәытәнатә аахыс ажәлари, ақьабзи, аҟазшьеи, аламыси, аԥсуареи еибаркны изку. Ажәлар анеиххәыц, пату анрықәеибаҵа, ианышьҭибах, ианеихаӡгыла, хьымӡӷ рықәлаӡом.
Шәачааи Шәарыҟәааи нахьхьынтә аахыс еишьара дибаргон. Рыцәгьеи рыбзиеи еилан. Аха, «Бзиа нагӡа шыҟам еиԥш цәгьа нагӡагьы ҟалаӡом!» – рҳәоит. Иҵабыргуп иахьа жәлары зегьы рҿы ибылгьы ҩацаны аиӷара бааԥс шәыбжьалеит. Шәгәы ахәра ануп. Иахьа еизаны ишәыдтәалоу ажәлар рхаҭарнакцәа, акыр збахьоу, акыр заҳахьоу аиҳабацәа лыԥшаахқәа ишәзеиӷьыршьо иарӷьароуп шәгәы ахәра ӷәӷәа иану.
Жәлары зегьы ирбо ираҳауа Шәарыҟәаа рыхҭрақәеи, раҳәеиҵыбҭрақәеи ашәӡынӡ рхьыссы, ахы иузаҿамкуа, хәыц наҩагьа злам ацәаӷәацә шәыла иҭаӡны, Шәачаа шәнышәынҭра иасасуеит. Ашьаԥса ахәԥҳа дылырхуеит. Сара аԥсреи абзареи еимаркуа ашла, ахаангьы сгәы исзаанаргом, иахьа ҿык инеицҭацәажәаны ажәлар ишәзырыӡбаз аус шәахыԥап ҳәа. Дад дукәыхшеит, шәыҩныҵҟа ҷкәынак угәы уаԥысзаргьы, иудыруазааит иахьатәи ажәлар ражәеи, аԥсуа ламыси, аԥсуа қьабзи уабџьар шеибанамырго.
Амра акәаԥҳәа ианынҭашәоз, Шьагә иажәа ахи-аҵыхәеи неиқәиҳәалан, ихҭырԥа ахаҵахеи, илабашьа аҵыххеи иамраӡакәа ажәлар аагачамкит. Шәача Ҳабыџь дҩагылан, иаӷа Шәарыҟәа Кьаӷәса днаидгылан:
– Кьаӷәса, иахьарнахыс жәлары зегьы ирбо ираҳауа, уареи сареи ажәлар ражәа ашьа ҳабжьнахит. Аринахыс уцәгьеи убзиеи рзы сцәа сызагоуп! – иҳәан, ашьа зыбжьаз аиӷацәа ааигәдеибаҳәҳәалеит.
Ажәа зиааиз акәтыц кьарахә хьшәашәаӡа ганха икаршәын!
Ҳәарас иаҭахузеи, абри ашәышықәсақәа зыхчнызгахьоу ажәытәӡатәи ахҭыс аҵыхәала, Шьагә ицәажәара ахы инаркны зегьы заанымхаӡагәышьеит, ашла идоуара иацәыӡыз рацәоуп. Аха иаанхаз, ҳара хҟынӡа иааӡаз иажәа ҭынха, аԥсуа жәлар рқьабзтә ҭоурых азы хәамаӡам.
Иазгәасҭар сҭахуп, ашьа зыбжьаз аҩыжәлантәык еинраалашьас аԥсуаа ирымаз ақьабз. Ишаҳҳәахьоу еиԥш, инамыцхәны акәымзаргьы, ҳмилаҭ лассы-лассы аиӷарақәа рыбжьалагәышьон. Аха уи ирласны аҭыԥ иқәызҵоз, аинраалашьа аформақәагьы азырԥшаауан. Убри иабзоураны, аиӷара иахҟьоз арцыҳарақәа даҽа рыцҳарақәак ахҟьаанӡа ажәлар ахаӡгылон. Аԥсуаа ашьа зыбжьаз еинраалашьас ажәлар еиҵырхоз қьабзк салацәажәар сҭахуп.
Ашьа зыбжьаз аҩыжәлантәык еинзраалоз ақьабзқәа иреиуан анышәынҭра асасра. Ашьа иадҳәалаз арыцҳара аныҟалалак, имырхьшәашәакәа, усеиԥш иҟаз аиӷара иамараз ауаа хатәрақәа бжьалон. Ахы зымпыҵҟьаз ауаҩы иҭынхацәа, лада дыҟа, ҩада дыҟа, абри аус иахаӡгылон. Арыцҳара иақәшәаз иуара-иҭынхара рҟынтәи, хар змам ҳәа ирыԥхьаӡоз аиҳабацәа дәықәырҵон алыԥсаа дзоуз ажәлантә рахь. Ацҳаражәҳәаҩцәа заа адырра рырҭон, раӡәк дзымпыҵаԥсыз иуара-иҭынхара анышәынҭра иасасырц, ашьаԥса ахәԥҳа далырхырц ишымҩахыҵуаз. Алԥсаа дзоуз ацҳаражәҳәаҩцәа ражәахә ианазыразхалак, рымеида анроулак акәын, егьи ажәлантә ишахәҭаз, ишақьабзыз, ишаҵасыз еиԥш ианымҩахыҵуаз.
Еидибагалон дала-шьала еизааигәаз ацәара-ажьра. Аҳәса рхы инаркны ршьапаҟынӡа ашәӡанӡ хмырҷаӡакәа рыҽҭалаҳаны рҽыҟарҵон. Ахацәагьы раҳәызбаҭрақәа ашәы рыҿхысны, ахы иааиуа иаҿоумкуаз ацәаӷәацәгьы, шәыла иҭаӡны иаақәдыргылон. Заа иалхыз, ари еиԥш ахҭысқәа зыҽрылазырхәқәахьаз, аԥышәеи ахымҩаԥгашьеи реиҿыхырҭақәа ҽеишәа издыруаз, хҩык акыр зықәра инахахьаз ашлақәа, анышәынҭра иасасуаз инараԥызон. Ҳаӷеимышхара, ацә иақәыршәыз ашәы, асаара ишьҭасуа, раԥхьа инаргыланы, ҳәсеи хацәеи ршьапқәа хтны, инеилагыланы рҿынархон. Ашьра ҟазҵазгьы, иоуразоуроу ашәы дҭалаҳаны, наҟ-ааҟ иара иқәлацәаз иҩызцәа иваргыланы идәықәлон. Еицыз ашьаԥса ахәԥҳа дылызхуаз раԥхьа игылан, абри ақьабз, абри ацәгьара иақәнагоз амыткәма зҳәоз, абри аҩыза иақәшәахьаз, иԥышәаз ҩыџьа зықәрахь инеихьаз аҳәсақәа. Аха убырҭ амыткәма ҳәо ашҭа иҭалаз аҳәсақәа, ауаҩы дыздыԥсылаз ицәара-жьра еиуазар акәын.
Абарҭ зыӡбахә сҳәаз, анышәынҭра асасразы рымҩахыҵра ақәшәар акәын, аԥсы анышә данамардоз аҽны. Анышәынҭра иасасыр ҟалон аԥсыжра ашьҭахьгьы. Ала амгәа аԥа ҭызшьаауаз, ала гәыбзыӷ зырҵәыуоз амыткәма ҳәо еицнеиуаз, раԥхьа игыланы, аԥсра иақәшәаз рашҭа иҭалон, еимданы амыткәма зҳәоз аҳәсақәа.
Ауаҩы дыздыԥсылаз иоуразоуроу ашәы еиқәаҵәа иҿхысны, дшьамхышгыланы аԥсы иаԥхьа даагылон. Аҵыхәтәан, аԥсы изқәаҭыԥ ахь инагара рацәак бжьамкәа, аара здыз арԥыс, импыҵаԥсыз иан лгәыԥҳәы дадырцҳауан. Иҭахаз ицымхәрас хәыԥҳас дҟарҵон. Абри ашьаԥса ахәԥҳа илхра иазҳәаз, высшьа змамыз ԥсыуа қьабзын. Аԥси абзеи акыкахш зыбжьалаз, аицакра маҳагьараны иԥхьаӡан. Ашьаԥса ахәԥҳа даналырхлак
ашьҭахь, аҩыжәлантәык еишьара-еиҳәшьара деибарго иҟалон. Убринахыс рыхьӡи-рыхьымзӷи еилых-еилаҵа рымамызт, рыцәгьеи-рыбзиеи еизызаган.
Сызлацәажәо аԥсуа қьабзқәа рҟәыҵәа анымҩаԥыргоз еиҭасҳәахуеит, ирымҩаԥгашьаз сара сахааным, сыла иамбеит. Аха ажәытәӡатәи абри ақьабз, ҿык иҭыҵны шәҿык ирҭало мацара, иагхаз ҟаларгьы, иахьа ҳара ҳабиԥара аҟынӡа иааит, аринахысгьы ӡра-ԥсра ақәлаӡом.
Статиа хәыҷык аҿы урҭ ақьабзқәа реиласарҭақәа зегьы узцәыргом. Амала, абра инасымҩатәны, ианысҵар иамҩаны исыԥхьаӡоит уажә аабыкьа ԥсрак аҿы сзықәшәаз хҭыск. Иахьагьы убри азҵаара ҭыԥ снаҭом...
Рацәакгьы ҵуам, зынӡа дала-шьала ҳаилахәымзаргьы, уарала ҳагьеицәыхарамызт. Зыӡбахә сҳәарц сҭаху, ҳқыҭаҿы акәым, анҭыҵгьы еицырдыруаз, унеишь-уааишь ҳәа зарҳәоз хаҵа нагак иакәын. Иаргьы ушьҭа иқәра ҽеила ифахьан. Абри ахаҵа иԥшәмаԥҳәыс лдунеи лыԥсахит. Сара сеиԥш сҩызцәагьы аԥсрахьы зцарҭаз ыҟан. Аԥсыжра аҽны ҳааицәажәан аԥсрахьы ҳцеит. Аԥсрақәа рҿы ишыҟаҳҵалацыз еиԥш, ҳнықәлан ҳҵәыуеит. Ҳанаалбаа, ҳхылԥақәа астол иахьықәыз иаақәаҳхын, инаҳхаҵаны ҳҿынаҳхеит. Еицыз сара среиҳабын аҟынтә, раԥхьа снадыргылан, аџьабацәа ҳрыдышшыло, аҵыхәтәан, аџьабацәа рхаҿы итәаз, хықәкыла ҳаззымҩахыҵыз, зыԥшәма дзыԥхаз ахаҵа ҳанааидгыла, ҳхылԥақәа ааҳхаҳхын: «Акы еиԥшымкәа ҳгәы иалсит!» – ҳҳәан, гәыкалаҵәҟьа ҳидышшылеит. Аха шәгәы иалсра Анцәа ишәзааимгааит. Иҭабуп, Аҟәантәи шәахо шәааит. Аџьабаа жәбеит егьит ҳәа, аԥсышәа ҵҩызаак рымҳәои. Аха иара деихаԥсы-еиҵаԥсы ацәгьагьы-абзиагьы мҳәаӡакәа дышгылаз, даалҟьан: «Уара, Мушьни, шәара еицу зегьы шәаԥсацәаӡами, шәхалқалақьцәома?» – иҳәан, дааҳақәгәамҵит.
«Ҳаи, ииуазеи, аҭаҳмада хцашәа иҟоу! Ҳара ицәгьара ҳгәы аҿы иааганы ҳидышшылеит, иара абас ҿҭамӡарала дышԥаҳацәажәо!» – сҳәан, аиаша уасҳәап, ихыжәжәа-ҿыжәжәа ииҳәаз сгәы иалсын, ажәак мҳәаӡакәа, аԥсраҿы ҳәарҭасгьы исымааз, сҩызцәа снарҿаԥшит.
«Ҳзыхирҟьозеи, уара ари?» – инцәыҵеиҳәеит сҩызцәа исыцыз руаӡәк. Егьырҭ ирыхьыз рзымдыруа иааилахеит. Ҳхылԥақәа ҳхаҳамҵацкәа: «Уара, аԥсуа хаҵа ихҭырԥа, ма ихылԥа ихыхны, аԥсра иақәшәаз ауаҩы аџьабара дахьалагылоу идышшыло абажәбахьоу?» – иҳәеит, еиҭа ибжьгьы наиаԥыжьны. Ажәакала, аӡыршы наҳҿеиҟьазшәа, ажәак мҳәаӡакәа ҳаахынҳәит.
Аиаша уасҳәап, абри ахаҵа нага ҟәыш иҳаиҳәаз даара ихьымӡӷысшьеит, егьгәнызгеит. Адырҩаҽныҵәҟьа, абри ахаҵа иҳаҽԥниҳәаз, гаӡа бызшәоу ҵабыргыҵәҟьаны иара диашазу, агәнаҳа саҵамлакәа, аҵареи-амцреи еилысымкаакәа Анцәа сумшьын сҳәан, абри аилкаара сашьҭалеит.
Урҭ реиԥш иҟоу, ажәытә қьабзқәа здыруа ашлақәагьы уашьҭақәа иабаҟагәышьоу, рдунеи рыԥсаххьеит. Аха дырҩегь, иаанхаз ахыхә-мыхә, зыӡбахә саҳақәахьаз абыргцәа, аӡәымкәа-ҩыџьамкәа срызҵааит абри ақьабз ажәытәӡа аахыс ҵасыс ҳабдуцәа ишԥарымаз ҳәа. Сгәы иныҵаххны, имӡакәан иасҳәеит Бабахь Агрба аԥсраҿы иҳаиҳәаз зегьы.
– Ааи, иажәымҭа бзиахааит, Бабахь! Агр Мақ диԥами рыцҳа, егьаумҳәан! – иҳәан, Бабахь иҳаиҳәаз акы еиԥшымкәа игәы иаахәеит. Дад, «Аҟәыш дагьууандаз, дагьуаӷандаз!» – рҳәоит. Бабахь ишиҳәаз иашоуп. Уимоу, аԥсраҿы ухы хтны унеигьы, аҽада уақәтәаны унеигьы зегьы акакәын анкьақәа, уи даара ихьмыӡӷыдараны ирыԥхьаӡон. Аԥсуа хаҵа аԥсраҿы дҵәыуаны данаақәҵлак, ихҭырԥа неихаҵаны аџьабацәа дрыдышшылоит. Иашоуп дад,
дукәыхшоуп Бабахь ишәеиҳәаз. Амала, аԥсраҿыҵәҟьа абри шәаҽԥнимҳәар ауан, аха игәы иныҵаххызаап умбои! Джәытә ҷкәынамзи рыцҳа егьаумҳәан! – иҳәан, хәыҷыкгьы илахь неиқәиҵеит.
Абри абырг бзиа исеиҳәаз инақәҿыҭны, инацырӷызны, абас сеиҳәеит даҽаӡәгьы: «Акаамеҭ анырҳәа, ажәҩан иалыҩрны, атәыҩақәа ахаргыланы, са скаамеҭуп ҳәа, иҳәҳәо-иҟаауа ҵаҟа икаҳауа џьушьома, аҷкәын. Аа, абри Бабахьи шәареи ишәзеимакырахаз ауп акаамеҭ захьӡуҵәҟьа. Абду иқьабз амаҭа данаӷрагыла, уи каамеҭымкәа изакәызеи нас?! – дагьаауалуашеит зықәрахь инеихьаз абырг. Уара иахьа аԥсраҿы жәаҩык еицықәларгьы ҟалоит. Ирҵәыуо ихамгылаӡакәа, дара-дара еибаҵәыуаны иқәҵуеит, сҳәашьа цәгьахазаргьы. Закәыхи, рхылԥақәа ма рыхҭырԥақәа астол ақәхра иадхалап ҳәа уҟоу. Амардуан ишналбааз, рыхқәа хырҟьаҟьа, аџьабацәа рхаҿы игылоу, аԥсра иақәшәаз ахаҵа иааигәа ианнеилак, рԥынҵақәа инарҭацәажәаны инаивсны ицоит. Иарҳәаз закәу ушьҭа уара идыр. Маҷк сажәақәа хԥарацәахазаргьы саҭоумҵан, дад, саниашьа схаҵашьахеит!» – иҳәеит аҭаҳмада.
Ҳаи, абри снашьҭамҵааӡакәа, сызҵымӡаара уалк саҵандаз сгәахәт сахьтәаз.
– Ҳабдуцәа рқьабз, рыламыс егьи ҳәа, акыр ҳзынхама, зегьы уақьы-бзақьхеит. Аԥсуара ҳәа иаадыруаз аҵәы ахьшьуа иаауеит. Ҳаӷоу ижәла лаганы ифааит. Асҵәҟьа убахьоума, џьушьҭ! – ҩаԥхьа даагәрыҟәҟәеит аҭаҳмада.
…Амш сықәланы саауан схы схәыцырҭаха. Бабахьи, абарҭ ҩыџьа аҭаҳмадцәеи сыбла ишыхгылац ихгылан. «Шәаԥсацәаӡами, уара, Мушьни?!» Бабахь иажәақәа сгәы асырҳәы ҭарԥсон…
Хәыҷык ихьшәацәаны исҳәозаргьы, абригьы ацәгьара, аԥсра иацырҟьахоу қьабзуп. Сара ҽеила сахаануп анкьа
аԥсрақәа рҟны аҵәыуацәа рҵәыуашьа аҵас. Аҵәыуаҩ ихҭырԥа, ма иоупцәа хылԥа ихыхны астол инықәҵаны, ихы дасуа ҵәыуара данықәлалак, арԥыск ашырҳәа днаидыххыланы, ибӷа икуан. Амардуан, мамзаргьы, ашәхымс днахганы аԥсы днеихаиргылон. Иаргьы дааскьаны аганахь, иахьахәҭаз даагылон. Аҳа, ушьҭа иаамҭоуп анигәохәуаз, аҵәыуаҩ ибӷа еиҭанааиклак, аҵәыуаҩгьы днеиххәцыны, аԥсы днеихыҵны иҿынеихон. Абарҵа аҟынӡа даннеилак, ҵаҟа дмылбаакәа, иԥынҵа нарыцқьа-аарыцқьаны даахагьежьны, ҩаԥхьа ҵәыуара деиҭаақәлон. Аԥсы днеихагыланы дышҵәыуара-данҵәыуалак, ишьҭахь игылаз арԥыс ҩаԥхьа ибӷа ааникылон. Аҵәыуаҩ даақәҵны, уи арԥыс ибӷа шикыз ҵаҟа дылбаауан. Уажә аҵәыуаҩ ибӷа акра акәым, шьапҿаршә изимуандаз. Уажәы ахасра ԥхашьароуп рҳәеит. Даара гәыцхәцәақәак ракәымзар, аӡәгьы ихгьы инапы адикылом, игәгьы инапы адикылом. Ус инеины амба шьаҟақәа реиԥш аԥсы инеихагыланы ҩба-хԥа ԥсыԥ еиҭарсрак инаҿыӷызаа-ааҿыӷызааны инеихыҵны ицоит.
Ҳара ҳабацәа, урҭ рабацәа, жәҩахырла нахьхьынтәи иааргоз аԥсуа қьабзқәа аԥсуара иатәын, зегьы рҭыԥқәа рҿы иԥшӡан. Зегьы дунеик-дунеик аадыртуан, зегьы еиҭаҳәашьа змамыз аҵак дуӡӡа рыман. Аԥсуа кьабзқәа ракәын аԥсуа иҟазшьеи, иламыси, иуаҩреи, иаамысҭашәареи, иҭоурыхи уасхырс ирыҵаз, ԥсыс ирхаз. Уажәы ҩажәак еихысҳәаалоит, иахьа аԥсуа ламыси аԥсуа қьабзи ахьаанхаз анаукаҿи, жәлар ргәалашәараҿи ауп. Абжьарак, урҭ ирыҵабзаҳәо, урҭ еихазҳауа абиԥарақәа аамҭа иаӡҩеит. Анҭыҵтәи амилаҭқәа ркультура, рҟазшьа, рқьабз, рбызшәа уҳәа, амилаҭ рхаҿи рҭоурыхи зырхәашьуа, еицазкуа аҟазшьақәа хышхыҵәаны иҳалалеит. Иахьагьы уахагьы ҳхатәы милаҭ ахаҿра арӡра ҳаҿуп. Иамоума нас абри ԥсыхәа? Уи аҭак Анцәа
ду ида ушьҭа аӡәгьы аҟаҵара илшаӡом. Амахә ҳзықәтәаз ҿӷьырхьеит, лымга зҩа ҳахьхьеит. «Зхы ыҟамыз иҽада абга ду иафахьеит!..»
Ацәгьара, иадҳәалаз аԥсуа қьабзқәа рҟәыҵәақәак рахыԥхьрак иахьынӡалшоз ҳалацәажәеит. Ҳәарас иаҭахузеи, ирыгу-ирыбзоу ҟалап. Иҟалап, еиуеиԥшым аҳәамҭақәа рвариантқәагьы. Аха уи азҵаара наҟ-наҟтәи усуп. Ари атема, анаука аусзуҩцәагьы, ашәҟәыҩҩцәагьы, арҵаҩцәагьы, ажурналистцәагьы, аинтеллигенциа зегьы ахаӡгылара, аԥшаара, аихаҳара зегьы ируалԥшьоуп. Аԥсуа қьабзқәа ртематика нҵәара ақәӡам. Ԥсҭазаарак ззымхо ҭоурых ҭынхоуп.
Хыхь ҳазлацәажәаз, ацәгьара иаҵанакуа ақьабзқәа ирҷыданы иҟоуп, убырҭқәа ирыҵаркуеит ззуҳәаша, жәлар рхәыцра иахшаз, жәлар рдоуҳа зцу даҽа аԥҵамҭақәакгьы.
Ажәабжьынгьы иажәабжьымкәа ҿаԥыцҳәамҭангьы ҿаԥыцҳәамҭамкәа, жәлар рыбзазара иатәу ԥҵамҭоуп «Ахаҵа иҿаҳәара» захьӡырҵаз шьаугас, хьырхәыгас аԥсуа жәлар ирымаз аҵас. Аҿаҳәарагьы мзызда иҟаломызт. Ахаҵа иҿаҳәара зыхҟьоз аӡӷаби аҷкәыни заҵәык ракәын. Аҷкәын аԥҳәызба ҿа лырҳәаны, аҵыхәтәан, изыхҟьа-ԥҟьалакгьы мап анылцәикуаз ыҟан. Иҟан лара аӡӷабгьы аҷкәын мап ицәкны, амаҭарбагақәа анлырхынҳәуазгьы. Аха усҟан ари ахаҵа «иҿаҳәара» аҵас уаҟа имчыдан. Аԥҳәызба аҷкәыни лареи рыбжьара иҟалаз аҟалаа аҵыхәала, аӡӷаб џьаргьы имырзакәа, лара лхала-лыԥсала аҷкәын иахьырхәра дашьҭалон. Аӡӷаб илдыруан аханатә аахысгьы ажәлар имырӡкәа иааргоз, адоуҳа амч зцыз аҭәҳәа-хәшәы. Уи ахаҵа иҿаҳәара иатәыз аҭәҳәа ҩбаны иҟан. Аҿаҳәара ахәшә, актәи аҭәҳәа абас иҟарҵон. Аӡӷаб мап лцәызкыз аҷкәын даҽаӡәы данааигоз, ачара ауха иршьуаз ашьамаҟа ашьа, ҿыц ажьира иҵыргаз, макьана баҩы-шаҩы, кәац зыдмыркыцыз аҳәызба хәыш, убри ашьамаҟа ашьа илшьны, даҽаӡәы иҿала акәымкәа, аҳәызба хәыш ларӷьа напала иаанкыланы, лара лхала-лыԥсала абас днақәцәажәон:
Ашьеи анасыԥи еицрызҟьаз,
Амц мцуразтәыз аҩысҭаа
Дузыцәгьахааит, духарахааит,
Афархь мцеиԥш, унеиқәычхьыпааит,
Умш ҿаҳәазааит, уҵх ҿаҳәазааит,
Учара-шьа зыхьшу аҳәызба хәыш
Уҿыхны, аҭра иҭысхаанӡа
Хҿыхшьа умоуааит, уеибамгааит,
Сыҭәҳәа ада ҭәҳәа умыхәааит,
Ҿасҭаанӡа умҿыххааит.
Абас даҭәҳәаны, ачара-шьа илылшьыз аҳәызба хәыш аҿаҩҳәа аҭра инҭалҵон. Убри аҳәызба хәыш аҭра ианҭалҵоз инақәылҳәацәаз аҭәҳәа ахаҭа-ԥсаҭа акәымкәа, еиҭамҳәакәа, иҿаҳәаз дҿызхуаз, дыԥзыртлоз даҽа ҭәҳәак ала аҳәызба хәыш зҭаз аҭра даҭәҳәар акәын, дыԥлыртларц лҭахызар. Убри иҿаҳәоу аҷкәын дҿызхуаз аҭәҳәа жәақәа џьаргьы исымԥыхьамшәеит. Уи аҭәҳәа, уи аҭыԥ, ахаҵа иҿаҳәоу иԥыртлага, сгәы шыснархьуагьы абла аҭыԥ еиԥш иҭацәны иаанхоит.
Абри аҿаҳәашьа, актәи ахаҵа иҿаҳәашьа ауп. Убри иахьӡын, аамҭалатәи ахаҵа дызлаҿарҳәоз аҭәҳәа ҳәа. Аҩбатәи ахаҵа иҿаҳәага аҭәҳәа-хәшәы абас иҟоуп:
Пҳәыс даазго аҷкәын иҭацаагацәа агәашә иҭыҵаанӡа, ахызаҵә агәҭа еҩыхны, иаартыз агәашә ахи-аҵыхәеи рҟны ишьҭалҵон. Есиҟалҵалакгьы лара лнапала ишьҭалҵар акәын уи ахы ахҟа еиҩых. Даҽаӡә инапала абри «ахҟа» ҳәа, изышьҭаз ахы еиҩых, аҭәҳәа адоуҳа амч ауамызт.
Аҭацаагацәа рыҽқәа раӷәрақәа ирыҵасуа агәашә инҭыҵны ицон ҭацаагара. Усҟан жәытә-натә аахысгьы ачара аныруаз уахынла акәын. Аҳы, ушьҭа ахуҳәа ҭацаагарашәа ҳәо, аҭаца дрыманы, аҩхеиҩыхк инарыбжьысны ашҭа ианааҭалалак, аҭацаагарашәа шырҳәоз, аҭаца аҟамақәа дышрыҵыргоз, агәырӷьара ду иналагӡаны, агәашә ахи-аҵыхәеи рҿы ишьҭаз «ахҟа» (ахыеиҩых) еиҩшақәа аашьҭыхны, ашьанҵа зҿаз, аҵхаара зҭаз аԥсуа шәақь инҭаҵаны:
«Уара ухьӡала абри ашәақь иҭҟьо ахыеиҩых аҩӡыбӷьыкгьы ахькашәо ԥшааны иааугаанӡа уеибамгааит, кәыхшатәы умыхәааит. Хәшәы-быӷьшәы хәарҭа-хәаԥшьыс Анцәа иуимҭааит» ҳәа, абри аҭәҳәа ззыҟалҵаз ауаҩы ихьӡгьы ижәлагьы ааҳәаны, ашәақь ақәыԥшыга амзаҿа, ма амзаҭәымҭа инадбаланы дхысуан. Абри ахҟа ԥшааны иааигаанӡа ахаҵа дҿаҳәан. Дҿаҳәан ахаҵа науынагӡа, ԥсраҽнынӡа.
Абас аамҭала иҿарҳәаз ахаҵа, ачамгәыр аашьҭыхны иациҳәоз агәаҟ ашәа иалаҵаны ииҳәоз иуазыр ажәақәа ҳәа, исаҳаз роуп абарҭ:
Аа, ҳа, ҳа, ҳаа,
Сагьцәым, сагьжәым,
Сагьҩым, сагьӡым,
Ах ихкылоу Поле хәаша...
Аа, ҳа, ҳа, ҳаа...
Абри иҟалаз арыцҳара зыхҟьаз, изхароу зегьы аҵыхәтәан еиликаауан. Аҷкәын убри мап зцәикыз, ҿа зирҳәаз аӡӷаб еиҳәшьас дҟаиҵон. Убри ашьҭахь акәын данԥлыртлоз.
Хыхь, џьара ишысҳәахьоу еиԥш, аԥсуа жәлар ирымамызт, ирқьабзмызт аӡбарҭа, аӡбҩы, аҿахәҿыхҩы, абахҭа уҳәа егьырҭгьы. Ажәларқәа зегьы рҿеиԥш, аԥсуаа рҿгьы иҟан ацәгьоурақәа: Аӷьычра, ақәылара, арҳәра, иҟан амаҳагьара. Иҟан ацәгьаҳәара, ачарҳәара, аҭицәа, аԥсахцәа, ахәшьадҳәацәа. «Аирак рҟны хәахәак дрылҵуеит!» ҳәа, ҳа ҳмилаҭ рҟынгьы иҟан ауаа еиқәымшәақәа, ауаа хьмыӡӷыдақәа. Абарҭ рахьырхәразы, ирыхәҭоу рақәыршәаразы, аԥсуаа ирыман ахьырхәышьа қьабз ҵасқәа, ахьырхәышьа формақәа.
Игәҩарамкәа, аргамаду зҩыза дзыԥсахыз, аҩыза дзыхәшьадыз ауаҩы, зегьы ирбо-ираҳауа, аҩсҭаа иеиԥш дылхны жәлары дыддырбон. Аԥсахҩы иахьырхәышьас аԥсуаа ирымаз акоуп «Аҟәарҭ ихы анҟьара». Ишԥамҩаԥыргоз нас абри аԥсуаа рахьырхәышьа ақьабз?
Ихымӡаауаз ахьӡ зхылаз ауаҩы, хьмыӡӷыда жәлары зегьы рҿы ддырзон. Уи ахьырхәра иазкыз амш алырхуан. Иалырхуан иқәӡбарҭа аҭыԥгьы. Еиҳа иахьыманшәалаз зегьы иахьырбарҭаз, иахьраҳарҭаз аҭыԥ аҿы ажәлар еизон. Иҟалаз ахҭыс шыҟалаз, ианыҟалаз, иахьыҟалаз ҽеила иҭызҵаахьаз ақәыӡбацәа ажәлар иаарылҵуан.
Ахьырхәырҭа иазалхыз аҭыԥаҿы инаганы идыргылон ҩыџьа иргәыдымӡалоз хә-рагыдык иҟаз аџь-хсаха. Аԥсахҩы, ихәда адамыӷ ахаҵаны, дааганы убри аџь-хсаха днықәдыргылон. Аԥсахҩы иус ҭызҵаахьаз ауаҩы ақәыӡбаҩ даақәгыланы, изаҳахьазгьы измаҳацызгьы ирылеиҳәон абри зҩыза дзыԥсахыз иааҟеиҵахьаз зегьы. Убри ашьҭахь, жәамыш ҟырҟылбаах ҟазымҵацыз, имлашьхьаз аҟәарҭ хәда цәҳәы, жәлар рҵәыцәгьа зықәдыршәаз, аԥсыгага еиԥш аџь-хсаха иқәгылаз ауаҩы, аҟәарҭ аҩшьапык ирынкны хынтә ихы ианырҟьон. Аҟәарҭгьы ахәда нхьашьшьуан.
Аԥсыуа қьабзла, аԥсыуа ҵасла абри аҩыза ахьырхәра аԥсра аҵкыс еицәаны ирыԥхьаӡон. Ԥсраҽнынӡа ихымӡаауаз «ишыбзаз иԥсыз» ҳәа, ахьӡ ихылон. Абри аҩыза ахьымӡӷ иаҵалаз, зҩыза дызҭиз иахьырхәышьас аԥсуаа ирымаз аҵас абас иҟан.
Изларҳәо ала, иҟан зшьа зыԥсахыз амаҳагьа дызлахьдырхәуаз даҽа аԥсыуа ҵаскгьы. Абни зҩыза дзыԥ-сахыз ахәшьадҩы ишизыруз еиԥш, ажәлар еизганы, амаҳагьа аџь-хсаха днықәыргыланы, иҟаиҵаз ииуз зегьы ажәлар инарылаҳәаны, зыфҩы гахьаз арыԥҳа ахәыҵәы ианкны, наҟ-ааҟ, хәынтә иҿарыжьуан. Уи ҳәарас иаҭахузеи уажәгьы-уашьҭангьы аԥсра аҵкыс еицәаз бза гәырҩан. Аԥсуаа амаҳагьа ишьра аиҳа, хьымӡӷыла идунеи иқәзаара еиҳа еицәоуп, еиҳа иуаӷеимышхароуп ҳәа ирыԥхьаӡон.
Абри жәлары зегьы неиқәыӷызны арыԥҳа зҿарыжьыз амаҳагьа ицәынхоз ихәыцха, аџьыка алаԥсаны, адәахьы икарыжьуан алақәа ирфар ҳәа ишәаны. Иааркьаҿӡаны акәзаргьы, абас ауп ишиҳәаз ашла, абри аԥсуаа хьырхәышьа формас ирымаз аҵас атәы.
Ҳәарас иаҭахузеи, абра ианысҵаз ацәгьара иадҳәалоу аҳәамҭақәеи, абзазара иатәу аҳәамҭақәеи, аԥҵамҭақәеи,
хыхь ишысҳәахьоу еиԥш, ирцәыӡқәаз ҟамлар аурым. Аха ишырҳәо еиԥш, ԥсыки-ԥсыки еихәоит. Абра ианысҵаз амаҷ-саҷгьы ажәлар иражәаҭынхоуп, ишырҳәо еиԥш, кылҳарак аџьгәоит.
Аа, абыржәы имшаӡо аӡын ҵхы сахьагәыларшәу, мшаҽнеиԥш сыбла иаахгылоит Тур ихәы сабду иашҭа ԥшӡа, ишәшәа-шәшәо, атлаз бӷьы еиқәрҩызҵәаа изҿашьшьы игылаз амжәа рбаӷь. Сыбла даахгылоит аа-рагыдыки хә-нацәхарҟәараки иҟоу арагәаԥшь рымӡ ду, еихшәа-еиӡшәа агәҭаҵәҟьа нылкааны иқәтәоу сабду Шьардын. Сыбла иаахгылоит: Шьагә, Сиҭ, Хәаршьыҭ, Осман, Сеидыҟ, Ҳабыџь ажәҩан иналԥрааз ашацәа реиԥш еиқәышлаҳәа, ахыцырхәа еиԥш еикәшаны сабду иаԥхьа иахьтәоу. Слымҳа абыржәыгьы иҭаҩуеит, рыци-рышәи ирыҵраӡааны ирҳәоз абарҭ ажәабжьқәа…
«Ҽеи ԥсышьа зауз, ҽеи-тәарҭагьы иоуеит». Шәыԥсаҭа ахьы ахьыршо инеиааит, шәарҭ, ауаа аныршоз иршаз Тур ихәытәи аԥеамбарцәа!
Дад, дгьыли-жәҩани мычра змоу иҟоу,
Духылаԥшааит, урыцҳаишьааит,
Умаха ахәы шлаанӡа хьмыӡӷы уқәымзааит,
Иухәлаҵәыуо реиҳа иухәлаччо еиҳахааит,
Зегьы бзиа уеицырбо Анцәа уҟаимҵааит,
Уаазыхо уура-уҳәара чара чысны ихоугалааит,
Инкауршәуа улаҭаҷаҷа ачабаа аҿамлааит,
Инкауршәуа ужәынҭыӷьла ра-гыдхааит,
Лари, уаари, хызи, џьхәари урызрыцҳамхааит,
Бзиаҵыхәала ушә-гәашә артызааит,
Уҽхырԥарҭа ӷәра ахымӡааит, ҽуац агымхааит,
Абзиаразы уашҭа еихҳәа-еиҵҳәа иҭалалааит,
Ухҭасцәа рҽышьаԥхыц уашҭа ианырҵо,
Шеи-шықәсеи ҳаскьын иаҵәа ҭымиааит,
Бзиа ҵыхәала иуҿцааз, бзиа ҵыхәала
Ахәхәаҳәа рхысыбжьқәа уашҭа иҭыҩлааит,
Уҩцара ҳаԥшьа агымхааит, ҩы агымхааит,
Уџьаргәалца лаҭаҷаҷеи лгажәи агымхааит,
Инхоуцало-иаахоуцало урахә-ушәахә рзеихымцааит,
Узырӷьацаша аныҳәаԥхьыӡқәа укәа-умаӷра иҭарҳәалааит,
Абжьышьхак рхаҩазараҿ ауапа хәылда агәырӡа иалоу
Гәазҭаша, ӷасгьы ҭынхасгьы Анцәа дуиҭааит,
Уӡылагареи, уӡылаҳәареи, лага-лаҳәа рыгымхааит,
Абри мап зҳәара, сара сеиқәзыршлаҳәаз,
Иашҭа-игәара шьаӡа-гәаӡарҭахааит,
Иара ӷьау-ӷьаца Анцәа дықәимҵааит,
Иеихаҷа-маҷа ахьнышьҭишь-аашьҭишьлакгьы,
Қәцырҭахааит, маӷышырҭахааит,
Имӡырха агәҭа уоу ҳәарҭахааит,
Имцахара хәылеикааит,
Ихәышҭаара агәҭа фасацәгьахааит,
Ацә цәмызкқәа иршьагьырҭахааит,
Алашәагеиҵа ирҳәарҭахааит,
Уара хыхьи гәыхьи узцәырымҵыкәа,
Уԥсҭазаара ажәроугааит.
Аԥшырҭа иқәтәоу уиныҳәааит, дад!
Уара хаҵа ҽыуаҩ ӷьеҩ,
Уабџьари уареи шәеибыҭаны,
Уҽырԥа-ҽырԥо ушнеиуаз,
Ажәхьча унаивалеит,
Ала аҿаԥа-аҿаԥа ишшуаз
Абжьы уаҳаит.
Уҽыхәа иаҵәа унҽыжәԥан,
Ушәақь агәҭа быжьҵәаа иаанкыланы
Унеит алашыбжь ахьгоз,
Аҳәажә архәара ишцәыҵагылаз убеит,
Ушәақь агәыдуҵан, уа иаанхеит,
Егьырахь уахьыҩаԥшыз,
Ацыӷ кәыркәыруа икыдланы ишнеиуаз убеит,
Ушәақь агәыдуҵан иалшәан икашәеит.
Уарӷьарахь уахьаақәгьежьааз,
Хә-ҿык зҭыҵуаз аџь ахаҩаӡараҿы,
Хџьараны ашьха шҭыҵуаз убеит.
Уан улыхша аахыс ухы аԥынҵа камшәацызт,
Ажәхьча убжьы наиқәургеит:
– Уара абри аҳәагьы зчысхәу иҭ,
Ацыӷгьы ацәа ҿырԥхьа,
Ашьхагьы ацәеи ацхеи еилых, ухы иархә! –
Уҳәан ажәхьча инаиуҭеит.
Уан улыхша аахыс укәадыр амаха
Аанкыланы уҽыбӷаҿы умҩеицызт,
Уҩаԥан укәадыррҭа унахаххын, удәықәлеит.
– Уԥеамбару ууаҩытәыҩсоу? –
Ибжьы наухьигӡеит ажәхьча,
Аха аҭак имҭакәа уахьцоз уцеит уара,
Угәы иҭоукыз уусқәа ноугӡарц.
Уусқәа лыԥхала инагӡаны уаныхынҳәуаз,
Ажәхьча сивсны сцар
Ԥагьарашәа иҟалоит уҳәан,
Уныдгылеит ажәхьча иҭыԥ аҿы.
– Уара ула исхаҳаз иаҭнысхыз абриоуп! – иҳәан,
Абжа уара иуиҭеит,
Абжа иара идикылт.
Иуиҭаз иаҭнухит жәаҩа ҭоԥк аба,
Жәаҩа ҭоԥк аба,
Жәаҩа шәандыҟәрак ирҭоуҵеит,
Жәаҩа цаԥхак рҿоуҵеит,
Жәаҩа ҳҭыҳәсак идуркит,
Жәаҩа ҳҭырԥарк рыдургылт,
Жәаҩа еигәышәк дуркит,
Жәаҩа мхык ылырхит,
Жәаҩа цак аадрыхит.
Убарҭ рыла нга-нча бзиа уоуит,
Иухаҳаит, иуԥымхеит.
Уара узцәымӷу:
Инасыԥах цыгәҵыхәахо,
Иаӷа игәашә ҭбаахо,
Иара ила хаԥсыра ибо,
Имх дуқәа, аҳәа дуқәа ирфо,
Имх хәыҷқәа аҳәа хәыҷқәа ирфо,
Ижә мхьо, иныга ԥҽуа,
Иҩн агәҭа фасацәгьахо,
Иан ларбаӷь акькьа ишәо,
Агәыла ҳәсақәа иацдырӷызуа,
Саҭанем Гәашьа лыкәты еиқәаҵәа
Шьахәыш лҩыҵракны,
Лкаркаламышә лҿыҵакны,
Ларӷьа напала ихы иакәлыхшаанӡа,
Кәыхшатәы имыхәо Анцәа дҟаиҵааит
Уара узцәымӷу, Анцәа уиныҳәааит!
Уаха иаҳзаанагаз аҭаца,
Даазгаз лареи уареи,
Амреи амзеи реиԥш шәеидажәлааит.
Шәыхәҩы ԥацәеи, шәыхәҩы ԥҳацәеи,
Ԥсра-ӡра рықәымкәа шәеидымшлахааит.
Шәарҭ ари зшаз,
Аа-шак шәзишааит,
Шәаа-шак, шәаа-еилаҳәараки рҭашәҵааит,
Шәаа-еилаҳәарак, шәаа-шәандыҟәрак ирҭашәҵааит.
Шәаа-шәандыҟәрак,
Шәаа-цаԥхак рҿашәҵааит,
Шәаа-цаԥхак, шәаа-ҳҭыҳәсак идшәыркааит,
Шәаа-ҳҭыҳәса,
Шәаа-ҳҭырԥарк рыдшәыргылааит,
Аӡыцәгьа шәҭахар шәҭыргааит,
Абахә шәаҿахар шәаҿыргааит,
Ари мап зҳәара,
Иҩнарҭа уоу ҳәарҭахааит,
Иан ларбаӷь како амӡырха иқәлааит,
Шәарҭ иӡырҩуа
Абзиара шәзыҟалааит.
Ари кәыкәы-цыкәы иҿызхыз,
Иалыркәраа илазышьҭыз,
Ихәахәа-чахәа иҭазҭәаз,
Иԥхеи-цеиуа иҭызгаз,
Изжәуа рылыԥха шәыманы,
Изымжәуа рырахә шәыманы,
Анцәа шәҟаиҵааит.
Зегьы иреиҳау ауалыр,
Измаӡам амалыр.
Ари ҭазҭәаз Ҳалыл,
Иуқәзааит хаир.
Иара ҟалоит ахала,
Иаауеит ахәала,
Зегьы ишәзишоит ԥырҳәала,
Зегьы ишәзишоит хаҭала,
Сара шәысныҳәоит хаҭала,
Иааибадырбо мацәала,
Игәырӷьахәу уахала,
Дшәылымиааит ачала,
Ижәулааит ачара!
Аиха иаҿухуа еихашәа уибоит.
Ауаҩаса алабаса исагасоуп.
Амш ԥсыргьы ашәаԥшь аҭынхоит.
Ԥсра-хәа ԥсра ҿаша ыҟаӡам.
Иуаҩухыз зегьы лаӷырӡуп.
Иԥаҵа ах ианалагыла, аллаҳ иҳәеит.
Ауаҩытәыҩса ихарҭа иԥсырҭоуп
Алабаса исагасоуп.
Зыԥҳәыс лҳәатәы хазҵаз аԥсцәа дрылаԥхьаӡоуп.
Ахҭабаа ихы шьханхыҵынтәи амҵ азаауеит.
Ахҭабаа ихы абжь-шьхак рҟынтәи амҵ азаауеит.
Згәы иҭаз згәы иҭаԥсыз, зшьамх иалаз зшьамхы иалаԥсыз ҳәа.
Ауаҩы мчымха адгьыл мчымха даҿалоит.
Ахьча насыԥда хьачан еимаа имоуит.
Абыдара еиҳа аб хабжь ҳәа.
Саҳ ҳәа зоуҳәаз, стәы ҳәа уеиҳәоит.
Згәыӷра зцәыӡыз инасыԥгьы ицәыӡит.
Згәы цаз инасыԥгьы цеит.
Аҵәҩан иахаиз аҵәҩан дахаԥсуеит.
Аҽада алымҳақәа ирхыччон ҳәа.
Аҽада алымҳа иахыччон ҳәа.
Ауаҩага игага дацәшәоит.
Ауаҩага агәырҩа дашьуеит.
Анхәа илоуҳәошәа ацала илырҳа.
Ацәаҟәа ухаԥыц аурбар икашәоит рҳәоит.
Ацхь анахьуа ауп абгыӡгьы аныҳәҳәо.
Амашәыр уамеихсын.
Иҿара иҭигаз иажәра иҭеигалеит ҳәа.
Зхеиҿыхырҭа лабжьачарҭахаз ҳәа.
Хык уаԥшны шә-хык шаҭа ҳәа.
Лымшара кәашароуп.
Ажәҩан ааигәоуп, ауапа хароуп.
Амышә аҽада афон, аҽада ҭацара ауан ҳәа.
Еисыз еинзраалаз ласахак иқәшәеит ҳәа.
Аҳәырҭа шсоурыз, атәарҭа соуандаз аҳәеит.
Аума иақәшәаз, аума иӡбит.
Аԥсшәа мыцхә аӷьара иаҩызоуп.
Аҳәызба аҭыԥ ӷьаргьы, аха абз ҭыԥ ӷьаӡом.
Аԥҳәыс аашьа лԥа тәа напроу.
Ажә ашьапы аҳәыс ашьуам.
Зыбзиара узымдыруа ицәгьара уалаҳаит.
Чан мча, хәҷышьҭахьча.
Ҽаҩраҭагалан аҳәынаԥгьы ахәы аҵәахуеит.
Нхаҩҵас акыр уы, аҳҵас акрыф.
Лахьы уаԥшны акәац ша.
Сԥа цәгьа ҳәа дган дааргоит ҳәа.
Ныхак уаҳәырхәыхәрада егьаздыруамызт ҳәа.
Мцҳәаҩ иԥа гәырӷьа дагеит.
Ан лкалҭ аԥҳа илҿацәхоит.
Дасу илеи иҳәеи иара иеиԥшхоит.
Ацгәы аԥсыӡ акыр аҭахын, аха ашьапы бааӡар ҳәа ишәон.
Акапеи кыдкьаны амааҭ алызхыз ҳәа.
Атәым ла иамҵамычхәруа.
Агәыр алаҵаны аиха алызхуа.
Ахьажь ахы ҵааны аҭамҳа еиҿазыжьуа.
Амҵ кнаҳаны ацәа ахызхуа.
Бла ҳамазар уҵыхәа аабеит зҳәаз иеиԥш.
Шьапы рҳәаза кәҷар нырҵәа ҳәа.
Лацәа еихҩа пату ақәӡам.
Ала ажьы ала иафом.
Аҳи аҳкәажәи еидыслан, аҳҭыԥҳәыс дрыбжьыԥсааит ҳәа.
Зхы азыҳәан имыждоу, ауаа рзыҳәан дрышҳаҩуп.
Ааӡарыҽха иҳәалахаз ҳәа.
Аҳ абажә иԥсы алахеит ҳәа.
Сҩыза иқәшәаз абажә иақәшәеит ҳәа.
Зыҩны ифырџьану, уара уҩны дԥаҭхьуп.
Патуда ччархә ҳәа.
Ала цҳа ахы ахашҭуеит ҳәа.
Амаҭ хы аҩшәараҳа, хы иаҩшәом.
Ҿыки-ҿыки еизызагоуп.
Лаци-лаци ԥибаҽуеит.
Акәац зыххуаз идыруан, изфоз издырамызт ҳәа.
Шьмаф иԥаҵа ахҳәа алшьны еилеижәжәон ҳәа.
Аҭаацәа ргәырӷьара, мца рцәага ҳәа.
Шьапы рҳәаза кәҷар нырҵәа.
Ламба лачҳауп.
Аамысҭа ихәы аинцәышгьы иаанагоит ҳәа.
Аԥҳәыс еиба арбаӷьгьы леиҽырбоит.
Ауаҩы дзаԥсоу здыруа, иаҟара здыруа иоуп.
Ԥҳәыск лкалҭ арахәыц ацәылӡон ҳәа.
Ԥҳәыск лыҷкәын ауарбажә далырбон ҳәа.
Аамысҭа иԥшра змоу, аамысҭа игәрагьы иоуеит.
Ала еибаргылан ашьха ицеит ҳәа.
Аиқәҳәалашьа здыруа, артлашьагьы идыруеит.
Аиқәҳәалашьа удыруазар, артлашьагьы удыруеит.
Зылақәа ирыгыз мзала дҵарыҷҷон ҳәа.
Шәҩык идырџьо, шәҩык драԥсоуп.
Шәҩык ирҭахым, шәҩык драԥсоуп.
Зҽышьҭа зырӡыз ахаҵа дхаҵам.
Аҩысҭаа дызшәиз, ԥа дигеит ҳәа.
Ражә рлаба дадҳәаланы дааргеит ҳәа.
Аҳәа ду ахы ишақәгәыӷуаз иҭахеит ҳәа.
Ҿырҳас ҿкуп, харҟәыс мыждоуп ҳәа.
Аныха иашьцылаз алапҟьақәа агәыдиҵон ҳәа.
Анышә ужыр анышә аауеит.
Абқәа рԥыза есымша рышьҭахь игылоуп ҳәа.
Анаԥшҩы дхыршәҩуп.
Иуцәымӷу иҿаҵа илымҳахь игошәа убоит.
Аҷынҷа адәныцара аныхәшәха, амшын ихнаршәлеит ҳәа.
Зхы змырԥшаауа ишьҭа ааԥсоит.
Ала ажәцәеимаа ашьоуҵар, иашьхны иафоит.
Аԥсы гәырҩа еиҳа абза гәырҩа ҳәа.
Ахьӡ хьарԥшгоуп.
Зегь еихазҳа-еиҵазҳаз агәраҳа дәылганы икарыжьуан ҳәа.
Аҽы ааԥсагьы аӡәы дазыԥшхьеит.
Аҳашагьы аӡә дацҳахьеит.
Аҽыҵга аҭаацәа ирыхәоит.
Мша-мнаҳа ҳәа.
Ҽадархәара ԥынҵарҟьара ҳәа.
Аанда жакьа ҳәа.
Ала еилыхны атәан рызҭаз ҳәа.
Агаӡа аӡыхьшәашәара еигәышә ԥынҵала игәеиҭон ҳәа.
Аччиеи аччиеи еибаган аҳәаҩ дрыхшеит.
Аԥси аԥси еихәоит ҳәа еиваржуеит.
Икшо алаба иоуеит.
Алыӷәраҿы амхы лазҵаз ҳәа.
Ацаҟьаш зжәымҭыӷьла аҿазыԥсаз ҳәа.
Алыгәраҿы амхы лазҵаз иакәӡамызт агаӡа, илахәыла иакәын.
Зхы зҵәахыз ашьынка лассы ишәит.
Акыр зычҳаз ашә бӷьы тлазны ибеит.
Хәыжә-хәыҵәа ҳәа.
Ауаҩы игәӷырҭа иԥсырҭоуп.
Ҿымҭ зҩа ҳәа.
Аҽада ахазын аҽада ҟанаҵон, ауаа рзыҳәан – агәыжь.
Баӡиа Мышәмаҭ ианакәмыз аҭыԥ дыҵалон ҳәа.
Иҟам уҳәар, зегьы Ҟым иуцәигоит.
Аԥсаҭацәҳага ҳаӷоу дихшеит.
Ала бзиа аԥҳәыс илеишуам.
Аҭыԥҳаи аҵәцеи рҳәоит.
Гәыкала зашҭа уҭало илагьы уадыруеит.
Митә гылан, митә ауит.
Адунеи уаароуп, ахраҭ наӡоуп.
Агәыӷра хароуп, аџьал ааигәоуп.
Амадатәы ақәыџьма иафом.
Зхәы укыр зҿы узымкуа ҳәа.
Аҵәгьы мбылӡакәа акәацгьы зӡыз ҳәа.
Аӡәы ихьылаба аҵкыс уара ухьылаба.
Хи напи еиҩысуам.
Ала имтәаз баҩыш ианиеит.
Аума иақәшәаз аума иӡбит.
Хьаца фы асуам, хәырма ҵҟәыҿуам.
Апап инаԥар инапала идыркуан.
Аҽырхагара аҵкыс аҽырҟәышра ҳәа.
Зҭыӡшәа узымдыруа иаӷьбжьы уазымӡырҩын.
Ҳдырра ыҟазар, ҽеи ԥсрагьы ҟалом.
Ҳазшаз дызҭамԥшуа кәара лашә ыҟаӡам.
Хдырра ыҟазар ҽеи ԥсрагьы ҟамлози.
Хдырра ыҟазар, ауаҩы хьмыӡӷ игаӡом.
Анцәа иидыруа ауаа ирцәумӡан.
Аҽадеи аҽадеи рыбӷа ԥибаҵәеит ҳәа.
Егьызқәымыз, амахҽ дшақәтәаз абгахәыҷы дафеит ҳәа.
Ауаҩы ажәала дҿарҳәоит, арахә – шахала.
Бахә ианиаз иоуп, бахә зныҳәаз.
Аешьа дыԥсыр, аеҳәшьа дзықәгылоу адгьыл былуеит.
Аҽа зшьыз иашьа ида ҭынха димоуит.
Ала зшьыз атыша иҳәеит.
Имццакыз, ажьа уардынла икуеит.
Ауаҩы изымдыруа даҭарҵом.
Аԥсы ушихьӡарыз, абза уихьӡондаз.
Ахаршә шәаҩ ахаршә шузишәарыз, ачма шәан ачма узишәондаз.
Цәгьа дрыцҳашьаны дырҳәоит ҳәа.
Ааҵра кәаша ҳәа.
Ушкаҳауа удыруазар, уиақәымԥан.
Сҩыза изынгьы ласахак зҳәаз иеиԥш.
Зымха ҟаларгьы хьымӡа ҟамлааит.
Ла иабо хы иаԥсоуп.
Ҿы иаҳәо хы иаԥсоуп.
Зҿы иҭам зҟаҟо ҳәа.
Аҽада алақәа ианырк илахҿыххеит ҳәа.
Аншьа аҩнаҭа данааиуа аԥшь-ҭӡамцк ҵысуеит,
Аччиа ԥҳәыс данааига аҵх кьаҿхеит ҳәа.
Уара улаԥш зху анцәагьы дахылаԥшуеит.
Аҽада алымҳа укыр ахы ԥханашьоит ҳәа.
Аҽада алымҳа укыр ахы ҟәыннашьоит ҳәа.
Ацыблыкь гәаан ацәҟьа иахомызт ҳәа.
Егьыззымдыруа Анцәа дирыцҳауп.
Ала уаҵаҟьа анырҳәа, агаӡа абӷа ԥиҵәон.
Анхарҭа ҭыԥ иумҭан, изқәаҭыԥ иҭ.
Хыла харҵәыжәра ҳәа.
Иухәлаччо дышуоурыз, иухәлаҵәыуо дуоуандаз.
Лацәеихҩа пату ақәым.
Зхы хәымкәа ахәырбӷьыц ақәызҵаз ҳәа.
Изнымхаша ахьча лақәа аниҵоит ҳәа.
Мҟаҟача ҳәа.
Акәҷышьгьы ашырӡ иеиԥхыӡуеит.
Алаҵәҟьагьы ачашә еигәыӷуеит.
Ажә ԥсада ҟааҩхеит ҳәа.
Ажә ӷеиа ҟааҩхеит ҳәа.
Леибарфага ҳәа.
Иугәалашәо зегьы бза гәырҩоуп.
Аҩсҭаа дуныҳәар хәыҩ ԥацәа иоуеит ҳәа.
Аиаша мца иабылуам.
Ауаҩытәыҩса зны дхәаԥсахоит, зны длаԥсахоит.
Аԥсы ақыжә иҿахеит ҳәа.
Бабыз дгәаан, иҽы ахы ирҟәыдит ҳәа.
Џыџ илақәа рҽхәаны ақәыџьмақәа ианырҿеиҵаз ҳәа.
Ҽыжәлаҩ дыҟамзар, ҽышькылкыҩгьы дҟалаӡомызт.
Алашә уахынла дышьхышәон ҳәа.
Ауаса акьаԥа акьамашәышә иаҷыдоуп.
Уҩыза дызусҭоу соуҳәар, уара узусҭоугьы уасҳәап.
Хаҳә кылҵәакгьы аҟәара иқәхом ҳәа.
Ацыгә ччиа аҵыхәа иалахәмаруеит ҳәа.
Ашәаргәында игагаҵәҟьагьы изыҵҟьошәа ибоит.
Ашәа шә-џьалк урыхнарԥоит.
Изнымхаша иԥҳәыс ианаамҭаӡам ахшароура иақәылкуеит.
Аџьма азҩа ауаса ахы иакәдыршон ҳәа.
Сара еиҳа санеилахоу, сыԥҳәыс лыԥсцәа еиҭалгоит.
Аҽы абылра иалахаз, азар ҳәаны иалыргон.
Ажә амарда ианаҿала аҽада ахьгылаз иҟаауан ҳәа.
Ахаҳә ахькаҳаз ибылуеит.
Лӡаа инеиз Мӡаагьы днеиуеит.
Азҩеи ачыси еиҩысуеит ҳәа.
Аӷьычи аӷьычи еибаган ақәылаҩ дрыхшеит.
Аччиеи аччиеи еибаган, аҳәаҽ дрыхшеит.
Зан дызхашҭыз ианԥса динықәуан.
Уԥҳәыси уабџьари рыгәра умган.
Зегьы идыршәо ахәыҷы дшәаргәындахоит.
Гаӡеи ҟәыши зеибадыруам.
Ҭәи-млашьи зеибадыруам.
Узхыццакыз зегьы ӡшәахуп.
Уара иумам зегьы хьылабоуп.
Аԥсы еила дырзымжит.
Ла баҩ мырга еишәа қәмацәыс ҳәа.
Кәыжә иԥсы цәгьан, аха Хапара еиҳа ифон.
Абзиаразы абзиара ыҟандаз, цә-еиқәаҵәа ахәда ҳәызба аҵаркуазма.
Агәаа рысакаса Каԥатәык иҽанижьлон ҳәа.
Аамысҭа дызмам аҭауад дҭауадым.
Аашьа аӡы ахьшәашәара еигәышә ԥынҵала игәеиҭон.
Ала иреицәаз аҳәа алымҳа иацҳаит.
Аарцә ирҭахым нарцәгьы дырҭахым.
Ала ахьҭоу ауп алаӷырӡ ахьаауа.
Ашьаԥса ахәԥҳа дылызхыз ҳәа.
Мам гәду ҽырба ҟьантаз.
Ҷаҷал ӷьатама змауз ҳәа.
Аҽагажә ҳаԥшьа хтыгоуп ҳәа.
Ауаҩага игага дацәшәоит.
Ауаҩы дыԥҵәазар абз деиԥнашьуеит.
Анасыԥ лашәуп.
Аҵыбра зцәымӷу иԥынҵа иҭиаауеит.
Аԥсаҭацәҳага ҳаӷоу дихшеит.
Џьабара қамса еицәоу егьыҟам.
Џьабара қамса убахьоума.
Аира зшаз аԥсрагьы ишеит.
Аҵларкәыкә абажә ианамысуа ахы ахьуеит.
Агаӡа дыҟамзар акәыш иифозеи.
Амц мцуроуп.
Агәыла ччиа уаргьы уирччиоит.
Уаӷагьы чысла дшьы.
Ичо лаӷәра ибом.
Икаҳауа уиқәмԥалан.
Ауаса мариала изауз, ламзааит ҳәа дахәаԥшуан.
Ауардын иахьақәӷәӷәо ауп иахьҿыжуа.
Абзиара уны аӡы иаҭ.
Аиба икәакәар былуам.
Ҵыԥх дызхысыз сынтәа даҵысит ҳәа.
Митә гылан, митә ауит.
Аӷьа цәгьа ахахьы иԥоит.
Имгәыӷкәа иԥсхьада.
Дасу иашәа ӷарыӷаҭәа, ҿырпын бжьушәа иаҳауеит.
Мҵәахы ԥшаа ҳәа.
Аҭырқәа данӷарха идафҭар даԥшуан ҳәа.
Аччиеи аччиеи еибаган, аҳәаҩ дрыхшеит
Ачуан ду аӷьӷьарагьы дууп.
Ацәыӡ зцәыӡуа шә-рыцҳарак, изгаз – рыцҳарак.
Аҽы змамыз арҟәыдтәы иқәиҵон.
Ууа бзиа иумҭо ухаҳауам.
Аӡы иашьуаз аӡы ихәладырхәхәон.
Ацгәы аԥа аҳәынаԥ акуеит.
Ахы ҭҟьареи ажәа ҭҟьареи.
Хырқьиара ицаз ҽадаиала дааргеит.
Аӡәы изхара анифа, иԥсцәа игәалашәон.
Аԥсуа данԥагьаха аџьмацәа магә иӡахит.
Ала идырҽхәаз ашә илатәеит.
Ахьча насыԥда хьачан еимаа имоуит.
Аџьма анынҵәаша тәыҩала еисуеит.
Аԥсыӡҵәҟьагьы ахала иркуеит.
Ухатәы ӡбаны ӡбара уца.
Ар маҷ хьӡы ргеит.
Аџьма ушьыргьы ала ааԥшуеит.
Ала анажә имитаҟәуан.
Акрыздыруа дагьууандаз, дагьуаӷандаз.
Аамҭа ауаргьала иануп.
Аҽгьы жәлала иҩуеит.
Ацәыӡ зцәыӡыз – шә-рыцҳарак, изго – рыцҳарак.
Ацәыӡ зцәыӡыз шәҩык игәҩароуп.
Арҭ шҿоу акәамԥа кашәоит.
Еимаада каԥ-каԥ ҳәа.
Зыџьмақәа ҭакны кәашара ицаз ҳәа.
Ахыз хымҳа-џьымшьа мгьалырхаара ицон ҳәа.
Аҵыбра зцәымӷу иԥынҵа иҭиаауеит ҳәа.
Хи-напи еиҩысуам.
Ауа иуа кьынтыжә маҟа.
Аӡәы ила анажә кьшьме аирҵон.
Ҭакәԥҳа лаԥхьа ҳәаҿыск блит ҳәа.
Цәеи-ԥаи, лацеи џьеибашьон ҳәа.
Ашәи зҭаху амҩа ирҟәоит.
Ашәи зҭаху ар рымҩа дантәалоит.
Сыжәаԥшь хәыҷы ӷдара лмыҳәҳәа. (аҵыҵындра)
Шьапы заҵәы вара ду. (аԥҳәаҟәа)
Еилырџьџьа хәҵыш араԥцәа зхәаччо. (ардәына)
Лаџ гәҭынха. (ахәа)
Сыҩны ахыцәқәа џьам ԥҽыхак ықәыршәуп. (амза)
Иштәоу иԥсылахо. (аҟаб)
Еиҿарԥа-еиҿарԥа жәаҩа еиҿарԥа, аахәымбылы жәаҩа шьаҟа. (архышьна)
Абнара агәҭа амцабз ылҟьоит. (агәмыркатыл)
Лашьҭы-ҩашьҭы қьалҭыр қамса. (адырды)
Ҷашь-ҷашь, хымс-хымс уаҳә еибафа ҟьылҭеибагәа. (аҳәа)
Сыԥшҳардыдын Ҳаҷмаф ибӷа. (ашьхымза)
Соупыжә хәыҷы ҵыӡыԥсаха. (ажәҩани аеҵәақәеи)
Аҭаацәа рыргәырӷьага, мца рцәага. (амгьал)
Аҳ еимсқәа ишьырхуеит, аҭаацәа еибаргәырӷьоит. (аџьмааныршьуа)
Нымҩахыҵ шша-мпрыцәк ыларшәуп. (ача)
Акылаара уклыԥшны иузымԥхьаӡо. (аеҵәақәа)
Слаба лакьы ҵлахықәмацәыс. (алапҟьа)
Аҩ иаҩуеит, ах иахуеит аԥса гәара иҭанаԥсоит. (аӡлагара)
Гыды-гыды шьап паҟьа. (агара)
Нырцә дыргә-дыргә аарцә дыргә-дыргә. (агара)
Нырцә ҷаҩ-ҷаҩ, аарцә ҷаҩ-ҷаҩ. (амаркатыл)
Ҵыры-ҵыры қәаҵа еимҟьа. (аҷҟарапат)
Цәеиқәеи цәаԥшьи еивагьежьуеит. (амцеи ачуани)
Ҵыԥх исабыз сынтәа исааӡаз, сан лхаҵа сыхәԥҳа саб. (данажә гәыԥҳәыхшла дсааӡеит, сан дылхаҵан)
Сгәыԥҳәы аниҿасҵа дсыхәԥҳахеит.
Заб диашоу зыԥҳа дхәахәоу. (аҵлеи аӡахәеи)
Хәахәа-махәа нылалан, хәсапаса аалнагеит. (аигәышәи абыцеи)
Гьеџьаа рыҵла лаба қәмацәыс. (алапҟьа)
Сыԥшҳардыдын Ҳаҷмаф ибӷа. (ашьхымза)
Утәы иуԥыло иузымдыруа. (ашьха)
Сыкәты шкәакәа ҵәач-мач, зыкәтаӷьымҭа сымбаӡац. (аӡшәах)
Аҳ иаҭәоу, илаа ираҭәоу, ҳәызба мыркы еишәа қәымҵа. (агәыԥҳәы)
Ар зегьы ҽыжәҵит, џьандар хәыҷы ҽыжәымҵит. (адыӷаџьа)
Аҳ иџьыба ашьа ҭыхьхьоит. (амыҵмыџь)
Цуфага нармыш ҵыхәа. (аҽада)
Баҟә цоит ар ацуп. (аҟәарҭи акәҷарақәеи)
Сбааш шкәакәа шәы зҿаӡам. (акәтаӷь)
Аҳ иашҭа рацәак ҭаршәуп. (ардәына)
Ҭыԥҳа ԥшӡак нымҩахыҵ дгылоуп. (абыца)
Суаҩаԥшь хәҷы итәарҭа ҳаскьын ықәиаауам. (аԥырӷы)
Шәыгада ишәу, ҳәызбада ирыӷӷоу. (арбаӷь аика)
Ианыхәыҷу ихәахәоу, иандухалак ииашахо. (арас)
Апап иԥҳәыси иареи. Адикәан иԥҳаи иареи х-ҵәак рызхеит изла? (апап иԥҳа адикәан диԥҳәысын)
Иахьа хәлаанӡа иныҟәоит, ианааилак, мацәазк атәарҭа атәарҭоуп. (алаба)
Ԥшьҩы еишьцәа шҭак еицҭахысуеит. (ажә ачрыгә)
Нықәԥала-аақәԥала Џьудар-иԥа ҵыхәарышәшәа. (ахьажь)
Амсатә ҟәга жьыхәҭа каркоу. (аҵларкәыкә)
Уахәаԥшаанӡа иуахәаԥшуа. (акылаара)
Амхы еиқәа аандаш. (алуи ашылеи)
Адгьыл аҵа ҟәдинаҭ. (ацәышлампыр)
Напыда шьапыда агәашә аазыртуа. (аԥша)
Ран хәахәа, рԥа ахага. (аҩы)
Ҩыргәы-ҩыргәы, ҩыргәы цаҟьа, чалт мгәацәа, цәеиха шьапы. (аӷар)
Лашьҭы-ҩашьҭы, қьалҭыр қамса. (адырды)
Ееи, уараида, раида,
Уа ари иныҵыҵызгьы,
Ҳиқәгәырӷьо дҳашьҭит,
Дрыцҳаишьааит.
Дыззынаҳашьҭыз Ажәеиԥшьаа,
Дҳаԥижьлааит еидарала,
Хыԥхьаӡарала.
Цәыԥхьаӡарала.
Ибжьы анга,
Ажьыԥхьацәа ҳаиԥылоит,
Хыԥхьаӡарала рышьҭыхцәа ажьыԥхьацәа,
Ҳрыцҳаишьеит Ажәеиԥшьаа,
Иааишьҭит еидарала,
Иргәырӷьеит Ажәеиԥшь,
Аџьма рҭыԥ,
Рхьы шьаргәыҵа ҳакәыхшоуп Ажәеиԥшьаа.
Инаҳашьҭыз аҵеи,
Хыԥхьаӡарала дҳаиҭеит,
Аринахысгьы инаҳашьҭуа иҿы
Уаҳмеижьааит.
Бзамыҟә усла ҳушьҭам,
Уара уҟынтәи иҳагхо
Ҳаҭамзааит, ҳаџьма рҭыԥ урԥшӡеит,
Аҭамҳа ҳзеиҿажьуп!
– Кыкы, кыкыы, сыкәты еиқәаҵәа
Уахь инеима?
– Аиеи!
– Заҟа кәтаӷь аҵазеи?
– Хԥа!
– Изҿоуҵада?
– Х-ҩык арԥарацәа!
– Иузааргазеи?
– Х-уасцәак.
– Схәы умҵәахӡеи?
– Исҵәахит, аха ҵис иафеит.
– Ҵис абаҟоу?
– Кәыкәы иҵоуп.
– Кәыкәы абаҟоу?
– Аӡыхь ихуп.
– Аӡыхь абаҟоу?
– Аҵәҩан иахоуп.
– Аҵәҩан абаҟоу?
– Анышә иҵоуп!
Ҩажәа-ды ржәит,
Зежә-дрыжәжәеит,
Жәаа-драаит,
Жәибжь дыржьеит,
Жәаф-дырфеит,
Жәохә-дырхәит,
Жәиԥшь-дыршьит,
Жәаха-ахала,
Жәаҩа-ҽцәа,
Жәеиза-ԥсала,
Лаҳәа-жәаԥа,
Жә-ԥынҳәыла,
Аа-ԥынҳәыла,
Быжь-лымҳарҭа,
Фыр-иԥсыхә,
Хәмаҿы-хәмацәа,
Жәиԥшь кылҟәшәарах,
Ԥсыр иҵыхәа
Жәаԥшь ҵыхәа зага!
Уак-сак,
Уҩба-сыҩба,
Уак-сак,
Уак-сак.
Ухԥа-сыхԥа,
Уҩба-сыҩба,
Уак-сак,
Уак-сак.
Уԥшьба-сыԥшьба,
Ухԥа-сыхԥа,
Уҩба-сыҩба,
Уак-сак.
Уак-сак.
Ухәба-сыхәба,
Уԥшьба-сыԥшьба,
Ухԥа-сыхԥа,
Уҩба-сыҩба,
Уак-сак,
Уак-сак.
Уфба-сыфба,
Ухәба-сыхәба,
Уԥшьба-сыԥшьба,
Ухԥа-сыхԥа,
Уҩба-сыҩба,
Уак-сак,
Уак-сак.
Убыжьба-сыбыжьба,
Уфба-сыфба,
Ухәба-сыхәба,
Уԥшьба-сыԥшьба,
Ухԥа-сыхԥа
Уҩба-сыҩба
Уак-сак,
Уак-сак.
Уааба-сааба,
Убыжьба-сыбыжьба
Уфба-сыфба,
Ухәба-сыхәба
Уԥшьба-сыԥшьба
Ухԥа-сыхԥа
Уҩба-сыҩба
Уак-сак!
Жәлар рҳәамҭақәа рҿы изларҳәо ала, аҵәыуара мыцхә хҭазкыз асаби алаԥш икит, алаԥш иқәшәеит ҳәа ирыԥхьаӡоит. Убри аҟынтә, раԥхьа ӡыгмацәазк азна ашьақар ырӡыҭны асаби идыржәуеит. Убри ашьҭахь, абарҭ ажәақәа рыла асаби иҭәҳәоит абас:
Лахәа-ҵәыхәа ҭаџьуп,
Лаӷра-ҵәыӷра ҭаџьуп,
Лаԥшь-ҵәаԥшь ҭаџьуп,
Аҳасса дырхыҷуеит,
Илаԥшцәгьаны иԥсыцәгьаны,
Илаԥшцәгьаны инаухәаԥшыз,
Ихы хаҳәуп, имч маҷуп,
Бжьы-шьхак ирхызгеит.
Бжьы-мшынк ирхысцеит.
Ууаҩԥсызар, Анцәа уитәуп, уишеит,
Анцәа уитәуп.
Ҳаиуанзар ажәабран усасуп,
Чыффы, чыффы, чыффы!
Лаԥшь-ҵәаԥшь ҭаст
Лахәа ҵәыхәа ҭаст,
Лаӷра ҵәыӷра ҭаст,
Алацәгьа,
Аԥсыцәгьа,
Аҿаԥшыцәгьа,
Абжь-шьхак ирхысҵеит,
Абжь-мшынк ирхысҭәҳәалт,
Аӷлам иахәласыршәит,
Абжь-цаԥхак асыркит.
Чыффы, чыффы, чыффы!
Лаԥшь-ҵәаԥшь ҭасит,
Лахәа-ҵәыхәа ҭасит,
Лаӷра-ҵәыӷра ҭасит,
Леиқәа-ҵәеиқәа ҭасит,
Алаԥшыцәгьа-аҿаԥшыцәгьа,
Бжь-шьхак ирхысцеит,
Бжь-мшынк ирхысҭәҳәалан,
Бжь-цаԥхак асыркит.
Чыффы, чыффы, чыффы!
Аӡбаа аӡыхь ыҵызххьада,
Аҳаша зырҟәыдхьада,
Аҽҵыс зыркьыкьыз лаԥшуп,
Леиқәа ҵәеиқәа ҭасит,
Лаӷра ҵәыӷра ҭасит,
Уаилан лахрашламс кнаҳауп,
Уакьысыр икашәап,
Икашәар иԥҽып,
Иԥҽыр саҭоуҵарым,
Раԥшьхык раԥшь гәарҭак,
Чыффы, чыффы, чыффы!
Лаԥшь ҵәаԥшь ҭасит,
Леиқәа ҵәеиқәа ҭасит,
Нана ллапҟьа ашәхымс иқәуп,
Икаҳаит, иԥҽит,
Аџьма атәыҩа зыркьыкьыз алаԥш ауп,
Ацәгьа-мыцәгьа аӡмах агәҭа иҭаҳаит,
Инхысҭәҳәалеит, ашәышьханхыҵ.
Чыффы, чыффы, чыффы!
Ныны, ныны,
Мыҭы дааиуеит,
Ҽҳангьари ҽҳаԥсах,
Ҽыхәа рыҷ рышьха!
Икыдуп,
Салуман дашьҭоуп.
Чыффы, чыффы, чыффы!
Ауаҩаԥшь ҽаԥшь дҽыжәуп,
Ауаҩ еиқәа ҽеиқәа дҽыжәуп,
Аахыҵ ԥсасқьак шьҭоуп.
Нхыҵ ԥсасқьак шьҭоуп,
Ахьтәы калаҭ даҵоуп,
Ахьтәы маӷра дыҵакуп,
Аҳашша зырхәыҭаз,
Аҽҵыс ахыбаҩ зыркьыкьыз,
Алаԥшцәгьа аҿаԥшыцәгьа,
Чыффы, чыффы, чыффы.
Арха Ната,
Аҿаҩа цицкеиԥш,
Лампа лыршәит,
Аргәын Махьал дазыҭрысит,
Лагәлаа Ҭарашь дауҳәҿасит,
Кәти иршәын, Хорош ииҭеит,
Аанда гәара шьынка фарҭоуп,
Аҭацаагацәагьы касыдоуп,
Амаҟарацәагьы маҟадоуп,
Иааргогьы дгәаҵәадоуп,
Даазгогьы дхаԥыцдоуп.
Арха гага,
Цика ҿаҩа,
Лампа лыршәит,
Наур Миха
Бзиароуп иҳәеит!
Чыффы, чыффы, чыффы!
Жәабран, жәабран,
Ашәаԥыџьаԥ рыԥсы теиҵеит,
Еҵәыш еҵәа шәызирлашеит,
Бааш гыд цаԥхаш аҿеиҵеит,
Сыԥҟага ашәа шәыц еихысит,
Аҵх лашьца ҵәылашьцеитәып,
Шәлаԥш-ҿашы гәенҭеи рымбеит,
Ашәы Жәабран дышәхылаԥшуп.
Чыффы, чыффы, чыффы!
Еқьыни-беқьыни,
Иаҭаҟәман ҭаҭамиҟәа,
Быгы-быгы, шьам-шьам,
Ҭама Нарҭаа рџьымгәыгә,
Амҩа иантәалоуп,
Ҟәымӷ ахарԥоуп,
Ҵәымаӷ акәыршоуп,
Унаҩсыр уԥсуеит.
Уааҩсыр унҵәоит,
Шьашәы ргәашә унҭцаны,
Бжьы-мшынк унахысҭәҳәалт.
Чыффы, чыффы, чыффы!
Атәыла ааиҟәызҟьаз
Амца ахыцәқәан,
Асы азыруз,
Бжь-шьхак ирхысцан,
Бжь-мшынк ирхыстәҳәалт.
Чыффы, чыффы, чыффы.
Ашәахьа джьамзар,
Аҩаша джьамзар,
Ахаша джьамзар,
Аԥшьаша джьамзар,
Ахуаша джьамзар,
Асабша джьамзар,
Ихысҭәҳәалеит,
Ихысҭәҳәеит,
Ихысҭәҳәеит.
Чыффы, чыффы, чыффы.
Абар Қап ихәарш ҳәа изышьҭоу, аҵла хәарҽқәа иргәылалоз ахәаҷа иаҟароуп. Абри ахәаҷа еҵәа аҳаскьынраҿы ауп ахы ахьныҟәнаго. Абар, арахә ирҿашәоит лассы-лассы, убысҟан убри ахәаҷа (абар) зыӷрашәаз, ицәыз ижәыз ибаҳбачоит, убри иахҟьаны иԥсыргьы алшоит. Убри абар зҿашәо арахә рзы аԥсуаа ирымоуп абар-ҭәҳәа.
Хәҭи-хәҭи бар, бар,
Ҟәышә ҳәа ԥсын ӡаақәықә,
Укьи-сыкьи еиӡӷаԥалеит,
Нана, нана, усырҳәап,
Ужә-сыжә анеихажә,
Ԥеамбарла исдырбаз,
Ушҳам аҵкыс, сыҭәҳәа иааиуеит,
Чыффы, чыффы, чыффы.
Аҭәҳәаҩ аҭәҳәара далагаанӡа, аҟәбас маҟақәа ҩба неиԥшьны, ажә амгәацәа инаҵшьҭны абӷаҿы иааихәдахаиршәуеит. Нас аҭәҳәаҩ, абни ажә иакәыршоу амаҟа имаҿа нақәкуа аҭәҳәара дналагон. Ауаҩы абар аҭәҳәа бзиаӡаны идыруазаргьы, абар шьхәала изымшьыцыз абар-хәшә идырҟаҵомызт, избанар, уи ада зҳәа зҵамра аиуамызт ҳәа ирыԥхьаӡон.
Амаҭ зыцҳаз, амаҭ ахәшә здыруа иҟны днеиуеит арасатә ҷын иманы. Убри арасатә ҷын, амаҭ ахәшә здыруа иаԥхьа ианынкаиршәлак, икаиршәыз ашәымҭак идыруеит уи змааноу, уи ауаҩ амаҭ шицҳаз. Аха амаҭ зыцҳаз ауаҩы иҷын ахәшәтәҩы иапхьа ианкаиршәлак ашьҭахьгьы, иара амаҭ аҭәҳәа здыруа азин ҟаиҵаанӡа амаҭ зыцҳаз ацәажәара дақәиҭӡам. Ус акәымкәа ахәышәтәҩы имеида имамкәа амаҭ зыцҳаз данамхацәажәа, амаҭ аҭәҳәа здыруа диҭәҳәом, избанзар уи убри ашьҭахь аҭәҳәа мч амам хәа ирыпхьаӡоит.
Ла илан, иаалан, иаалан,
Цаҟьаш уалҟьан, мажәаӡа улаҳаит.
Унаԥшын ҵәаԥшь /иара ашҳам/ умбеит,
Доу, доу шьала ирыӡәӡәеит,
Маҭ маҭ шьала ирыӡәӡәеит.
Иуеимҳәахьази уара аԥеамбар
Иҟамчы ҟьаны данҽыжәҵыз,
Арахә рҿи ауааԥсыра рҿи,
Убз аҭырҳара ушақәиҭымыз...
Чыффы, чыффы, чыффы!
Чыффы-чыффы, хәдади-хәдади,
Хәарали хәашьҭали,
Салами хагәалиса,
Нан Омар дымсит,
Нан, Шькәакә дымсит,
Хә-џьмак ҳҭин,
Жәа-хызак аҭнаҳхит.
Кәартаа рымхы
Аџьмақәа ҭалеит,
Саԥана ац хҵәыж уцан иаацеишь,
Кәадыр ҟаҵатәык ҳаман,
Акали иҿы иҿоуп.
Чыффы, чыффы, чыффы.
Анаасын ҳаџбар,
Сараҟьа,
Уахәли-иԥа Хәлабаӷь,
Хәлаԥшь Хәлабаӷь,
Аиҭыр гәара иҭакуп,
Еихатә ҵәымӷла еибаркуп,
Абжь-шьхак ирхысцеит,
Абжь-цаԥхак асыркит,
Абжь-мшынк ирхысҵеит,
Сышәԥырхагам, шәысԥырхагамхан,
Ианаамҭоу шәхацламҳәа аасыртуеит.
Чыффы, чыффы, чыффы.
Аҳаскьын, ма ашьац рхыцәқәақәа ааидкыланы, иаарҵәины ахаҳә ақәырҵоит. Убри ашьҭахь, абарҭ ажәақәа ҳәо аԥшаара иалагоит. Ацәыӡ убри адагьы ԥшаашьа амаӡам ҳәа ирыԥхьаӡоит.
– Аҩысҭаа ихахәы данаҳкит,
Ашьашә абжь-ныха дҭаҳцаԥхеит.
«Ҵиб-ҵии» узбаанӡа уоусышьҭуам,
«Ҵиб-ҵии» узбаанӡа уоусышьҭуам...
– Абас ҳәо мацара ирцәыӡыз рыԥшаанӡа иашьҭан. Ирбаны ианыҟалагьы, хымԥада, абарҭ ирҳәоз рдоуҳа ауп идзырбаз ҳәа ирыԥхьаӡон.
Шьелерса, шьелерса,
Шьелерса, шьелерса,
Адгьыл дамырга,
Ажәҩан дамырга,
Анышә дамырга,
Аԥшқа деиқәурхарц
Сшәыҳәоит ашацәа.
Ахаҳәи ахаҳәи еидиҵеит,
Ажәҩани ажәҩани еидиҵеит,
Сшәыҳәоит ашацәа,
Иԥсы ҭаны дсышәҭарц.
Чффы, чыффы, чыффы.
Ҵиса, Ҵиса,
Мада лиса,
Суба ҭана,
Ҟаза-бысҭа,
Кәасҭа-аасҭа,
Ҷыри-ҷыри,
Тым ихара,
Базақа.
Ҵиса ҵиса,
Мада лиса,
Суба ҭана,
Ҟаза бысҭа,
Уасҭа-аасҭа,
Кәыри-ҷыри,
Ҭым ихара
Ҩыргәы-ҩыргәы,
Ҩыргәы-ҩыргәы,
Ҩыргәы-цаҟьа,
Чалт мгәацәа,
Мгәацәа цаҟьа.
Иашәиу иашәиу, қьамы хәахәа,
Маҭраз иԥа Разан дааигон,
Шьышьык ишьын чара иуан,
Ашька да мышька Ҷыжьыра дагеит!
Арха цицка, ҿаҩа Никәа,
Каҷыҷ кәасқьа лампа лыршәит,
Аргәын Махьал дауҳәҿасит,
Сардиа Миха бзиароуп иҳәеит,
Уаргәни саргәни баӷьырқәаҵа,
Маршьан ԥҳацәа хьеҩ-сеҩ.
О, каамиеҭ, каицыҟәа,
Ҭаҟәажьиа, Ламажьиа,
Мшьырҳаҵә, Лачу, Бақьмырза,
Базарбақь
Шәабхә дыргеит!
Кәтолаа дуқәа рыҳәса хәыҷқәа
Ееҳаҳаҳаа,
Аҵысмҩас асахьа ҭырхуеит,
Ееҳаҳаҳаа,
Аҳәыҳә мҩас иахәлацәажәоит,
Ееҳаҳаҳаа,
Аҭараа дуқәа рыҳәса хәыҷқәа,
Ееҳаҳаҳаа,
Хара урбар атрышә иасуеит,
Ееҳаҳаҳаа,
Ааигәа урбар рхәымџьар иахоит,
Ееҳаҳаҳаа,
Џьгьардаа дуқәа рыҳәса хәыҷқәа,
Ееҳаҳаҳаа,
Ӡмах саркьоуп маахыр ҵәаԥшьуп,
Ееҳаҳаҳаа,
Тамшьаа дуқәа рыҳәса хәыҷқәа
Ееҳаҳаҳаа,
Жьаз џьыршьан ацгәы ыҵдырҟьеит,
Ееҳаҳаҳаа.
Аӡҩыбжьаа дуқәа рыҳәсахәыҷқәа
Ееҳаҳаҳаа,
Хәырмаз џьыршьан аџьмаҟьы рыҟәшәеит
Ееҳаҳаҳаа!
Аца ҿыц, аҭаца ҿыц аԥшь-кәындыхәк дныкҿыс-аакҿысит.
Ашәақь алацәа аӡы ацәыкәбар уцәаҿамҭәааит.
Хә-ҳәыҳәки хә-хаҳәхәаки,
Хә-ҳәыҳәки хә-махәыки,
Аԥш хыжә-ҿыжә, ашә ҟьантаз ахәӡ мҵәышә,
Ҳәа-шәки, ҳәа-ԥшьынҩежәеи, зежә ҳәаки ҳәа ҿашаки,
Санцоз ацҳа сызқәысыз, санаауазгьы сықәсит.
Иагьа исзыршарԥазуазаргьы шырԥазӡа саауеит.
Ауаҩаԥшь аԥаҵаԥшь аҩыҳәа дааишьҭит!
Ашәақь алацәа, ацәыкәбар уцәаҿамҭәааит!
Ашәахьа джьамзар,
Аҩаша джьамзар,
Ахаша джьамзар,
Аԥшьаша джьамзар,
Ахәаша джьамзар,
Асабша джьамзар,
Ихысҭәҳәалеит,
Ихысҭәҳәалеит,
Ихысҭәҳәалеит!
Чыффы-чыффы, хәдади-хәдади.
Хәарали, хәашьҭали,
Салами хагәалиса,
Нан, Омар дымсит,
Нан, Шькәакә дымсит,
Хә-џьмак ҳҭин,
Жәа-хызак аҭнаҳхит,
Кәаразаа рымхы
Аџьмақәа ҭалеит,
Гәына ац хҵәыж уцаны иааца!
Кәадыр ҟаҵатәык ҳаман,
Акали иҿы иҿоуп!
Ҳаида балаҳан,
Уачамчыра џьыка-џьам,
Аканџьа гар-ҽар,
Аӷдара ӷашь-машь,
Акәара ҷаҭ-маҭ,
Анкьа Ҳаш Ҳабыџь,
Данҳачныруаз,
Нырцә ахәы ԥшӡара,
Нырцәгьы-аарцәгьы,
Хәырқь-сырқь!
Уаха тәин-тәин,
Ар еиқәаҵәа иааизаз,
Зыхәы-зыхәы зымфара,
Маамоу заҳамҳәара,
Хама шьапы хаҩаӡара,
Ԥенӡараҳ цәҳар хәыҷы,
Ани-кәни хдыршәан,
Ашәарахра ҳҩықәлеит,
Ҳаҳәҳәеит ҳҟааит,
Багадоума ҽыжәума,
Маҳмырдагь чаҳмырдагь,
Апаҩра Ҳаџьхан,
Уара уара Жакьа,
Дикәан уадыжәра,
Хабри Даҿа,
Бжариҟәа Кьагәа,
Кьагәари Шьмаф,
Ҷыри-ҷыри ҷақ-ҷақ!
– Уа, бара, инеиуа,
Бзыԥҳәыс еиқәа, ԥынҵа еиқәа, ԥынҵа еиқәа, ԥынҵа еиқәа ԥынҵаӡыӡзыда?
– Уа, џьым, уара суԥҳәыс еиқәа ԥынҵа, еиқәа ԥынҵа, еиқәа ԥынҵаӡыӡума.
Сара сзыԥҳәыс еиқәа, ԥынҵа еиқәа, ԥынҵа еиқәа, ԥынҵа еиқәа ԥынҵаӡыӡу,
Сиԥҳәыс еиқәа, ԥынҵа еиқәа, ԥынҵа еиқәа, ԥынҵа еиқәа, ԥынҵаӡыӡупеи!
Аҩнду Петра, ахуданаа Қача.
Иақәыԥ иҩны цыӷҭроуп.
Нхарҭа змауз Кәакәа Шьардын.
Ҳасан иҩны лацәҟәысырҭоуп.
Аашьышь Кьыкәа, бажә Ԥахәриа,
Цәмаҭәа Уасман ииана.
Чаҩыр мгәа Ҭарасхан.
Шәиу-чиу Каҭи,
Иноумышьҭын Кәата.
Нықәгыла-аақәгыла Алықьса,
Кәырԥ-ҷырԥ Ҟараман.
Ҽада какаҷ Мыҟә Арсана.
Бааш гыд еишәа кьаҿ
Аирын Кәасҭа.
Ҩажәа урыжәжәеит,
Жәаа уржәит,
Жәибжь уржьеит,
Жәаф урфеит,
Жәохә урхәит,
Жәиԥшь уршьит,
Жәаха рхала,
Жәаҩа аҽцәа,
Жәеиза аԥсала,
Лаҳәа-жәаԥа,
Жәа-ԥынҳәыла,
Жә-ԥынҳәыла,
Ааԥынҳәыла,
Быжьлымҳарҭа,
Фыр-иԥсых,
Хәмаҿы-хәмацәа,
Жәаԥшь ҵыхәа
Зага!
Акы кәыткәыт,
Ҩба кәыткәыт,
Хԥа кәыткәыт,
Ԥшьба кәыткәыт,
Хәба кәыткәыт,
Фба кәыткәыт,
Быжьба кәыткәыт,
Ааба кәыткәыт,
Жәба кәыткәыт,
Жәаба кәыткәыт,
Жәеиза кәыткәыт,
Жәаҩа кәыткәыт,
Жәаха кәыткәыт,
Жәиԥшь кәыткәыт,
Жәохә кәыткәыт,
Жәаф кәыткәыт
Жәибжь кәыткәыт,
Жәаа кәыткәыт,
Зежә кәыткәыт,
Ҩеижәа кәыткәыт!
Шьышь наани уанани,
Шьышь наани уанани,
Уа шьышьа хәылыфа,
Хьамҭыҭра, хьамсысра
Ҟәыд ҿыхра дырышьҭит,
Сыбаба изы мацәха-мацәха,
Сыдада изы шьацәха-шьацәха,
Аҳәа ыҵырҟьаны аҽа зшьыз,
Аҳ ду иԥа Гьаргәабеи!
Саеҭа кәыла, саеҭа кәыла,
Ԥина лԥарҭа соу,
Ешхәа Ҷыҷын, Ешхәа Баҭыр,
Заҭыр ихы Ноурызноу,
Ԥроу, ԥроу, ԥроу!
Загаломи, загаломи,
Ԥина лԥарҭа соу,
Барашника, барашника,
Хәыҭара ԥшқа роу,
Дыга иԥынҵа
Иарша, иарша, саерҭа,
Ԥроу, ԥроу, ԥроу!
Анаара аҳәыҳә ҭоуп,
Анаара аҵыс ҭоуп,
Цәымза лакьы лакьыта,
Сгәыгәым кәац афеит,
Сымаршьан дааԥсеит,
Гамла иԥацәа бгак ылдырҟьеит,
Қын-қын, беи-беи,
Шәачаа, Шәарыҟәаа,
Ашәы Кәамкәам!
Аԥсуаа аҽгәара ҟамчы ҳәа изышьҭоу аҟамчы жәлақәа иреиӷьу ахәы ашәара, шәагас, загас, ирымаз абри акәын:
Уа, уара, уабацо?
Ҟамчхәԥҟара.
Уара узыҳәангьы акы аага,
Сара сзыҳәангьы акы аага,
Ҽыхьча изыҳәангьы акы аага,
Мыцхәыкгьы нацҵа!
Ари шыц,
Бари шыц,
Барбашыц,
Башыц гыды,
Шьоурдын,
Шьоурбаӷь,
Е, уу, уу, шәаб дыргеит!
О, иадакәыла, иахакәыла,
Заҭаришхәа не, не,
Неԥро-ԥро,
Нерда пашол харошо,
Заголоми, заголоми,
Ина ԥарҭара,
Ҳаиди наԥариса,
Ирди-ԥурди,
Ԥарда-мҷыҷа,
Сҭарши сҭарши,
О, ҳо, ҳо!
Анкьақәа, зыбз хны изҿаз арԥарцәа, рҽы ркәадыр, ркәамжәы, ркаба – абарҭ рныс узымҳәо, рҽеибыҭаны рҽазҵәылхӡаны ицон, реиҳа злафҳәаразы еицырдыруаз ажәлантә еиуаз аҳәса хәыҷқәа рахь. Ус мариала уаҩ дыззымиааиуаз, зыбз цәгьаз аҳәса хәыҷқәа дыриааины даныхынҳә, уи даара хьӡыс ирыԥхьаӡон. Убри аҟынтә арԥыск абри аҵыхәала дымҩахыҵит, зегь реиҳа зыбыз хны изҿоу, уаҩытәыҩса дыззымиааиуа ҳәа ирԥхьаӡоз, еицгәарҭахьаз ҳәса хәыҷқәак рҿы. Арԥыс дҽырԥа-ҽырԥо ашҭа данынҭала, хҩы-еиҳәшьцәа блаҵыхәала иааибарлацәҟәын, инеиԥылеит. Аха уаҳа аҽаагеиаха имҭаӡакәа:
– Унан, ҳасас, хахәы бырфын, хеиҵасаба,
Џьыка зага ихылԥа ихаҵаны,
Ҵыхәа гьалдыз дақәтәан дааит бымбои! – лҳәеит руаӡәк.
– Ҳаи, ибуазеи, Абларкал-ԥҳа Фатима!
Улыс аԥшаҳәа зшьагьырҭоу,
Аҵәасара зааԥҭра гылоу,
Маӡа ицәтәны, аргама ихьо! – иҳәеит, арԥыс даҿамхаӡакәа.
Кьачиа Ҟәаԥиа Ҭарчынчықь,
Уара умацара дукьачиа Ҟәаԥиа Ҭарчынчықьума,
Зегьы деицҳакьачиа Ҟәаԥиа Ҭарчынчықьупеи!
Уа, цу ҳфеит, цу ҳфеит,
Ацу иреиӷьу ҳа иаҳфеит,
Ахьҭра ахьеҩ ааҭҳаргеит,
Аҽыкәаша ҳақәтәеит,
Аҽгәара ҟамч ҳкит,
Езгьегь кәадыр ҳақәтәеит,
Ауапа хәылда ҳшәаҳҵеит,
Аххьа хҭырԥа ҳхаҳҵеит,
Акәымжә ӡырӡ ҳшәаҳҵеит,
Аҷрышь еимаа ҳашьаҳҵеит,
Ацгәы хәҵышь ҳаикьуит,
Ала маҵуар ҳаишит!
Уа, цу шәзымфеит,
Цу шәзымфеит,
Ацу иреиӷьу шәзымфеит,
Аҽыԥыхҭ шәақәтәеит,
Алаԥхҭ шәеишит,
Ацгәы ԥыхҭ шәеикьиуит!..
Аа-маа анҵысыз,
Аҟә-маҟә анҽыжәлаз,
Кәыркә ԥшӡа ӡагә-ӡагә
Ԥҳәыс данааигаз.
Кыка заҵәык змаз
Аџьма аныршьыз,
Акаамеҭ аҽны иҭарҭәаз
Аҩы анхыртыз,
Гәаџьуа Гәыџьа иаӷәра,
Ақьаԥҭа аӡқәа ианырфаз
Здыруа аӡәыр шәыҟоума?
