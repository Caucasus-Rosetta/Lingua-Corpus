Дырмит Гәлиа
Ажәабжьқәа
Аашьара иахҟьаз

Мшәылды дынхон амшын ахықәан. Иара дахьынхози амшыни ирыбжьан ҩынҩажәижәаба метр.
Абар шьҭа ҩажәихәба шықәса раҟара ҵуан Мшәылды иҽимкәабеижьҭеи. Зны ахьҭа дацәшәон, даҽазных ибаҩқәа ирԥырхаган, ашьҭахь – игәы.
Избан, изыхҟьазеи?
Ари ҟалеит чмазара дук иахҟьаны, – уи аашьара ауп.

Бзиа избо абжьы

Сара амшын абжьы бзиа избоит, егьырҭ абжьқәа раасҭа. Ари ас изыҟоузеи?
Ари змааноу, сгәанала, амшын абжьы иацуп зеиӷьаҟам иара аԥшӡареи агәыҭбаареи.
Арҭ аҩба еицуп еиҟәыҭхарада.

Иҭацәу абжьы

Сара сыҩни адәыӷба мҩеи дук  рыбжьам. Сара лассы-лассла исаҳауеит илакьҭо адәыӷба, иаҳа-иаҳа абжьы ишазҳауа, уи агәгәа шахго, абарбал хәыҷқәа аӷьӷьа шдырго. Ашьҭахь хәыҷы-хәыҷла абжьы ааиқәтәоит. Дырҩегьых иааҭынчрахоит.
Знызынла џьоукы-џьоукы егьзлаӡам аказы рыбжьы дырдууеит, уи ала ауаа рхы ддырдыррацы. Аӷьӷьа дыргоит, ибарбаруа, аус иамыхәаӡо. Аха аԥсҭазаараҿы урҭ рышьҭахь акгьы нхаӡауам, имҩасны ицаз адәыӷба егьшыннамыжьыз еиԥш…

Ачашәацәа

Ашәарыцаҩцәа мыцхәы иҵару уаауп. Сара шарԥазыла исаҳалоит ачашәацәа рхысбыжьқәа. Урҭ  ачашәацәа хараӡа ицоит, ршьарпқәа иреигӡауам.
Ҵыс хәыҷык азы закәытә џьабааузеи ирбауа.
Абарҭ ауаа русқәа зегьы рҿы абас имааԥсо, рхы иамеигӡо иҟазар, иҟарымҵара ҳәа иҟаз!

Ахьшьи аҟәарҭи

Ақыҭан, ԥҳәыск лҟәарҭ акалаҭ иҵакны илыман. Ашьыжь иааулыжьын, акәҷарақәа нацҵа, амӡырха инықәылҵеит. Ашьҭахь ахәыӡ аадәылылган, аҳәыҵәҳәа инарылалыԥсеит. Акәҷарақәа «ҵиу-ҵиу» ҳәа ахәыӡ иназыҩын, аҟәшәара иалагеит.
Абри аамҭаз, егьырҭ акәытқәа ирылагылаз арбаӷь аарылҵын, иааины аҟәарҭ ирадгылан, аҽырбаба, ахәда ҭҳәа, «ҟәыҭ-ҟәыҭ» ҳәа акы анаҳәо иалагеит. Ацкы аҳәара аҟәарҭ аламыгӡакәа, иаалырҟьаны хьшьык аҽаарыланажьит.
Аҟәарҭи ахьшьи ааиҿаххит. Убри аамҭаз арбаӷь абӷьааҳәа иаақәгьежьын, акәытқәа аманы, аҩны аҵаҟа иныҵалт. Акәҷар хәыҷқәа, ирыцҳахәха, аҳаскьынра рҽааларыԥсан, ишәаҟьаны, иара уаҟа рҽаашьҭаркит. Аҟәарҭи ахьшьи еибарбылгьо, аиқәԥара иаҿын. Аҟәарҭ ахьықәԥауазгьы ҿааихакык амаӡамкәа иҳәҳәауан.
Аԥшәмаԥҳәысгьы, лҟәарҭ абжьы ллымҳа ишааҭасыз еиԥшҵәҟьа, аҩны даадәылҵын: – Ҳаи-ҳаи! – лҳәан лыбжьы налыргеит.
Убри аамҭазы ахьшьи аҟәарҭи ахьеиқәԥауаз алақәа  неихьан. Иаразнак ахьшь ааимырхханы иааимҿырыжәжәеит.
«Ҟәырҭ-ҟәырҭ» – арган, аҟәарҭ акәҷарақәа ирықәҿыҭуа, реизгара иалагеит.
Дук мырҵыкәа аҟәарҭ акәҷарақәа ацрыԥсса абарҵа иааҵалт. Аԥшәмаԥҳәысгьы лыкәҷарақәа ахьеиқәхаз деигәырӷьо, дырҩегьых уаԥсҵәык ахәыӡ нарылалыԥсахт.
Ус акәытқәа зегь рыԥсы анроу амӡырхаҿы иааизеит. Икалышь-малышьуа, ахыӷәра иааҵыҵит арбаӷьгьы, аҽырбаба, ахәда нҭҳәо, аҟәарҭ иааваланы, аҽыргәыбзыӷны иахәаԥшуа, «ҟ́әыҭ-ҟәыҭ» ҳәа уаанӡа изҿыз ажәа анагӡара иаақәнакит.
Аҟәарҭ аахьаԥшын, арбаӷь инаҵаԥшын:
«Ных, абгахәыҷы уахәхааит, уажә иуҟәыҭ-ҟәыҭуа закәыхузеи, ацәгьараан убналаны уцонеи? – аҳәан, аҟәарҭ амҵәыжәҩа арбаӷь иааҿанаҟьан, инаԥырҵны, ахәыӡ афара иаҿыз акәҷарақәа иаарылалт.
Арбаӷь ааԥхашьан, аика ҟаԥшьӡа, ҿымҭӡакәа шьҭахьҟа инахынҳәит.

Сабакьиаа ажьа ажьы зырымфо

Ҽнак Сабакьиа-ԥҳак, ҟәардә хәыҷык амӡырхаҿы иналыргылан, днықәтәаны ахахара далагеит. Убри аамҭазы, алақәа жьак абна иаалдырҟьан, иԥхаҵа ирыма лара дыштәаз рҿаархеит. Ажьа шааиуаз акәымкәа, ларгьы иаалцәымшәаӡакәа, иууаӡа иԥаны, лкалҭ аҽныланаршәит. Алақәа аалыдыххылан, илывагьежьуа аҵарра иалагеит, ҳжьа ҳабҭароуп ҳәа рҳәозшәа.
Сабакьиа-ԥҳа алиԥси рыбжьара лкасы аалхыршәаны, ажьа инақәлыршәын, лдырды ҟьауа, алақәа лҟәылцеит.
Алақәа абраҟа уаҳа ак шрылымшоз аҟара анеилдырга, даҽакы аабауазар ҳәа  иҵаруа, ажьа злааз ала абна ашҟа ицеит.
Сабакьиа-ԥҳа лкасы азганк дҩахан ажьа аалгәыдылкылазар, агәы аҭҳара-ҭҳара еисуа, «сбысасуп, ибҭаху сызу» аҳәауазшәа, алақәа ӷраҷкәынӡа иаалҿаԥшит иара лкалҭ иахьыларшәыз.
Ларгьы лгәы атыҟҳәа иара убраҵәҟьа абас наланаҳәеит:
«Абас сыгәра ганы, ухы-уԥсы снапы ианануҵах, уца уҩызцәа рышҟа, ухы уақәиҭуп», – лҳәан дҩагылан ажьа наҟ иноулышьҭит.
Абри ҟалеижьҭеи Сабакьиа зыжәлоу  дарбанзаалакгьы  аӡәы ажьа ажьы ифаӡом, ажьа ҳара иҳасасуп ҳәа иԥхьаӡаны. 

