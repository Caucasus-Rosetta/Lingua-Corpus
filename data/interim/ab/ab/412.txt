ИМАРИАМЫЗ АШЬАҾАҚӘА, ААԤСАРА ДУ

Ҳҵарауаҩ ду, ҳҩыза, иахьа абас зымшира азгәаҳҭо  Шоҭа Хьыча-иԥа уиубилеи акыр ҳаззыԥшыз иреиуоуп – иазгәаҭамызт 50, 60, 70 шықәса ануыхҵуаз. Ҵҩа змам абас аиԥш иҟоу аиубилеиқәа рымҩаԥгара хаҭала уара акырқәа аџьабаа  рыдубалахьан, уара утәы амҩа ауҭомызт, иахьатәи умшира акәзар, ари раԥхьаӡа имҩаԥуго иубилеиуп.
Иахьанахыс, ишаабо, ушьҭахь ишьҭоуп 75 ӡын-ԥхын, 75 ҭагалара, 75 ааԥынра.  Џьабаа дула, ааӡабла, хьыӡла-ԥшала узнысыз амҩа. Имариамыз ашьаҿақәа, аҽԥышәаратә мҩа, агәҭакы азықәԥара-ахьамҵра, ааԥсра ду.
Узылгоз-узхысуаз аҵараиурҭақәа рҿы, ушьха  қыҭа гәакьа Ҭхьына инаркны уҩызцәа-уқәлацәа урылкаан уҟәыӷареи убаҩхатәра ҟаимаҭи рыла, аҭҵааратә дунеи ахь иумаз агәыбылрала. Аҟәа аҵара уцызҵоз уҩызцәа, иугәалашәоит, иузгәдуны «ҵара змоу» ҳәа ахьӡ ҷыда урҭахьан.
Ииашаҵәҟьаны, иҟоу шыҟоу ала иаҳҳәозар, уара уанысит аԥсуа ҵарауаа ду имҩа. Абри амҩаҿ уара узы енагь ихадан аҵаулара, узыхцәажәо азҵаара иреиҳау аҩаӡарала азнеира. Ахәҭакахьала ари уара акыр иузымариан, иуцааиуан, иумаз азыҟаҵара ҳараки, убаҩхатәреи, умҩаашьареи ирыбзоураны.
Знымзар зны ухырымхыцызт ашәҟәы рацәа рхыԥхьаӡара, аҽырбара, адәахьтәи аеффект, узлаҟам уалаҟоушәа аҽыҟаҵара.
Уусымҭа ҟаимаҭқәа иреиӷьу руак «Абхазский народный героический эпос» иазырхазар ауеит зны аурыс поет ду ииҳәаз ажәақәа: «Вот эта книга небольшая томов примногих тяжелей». Ҳаҩнуҵҟагьы ҳанҭыҵгьы аҵарауаа нагақәа убас аиԥш ала иаԥылеит, иалыркааит. Ишдыру, ауаԥс ҵарауаҩ ду У. Абаев бзиа ибон иусумҭақәа «Маде ин Осетиа» ҳәа рыҵаҩра. Ҳара ҳтәала уанқәыԥшызтәи абри уусумҭа дугьы иаҵаҩзар ауан ауаԥс ҵарауаҩ  ишаҵаиҩуаз аҟазшьала: «Маде ин Абхазиа».
Укалам ԥынҵа иҵыҵуа зегьы, убасҟан инаркны иахьа уажәраанӡа – аԥсышәала иҩума, урысшәала иҩума абас аиԥш иҟоу амҳәыр ҳарак раархоуп, абас аиԥш иҟоу аҩаӡара рныԥшуеит.
Ирацәоуп, ҳәаак рымаӡам иахьа аԥсуа ҵарауаҩ, аԥсуа ҳәынҭқарра рҿаԥхьа ишьҭоу апроблемақәа. Иахьа ихьчатәу милаҭ ҳасабла ҳаҟазаараҿ зда ԥсыхәа ҳамам аԥсуа бызшәа ахьчара мацара акәым. Ихьчатәуп жәлар рҳәамҭақәа, рлакәқәа, рфырхаҵаратә епос, жәлар рҵас-рқьабз, жәлар рашәақәа, аханатә аахыстәи ҳдинхаҵара.
Иахьатәи адунеи аҿы ицо аилаӡҩараҿ, ашәи-қашьи рымҩаҿ, адоуҳа лаҟәраҿ урҭ уасхыруп, еиқәырхагоуп. Урҭ рыда изыҟалом аҳәынҭқарра, изыҟалом атәыла, уи адоуҳатә дунеи, уи амилаҭ хаҿра.
Абас аиԥш иҟоу ауасхыр ашьҭаҵараҿ, ҷыдала том-томла, хаз игоу серианы аԥсуа жәлар рҳәамҭақәа рҭыжьраҿ, уҩызцәеи уареи ижәбо аџьабаа – хәы змам иреиуоуп, абиԥарақәа иртәу  мазарахоит. Аԥсуа фольклористцәа, афилологцәа, аҵарауаа, Д. Гәлиа инаиркны, ари аус шәышықәса рыҩнуҵҟа иазхьуан, иазыԥшын.
Шоҭа Хьыча-иԥа, ҳарҭ ашәҟәыҩҩцәа, ҷыдала иҭабуп  ҳәа уаҳҳәоит жәашықәсала иҳадуҵоз уџьабаазы, ҳажәа аӡыргаразы, ҭакԥхықәралеи гәшаҭаралеи уахьҳзыҟаз азы. Ҳаԥсуа классикцәа ирзукыз ажәа ҵаулақәа, аусумҭақәа енагь ҳлитература иацзаауеит, џьара ирыгу-ирыбзоу, аамҭа излаԥнашәаз ыҟазаргьы, зда ԥсыхәа ҳамам иреиуоуп.
Ухаҭа жәларык аҵарауаа зааӡаз, иззыӡырҩыз уоуп, ҟазшьалагьы, аханатә зуада зҽыҩнакны итәоу ҵарауаҩны уҟамызт, укалам кны Аԥсны ахы-аҵыхәа, ҩнаҭа-ҩнаҭа урхысхьеит, узлиааз ужәлар уртәуп, урылагылоуп.
Ҵарауаҩык иаҳасабала убас СССР ахы-аҵыхәа, уи анҭыҵ уҳәа жәашықәсала аԥсуа ҭҵаара-дырра уахаҭарнакны хьыӡла-ԥшала уқәгылон.
Есааиратәи умҩа иацыз, аусҳәарҭатә кәама-ҵамақәа ҳгәалаҳаршәозар, Шоҭа Хьыча-иԥа, укалам ԥынҵа иҵыҵхьоу апротоколқәа, аканцелиариатә қьаадқәа, анекрологқәа уҳәа том-томла иҟоуп, иблыз блит, иаанхаз Аҟәа инаркны Москванӡа ишьҭоуп, иҵәахуп. Урҭ иахьа, абрахь, уиубилеи ахьазгәаҳҭо абри азал ахь аҩналара рзымгәаӷьуа, ԥардак иҵәахны иамоуп, лашьцарак илагылоуп, уҿаԥхьа аҭамзаара шьҭарҵоит «ҳара ҳакәымзар  заҟа ҟауҵараны иҟаааз» ҳәа!
Ҳарҭ абри аҭамзаара ҳадаҳкылоит убарҭгьы уара аус ахьууаз зда ԥсыхәа ыҟамыз ракәын ҳәа иԥхьаӡаны. Аха узыхьӡаз акәзар, иԥнаҟо иаанаго жәлары ирбарҭоуп.
Шьардаамҭа, ҳҵарауа ду, ҳҩыза  Шоҭа Хьыча-иԥа!

Мушьни Лашәриа, 
академик

