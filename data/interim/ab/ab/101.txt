Усҟан Асовет мчы макьана даараӡа иӷәӷәан. Уи ҳаҿагыланы ҳшықәԥозгьы, ааигәа ас еилабгарын ҳәа ҳаҩныҵҟа уаҩы дзазхәыцуамызт. Аԥсны ахақәиҭраз ҵаҟа-ҵаҟа, ма аргама имҩаԥаагоз аусқәа рыӡбахә ҳаамҭаз аӡәы изцәыргарын, ма иҩрын ауаа ирбартә-ираҳартә ҳәа дагьгәыӷуамызт. Убасҟатәи аԥсуаа рыҩныҵҟа ажәлар рыҽшаны иубарҭан. Амчра знапаҿы иҟаз, рыуа-рҭынха рхы иархәаны, аԥсуараҵәҟьа иашьҭаз ирҿагылон, аҵыхәтәантәиқәа рҭагылазаашьа макьана ишәарҭан. Убри азакәын, апатриотцәа рус маӡа мышкы зны иаартны ацәыргара сақәымгәыӷӡакәан, 70-тәи ашықәсқәа рынҵәамҭеи 80-тәиқәа рылагамҭеи раарԥшраз афантастикатә роман «Аиԥшла» снапы заласкыз. Уи аҭыжьраз атипографиахь ианназга, ааигәа акәын, нас ауп уажәтәи аҩымҭа саналаго.
Аиашаҵәҟьа уҳәозар, урҭ ахҭысқәа аибашьрахь ҳкылыргеит. Аҟәа иҭахаз гәыԥ-ҩык ақырҭқәа ирыццәажәон акәымзар, иҳажәлази рыжәлар ахәҭак иҳаланхози рхымҩаԥгашьа иеиҟәшаз аԥсуаа еиднакылон. Иаҳзааргаз аибашьра, аиааира ду ганы, лԥхала ҳалҵит, аха ҳажәлар рзы уи трагедиамкәа инымхеит, сгәаныла. Избанзар афронтқәа рҿы иҳацәҭахаз рацәан. Аибашьра ашьҭахь машәырла иҭахаз унацәақәа рыла иузыԥхьаӡомызт. Адиверсиақәа рхыԥхьаӡара ҳәаа рымамызт. Амҽхак ҭбаа змаз аибашьрахь уажәы-уашьҭан ҳаиҭакылыргарын ҳәа, ахҭысқәа рцашьа анализ ҟаҵара ҳаҿын. Ҳазныз аԥсҭазаара аилашыҩкра ҳамҽхак ҳаман азы, иҳаҩсхьаз, аҭоурых иагахьаз акы хшыҩзышьҭрак азааурын ҳәа аҵыхәтәантәи аамҭаз игәыӷуадаз.
Аха усҟан маӡала имҩаԥысуаз ахҭысқәа напрылакра аԥсаны иԥхьаӡеит иҩымҭахарц иҟоу ари алагамҭа ихадоу афырхацәа руаӡәк, иҩыза еиҳабы Борис Кьахьыриԥа иԥсҭазаара даналҵ, аншәарҭақәаз иара иеиҿикааз маӡалатәи аус иалахәыз рыхьӡала алаҳәареи адышшылареи ҟаларц рҽаназырк ателехәаԥшра аиҳабыра ианырыму. Уи адагьы Борис Кьахьириԥа иҩыза Ҳараз Чамагәуа и-70 шықәсхыҵра аиубилеитә хәылԥазы анымҩаԥысуаз, иқәгылоз џьоукы дара рхала аусқәа мҩаԥыргозшәа, ма иеиҿыркаазшәа ажәлар ирызнаргон. Убасҟан Борис ивагылаз руаӡә иеидкыланы имаз адокументқәа ҳашрылаз, иаацәыраагеит инапала иҩхьаз атетрадқәа жәпакы. Урҭ абжарак ихала ишиҩхьаз игәалашәаӡомызт, убасҟатәи аамҭа цахьеит уи аахыс. Дара сара схы иасырхәартә исымпыҵашәеит.
Ҭагалара анҵәамҭа мзазы, амш уааигәырӷьо иҟамызт. Ишәшьыз ажәҩан иҵегь иааимахәлон, уажәи-уажәи ақәа лаҿыҵҟьо мацара. Аҳҭны-қалақь амҩақәа дырнын Леуанти, ана-ара дныҵагыло, ақалақь втобус ааҭгыларҭахь дкылсаанӡа, деилымсырц. Шьҭа ааилашәиирц агьагӡамызт. Аҩныҟа дықәызгашаз акы дахьӡарц иҭахын. Ацара-аарақәа мчымха усын, асеминарқәеи арҵара усқәа реилыргареи игәы ацәыхьшәашәахьан, арахь амҩа ирлас-ырласны дықәымгылар ауӡомызт. Идунеи убра арҵара ус аҿы иҭахкаан, даҽа уск инапы изалакуамызт, дахьнеилак иҳақәыркӡеит ҳәа аԥсуаа неидашшылон, арахь уск рҽаларгаломызт. Есымша ргылара ҿыцк цәырҵуан, уи иаҵганы ауаа ирыханы иааргон, имаҷхаӡан, иҟарҵара рыздыруамызт. Арахь уԥшыр амилаҭ зҵаара Асовет Еидгылаҿ иӡбан, аизара дуқәа рҿынтә амҩақәҵагақәа аауан, инарывакьакьар аҳәынҭқарра уаҿагылан ҳәа иаауҽԥныркылон. «Ишәҳәо закәызеи, ҳаит амарџьа, ишаҳҭахыу ҳаҟоуп», – умҳәан ухаҵазар. Иаԥхьаҟа машьына ласы еиқәаҵәак аангылан, аныҟәцаҩ иватәаз ашә ааиртит.
– Аҩнынӡа уцозар, ҳаргьы уахь амҩа ҳануп, – иҳәеит уи, Игор Марыхәба иакәын иара.
Леуанти, дызламбааӡарыз ҳәа дыҩны, амашьына днадххылан, ашьҭахьтәи ашә аартны дынҭалан, аԥсшәа реиҳәеит. Игор қьаадеизгак ишьамхы иқәкын. Аныҟәцаҩ ҿиҭцәомызт, акы иҳәаргьы, ибжьы ҭынчын. Ихы-ихшыҩ аиҳарак амҩахь иҟан уҳәарын. Ус ҟаимҵаргьы, ишәарҭан. Иеишьҭагылази иеивасуази маҷмызт, уҽаагәоумҭар, машәыррак уҭадыргылон. Иара еиҳараӡак хара-хара машьынак дашьҭагылон, избанзар иаԥхьагылаз амҩа ирыцқьон. Уи ахаҵа џьара дибахьазшәа Леуанти иныруан.
– Шәеибадыруаз! – иҳәеит Игор, Леуанти иахь данаахьаҳә, уи игәҭакы илахь ианихызшәа. – Ари Рома Ҷанба иоуп. АБНИИ анаука аусзуҩ.
– Сеигәырӷьеит! – иҳәеит Леуанти, уи Самсон Ҷанба иԥшрақәа шимаз уажәакәын даназхәыцуаз. – У-Аҭаратәиума?
– С-Бармышьтәуп.
– Бзыԥҭа амҩа шәзануи? Бзиароу?
– Аеи, – иҳәеит Игор.
– Уаха сара шәысҭаз, уаҵәы шәус шәашьҭалап.
– Зны уа ҳнеип, нас иаабап. Шәара Гагра шәҭагылазаашьа шԥаҟоу?
– Исзеилкаауам. Еиҳабыррақәак аԥсуаа ирырҭоит, уи ала ҳусқәа ӡбоума? Ус дара рус уналаргалоит, уаргьы умгәаарц, мҳаҵәк азна рыцха нуҿыршьуеит. Аҟәа иҟеи?
– Ааигәоуми аҵара уаналгаз, уи аахыс иԥсаххап зугәахәуеи?
– Ари акы азыӡбатәуп.
Асаркьала алашьцара дахьалаԥшуаз, Леуанти ибла ихгылан жәа-шықәсаҟа раԥхьа Бзыԥҭа авокзал аҿы ажәлар анеизаз. Уи амҽыша аҽны Аҟәа аԥсуаа рҽеизыргарц ргәы иҭан. Уи зыхҟьаз ахҭыс ҟалахьан. Уахык иалагӡаны, Ԥсоу инаркны Аҟәанӡа, амҩаду аҿы автобусқәа раангыларҭа зегьы қырҭшәала иахьаныз иахьшьын. Урҭ иреиуаз ҩыџьа Пицунда ашәыга рыдырбалан, иҭаркит. Урҭ роужьра алдыршарц, ауаа аҳҭны-қалақь ахь еихеит. Апартиа аобком актәи амаӡаныҟәгаҩ Валериан Кобахьиа днархаргыланы, Аԥсны аиҳабыра Қарҭҟа иргеит. Аизара аиҿкаара иаҿыз ирыԥхьан, Қыртәыла аиҳабыра ирыҿцәажәар, акыр рзалгозар рбарц, убранӡагьы иааԥшырц, ирыҳәеит. Аԥсны жәлар ныркылеит, мчыбжьык ҿҳәарас инаҭаны. Аха гаграа, уа иҟаз ақыҭа Бзыԥҭа аидарамҩангага АТК аныҟәцаҩцәа ракәын аиҳараӡак, Бзыԥҭа авокзал аҿы еизан, адәыӷба ааира иазԥшын. Ақалақь аиҳабыра урҭ ирылагылан, џьаргьы имцарц ирыҳәон, избанзар Аԥсны аиҳабыра рықәшәомызт. Ауаа маӡала адҵа рыман, иааҟалалакгьы адәыӷба иақәтәарц. Ус иагьыҟарҵеит. Гәдоуҭа иҩаӡахьан еиԥш, астудентцәа, аус аҽшаԥсахыз ҳәа агитациа ҟаҵо, иаарылалеит. Адәыӷба анаангылагьы, агитаторцәа шрылагьежьуаз мацара, гаграа еицырхашьшьы, амҩаду иаваршәны, аиҳабыра рыҩнаҿы иҩкылсит. Аԥхьа игыланы иаауаз акомпозитор Баграт Багателиеи ақәԥараз СССР ачемпион Анқәаб Тараси андәықәла, уаантәы иеихан, аобком ахыбра инадгылеит. Ахәымҽхара ааит, аобком амаӡаныҟәгаҩ иакәын иҟаз, уи гәыԥ-ҩык шидикылоз ааицҳаит. Асҟатәи рацәажәара згәаӷьуадаз. Иалырхыз уаа хә-ҩы, ф-ҩы ахыбра иныҩналеит. Амашьына ныҟәцаҩцәа идурҳәоз, Қарҭынә аиҳабыра мҩақәиҵаларц иҳзаарышьҭыз аҩбатәи амаӡаныҟәгаҩ иҿаԥхьа Аԥсны апроблемақәа наӡаны иқәдыргылартә? Иаарҳәоз зегьы шынарыгӡоз ала иргәыӷны, илыбааишьҭит. Иаазлагылази дареи реимакырҭақәа ҟалеит, аха аҽны уаҳа агьшырзымӡбоз дырны, шьҭахьҟа авокзал ахь еихеит.
Шьапыла амҩа ианыз дрылан Леуанти. Цқьа иузымдыруаз амҩа, аиҳараӡак уааԥсаны уаныҟаз, даараӡа ихарахон. Уи Аҟәа дыҟан даныхәыҷыз зны уахык. Иуацәа аӡӷабцәа адәқьан аҿы аус руан, аҭуан аҿы иеиҿыркааз уаҭахк иҩнан. Убра ицәан иани иареи, изхаазгьы цқьа игәалашәомызт. Даҽазны иааргеит ҿыц аҭыҵра иалагаз ахәыҷтәы журнал «Амцабз» анеилдыргоз. Ашьҭахьгьы акомҿар еидгылақәа реиҿкаарақәа амаӡаныҟәгаҩцәа мчыбжьыктәи рсеминар далахәын. Аха урҭқәа зегьы амҩақәа рыҭҵаара цқьа илнамыршацызт, втобусла инеиааиуан азы. Уажәы авокзал иаақәгылеит гаграа, аиҳараӡак бзыԥҭаа. Дахьааиз уаҩы изымдыруа убра даарылагылеит Борис Кьахьыриԥа.
– Акгьы ҳзыҟамҵаӡакәа ҳгьежьуеит, – аӡәы игәы иалан.
– Ус уазҳәада? – ибжьы ныҵак Кьахьыриԥа уи дааизхьаҳәит. – Иҟарҵара рзымдыруа ишеилашәырхаз жәбанда! Иҵегь шәеидгылеи, шәҳәоу еибаркны, нас ижәбап иҟалақәо.
– Уара уабаҟаз? – иааџьеишьеит аӡәы.
– Жәлар рҵара аминистр Џьонуа иҿы снеин, убра сыҟан, шәныҟәашьақәа срызкылԥшуа.
– Аԥсны аиҳабыра Қарҭҟа иҟоуп ҳәа, ирҳәо закәи?
– Уахь иҟаҵәҟьоуп.
– Нас иаар…
– Иаар иҟаҵатәу иаарго иҳнарбоит, – уи иажәа Кьахьыриԥа иааиҿиԥааит. – Абар аелектричка ахьаауа, амҩан шәеилабжьала!
Ақалақь ирыбжьаз уи афымцадәыӷба авокзал аҿынӡа имлеит уажәы дзықәтәаз амашьына лас. Аӡиас ааигәа ихырҵаз ацҳа ҿыц ду ианлықәс, ГАИ апост илавсны, аԥсуа-қырҭуа секторла иеибырҭаз ашкол ианладгыла, амашьына арымарахь амҩа ааҩнаҵәан, агәарбжьара инабжьысны, уахыла цқьа иубарҭамыз, бӷьы зҿамыз араҵла зықәгылаз агәарԥ иашарҭа инадгылан, агәашә аԥхьа амашьына ныжьн, имбааӡарц иласны, амаҵурҭа ҭбаахьы иҩықәнан, алашара аркны, ақәчага еиҵҳәа инадгылеит. Игор иқьаадеизга иаагәылихын, машьынкала икьыԥхьыз абӷьыцқәа чаҟәаӡа Леуанти иааиркит. Џьоукы амаҵурҭа ишыҩналаз збаз Леуанти иаби, иани, иандуи ааҩнашылан, рысасцәа аԥсшәа рарҳәеит.
– Сааҭк аҿынӡа ҳаанхаӡом, џьара ҳамцар ҟалаӡом, – иҳәеит Игор, – иҟалозар ачысҟаҵара шәҽазышәымкын!
– Усҵәҟьоу?! – иааџьалшьеит ан.
– Ус ӷәӷәак ҳнапы иануп, иҟалозар ҳаншәмырхан!
– Ус акәзар, ачысҟаҵара салагарым, аха шәхәы ҟасҵап, – лҳәан длалбан, ахьурӡы нақәлыргылеит.
Уи лнапымҭ лассы иаақәлыргылон, лԥа имҵаз абӷьыцқәа рыԥхьара данаалгоз. Уи аҽны иара убасҟатәи дкарахахьан, дзыԥхьоз иаҳәоз зегьы еилыкка ихы изҭагӡаломызт, аха аԥсуаа милаҭҵас рҭагылазаашьа шбааԥсхаз, еснагь еиԥш ишшәарҭаз, рықәырӡаараз аамҭа ианаалашаз аполитикатә мҩа ақырҭқәа ишырԥшаауаз, дара зышьҭаз рплан хада ишахәҭакыз бзиаӡаны ианыԥшуан. Ашәҟәы иагыз иабзаз ҳәа иаԥхьаз зҵаарақәак иман. Урҭ рҭакҟаҵара иазхиан Игоргьы Романгьы.
– Знапы аҵазыҩуа иазгәарҭо ҳхы иархәаны, ашәҟәы арҽеирақәа аиуеит, – иҳәеит Игор. – Аха уи иаарласны еиқәыршәаны идәықәҵатәуп, ҳаамҭа маҷуп, даҽазны иҳаманы ҳазшәылалаӡом. Ижәдыруазароуп ашәҟәы агәыцә абри иумҵоу шакәу.
– Иахьцалакгьы ишәышьҭуа ахкьыԥь ҳзаашәышьҭроуп, – дхьаҵуамызт Леуанти. – Избан акәзар знапы анызҵо имрышьҭашәарыцар ауӡашам. Убасҟан иану цқьа иаадыруазароуп, – иҳәан, инапы наҵаиҩит. – Аҵыхәтәан издырырц исҭахыу: СССР Иреиҳаӡоу Асовет Аабатәи Асессиа Ажәабатәи Ааԥхьара Апрезидиуми, ЦК КПСС Амаӡаныҟәгаҩ Хада Брежневи, Аполитбиуро иалахәуи, Иреиҳаӡоу Асовет Апрезидиум Ахантәаҩы Иаснови рыхьӡала идәықәҵазарц шәҭахыуп ашәҟәы аиқәыршәаҩцәа. Аԥсны апошьҭа иузҭаршәуам, Ԥсоу иаҳзыргаӡом, араҟа ирхәаҽуеит. РСФСР иганы аԥошьҭа иауҭаргьы, иркуеит. Уи акәым, Кремль инаганы инужьыргы, убра аӡә дадырԥхьоит, шьҭахьҟа изырхынҳәыша. Дәықәҵашьас иҟашәҵои?
– Асессиаҿ иназгаша ауаҩы дҳамоуп, амала уи зегьы маӡазароуп, шәҟәык шәнапы шанышәҵаз аӡәи-аӡәи шәаламцәажәароуп, иара аҭыԥ аҿы инеины, еилкаахаанӡа.
– Уи бзиоуп, аха ашәҟәы дәықәызҵо, знапы анызаауа зегьы идәықәырҵеит ҳәа иԥхьаӡахоит, ҳкыдцыланы ишҳашьҭало здыруеит.
– Нас ишԥаҟаҵатәу угәаныла?.. Ҿымҭӡакәа ҳтәеижьҭеи жәа-шықәса ҵит.
– Ес-жәа-шықәса иҳарцыхцыхлап ҳәа шәаҿума? Есымша аус улазар иаҳа иеиӷьымзи.
– Шьҭа иҟаҵатәуи нас? – Леуанти ииҭахыз Игор изеилкаауамызт.
– Ашәҟәы ахьноугалакгьы, ашәҟәқәа рҟәша изахысуам, иаарышьҭуеит Аԥсныҟа, иҳашьҭалоит ашәарҭадара аусзуҩцәа, убасҟан ҳхы злаҳахьчаша ҳәа акыр шәазхәыцхьоума?
– Урҭқәа зегьы ӡбоуп, – Игор Леуанти дижьеит, аха аҵыхәтәантәи аԥхьатәи игәра маҷк иган, иҽааникылеит. – Бзыԥҭа уаҳа знапы анаҳҵарыда?
– Иарбан уааԥсыроу ишәҭахыу?
– Социалла еиуеиԥшым, қәрала иеиҟарам, апартиа иалоуи иалами уҳәа зегьы ҳҭахыуп, амала ҳус гәыкала иазыҟазааша, зыбз зҿы иҭакызар зылшо.
– Урҭқәа зегьы ҳрызхәыцроуп.
– Маҵура дук змоу иҳақәшаҳаҭхарым, ҳаргьы ҳрыцәшәоит.
– Урҭ рызҳаразгьы ҳарҿаҟәашт. Еиҳа еиӷьу здыруада.
Ан аишәа иаақәлыргылашаз даналга, аб дааҩнашылан, анапыӡәӡәарахь дрыԥхьеит. Ирлас рхәы иаадтәалеит. Аб аԥшәмаҵас аханы длатәан, исасцәа ишахәҭаз раҳаҭыр ибарц иақәикит. Уи игәы иасырц рҭахымкәа, асасцәа акык-ҩбак ркқәаанӡа, аԥшәма дазыҟарҵон, ауха уск иашьҭамлар шыҟамлоз, ижәны ицар шырҭахымыз. Ирулак аԥшәма даназаарга, дара ҩагылақәеит, иааидкыланы зегьы рныҳәаҿақәа аҵәыцак инҭагӡаны.
– Шьҭа аҵх агәахьы инеихарц агьагым, уаха шәаҳҭазар еиҳа еиӷьын, – ҿааиҭит аб.
– Иҳазԥшуп, – дыццакуан Игор. – Ара ҳшыҟаз уаҩы иаҳар ҳҭахӡам.
Леуанти, исасцәа иманы длалбаан, агәашә дынҭыҵит. Рых-ҩык амашьына инҭалан, амҩахь икылсит. Амш кыдҵәаны илеиӡомызт, ҽынла ишыҟаз еиԥш, аха цқьа ихымкәацызт. Арымарахь днагәыдԥшылт Бзыԥҭа авокзал, уи аҿаԥхьа ишьҭаз ашҭа қалақь шҭак иеиҵамызт. Акурорт аҭахрақәа ирызкны, араҟа асфальт ықәҵан, ирԥшӡаны иеиҿкаан. Ианиааз адәыӷба аҿынӡа ишьҭаҵаз ауарҳал дықәланы, иара изкыз авагон дҭалон Никита Хрушьов. Иара идҵала акәын авокзали уи акәша-мыкәшеи рырҩычара шеиҿкааз. Ашҭа фымцала ирлашан. Ажәлар рхынҭа-ҩынҭара иаӡбышаз аиҳабыра рхы-ргәы иагьҭаӡамызт.
Аха, абраантәы араион иқәынхоз аԥсуаа рхаҭарнакцәа аҳҭны-қалақь ахь ианца ашьҭахь, мчыбжьык ааҵуан еиԥш, ҿыц иеиҭеизеит. Уажәык идырын Аԥсны ахьынӡанаӡааӡоз аԥсуаа рхаҭарнакцәа Аҟәа ишҩеиуаз, избанзар ҳтәыла аиҳабыра рыжәлар ргәы иаахәашаз Қарҭынтә агьырзаамгеит. Афилармониа ахыбреи уи зҭагылаз апарки ижәлар рхаҭарнак рыла иҭырҭәааны ианиба, Леуанти ҳамч заҟа имаҷыз дазхәыцуан, мчы дук ҳамазшәа иахәаԥшуаз даара ишырацәазгьы. Мчыбжьык аилыхара цон. Ажәлар ирацәажәарц, аиҳабыра кылсуамызт, рхаҭарнакцәа рыдыркылон, нас иаадырхынҳәуан изделегациаз рызҿлымҳарақәа ирҿаргыланы асцена аҿынтә идырцәажәарц. Зегь раԥхьа ирҳәоз аԥсуаа иқәдыргылоз азҵаарақәа аиҳабыра ҭынч рҭыԥ иқәырҵарц рҽазыркуан, ауаа ракәзар – ргәы рҭынч рыҩныҟақәа ихынҳәырц рыхәҭан. Урҭ инаргӡоз рагитациа рхала агәра згоз маҷмызт, аха руаӡәк дыҩдәылҵны апарк аҿы ҵлак данааҵагыла, Луеанти уи днаидгылеит.
– Ҳаилыҵҵәҟьар уҭахыума?
– Ҳашԥеилыҵуа! Уеилыҵыр акыр ҟалома.
– Нас иуҳәаз закәи?
– Уа исҳәаз исдырҳәаз ауп, – иҳәан, наҟ днарылалеит.
Мчыбжьык иазынаԥшуа ауаа афилармониа аҩныҵҟа, аҟәардәқәа ишрықәтәаз, рыцәамҭха рхыргон. Атәара злымшоз апарк иҵаиан. Еиҳа-еиҳа ауаа еизон. Уахык аӡәык-ҩыџьак аарылалан, ирдыруаз рлымҳа иҭыршьуан еилымҵыр аӡы рыларҵарц ргәы ишҭаз. Амцарцәага машьынақәак аацәырҵқәеит. Урҭ уаҩы дшырцәымшәоз анырба акәзу, аԥсуа еиҳабыра ари аметод ҿаасҭа иақәшаҳаҭымхозу здыруадаз (ужәлар ахьымӡӷ дургар, ухьӡ зынӡак ибзиахомтәа), амашьынақәа рҽырӡеит. Гәыԥ-ҩык ахацәа еицны асцена иаақәгылт. Ираԥхьагылаз имаҭәа-ҩыҭәа даараӡа интеллигентыз аӡә иакәын. Дныҳәа-ныԥхьа шырҳәоз еиԥш, иааԥыҵәҵәа лагалажәақәак иҳәеит, аха иаԥсшәа наӡамызт.
– Ара ишәарҳәақәо зегьы шәус иаԥырхагоуп. Ашәҟәы ҩтәуп, уи азы акомиссиа алхтәуп. Убри абра ишәзаԥхьаны, иахьаҭахыу мҩақәҵара аиуаанӡа, шәеилымҵын, акраамҭа аҭаххозаргьы. Ижәдыруаз Аԥсны, Қырҭтәыла иалҵаанӡа, бзазара шаимуа. Сара ара сынхаӡом, сзусҭоугьы жәдыруаз!
– Чарзмаа Рауф! Д-баҭымтәуп, – иҳәеит ицыз аӡәы.
Уи ахаҵа џьоукы ааиԥхьан, дыргеит, ицызгьы рцәа инҭас-ааҭасын иеиԥхьыттеит. Иҟалаз еиликаарц, Леуанти днаҵаа-ааҵааит. Аӡәы заҵәык излеиҳәаз ала, Чарзмаа Рауф дҭаркырц КГБ ишьҭалан, убарҭ дрымҭакәа, ҳаҷкәынцәа дыҩдәылырган, хылԥарчк ихаҵаны, уапак ишәҵаны, машьынала дыргеит дырҵәахырц. Иара Аԥсны дауаҩытәыҩсамызт, ажәлар рҿаԥхьа ақәгылара азин имамызт. Иаҳаз ҵакыс иамаз здыруадаз, амала ас иҟаз аԥхьагыла ауаа дрылгатәын, уи наргӡеит изҵыргалазаалак, изнапкымҭаз злеилургози.
Уахык шәлеи-слеи ҳәа ахыбра ааҩндырҭәааит, иамкыз рзы адәахьы идзырҳашаз аппаратура ықәргылан. Асцена анаадырт, аишәа иадтәалаз аԥсуа еиҳабыра (ус рыхьӡымзи) иахьцалак иаԥсыуааз рыжәлар рҿаԥхьа ҳаҭыр рыман. Амикрофон дадгылан Кобахьиа Валериан. Иурҳәагәышьози аиҳабы, ижәлар еиқәкны инапаҿы иааганы имазарц, аимпериа даанашьҭзар. Зегьы рҭыԥ ишықәиҵоз иҳәар акәын, ашьҭахь иқәгылаз ицдырӷызыр рыхәҭан, баша уа инкыланы имазма. Мхонџь Кьаамын заҵәык ажәлар рыхьӡала азал аҿынтә дықәгылеит. Аиҳабыра ирҳәоз ааилаҵаны иара иажәеи узеицкапануамызт. Ас ацәажәашьа, аиҳабыра мыргәаакәа, рыгхақәагьы дырбо, иара усгьы, аҵара данҭала, жәлар рдипломатиа ҳәа иаҳауаз, Леуанти раԥхьаӡа акәны агәра игон. Кобахьиа дазааит ирҭахыз ашәҟәы аҩра азин шрымаз, иахьырҭахыз анеира дшацхраауаз, амала ауха ажәлар еилыҵыр шакәыз, адәахьы автобусқәа шрызԥшыз. Иашаҵәҟьаны амҩақәа втобусла иҭәын, аха аӡәгьы урҭ дырҭамлеит.
Ауха жәлар рнапышьҭыхрыла иалхыз акомиссиа адырҩауха асцена иаақәгылеит, ԥшӡарала иџьашьахәыз Шьаҟрыл Ҭамара драԥхьагыла. Бӷьыц жәпакы илкыз абжеиҳарак даԥхьеит, нас ариабжьарактәи лааԥсара лыхьӡан, аԥсмаҷхара аҿынӡа днеиуазшәа анырба, Џьума Аҳәба диԥсахит. Аԥсуаа рчымазарақәа зныз ашәҟәы Москва изгашаз ҳәа, даҽа гәыԥ-ҩык алхын. Урҭ уахь ицаны иаанӡа, ауаа афилармониа иҩнатәазарц зҭахыз шыҟалазгьы, Ҭамара еизаз рҩныҟақәа ицарц рабжьалгеит, ашәҟәы алҵшәа деилыркаараз даҽа формак шыԥшаахоз иақәыргәыӷны. Урҭ рыцхыраараз, ашә илагыланы, аԥара еизызгоз иџьыба иҭаз нарыҭаны, дыҩәылҵит Леуанти.
Бзыԥаа дрыцны, авокзал аҿы дааит иара. Афымцадәыӷба иҩҭалеит. Аҵхагәҭан аӷды-мдыҳәа аҩныҵҟа ԥсышәамзар бызшәак уаҳаӡомызт. Ас иеиқәшәаз, ауаа гәырӷьаҵәа иҟан, иааира дук ргазшәа. Уажәраанӡа, ара иҭаз уанаарылашәалак, убызшәала ацәажәара уацәшәарын. Уажәы дара рбжьы уаҳаӡомызт. Убраҟагьы Леуанти аамҭа ирлас ацара дахыццакуан, ашәҟәы алҵшәа аилкаараз. Иабеидыруаз усҟан Москваҟа зымҩа иқәгылаз ргәы ԥҵәартә, шьҭа аҩныҟа ихынҳәыр иаҳа ишеиӷьыз еилкааны, иԥхашьаны мацара иаангылартә инеиаанӡа, ЦК КПСС аҿы уаҩы ишидимкылаз. Ианрыдыркылахгьы акы зылшоз уаҩы дрықәдмыршәеит.
«Усҟан жәлар еигәныҩны иахьеизаз ирҩыз ашәҟәы ргеит, – Леуанти дхәыцуан, амашьына лас хәыҷы дахьҭатәаз. – Уажәы ашәҟәы заа иргоит. Ажәлар азыҟаҵоу иазыҟаҵаму? Ма аамҭеи аҭагылазаашьеи усгьы иазыҟанаҵахьеит ҳәа ҳгәыӷлару? Ашәҟәы знапы аҵазыҩуа усгьы иԥхаҵо ирымазаауеит. Изхьчода? Дара хьчахар ауп ашәҟәгьы аныхьчахо, акәымзар зегьы еилабгоит».
Амашьына, амҩаду иананыҵ, изыбжьалаз агәарбжьара ҭшәан, иашарҭамызт, анхарҭақәа даараӡа еизааигәан, ақалақь аҵкар шакәыз убартә. Иназыдгылаз аҩнеихагыла, иҵегь иҳаракындаз ааугәахәыртә, аҳаракыра амаӡамызт, аха иҭбаан, аибашьраз ҽыҵәахырҭас идыргылазшәа иаԥшнын. Ҳәсақәак аадәылҵқәан, ирҭаз хыхь иҩықәнырган, бзиа еилыргаз амаҵурҭа иныҩнарҵан, рԥхагақәак надыркит. Хаҵак аҩны дыҟамызт, арахь, ҩыџьа ҭаацәаран.
Хара имгакәа, дааит Едик Ԥлиа, уи иакәын аишьцәа иреиҳабыз Уи ишьҭаланы, аӡәаӡәала, ҩыџьа-ҩыџьала иаауан гаграа ахацәа. Арҭ рҿынтә ара ииз, иааӡаз уаҩы дыҟамзар ҟаларын. Аамҭа рхы иархәаны, Гәдоуҭа араион иалҵқәаз ракәын. Уаа жәохә-ҩык еизахьаз рҿынтә, Леуанти изымдырқәозгьы ыҟан. Аха қәрала иреиҳабыз Ҳараз Чамагәуа дауизымдырхуаз. Уи, арахь дықәнагалеижьҭеи, ақалақь аҿы аԥсуа школ аиҿкаара иԥсҭазаара ақәирӡхьан, уажәы убри дагьахагылан.
Игор, иаацәыригаз ақьаадқәа, инаҩсан итәаз актәи абӷьыц наииркит. Уи данаԥхьа, иган аҿы итәаз инаииҭан, иара даҽак аашьҭихит. Иара ус еикәшаны итәаз, игылаз, доусы рхазы иаԥхьон, згәаҭарақәак анырҵон. Иаԥхьаны ианаалга, доусы разгәаҭарақәа аацәырыргеит. Шьҭа Игор дахьӡар акәын ирҳәоз анҵара.
– Арахь шәцо-шәаауа шәыбжьалар, иҳаҵырдыраауеит, – иҳәеит аӡәы, Леуанти уи цқьа диздыруамызт, – ари аус излауала иҳармаӡароуп.
– Ҳазгәаҭарақәа шәхы иархәаны, иҩу ашәҟәы шәырҿыц, ҳнапынҵақәа иацҵаны, идәықәышәҵа, – иҳәеит Ҳараз. – Ҳгәынамӡарақәа зеиԥшроу усгьы еилкаауп.
– Абри Борис дабаҟоу? – дҵааит Иура Сабууа. – Уи инапы аҵаиҩырц игәы иҭаӡами?
– Ара иҟам уи иеиԥш заҟаҩы рнапы анҵатәуи? – ҿааиҭит аҵыхәахьшәа итәаз. – Уи ара уаха даҭахым.
– Уаха Кәакәасқьыр Иасон дҳамазар акәын, – иҳәеит Иура.
– Уи ахәшәтәырҭаҿ дышьҭоуп, – аҭак иҳәеит Леуанти изымдыруаз. – Ҳара дҳахәаӡом.
– Иасон инапы анызароуп, – Игор инақәирӷәӷәеит. – Асовет Еидгыла д-Афырхаҵоуп, ииҳәо акраҵанакуеит.
– Акыр изҳәозар, – аҵәы налеиҵеит аҵыхәтәан итәаз.
– Уи дахьышьҭоу сара сизнеиуеит, – иҳәеит Ҳараз. – Ҳашәҟәы дзаԥхьом, еилкаауп, аха иану абасоуп ҳәа иасҳәап, мап ҳцәикып ҳәа сыҟам. Уаҳа знапы анызҵаша ҳрызхәыцпи!
– Ҳааласып! – даацҭцакит руаӡә. – Асҟатәи аамҭа ҳахьеидтәалоу ҽеим.
– Шәымшәан, иаажәырц ҳааидибагалақәеит, – ҿааиҭит Едик, дагьындәылҵит, аҳәсақәа рчыс рыманы иааирц.
– Мцхәы аажәӡом, – иҳәеит Ҳараз, – хԥа-ԥшьба, нас, акы ҳнацҳашәа, ҳцеит. Анцәа улԥха ҳаҭ! – аҵәца аашьҭихит.
Асасцәа ҩыџьа-ҩыџьала, х-ҩыла идәылҵны ицон, еицдәылҵыр иаҳа улаԥш иҵашәар алшон ҳәа иԥхьаӡаны. Аҵыхәтәан иҩдәылҵыз аԥхьа иааиз ракәын. Рыда агәарбжьараҿ уаҩ дубаӡомызт. Лашбжьык уаҳауамызт. Даара илашьцаз амҩа зырлашоз амашьына амҩаду ахь ианкылсуаз, ашарԥазра аҽазнакуан.
– Уара адиректорра удыркылан, иуҭахымхеит ҳәа саҳаит, – Игор Леуанти иахь даахьаҳәит.
– Аԥсуа школ адиректорра зегьы ирылшоит, – сара сҿы ҳзааҭгылари.
– Уа ухы ааурԥшыр, даҽаџьара уиарымгари ушнеиуа. Кадрла ҳрацәоу џьушьома.
– Сара акариера сашьҭаӡам. Гәабзиаралагьы сыӷәӷәам. Акариераз сгәаҟуазар, аинститут саналга, акомҿарра усурахь сыргарц иалаган, изымуит. Уи ашьҭахь Аҟәа ақалақь апартиатә комитет аҿы ҭыԥк ыҟан, исарҳәақәан, исҭахымхеит. Уахьнеилак дара рус удырҟаҵоит. Нас аԥсуараз хәыҷык удырааԥсазшәа руеит, ауаа мбунтырц. Аҵара анысҵоз акомҿар ус ала аобкомқәа срыҩнагьежьуан. Қарҭи Москвеи срыбжьан, ҳазхадырқамсоз аамбеи. Аҵыхәтәан нхыҵааи аахыҵааи астудентцәа рҵара-ҭҵааратә ус ала ҳзеибамбо ҳҟарҵеит. Изла ҳәа уҵааи! Нхыҵаа ҳаԥхьар – Қарҭҟа ашәҟәы ҳашьҭыр акәын, азин ылхны, амҩа ҳақәларц. Арахь ҳара адәыӷба ҳҭалароуп ҩы-мшы, хы-мшы рышьҭахь. Қарҭынӡа уцара-уаара аамҭа умаӡам. Ас заҳзыруи? Ирбеит ҳаиҿцаарақәа шыӷәӷәахоз. Уи знапала иаԥырхагахода? Астудентцәа рҵара-дырратә еилааара ахантәаҩы! Уа иҟадаз? Сара – Леуанти. Ус заҟа ус! Зынӡак сгәы рыхшәаны срыцрыҵит. Уажәы ара акариера сашьҭалахуама? Ухы уашьҭалар – ужәлар ринтересқәа уԥсахыр акәхоит.
– Зегьакоуп кадрла ҳҽеибаҳҭароуп, ҳусқәа рымҩа иқәларц.
– Уажәы ус ӷәӷәак снапы ианызар, ашәҟәы снапы анысҵарц узааиӡомызт.
Игори Романи ираҳаз акәҿырымҭӡеит, иеиӷьзи иеицәази здыруадаз.
Амшқәа аныцәгьахалак, ауаа неидашшылон, уи ашықәсан аӡынра иханарҟьацәазшәа ргәы иабо. Аклимат аҽеиҭанакуазшәа џьоукы иеибырҳәан, аҩада иҟаз ахьҭа алада илбаауазшәа, аладатәи ашоура аҩада ахы архазшәа иааиқәшаҳаҭхон. Ишнеиуаз, аӡынра агәҭаны, ахьҭара злачыз аԥсҭҳәақәеи анаҟәи инарыгәҭас-аарыгәҭасны, Амра анаакылԥхалак, аԥхара акраамҭа аҳауа иалымҵуа, анышә иалсратә, адгьыл ианаахатәалак, зегь раԥхьа аԥҳәасақәа шәҭуан. «Аа, жәымбои заҟа адунеи аҽеиҭанакуа, аӡынра ԥхынрахоит, акәымзар ашәырҵлақәа шәҭы-какаҷха игылазаауазма?» – рҳәахуан
уажәраанӡа амшқәа зеиԥшрахаз даҽакала иалацәажәоз. Урҭ ргәаанагара даҽазнык иаԥсахырц, амшын ихыҵны, ма Нхыҵ аҳауа зеиԥшраз иаҿыҵҟьаны, ашьха ихыҵны, аԥша цәгьа аҿаанахон, зынгьы урҭ асуан, зынгьы аԥшатлакә кшон, амҩақәа аԥсаҵла рныжьлан, ҩнқәак рхыбрақәа ирԥырхаган, иара ус ақәа лалагон, ақәаба-сабаа алан шырҳәоз, асы ԥаҟьаӡа ишьҭанаҵон, аԥҳәаса шәҭы, акы иаԥсамкәа, ахьҭа азымчҳакәа, икыҷуан. Ус иахьыҟалаз аҭыԥқәа рҿы ашықәсан ԥҳәеи ԥҳәасеи цқьа иҿалаӡомызт, џьара-џьара атамақәагьы ирԥырхагахон.
Ус аамҭа аныҟалашаз даҽа мызқәак бжьан. Уажәы ашықәс ҿыц иаԥылон макьана. Баҭыри Џьанари уи ауха ашкол ахь ирыԥхьеит. Аҽны Бзыԥҭа аурыс школ иахагылаз Борис Кьахьыриԥа изцарц еибырҳәахьан, нас, ихынҳәны ианаауаз, дара зоужьҭымҭацәаз рқыҭа школ аҿы инеирц. Ааԥхьара зларырҭаз Џьанар иаҳәшьа Асҭанда лыла акәын, лара аҵара лҵон. Арԥарцәа еицны Бзыԥҭа ашкол агәарԥ инҭалеит. Ааигәа идыргылаз ахыбра ҿыц ӷьазӷьазуа, ԥсаҵлала иҭалаҳаз ашҭа ҭбаа иҭагылан. Ахыбра аԥхьа иҭакны абаҳча еиҿкаан, иеиҭаҳаз ҵәаҵла мацаран. Арҭ, рыхәылԥа мҩаԥыргахьан азы, ашкол аилыргара иааиқәаз рыда уаҩы дыҟамызт, ҭынчран. Адиректор икабинет ҵаҟа иҟан, иҭбаан, иааиз аԥшәма илаиртәеит, иеибаздырӡомызт, иеибадырқәеит.
– Уск ҳамоуп, – иҳәеит Баҭыр, – аха иаадыруа аӡәырҩы ҳрыҿцаазаргьы, ирзыҟаҵо усымхеит. Нас ҳааицәажәақәан, даҳзымдыруазаргьы, аԥсуа усқәа дрышьҭоуп, аӡәыр дҳацхраауазар – абри дҳацхраауеит ҳҳәан, ҳуздәықәлеит.
– Иаҳзыҟаҵо акыр акәзар, мап зкуада! – илахь ҟьаҟьа инапысргәыҵа аақәишьит, еснагь ишьҭахьҟа иԥхьаҳәаз ихахәы ҿыц иааиҿикаарызшәа, ибла ӷра хәыҷқәа еихаччо.
– Сара сашьа Мамсыр Урыстәыла дыҟоуп. Уаҟа аҭыԥ бзиа имоуп, дыԥхаӡа дынхоит. Дҭаацәароуп. Аха уаатәи аҳауа инаалом. Уахьиз-уахьааӡаз уца ҳәа иабжьаргеит. Уажәы ақыҭаҿ дааны дызтәом, аха абрахь қалақьк аҿы даар цәгьа ибом. Даангьы баша дызтәом, ҭыԥ бзиак имазар иҭахыуп.
– Ее, аҭыԥ бзиа зҭахымда, саргьы исҭахыуп, аха исызҭода? – дыччон Борис. Ҳазлатәоу алыцәҳара умбаӡои! Крыфарҭак аԥсуак дахаҳаргыларц, Қарҭ ҳцаны, азин ылаҳхроуп. Дааиааит арахь, нас хәыҷы-хәыҷла ҳазицхраауазар ҳамбари.
– Ус иамур ҟалап. Дааӡом.
– Дызҿуи иара?
– Дынџьныруп.
– Аԥсуа кадрқәа ара иҟазароуп, уара! Ижәымбаӡои заҟа ҳмаҷу. Аҭыԥ ԥха иашьҭаланы ицоит маҷ-саҷк иҳамоугьы. Ас ҳтәыла ҳзеиқәырхома?! Аха ҳазицхраауазар аабап. Арахь усқәак ҟалозар ҳәа ҳгәы иҭоуп, иудыруеи даҳзаагаргьы.
– Акы иеиԥшымкәа аҳәара ҟаҳҵоит ҳшынҭаацәароу!
– Данаалак иара дсықәшәыршәеи!
– Ашықәс ҿыц ма хьачхәама ҳизԥшуп. Дшәықәсыршәоит.
– Бзиоуп, сыԥшуп. Абзиараз! – Кьахьыриԥа дҩагылеит.
Баҭыри Џьанари ҩдәылҵит. Амҩахь иҩкылсын, ишеицыз амҩаду иаваланы, ақалақьқәа ирыбжьаз автобус ааҭгыларҭахь иҩеиуан имццакӡакәа. Ашықәс ҿыц иазкыз рышколҷкәынцәа рбал макьана акыр агын, дара ишиашаз уахь инеир рҭахын. Акырӡа ҿыхьҭан, дара ҷкәынцәамзи, уамак рҽеиларҳәаӡомызт, рхқәа хтын, ахьҭа иакуан иагьа умҳәан. Илаҩеиуа ааҭгыларҭаҿ иаақәхеит. Ус машьына ласык ааҭгылан, аныҟәцаҩ Баҭыр изҿиҭит, иашьа Мамсыр Адлер аеропорт аҿы хәымчҽхан дшыҟалоз, иԥыларц адырра шыҟаиҵахьаз.
– Ихала даар илымшошәа, – даацәыҵагәрымынн, Баҭыр Џьанар иахь даахьаҳәт, – шәысԥыл ҳәа ахьааицҳауа умбои. Сара уахь схы сырхап, уара умала ахәылԥахь уцагәышьа! – иҳәан, иара иааҭгылаз амашьына лас ахь деихеит.
Џьанар имала асакара дықәхазшәа ихы ааибеит азныказ, иагьа умҳәан, Баҭыри иареи ашкол ианҭаз партак еицахатәан, гәыла-ԥсыла еизааигәан, еишьцәак реиԥш еибаҭахын. Арра ианыргоз еицрыргазаргьы, ианыхынҳә еицәажәаны ргыларак аҿы аусура еицалагеит,
еихадыргылаз аҩн ду аԥсшьаҩцәа аныҩнарҵозгьы, уа иаангылеит анаҩстәи русураз. Еснагь еицын, ахәыҷқәа реиԥш. Автобус данҭала, ашә азааигәара даанхеит, уаҟа акгьы дзазхәыцуамызт, ауаа рацәа еилаҟҟы еилагылан, адәахьы шыхьҭазгьы, аҩныҵҟа шоуран, маҷк дааԥсеит. Данлыбаауаз ҿыц аҳауа хьшәашәара даалахахт. Шьапыла дыхраӡраауа амҩа данын, амҩа асфальт шықәшьызгьы, ақыҭагәы аҿынӡа харан, арахь иԥшыз рацәан, уахь ибжьаз автобус анаашаз здыруадаз, зыҩныҟа ицақәоз рмашьына ласқәа урықәымгәыӷуазар. Еилагылаз даарыдгыларгьы ҟалон, аха маҷк дныҟәар дарԥхарын, ус аӡә дихьӡозар ибарын.
Уаҳа уаҩы даашьҭимхӡакәа, ақыҭа-гәы дналагылеит шьҭа ааилашәшәымҭаз. Аҩныҟа ихы ирхар, уа дцаны даанӡа, аамҭа ицәцон, дышиашаз ашкол аҿы днеит. Ахәыҷқәа еилаҩҩы рыхәмар бжьы уаргыломызт. Идырҩычаз абҩарҵәыратә зал амузыка бжьы ҩныҩуан. Аӡӷабцәеи аҷкәынцәеи еицыкәашон, даараӡа еишьцылахьаз шракәыз мҩашьо. Урҭ ирхылаԥшларц иаанхаз арҵаҩцәа изықәшәаз ргәамԥхо, касыла рхы-рҿы ҭаҳәҳәа, анаӡара џьара икҿатәан. Урҭ рҿынтә џьоукы рпалта иҭалаӡан, ахьаԥарчқәа ирҩызахахьан. Еицыкәашоз иахьрызԥшуаз рыцәгьа еибырҳәозар акәхарын, зны-зынла инеибарбаны еибархәыҭхәыҭуан. Аха аҿар рҵаҩцәа, аҵаҩцәа ирылагыланы иахьыкәашоз, цқьа урызкылымԥшыр иузрылкааӡомызт.
– Баҭыр дабаҟоу? – Асҭанда лашьа дшылбазҵәҟьа дааидххылеит.
– Мамсыр даауеит ҳәа изынарыцҳан, Адлерҟа дцеит.
– Уаха дҟамлаӡои? – аӡӷаб иаалцәымӷахеит. – Шәеицны шәаап ҳәа сгәыӷуанеи. Уаала ҳаицыкәашап! – инапы даахеит, даҽак игәы иаанамгартә, длыманы лҩызцәа рыгәҭа дналагылеит.
Амузыка бжьы ухы ҭнаҟьон, арахь уи абжьы иҵегь иҳаракызар, мап – идузар рҭахын аҿар. Дара ҩыџьа-ҩыџьала еилагьежьуан. Асҭанда дҿаԥхаҿаччон, Ашықәс ҿыц гәырӷьарыла даԥылар лҭахын, убас шықәсык ныҟәылгарц дазыҳәон. Лашьа дахьылҿаԥшуаз иахьцалак маҷк агәынамӡара лҿыкәызшәа ибон. Уи лҵәахырц лҭахызшәа, лара диҿаччон, лхаԥыц аалмырԥшырц, лқьышәқәа еихарԥсы ишылкызгьы аԥсҭазаара агәырӷьара рҿықәлашон. Амузыка анааныркыла, рҩыџьегь акәашацәа рыгәҭа иаалахеит, даҽа ашәак иазԥшны.
– Акы бгәы иалоушәа збоит.
– Сароу?! – иааџьалшьеит лгәаҵанӡа иҭаҵәахыз иаргамашьахаз лзеилмырго. – Акгьы сгәы иалам, – дԥышәырччон лара, «иубазеи?» ҳәа лхы наҟьашәа, – амала Баҭыр сишьцылан, дахьуцым сгәы иалоуп, аиашаз, – уи лымҵәахит, еиҳаны даҽак аҵимбаарц. – Ҳаицықәлома? – дыԥшӡаҵәҟьан иара иаҳәшьеиҵбы, аԥсуа кәашара анаацәырҟьоз.
Ишанхазшәа еилагылаз, амеханизм аус адыруларц аҳәынҵәры инагәҭасызшәа, аҳаҳаира ҳәа иааилагьежьт ҷкәыни ӡӷаби. Ршьапы шьҭамыргылаӡакәа иахьыкәашоз збалак аԥсуа кәашара ҳаракны ахә ишьарын. Ааихсыӷьк рмоуӡакәа иахьышьҭԥраауаз, акәашара мариазшәа, ршьамхы рыҵагыломызт. Иԥшӡаран. Ҳәашьак узаҭозма. Иааԥсаз ҭынч дкәашар ҟалозма, далҵӡар акәын. Ифарҭынын акәашара! Ифраҭын ҷкәыни ӡӷаби. Аамҭа анца, ауаҩы илшарагьы ҳәаак амами, инарылҵ-аарылҵуа, еилакәашоз аамаҷхеит. Аешьеи аеҳәшьеи, рнапы еибаркны, рԥсы ааиҭаркырц, аҭӡамц шыҟаз иааскьеит.
Макьана гәыԥ-ҩык кәашон, аха, акыр рҽырҭбааны ҩыџьа-ҩыџьала еивагьежьуан азы, рыкәашашьа ахә иаҳа иушьартә иҟан. Агәҭаншәа ӡӷаб ҳаракык уаалыршанхартә дрылагылан. Илыцкәашозгьы заманак иакәын, Аԥҭа дырқыҭантәын, аха иаргьы егьырҭгьы ухашҭуан, ицықәыз аӡӷаб лыкәаша-наиааишьа, лшьапыргылашьа, лыбӷа аиашашьа, лхаҿы азыхәхәашьа, еиқәаз лыхцәы лыжәҩахыр илықәсаанӡа ахҵәашьа убла ианеицыхгылалак. Насҭха игыланы иԥшуан ҷкәыни ӡӷаби, ԥҳәыси хаҵеи арҵаҩцәа рылаԥш уи даахгылеит, икәашозгьы цәыҵыԥшны илызԥшуан. Илықәлаз аалыҵашьыцқәан, зқьышә днықәызҵазгьы маҷымхеит, ишнеиуаз џьоукгьы лыцәгьаҳәара иналагарын.
Џьанар иблақәа уи иаалҟәигомызт. Лыкәашашьа бзиа аасҭагьы, лара деинаалацәан, дыԥшӡан. Адунеи лара илырҭазшәа, ма адунеи зегьы лара илнаҭазшәа, аӡӷаб қәыԥш дбырлашха ибла дыхгылан. Зԥсы зшьаз аҿар ҿыц иаақәлан, ишәҭышха иҩычаз аԥсаӡ иаҵәа
рыгәҭыларкит. Асҭанда илҭахын, лашьа длыма, урҭ днарылагылахырц. Иара иуамызт, иаҳәшьаҵәҟьа длыцкәашарц, ишьапы изеихыгомызт, еихигарцгьы иҭахӡымызт. Уи аӡӷаб лахь деихон гәыла-ԥсыла, иҿынеихарцгьы цәгьа ибомызт, амала длыхәаԥшырц иаҳа еиӷьишьон. Усҟан иара адәы дшықәызгьы лыздыруамызт, лхы-лыхшыҩ ахьыҟаз здыруадаз. Ихы маҷк иаарыцҳаишьеит. Азал дыдуан, ашьапышьҭыбжьи амузикеи еилаӡҩон. Иара акгьы иаҳаӡомызт, ибаӡомызт, акәашацәа рцәаҩа саркьашәа далԥшны, лара лакәын дызхәаԥшуаз.
Иаалырҟьаны аԥсуа кәашара амузыка аанкылахан, икәашоз ргәалаҟаӡаны инеилыҵқәеит. Асҭанда, аԥхӡы лықәнаҭәозма уҳәартә, иҟәызгахаз лашьа дааизааигәахеит. Аԥсаӡ азааигәара хәмаррак мҩаԥыргон, уи иалахәыз акәашара маҷк зҽацәызыхьчаз ракәын. Егьырҭ, рԥсы ааиҭаркқәарц ишааҭгылазгьы, аччара ҭыԥ рнаҭомызт. Иаҳәшьа лыхшыҩ уахь иахьынӡахаз, Џьанар иҩызцәа зҿыз ибаӡомызт, анаӡара ирылҳәҳәо ирылагыла, зхаҿы зықәлашоз аӡӷаб лакәын илзымдырӡакәа длымҽхак дызмаз. Аԥҭа иакәзар, иҩызцәа днарыха-аарыхан, даалзааигәахон, акы ааибырҳәон, иааибарччон, нас иара иҩызцәа рахь дцон. Џьанар, уи ашкол аужьҭымҭа диҵашьыцны, деилыблаауан, аӡӷаби иареи ажәа рыбжьарҵахьазшәа, дылхыбаауан. Лхаҭагьы ашкол иалгахьаз лакәын уҳәартә дыҟамызт, далгахьазаргьы ҵыԥхтәиқәа дреиуан.
Ахәмарра ашьҭахь «Вальс» аҿан. Икәашоз еиӷьхарыз ҳәа еицлабуан. Уи амузыка иара дзацкәашаӡомызт, уи здыруаз Асҭанда лашьа димыԥхьаӡеит. Аицлабра ианҵәахашьахаз ҳәа, Џьанар акгьы изеилымкааит. Аҵыхәтәантәи кәашаран аԥсуа кәашара. Убригьы иҽалеимырхәӡеит. Амала, ани аӡӷаб ҷкәынак дима данаақәла, Аԥҭа дааин, Асҭанда длыԥхьеит. Аԥҭа Асҭанда дшигәаԥхоз идыруан Џьанар, ажәа шылниҵақәахьаз иаҳахьан, аха лара мап зхаицәылкуаз изеилкаауамызт, избанзар иара дыҷкәына цәгьамызт ззырҳәоз иакәын. Уи иӡбахә лара далацәажәомызт азы, аешьа еиҳабы иаҳәшьеиҵбы лыгәҭыхақәа дрылаломызт, иибоз иаҳауаз имбазшәа имаҳазшәа, ихы мҩаԥигон. Уажәык иԥсы еибазыркуаз уи аӡӷаб илыцкәашоз иакәхын. Иааихмырсыӷьӡакәа, акыр инароуӡаны амузыка абжьы гон, акәашарагьы ааҭгылаӡомызт. Лхы аарҳәны, ахқәа дрыбжьаԥшшәа, Асҭанда лашьа днеиҿаԥшлон. Уи лхаҿы ҟәымшәышә аԥшӡара гәнимкыларц залшомызт. Аԥҭа дгәырӷьаҵәа длыцкәашон, деилумкаарцгьы залшомызт. Ани аӡӷабгьы, адунеи илзықәмыз арԥыс лылаԥшгьы дыҵамшәакәа, дыхьчԥаԥырызшәа лҩызцәа дрылагьежьуан. Џьанар уи дышлызԥшуаз, амузыка аанҿасит.
– Ҽаанбзиала шәнеиааит! – игон амикрофон иҳаранакуаз абжьы. – Абзиара шәзыҟалааит!
Аԥҭа дласны иҿынеихан, уи аӡӷаб даашьҭхны, идәылҵуаз днарылагылеит. Асҭанда Џьанар дидгылан, лпалта лышәҵо. Аҵыхәтәантәиқәа ирыцны, рҩыџьегь ндәылҵит. Аҩныҵҟа иҟаз ашыра ашьҭахь, адәахьы ахьҭа иаразнак иулалон. Асҭанда лыҽҭаҳәҳәа алашьцараҿ лашьа дицын, хаҳәык дахымҟьашарц, лшьапыргыларҭақәа дрызҿлымҳаны. Алашарақәа, аҩнқәа рҿынтә иахьааԥшуаз, ақыҭа аӡынра ишахәланамырӡуаз агәра удыргон. Знык доусы рҩнқәа инаӡарц, амҩа еиԥхьышәшәон ашколҷкәынцәеи урҭ ирыцзи. Аԥҭеи уи аӡӷаби даҽа мҩак ала ицон, иара ишҟа дигозар, убри азын Џьанар игәы ахьухьура ԥсасиуан. Урҭ еиуацәазар ҟаларын, ма игәраганы дызҭынхаз дицырҵеит. Аԥҭа, уи аӡӷаб даҽакала дылзыҟазар, аҵыхәтәанәи акәашараз Асҭанда длыԥхьарымызт. Арҭ зегьы зхәыцрақәан, цқьа иахьизеилыргамыз Џьанар дгәаҭеиуан, агәашә аартны, агәарԥ ианнықәгылозгьы, аҩны ианыныҩнаххгьы.
Раб дыԥсижьҭеи, ран лымала уахык даанрыжьуамызт, џьара акы иахнамгакәа аха. Лара дышьҭалахьан. Асҭандеи лареи зны-зынла уаҭахк аҿы еицышьҭалон, зных ан амаҵурҭаҿ адиван дықәиауан. Ауха лиарҭахь днеиаанӡа, аӡӷаб лҽеиҭалкыр акәын, лашьеи лареи акы инацҳарц ргәы иҭан, уаанӡаа лан лгәы ҭынчымкәа дзыцәозма, ашә лхы нылакны, рҩыџьегь шааз налалҳәан, даахынҳәит. Рхәы ҟаҵаны иқәгыламзи, аԥхьа акрырфарц, аишәа инадтәалеит. Џьанар шҿимҭцәозгьы, Асҭанда дҷырҷыруа дцәажәон, лгәы иҭаз цқьа иаамырԥшцәакәа. Иахьцалак лгәы иалан ахәылԥаҿ Баҭыр иҟамзаара. Иаалыҟьаны иашьа иԥылара иқәшәагәышьеит, уи еилкаан аха. Лара лылахҿыхра Џьанаргьы дамырцәажәар
ауӡомызт, амала, цәала-жьыла ара дыштәазгьы, дахьыҟаҵәҟьаз уа акәӡамызт. Иԥсы ахьгәараз ихаҭагьы изеилкаауамызт, ибанзар иԥсы зцыз аӡӷаб уажәы дахьыҟаҵәҟьаз иара издыруамызт.
– Аԥҭа дшычкәына бзиахаз убоу? – аҵыхәтәан Асҭанда иаацәырылгеит иалацәажәарц Џьанар ииҭахыз дызлацрасшаз.
– Дыбгәаԥхоит ҳәа сыҟоуп, – иҳәеит иара, уажәраанӡа ишимҳәацыз ала.
– Дысгәаԥхоит, аха даара дысгәаԥхоит, – лҿаҵа ырласны илбаалдан, дагьааччеит. – Амала бзиа дызбаӡом.
– Ус анакәха – даҽаӡәы дыбҭахыуп. Дарбанушь изҿаҷҷаз?
– Џьанар! Иуцәажәашьоуи? Ас узбахьада?! – дҩагылан, лчанахқәа аԥхьа инықәылгеит, лашьа макьана акрифон азы. – Аӡәгьы дысҭахым макьана.
– Гәыкала ибҳәоушь?..
– Ашкол аҿы иумоу абзиабара аҵыхәтәанӡа изынаӡом.
– Избан иара?
– Ашкол ашьҭахь ҷкәыни ӡӷаби рымҩақәа хазхоит, ианакәызаалак даҽа џьоук рԥылоит.
– Оҳо!..
– Уамашәа изубеи?
– Аԥҭа ус игәы иаанагаӡом ҳәа сыҟоуп.
– Иумбои ҳшеиԥшым.
– Бҟәыӷацәахоу ма даҽаӡә иахь бхы бырхахьоушь?
– Издыруада, – лара иара иаҳагьы длырбжьажьон, лгәы иҭаҵәҟьаз илмырдырырц.
– Уи ӡӷабк дицкәашон, даббоу? – ииулак еиликаарц игәы иҵхоз днадххылеит.
– Шьасиоу?.. Дыбзиацәоуп.
– Ус шәеизааигәаны дыбдыруама? – акрыфара дшаалгазгьы, аишәа дахыҵуамызт, ӡык днаҿыхәон, иаҳәшьа лҿынтә изеилкаашаз ак нимыжьырц.
– Мамоу. Иахьоуп данызба, – Асҭанда лашьа ихәы зниххьаз ачанахқәа ааидылкылан, илгеит.
– Ашкол аҿы аусура даама?
– Аԥсшьарҭа ҩнаҿы аус луеит, уа думбаӡаци?
– Дсымбаӡацт.
– Усҟатәи узлызҿлымҳахеи? Иахьынӡаздыруа ипашәу роуп иугәуԥхоз.
– Усҵәҟагьы деиқәаӡам лара, аха ипашәызгьы зегьы сгәаԥхозма.
– Уналызҵаақәар цәгьамызт, – лашьазаҵә шьҭа дҭаацәаразар лҭахын, рангьы лыҷкәын иԥҳәысаагара баны дыԥсыр – уаҳа акыр лҭахызма. Арахь иара џьоукы днарызҵаақәон, аха аӡәгьы ихы лықәикцәомызт. Ргәылацәа-рызлацәа ишыҟарҵоз еиԥш, ихы анышлалак, ма иантапашхалак иааигалак ҳәа аӡәы длышьҭалар ҟаларын, аха ианаамҭаз аӡәы лҽылзикыр еиӷьымзи.
– Џьыбшьт! – иҳәан, иаҳаз «иқьышә инықәҵаны», дҩагылан, инапы ааиӡәӡәан, иуаҭах ахь дцеит.
Аухантәарак иԥхыӡ далан Шьасиа лыхьӡын ҳәа зыӡбахә иаҳаз. Лхаҭа леиԥш иԥшӡаз хьӡы ҟәымшәышәк лымазар иаҳа иеиӷьишьон, аха уигьы иабаргызи. Ашьыжь дшыҩагылазҵәҟьа мҿқәак ԥиҟын, аҩныҵҟа илага, аплита аԥхьа инышьҭеиҵеит, амца аиҿакра иаҿыз иан длыцхраарц. Ишәпазгьы ҩбаҟа ааигеит, знык амца еибакыр, урҭ еиваҵаны иақәырҵар, хәлаанӡа ирызхарц. Заа игылаз иан арахә еиллыргахьан, иара, акы днацҳашәа дааин, иҭицеит. Дара х-хык ракәын иҟаз. Иаб иԥсы анҭаз аамҭақәа рзы, арахә рацәа рымазар аныҟамлоз акәын. Убысҟан инықәыргаз ҿыц ирзанҵомызт, ан лакәзар – ирымаз еиҳаны илызбомызт, мышкы зны лԥа арахә ирҵакыз еиликаарын ҳәа дихәаԥшуа. Џьанар урҭқәа зегьы уажәы дызрызхәыцуамызт, дыццакуан аԥсшьарҭа ҩны ахь.
Иара ашьҭаҵарҭа деиҳабын, уа дышнеизҵәҟьа, аҽны иишараны иҟаз ашьыжь ириҭеит, нас ус имаӡамкәа дыҟазаауан. Ашықәс ҿыц азы ҩы-мшы, хы-мшы акгьы рзаагаӡомызт, иааигашаз заа еидикылахьан. Ашьҭахь Баҭыр агараж дахьеиҳабыз дизнеит. Уи иашьа
дшынҭаацәаз ԥсшьара ҳәа дааигазаарын, амҩан ҿыц Кьахьыриԥа изкыдгылан, иеицәажәеит, ашықәс ҿыц аныҳәа аниаслак, еицны Аҟәы ицарц. Аминистрцәа р-Совет ахантәаҩы актәи ихаҭыԥуаҩ Адлеиба Бориси Кьахьыриԥеи бзиа еибадыруазаарын, убрахь изцарц ргәы иҭан. Раԥхьаӡа акәны Џьанар игәы иҵалаз лыӡбахә иҩыза гәакьа ицәиӡеит. Уи иара изы мацара игәаҵаҿ иҵәахызарц дазыҳәон.
Акорпус дныҩналан, ак иҭахызшәа, акабинетқәа днарыҩнаԥшқәеит. Шьасиа лыхабар ыҟаӡамызт. Адиректор идкыларҭаҿ маӡаныҟәгаҩыс дтәазар ааигәхәны, абӷьааҳәа ашә ааимԥааны, уахь дныҩнаԥшит. Убра дыштәаз аҟара агәра ганы дыҟаҵәҟьан, избанзар уа аус зуаз ааигәа дықәҵхьан, аҭыԥ ҭацәын, аамҭала ҳәа аҳасабеилыргарҭа аҿынтә аӡә дтәан акәымзар. Араҟа уаҩ дыҟамызт. Џьанар дныҩналан, днатәеит, Шьасиа адиректор длыԥхьаны дизнеизар, уажәымзар-уажәы даадәылҵрын ҳәа дгәыӷҵәҟьаны. Дааҩныҵит аамҭала аус зуаз.
– Имала дыҟоума? – уи лахь ихы ҩишьҭихит Џьанар
– Ааи, улеи!
– Бзиоуп, – иҳәан, Џьанар даныҩагыла, икабинет ахь акәымкәа, наҟ ддәылызгоз ашә ахь иҿынеихеит, аԥҳәызба уи уамашәа дбаны дышишьклаԥшуаз, иара ишьҭахьҟа ашә ҩаиркит; амалагьы арахь алеира бзиа ибаӡомызт, аргылара ианаалга нахыс, ҳаҭыр змаз аргылара аиҳабы инаигәҭасны, анџьныр хада ақырҭуа директорс дарҭеижьҭеи. Уи зегьы бзиала дырзыҟазшәа дырбон, ҽԥныҳәа ирҭартә иҽыҟаиҵомызт, акадрқәа реиҳабы заҵәык иаҳәшьаԥҳак диртәан, нас уи иара диуан азын рҳәеит. Нас хәыҷы-хәыҷла иҟаиҵашаз здыруадаз. Нап адыркхьан, уи акәын аус злаз.
Аихагылақәа ркоридорқәа дрыбжьан дыхрааӡраауа, машәыршәа акәзаргьы Шьасиа дышԥааиҿамҳарыз ҳәа дгәыӷуа. Амала уажәраанӡа абра аус луаны изымдыркәа дышԥаҟаларыз? Зынӡа ааигәаӡа иаанагаз аӡә лакәзу? Џьара днеизаргьы ҟамлози. Адырҩаҽнынӡа ичҳаит иара, ауха ашықәс ҿыц иаԥылон, рҽазыҟарҵон. Аус зуаз дрыланы имбеит, аныҳәа зҽазыҟазҵоз рахьгьы дыҟамызт. Игәаӷьны аӡәы дзимазҵааит, абас иҟаз аӡӷаб дырбахьазар еиликаарц. Иара ус хәлеит, аԥсшьацәа злахәыз абал иалагеит. Уаагьы дыҟаӡамызт. «Закәытә гаӡароузеи сызҿу?!» – игәы дҭаҟәындҟәындуа, акадрқәа реиҳабы акәашараз даалыԥхьан, еилагьежьуаз рыгәҭа данналагыла, длызҵааит:
– Иҿыцу усзуҩ ааигәа дбыдыбкылахьоума?
– Мамоу, узҵааи?
– Шьасиа захьӡу ӡӷабк аус луеит ҳәа саҳан.
– Илылухи?
– Дсыԥшаар сҭахыуп.
– Ус захьӡу уаҩы дсыздыуам аусура анҭыҵгьы.
Иадырҳәоз амузыка нҵәаанӡа длыцкәашон иаамсҭашәаразы, акәымзар наҟ дындәылҟьаны дцар акәын ииҭахыз, уи аԥҳәыс ауаа рыгәҭаҵәҟьа дааныжьны. Ашьҭахь Баҭыр диԥшаан, игәы ҿыӷьцәозшәа, абал дшазҿлымҳамыз иеиҳәеит. Ихьыз иеиҳәарц, Баҭыр дааисны дикит, аха Џьанар уаҳа еилыргак мҳәаӡакәа, дындәылҵын, алашьцара дналаӡит. Знык аҩны днаӡаны, Асҭанда лацәҳара дахгәаҟуан. Изеилкаауамызт уи дзылжьаз, Шьасиа аԥсшьарҭа ҩнаҿы аус луазшәа.
Ибзиашәа Асҭада агәылара дыҟан. Дхынҳәаанӡа игәы хьаԥсит, нас иара Шьасиа дышлызгәаҟуаз иаҳәшьа илдырырц иҭахыҵәҟьамызт. Анцәа иџьшьан Асҭанда дахьыҟамыз, иара даныхынҳәышаз аламҭалаз. Имаӡа уаҩы идырырц иҭахымызт, ихала игәы иҭаҵәахызарц игәы азыҳәон. Асҵәҟьа дҟамлацызт. Аха шьҭа дабеиԥшаарыз? Деҵәа ҿыцызшәа даацәырҟьан, ажьеиԥш дныҵабеит. Ма адырҩаҽны ҽаанбзиалаҳәа Аԥҭа иҭаацәараҿ днеиндаз! Ақыҭаҿ ианакәзаалак уи ныҳәан ҳәа иагьыргәалашәомызт акәымзар. Амала уаанӡа зԥшышьа имамызт. Аԥҭараа ашьыжь дрызнеир – усгьы агьамамызт.
Игәҭакқәа еиԥирҟьар иҭахызшәа, Аԥҭа ихаҭа џьанарраа дырзаауан уи аҽны. Дахьибаз дыԥхеиҵарц дааилаххит Џьанар, иаҳәшьа дылхыбааны. Рқыҭа ҷкәын ус изиургьы, дызхирҟьаз еилкаамызшәа иаанхон, аԥшәма рԥыс иҽааирҭынчызшәа иуит. Иакәымкәа дизныҟәаргьы, Шьасиа лыхабарк изеилкаауамызт. Арахь Аԥҭагьы деилкаатәын, Џьанар
дызҭагылаз акәӡамзи иара дызҭашәаз. Асҭанда уи дылҭахызар ма дылцәымӷзар, дара еибабарын.
– Ҽаанбзиала ҭаацәашәала шәнеит! – аԥхьа ҿааиҭит Аԥҭа.
– Уа ҽаанбзиала ҳаицнеит! – аныҳәа удызныҳәалаз уаҳа ишԥаиауҳәарыз.
– Асҭанда дысҭахын, аҩны дыҟоума?
– Ара сыҟоуп, – даадәылҵит лара, лашьа игәы иҭашәақәаз лдыруазшәа. – Арахь умааиуеи?
– Ҽаанбзиала бнеит! – ашықәс ҿыц зегь раԥхьа иара илыдиныҳәаларц дшааз ҩашьомызт.
– Ҽаанбзиала инеиша! – дгәырӷьон ларгьы.
– Асҭанда, ашкол аилыргара ҳанбацои?
– Иахьаҵәҟьа ҳазцом, – актәи амш азы уаҩы усура дышҭымҵуа усгьы еилкаан, игәҭакы ахьлыргамаз лхаҭагьы иаалцәымӷахан, инацылҵеит: – Уааи – уаҵәы! Уаныгьежьуа ҳҩызцәагьы ираҳәа! Бзиоума?
– Исаҳаит.
Иаарласны Аԥҭа ахынҳәра шиқәшәоз иаҳәшьеи иареи реицәажәашьала ианеиликаа, Џьанар заа амҩа данылеит, аԥсшьарҭа ҩны шыҟаз днеир иҭахызшәа. Уи дыццакуамызт, иаахынҳәыз Аԥҭа дихьӡартә еиԥш. Иҷкәынра иаԥысуазу, ихаҭа ус иуаҩышьахарызу здыруадаз, Аԥҭа ашьыжь хаха Асҭанда лҿы дахьааиз, Џьанар уи дааиҵашьыцын, дагьааԥышәырччеит.
– Аҩныҟа зегьы шәыгәқәа бзиоу? – Џьанар иеиликаарц ииҭахыз инап шалеикрыз дақәшәомызт.
– Иҳабаргыузеи.
– Улацәа чышәа избеит, иаха узмыцәаӡеи?.. Асасцәа шәҭазма?
– Мамоу, ателевизор сшахәаԥшуаз, аҵхагәҭа ааит.
– Умацароу?
– Уаҳа исыдтәалараны иҟадаз?..
– Уи аӡӷаб заманак ахәылԥаҿ дуцын, шәҩыџьегь ателевизор шәадтәалазар сгәахәын.
– Уи дцеижьҭеи. Иацы ашьыжь алада дкылызган, автобус дасҭеит.
– Шәеиуацәоума?
– Сан длаҳәшьаԥҳауп.
– Автобус дауҭо егьиуа, хара дцома?
– Лыҩныҟа дымцеи.
– Ус хароума?
– Дабжьуа ӡӷабуп.
– Иуҳәо закәи! Ара ашкол дҭазар сгәахәын.
– Мамоу, уи ҵыԥх далгеит.
– Нас џьаргьы дымҭалаӡакәану?
– Дзымҭалеит. Усурҭак лоурц лҭахны дааит.
– Нас?!
– Ашықәс ҿыц ниасп ҳҳәеит.
– Ус иаҳа иеиӷьҵәҟьоуп. Абзиараз!..
Рҩыџьегь неицрыҵит. Маҷк игәы ҭынчын аԥсшьарҭа ҩны шыҟаз илыбаарц илеиуаз Џьанар. Аранӡа данааи, уа иҽыдирбар бзиан, аҽны ус шимамзгьы. Изеилкаауамыззт Асҭанда Шьасиа араҟа аус луазшәа зхалҳәаз. Лхаҭа ус еилылкаазу, ма илаҳаз даҽакала еиҭалгазу? Издыруадаз цасҳәа лашьа изылузар, уи аӡӷаб дшигәаԥхоз анылба? Арахь дигәаԥхо мацарандаз, дибаанӡа длылаҵәахьанеи.
Игәы излаанагоз ала, Баҭыр аҽны усура дҭыҵрын ҳәа дыҟамызт. Абал иалгаанӡа даангылеит, акы, аҽны имашьынақәа акгьы ҭыҵӡомызт, ҩба. Нас шаанӡа ара иҟаиҵоз, изхара иԥсы мшьаӡакәа? Азныказ Џьанар агараж ахь анеира ааиҭахымхеит, игәалаҟамызт,
Шьасиа дахьныҵабаз амшала. Ааигәа дибарызу здыруадаз. Дахьынхоз ҳәагьы еилкаа имамызт. Уи азы Аԥҭа дизҵаар акәын, шьҭа ҿыц диазҵаартә аҭагылазааша анбаиоушаз. Аԥҭа иан лаҳәшьа дахьрымази дызмази еилкаатәын. Уи дыздыз ракәмызт, Аԥҭа иан лабраа зусҭқәаз издыруамызт.
– Иаха узаанымгылеи? – ҿааиҭит Баҭыр, Џьанар дшибазҵәҟьа. – Узҿу сзеилкаауам.
– Еснагь иркәашац, ирхәмарц, – иҳәеит Џьанар.
– Уамак ухьит ҳааиԥырҵеижьҭеи.
– Акгьы смыхьит, – дааԥышәырччазшәа иуит иара.
– Ҳаиҩызцәами, иухьыз соуҳәар, сухәаргьы уздыруам.
– Акгьы сымҳәеи, – имаӡа изцәыргомызт.
– Мамсыр Кахьыриԥа иҿы дахьназгаз дзызҵаақәаз удыруандаз! Нас Урыстәылаҟа усура узаангылеи ҳәа дикит. Мамсыр зны Қарҭ дыршьҭхьан, анџьныр ҵара дҭаларц. Ақырҭшәа издыруамызт, уа дызҭамлеит. «Умбои, – иҳәеит Кьыхьыр-иԥа, – ҳара ақырҭшәа ҳаздырӡом, уи азын ара арҵаҩрада акгьы ҳзалгом. Нас Урыстәыла ҳцоит, ҳашзымгьежьуа ҳазхәыцӡом». «Ааи, – иҳәеит Мамсыр, – аинститут саналга, – иҳәеит, – араантәы исыԥхьартә аҳәара ҟасҵеит, – иҳәеит, – аха аԥсуааи ақырҭқеи ражәа еибамкызт, уахь саангылеит», – иҳәеит. «Арахь аспециалистцәа Қарҭынтә иаарышьҭуеит, Урыстәыла аҵара зҵаз илырхи, – иҳәеит Кьахьыриԥа. – Дара ртәы данаалак иара итәқәа дрыханы иааигоит. Уара уааргаргьы ҭыԥ хәыҷык уҭахӡамызт, иуқәнаго ҳәа акы уашьҭамлози. Уааргар рҭахӡам, арахь уахьааргогьы иуҭахыу уоурц уашьҭоуп. Абас ауп ҳшыӡуа. Амала излауала уажәы ҳуцхраап», – иҳәеит. Ҳара ҳраион ԥсыуа раионуп азы арҭ ачымазарақәа цқьа иҳадырӡом. Егьырҭ зҭагылоу аҿы зны ҳамнеишеи. Иумбаӡои ҳқыҭақәа ирыландырхаз хәыҷы-хәыҷы рыҽшеибырҭо. Аҩныҟа уцома?
– Ааи.
– Суцны сцароуп. Асҭанда лҿаԥхьа аҭамзаара саҳәароуп, ахәылԥахь дҳаԥхьан, снеиртә сзыҟамлеит, умбои.
Аӡын агәҭа иҭагылан. Иахьабалак, аԥсабара ацәа иҭанагалазшәа, ишәшьыран. Бзыԥҭа еснагь аԥша ықәсуан азы, аԥсҭазаара адунеи ишықәыз уханаршҭуамызт. Леуанти уи аҽны Аҟәа дыҟахын. Аҭоурых аматериалқәа дрышьҭаланы, дцалон иара уахь, аҵааршә адәы иқәзаргьы иара дазынкыломызт. Адәыӷба длалбааны, автобус дахьынҭалаз, Игор Марыхәба дааиқәшәеит. Урҭ рхы иҭакыз уск аӡбахә акәын, ирыманшәаланы иааизааигәахеит, аҩныҵҟа зшьапы иқәгылаз ирԥырхагамхакәа.
– Ҳзеибабаӡом, уара, – Леуанти игәынамӡара аацәыригеит, игылаз уаҩы имаҳартә, – иҟоу иану ҳәа акы ааҳмаҳаӡеит.
– Москваҟа шәҟәык шцаз атәы аобком абиуро аҿы иалацәажәахьеит, – иҳәеит Игор. – Аха иарбан шәҟәу ҳәа цқьа ирыздырӡом.
– Уи шәарҭ ишәазҳәада?
– Ауаа ҳамоуп, аха уи маӡоуп. Шәҽеидкылан шәыҟаз! Абзиараз!
Иаҳақәаз рнаҩсан, Леуанти игәы маҷк иҭынчын, хеидкыла ӷәӷәак Аҟәа иҟан ҳәа дгәыӷуан. Акы ыҟаҵәҟьамкәа, иагьа умҳәан, ас ашәҟәы ӷәӷәа, Аԥсны аҭагылазаашьа анӡалартә, уаҩы изыҩуамызт. Ус илымҳа иҭыҩуан жәа-шықәса раԥхьа, Рауф Чарзмаа, иҩызцәа има, афилармониа асцена данаақәгыла, маҷк ихыбжа-ҿыбжаз иаԥсшәала ибжьы шаагаз, Москваҟа ашәҟәы рҩырц шаҭахыз, егьирахь ара ирарҳәақәоз зегьы рус ишаԥырхагаз. Аамҭа уамак мҵит, Леуанти Игор диқәшәазижьҭеи, аха урҭ амшқәа нықәҳаны акәын ишцоз. Ҽнак Виталик Гыцба, уигьы ашәҟәы инапы аҵаҩын, Леуанти иҿы дааит.
– Аҟәа џьоукы рыԥхьақәеит, иуаҳау?
– Исаҳақәеит. Ишԥарызҵаауа ҳәа ирҳәаз?
– Рызҵаарақәа еиԥшуп ҳәа иҳәеит Кьахьыриԥа. Ишрацәажәақәо рыла аиҳабыра аҳәынҵәа ҳгәыдырҵарц иаҿуп.
– Ус ишыҟалоз ҩашьомызт: аиҳабырақәа ражәа еибыҭоуп, Москвантә ҳашәҟәы аарышьҭзар, ара ирымҵоуп. Уаалеи, Борис дызбар сҭахыуп.
Виталик аурыс школ аҿы абҩарҵәыра риҭон, ибҩарҵәыратә зал ахь днеит. Леуанти дзааӡаз иаԥсуа школ изкажьуамызт. Уажәы дышиашаз Борис икабинет дныҩналеит. Ашкол аиҳабы иҭыԥ аҿы дыҟамызт. Уи ара мцхәы дзыҩнатәозма, ааигәа иргылаз, хԥаны иеихагылаз ахыбра дыҩнагьежьуан, адәахьала давагежьуан, џьара иагыз иԥшаарц. Леуанти уи дишьҭамлакәа дааизԥшит, дмааир дабацоз
– Уаазцеи? – дџыхӡа данааҩнашыла, дагьызтәомызт, азҵаара аҿанааирхоз.
– Сара сгәаныла, ҳаҷкәынцәа иахьрыԥхьаз иарбан зҵааразаалак аҭак ҟармыҵар иаҳа иеиӷьуп.
– Ус ҳаицәажәагәышьеит, – иҳәеит Борис, – Москвантә акомиссиа аанӡа, иарбанзаалак аӡәгьы ҿимҭырц. Аха ирзычҳауам, уара. Иаардыруа зегьы ҳәаны, ипатеит.
– Уа шьыжьбзиақәа! – иааҩнашалыз, Леуанти изымдыруаз Мамсыри Баҭыри аԥсшәақәа аарарҳәеит.
– Бзиала шәаабеит! – Борис урҭ рнапқәа рымхны илаиртәеит. – Иҟоу сашәҳәеи?
– Жәаха уҳацны Борис Адлеиба иҿы ҳаныҟаз ашьҭахь, абыржәҟәара дсыԥхьахт, макьана ара сшыҟаз анеиликаа. Аҭыԥ сзырԥшаазаап. Шьҭа квартирак сашьҭоуп, мчыбжьык иалагӡаны, сҽеидкыланы саарц.
– Уи бзиоуп. Аха излауҳәаз ала, ԥыхьа ҳанҩеиз аасҭа, иаха илахҿыхны иуацәажәон?
– Ус уҳәартә иҟоуп.
– Изыхҟьеи угәаныла?
– Сыздыруам. Иахьцалак, иҭабуп ҳәа уасҳәарц, сааит. Уа сахьҩеиз ургәаладыршәеит. Дара инҭкааны ирымҳәазаргьы, сусқәа рыманшәалахара уара ишубзоуроу ҩашьом. Иҭабуп даараӡа! Абзиара шәзыҟазааит! Маҷк сыццакуеит.
– Ушиашоу уцарц, амҩа уангылоуп ҳәа сыҟоуп?
– Ааи, – Мамсыр ашә ахь иҿынеихеит, иашьа еиҵбы уи днаишьҭалеит.
– Умбои! – ҿааиҭит Кьахьыриԥа. – Аԥсуа шәҟәы Москваҟа ишцаз аараҳаижьҭеи, аԥсуа кадрк дааргахьеит. Ашәҟәы аусура иалагахьеит, амала иааҟарҵо зегьы иара иаҿагылоуп, иудыруаз!
Леуанти уи акабинет дыҩдәылҵит, иара аус ахьиуаз аԥсуа школ ашҟа ихы рханы. Аиҳабыра ашәҟәы иахырҳәаарызи ҳәа, ауаа рҿи-рнапи еиқәҵа, ажәлар рҳәашьала иуҳәозар, иахьтәаз игәаԥхомызт иара. Џьара ак ӡбатәын, иҟаҵатәын, знапы аҵазҩыз ма еигәныҩыр акәын, аха ҽеидкылашьак ҟарҵоны ахьимбоз, игәы ҭынчмызт. Ашкол аҿы дахьааизгьы игәы иаахәарыз ҳәа агьимаҳаит, адиректор Милор излеиҳәаз ала, Қарҭынтә аҵарадырратә институт аҿынтә ҭҵааҩцәақәак аарц иҟан, аԥсуа милаҭ рцәаржь ҭырҵаарц. Иаҳаз зны изеилымкааит, – аԥсуаа рымацара рцәеижь шԥаҭырҵаауаз?
Аха урҭ ҽнак иаакылсит, ахьҭа ианакы, рнапқәа рҟәыҷуа, русгьы ирлас иҟарҵарц рҭахны, иццакуа. Убри аамҭаз, ибзиазшәа азанааҭ еидгыла азҵаарақәак иӡбарц, Леуанти адиректор икабинет дыҩнагылан, акәымзар рааимҭа дақәымшәар, рыӡбахәык имырдырӡакәа, аусура иаладыргон, нас излаҟәухуази.
– Сара сгәаанагара уазҵаауазар, – иҳәеит Леуанти, ашкол аиҳабы иахь ихы нарханы, иааиз аҳәсақәа ишраҳауаз, – ари еиԥш иҟоу аус амҩаԥгараз, ҳхәыҷқәа рахь уаҩы днашьҭтәӡам.
– Ус зуҳәои, ара ҳус намгӡакәа ҳазцома?
– Нас аԥсуа хәыҷқәа рҿаҵа аформа ыҵхны иаҳа изыжәгои? Араҟа ақырҭуа сектор ыҟоуп, ҳнаҩсан аурыс школ гылоуп, ашәамахь ршколгьы хараӡам. Урҭ агәхьаа изашәмыргои?
– Избан аԥсуаа рымацара ҳарҿушәа шәзахәаԥшуа? – реицәажәашьа згәамԥхакәа, аиҳабыра ак рымҳәандаз ҳәа арҵаҩцәа знапаҿы иааганы измазаарц зыхәҭаз адиректор днаиҿаԥшит лара, нас Леуанти иҿалырххырц, деиҭаацәажәеит: – ҳара егьырҭ ашколқәа рахьгьы ҳнеиуеит, аха иахьа иҳадуп шәара шәышкол.
– Сара ашкол санҭазгьы зны убас ҳзыруит, на иныҵыҩшәа исаҳаит аԥсуаа рҿаҵа ҭырҵаауеит, зхыбаҩ ыҵырхуа ртәқәа ирҿадырԥшырц. Нас ашәҟәқәа шьҭарҵозаап аԥсуаа биологиала милаҭра рымаӡам ҳәа. Уажәы шәара иҿаԥышәҽырц шәгәы иҭамкәа шәыҟам аԥсуаа рмилаҭра шьақәзыргыло атәы зҳәо аматериалқәа.
– Уара сызуазҵаауеи, ара адиректор дыҟоупеи.
– Сара ара аус зуеит, шәышԥасзымҵаауа! – уи азанааҭ еидгыла дшахагылазгьы цәыримгаӡеит.
– Сара ақалақьтә комитет аҿы снеины, ара исзыруа расҳәоит, – аҽеидкылара далагеит, лҩыза длыцхраарц налыдҵаны.
– Уи ауми саргьы исҭахыу, – иҳәеит Леуанти. – Амала уажәыҵәҟьа уа ак шәзалгом. Избанзар даргьы ҳаргәаара иацәшәо итәоуп. Абзиараз!
– Актәи амаӡаныҟәгаҩ иҿы сцоит, – дмақаруа дындәылҵит лара.
– Ус зыҟоуҵеи? – иҟалаз изеилымкаауазу ма иаҳараны иҟаз дацәшәозу узеилмырго, дзыԥхьаз ахәыҷқәа иргьежьуан адиректор.
– Ҳара арҭ ҳарҿагыланы ҳақәԥарц ҳҽеидаҳкылоит, уара урыцхраауама?
– Рус ҟарҵар, ицон, ҳзырԥырхагеи?
– Нас иаҳԥырхагоу заҟа алырхуа удыруама? Иццакы-ццакуа ас иаауазма угәаныла?
– Иааҟарҵо зегьы цәгьахәыцрада ҳзазнеири?
– Ҳагәхьаа иагоит, уара утәала? – азҵаарақәа неиқәырԥсон, урҭ рҭакқәа убас инагӡо.
– Ауаа рацәа рнапы аҵаҩны, ашшыбӷьыц цеит рҳәеит, ирҩуа ахьынӡаиашоу гәаҭатәыми.
– Уаԥхьаанӡа ак ахыумҳәаан! – Леуанти аӡы дӡааԥшылозшәа, ашәҟәы уаҩы имырбакәа, ахцәажәара иаладыргар шыҟалоз хырҩ азиухьан.
Акабинет дыҩдәылҵын, аиҭакра ашьҭахь аурок имамзи, арҵаҩ ҭыԥ шыҟаз иҿынеихеит. Ахәыҷқәа рахь даннеигьы, иус уамак дзазхәыцуамызт. Уи ашьҭахьтәи амшқәа рзгьы, акы игәы иалаӡамызшәа, иусурахь днеиуан, анапынҵақәа наигӡон, игәы иҭаз уаҩы изымдырратә. Гагратәқәа макьана ирыламкьысцызт. Леуанти дыԥшын Бориси иареи ианбарыԥхьарыз ҳәа. Рыӡбахә уаҩы игәаламшәазшәа, ирыԥхьоӡмызт, апартиа аусзуҩцәагьы акы иазԥшызар акәхарын. Ҽнак Леуанти аурок ахьимаз ашә Виталик ихы аакылеикит.
– Борис ателефон изасит, асааҭ жәаба рзы аобком аҿы дыҟазароуп ҳәа. Уара иумыԥхьаӡи?
– Мамоу.
– Ишиԥхьаз удыруазар иҭахын.
Леуанти аҽны хәлаанӡа Борис ихынҳәра дазҿлымҳан, егьи иусурахь уаҳа дызкылымсит. Аухантәарак шәҟәык дзамыԥхьеит, цәаҳәак изымҩит, инапы акы акуамызт. Ателербага дшадтәалаз аҵх неигәеит, арахь дызхәаԥшуаз еиликаартә ихшыҩ изазышьҭуамызт. Данкараха аҵыхәтәан дамхацәеит. Ателехәаԥшра апрограмма анынҵәагьы, акраамҭа ус дтәан. Данааԥш шьҭа дышьҭамларгьы ҟалон, аха маҷк иԥсы изшьозар игәахәшәа, ииарҭахь днеит. Аобком аҿы Борис иарҳәаз еиликаарц иҭахын. Ашьыжьӡа маҷк дамхацәеит. Иан даалырԥшит, аусура дагхон азы. Ажәжәаҳәа иҽааилеиҳәан, иара убасҵәҟьа ихаҿы ирыцқьан, иаармарианы акы днацҳазшәа ҟаиҵан, ашкол ахь иҿынеихеит. Актәи аурок имамзаарын, уи дагьазымхәыццызт. Дышиашаз аурыс школ ахь дцеит.
– Абиуро ыҟан, – акоридор аҿы ишааиԥылазԥәҟьа, дналагеит Борис Леуанти изҵаара аҭак. – Ҳаҷкәынцәа аӡәгьы ацҭәыҟаҵара иҭахымызт, ус ҭынч изеилгоз џьыршьон. Абиуро иалаз рызҵаарақәа злаҟаз ала, ҽеи ҳшақәдмыршәоз анызба, ажәак сҳәар ҟалома сҳәан, хаҳәк хаҳәык иқәмыргылакәа, сзыргәамҵуаз сыгәҭыхақәа сҳәеит.
– Иаҳҳәап?!
– Ателехәаԥшра есуаха садтәалоуп сҳәеит. Сыжәлар ыҟӡам, изынԥаз уаҩы иҳәом. Арахь ҳҭагылазаашьа бааԥсуп ҳәа сналагеит. Ҳашәҟәы егьсгәаласмыршәеит, уа ианымыз ракәын сызлацәажәоз. Ус ҟасымҵаргьы, еиҳа еицәаз ҳақәдыршәон ҳәа сыҟоуп. Избан акәзар сара сашьҭахь абиуро иалаз лалагеит, аха илалагеит аха, ирҳәоз ҳаӷоу иаҳааит. Ашәҟәы знапы аҵазҩыз, ажәлар ираӷацәаны, иаақәдыргылеит. Х-ҩык апартиа иаларцеит, русурақәа ирымырхит. Егьырҭ рус рҭыԥқәа рҿы ирыхәаԥшырц иҟоуп. Нас иҵегь уасҳәоит, абаа, уажәы сыццакуеит иаарту аурок ахь.
Леуанти иусурахь амҩа даныхын, аха дызҿыз ахь ихы ыҟаӡамызт. Иурокқәа шаанҵәазҵәҟьа, втобуск дыҩҭалан, Аҟәаҟа ихы ирхеит. Иҭагәҭасуа амҩа иахьаныз амашьына ана-ара иаангылон, уажәи-уажәи иҭалон, иҭыҵуан. Иара иԥсахы еибакуан, амала изҿҭуамызт, акы иҳәаргьы изаҳауадаз, аныҟәцаҩ играфик дахьԥшын. Ирлас аҳҭны-қалақь дналагылар иҭахын, дзышьҭаз русурақәа рҿы дрыхьӡар бзиан, акәымзар иабоуԥшаауаз, ахәымҽхан акаҳуажәра ицон аԥшаҳәахьы.
Авокзал аҿы автобус данлалбаа, атролеибус ахь деихеит, таксик икрын ҳәа дыҟазма, ԥарала еснагь ирыцҳаз арҵаҩы. Уццакуазар уардынк уақәтәар еиҳа иеиӷьын, ақалақь мҩа архәарақәа аарла ишьҭыхуа, еиҵақь инцәыҵаххуа, цәгьаԥсышьала амҩаду ианыз атроллеибус аасҭа. Ауаа дрылҵны, знык данылкаԥа, амҩақәа неихҵәа-ааихҵәа, апаркқәа ааҩшаны, мҩахәасҭала мацара, амузеи аҿы дынкылҟьеит. Дзыцәшәоз данымиеи – хаҵа шьаҭар дыҟамызт. Аекскурсиа мҩаԥызгоз ӡӷабцәақәак ашә азааигәа арымӡ иқәтәан.
Игор заҵәык дахьынхоз идыруан. Уи макьана аҩныҟа днеихьазу здыруадаз. Леуанти дааԥшыр акәын џьара, иҩны днеины изҵшра иқәшәар аҵкыс. Ашьшьыҳәа амҩа днанылт, авокзал азааигәара уаҭахқәак змаз Марыхәба иҿы днеиаанӡа, аамҭа ԥыҭк бжьысырц. Аихамҩа иавҵаз амҩаду даваланы дышлеиуаз, атроллеибус иақәтәаз Игор днаихьаԥшит. Ааҭгыларҭахь днаҭрысит, дахьӡаны дагьақәтәеит. Ауаа ииулак днарылсит, дзышьҭаз иҿынӡа днаӡарц.
– Зҵаарак сыманы сааит, – уаҳа уаҩы дрызҿлымҳамхартә, ҭынч дааиацәажәеит. – Зегь раԥхьа – иҿыцу акыр ыҟоума?
– Ирыԥхьақәеит, ҳаҷкәынцәа ирҳәац рҳәоит, аӡәгьы ашәҟәы мап ацәимкыцт, – уи ала ииҳәарц ииҭахыз Леуанти еиликаауан: Гагра ма Гәдоуҭа анапаҵаҩцәа ирыҿцәажәозар, зегь раԥхьа аус злаз – ашәҟәы мап ацәырымкыр акәын.
– Уара, ажәлар шышьҭыхтәу шәазхәыцхьоу?
– Ажәлари ҳареи ус аимадара ҳамаӡам, ижәымбаӡои, уара! Знапы аҵазҩқәаз роуп ҳазцәымшәо иҳамоу, урҭгьы ражәа акакәзароуп, хара-бӷьара ҳцәажәар, аиакәым ашҟа ҳкылыргоит. Амала аиҳабырагьы, макьана иҟарҵара рзымдыруазар акәхап, аӡәык-ҩыџьак ирыҿцәажәоит акәымзар, ауаа рахь икылыргар, иалҵра рыздыруам ҳәа сыҟоуп. Усшәа избоит. Ишҳазкылԥшуа удыруаз!
Атроллеибус данлалбаа, уаҳа дхьамԥшӡакәа, амҩа днанылеит. Урҭ аҩныҵҟа еицәажәон азы, еицлыбааны еицрыҵыр иаҳа ишеиӷьыз дазхәыцуа, Леуанти Гагра ицоз автобусқәа раангыларҭахь днеит. Иаарласны ицоз ыҟаӡамызт. Адәыӷба ықәҵхьан. Амлагьы дакуан, иԥарақәа дреигӡо мацара, чахаақәаки ӡыки ааихәан, еицифеит. Иҵегь иҭахгәышьан, арахь имҩақьыра иазымхар ҳәа дшәо, акассақәа рахь днеит. Абилеҭ рҭиуан, ус анакәха сааҭк аҿынӡа автобус ықәҵуан. Шьҭа шылашьцара лашьцахьан, автобус данҭалоз.
Ашәҟәы шырхьчара заҵәык акәын хәыцырҭас дамҽхак амҩан дызмаз. Ирымаз мҩа заҵәык акәын – ажәлар рышьҭыхра, – арахь уи шыҟаиҵара издыруамызт. Ажәлар ршьапықәгылара заҵәык акәын аиҳабыра еснагь изыцәшәоз, акәымзар аӡәаӡәала зегь рхәаҽуан. Ари ас шакәыз злымҳа инҭишьуаз уи рҭахымызт, иагьацәшәон. Автобус ласны знык Бзыԥҭа илеиндаз, маҷк дыцәаны, шандаз, нас аӡә диԥшаарын, диацәажәарын, ак еиликаарын… Ас, ишырҳәоз еиԥш, рҿи рнапи еиқәҵа итәазаауазма.
– Леуанти! – адырҩаҽны апартеиҿкаара амаӡаныҟәгаҩ Шалахан Нургалиев дааирӡырҩит. – Апартиа ақалақьтә комитет актәи амаӡаныҟәгаҩ Кванталиани дсыԥхьан,
исеиҳәеит Москваҟа ицаз ашәҟәы унапы шаҵаҩу. Анапаҵаҩцәа рус иалацәажәоит апартеиҿкаарақәа рҿы. Уаргьы уҭакԥхықәра атәы араҟа ҳалацәажәарц ҳадырҵеит.
– Уаҳа зҭахым! – ибжьы ҩыҳареикит Леуанти, арҵаҩцәа рҭыԥ аҿы иҟаз ԥсыуеи, қырҭуеи, шәамахьи, урыси – зегьы ираҳартә еиԥш. – Амала убас иҟамлааит, зегьы ирамҳәаӡакәа, апартиа иалоу х-ҩык шәааизаны, сус шәалацәажәо. Еиҳараӡакгьы, идырны ишәымаз, аобком абиурои ақалақьтә комитет абиурои рықәҵарақәа рыла сусӡбарахь сшымнеиуа. Иаажәга снапы зҵаҩу ашәҟәы, ҳколлектив шәырзаԥхьа, нас доусы ииҳәо аабап.
– Исырҭар иаазымгои.
– Ишәырымҭар, сара сиекземплиар аазгоит, арҵаҩцәа сырзаԥхьоит.
– Иуҳәаз расҳәоит, ҳазқәырҵо аабап.
Аҽны ус ӷәӷәак Леуанти изыҟамҵеит, акы дахьӡарызшәа дышгәыӷуазгьы. Иибацыз ибеит, ирҳәац иаҳаит. Шьыбжьышьҭахь аҩны дыҟан, иҵаҩы Инга лааира дазԥшны. Уи англыз бызшәа дазыҟаиҵалон, ианылҭахыз рҩнгьы длыԥшаауан. Уи аҽны ашкол аҿы имамыз шәҟәык ахьӡ лҳәеит, уи даԥхьарц лгәы иҭан. Аҩны дааины илгарц лабжьеигеит. Данааих англыз бызшәа маҷк дазыҟаиҵалар иаҳа иеиӷьын. Лара данцашаз, ашә днылагылон еиԥш, дааҭгылеит.
– Саби иҩызцәеи иаха еизаны иҟан ҳаҩны. Шәҟәык рҩит ҳәа раҳаит, аха изызҵаара дшырзымдыруаз аҟара еилыскааит. Иахьеидтәалаз снармышьҭӡеит.
Аҳа! Абар дара рхала рнапы ахьаадырхаз. Урҭгьы мҩақәҵатәын, иакәымз ак ҟарымҵарц. Леуанти дԥышәырччо ахәыҷы длыхәаԥшуан. Иаха иҟалаз азы адырра маӡала илҭарц азакәзар, иҩны дааины ашәҟәы лгарц зылҭаххаз? Абри ашкол ӡӷабгьы илныруан аԥсуаа кҿацаланы ишрымаз.
– Саргьы снапы аҵаҩуп, амала аӡәгьы иабымҳәан, – иҳәеит иара, иахьаҭахымыз имырӡакәа, иахьаҭахыз ишналгарыз амҩа дықәиҵарц.
Адырҩаҽны Леуанти, заа дышгылазгьы, иҿгьы имыӡәӡәацызт, агәарбжьара дыбжьаланы, дыццакуа агәашә данаадгылоз Инга лаб Барцыц Виктор. Ала макьана иҿарымҳәацызт, иӷыӷкны дакыр ҳәа дшәан, аԥшәма рԥыс днаццакит. Агәашә иадгылаз, длахҿыхӡа дшыҟазгьы, аҩныҟа дмааит.
– Ашәҟәы жәҩит ҳәа ҳаҳаит, – иҳәеит иара, агәашә нҭыҵ аԥшәма дахьынеиԥылаз. – Уаҩы иамҳәаӡакәа шәызҿу закәи?! Шәарҭ шәусурақәа шәрымырхуеит, ажәлар ҭынчӡа аҩны итәоит ҳәа шәаҳама?! Ианышәҭахыу аҩны сыҟоуп, иарбан усзаалак азы сшәыҳәоит.
Уи дшааиз еиԥш дныҵабеит. Леуанти днахынҳәын, акран аартны, иҿы ӡык нақәиҭәарц, инапқәа ааиргәаҩахьан еиԥш, «Жигули»-к агәашә иаадгылеит. Виктор цуҭак ицатәииз Бениа (Кьахыр-иԥа) Уасика амашьына дааҭыҵит. Аԥшәма аҩныҟа длеирц даниԥхьа, аҭакс Уасика дҵааит:
– Виктор ара дыҟазма?
– Ааи! – Леуанти уамашәа ибон минуҭқәак раԥхьа инахынҳәны амҩаду ахь икылсыз Виктори иареи ахьеиқәымшәаз.
– Ус акәзар, уи иахь сцеит. Иуеиҳәаз уаҳаит! – Уасика имашьына дынҭалан, иаақәыргьежьны, дызлааз ала днахынҳәит.
Ажәлар ргәы былуан. Ашәҟәы знапы аҵазҩыз урҭ рахь ишәаны ицәырҵуамызт, џьоукгьы уи мцхәны ирԥхьаӡон; аиҳабыра ракәзар ауаа рахь ҵа рҳәаӡомызт, зынӡак акгьы рызцәыргамзар иаҳа иеиӷьаршьон. Дырра рмоуӡакәа ажәдар нханы иҟан. Хара имгакәа Леуанти Кьахыриԥа иҿы дынкылҟьеит, ашьыжь изааиқәаз рыӡбахә иеиҳәарц.
– Ажәлар рыда ԥсыхәа ҳамаӡам. Аиҳабыра ҳазҵымҵуа даҽа ус хәымгак ҳазкылыргаанӡа, акы ҳҽазыҟаҳҵақәар бзиан, – абри дазкылсит Леуанти иажәа ахыркәшамҭаз.
– Виталик, ара утәеи! – иааҩналазгьы аҟәардә наиирбеит. – Уаҩы изымдырӡакәа иааиқәшәазшәа, Бзыԥҭатәи ақыҭсовети Пицундатәи аҳаблсовети рҿы инеины, џьоукы абри ашәҟәы ахабар жәдыруама, ауаа лахь рырҭеит, ҳаҷкәынцәа ирхаразар ҳхала иахәҭоу иақәҳаршәоит, шәаҳзаԥхьа ашәҟәы ҳәа, аҳәара ҟарҵароуп. Шәгәы ишԥаанаго?
– Уи бзиоуп, џьоукгьы ҳарцахцыхып, – Леуанти ихаҿы ааиқәлашеит. – Уи аиҿкаара Виктор илшоит. Саргьы сҽаласырхәуеит.
– Знапы аҵазҩыз аӡәгьы уахь дкылсыр ҟалаӡом. Уи аус аиҿкаара ушалахәу иаразнак еилкаахоит. Виктор дсықәшәартә иҟаҵа! – Кьахьыриԥа Леуанти иахь ихы наирхеит. – Мамзаргьы – уаагыли! Иаҭахӡам. Зынӡак ак шәҽазышәымкын. Схала зегь еиҿыскаауеит.
Убри аҽны Амра лҭашәаанӡа, Борис иусураҿ дыҟан. Анаалашьца иплашьзаҵә ааишәиҵан, дындәылҵит. Ашьшьыҳәа амҩаду илаваиршәын, шьапыла мацара Уасика Бениа иҿы дынкылсит. Еижәлантәымзи, Кьахьыраа ракәын, рыгәра иаҳа еибагон. Хара имгакәа, амашьына ашьхарԥы шыҟаз иҩабжьалеит. Виктор Барцыц игәарԥ инадгылан, Уасика аԥшәма диԥхьеит. Уи дааины амашьына дынҭалеит.
– Аҩныҟа ҳлеип шәхацәазар!
– Мамоу, – Борис иааҿахиҵәеит. – Иузааиз зусҭқәоу аҩны ирдырыр ҳҭахӡам.
– Еилыскааит.
– Ҳаиҭалагахома?
– Ҳаиҭалагартә аамҭа ҳҭагылаӡами?
– Убжьы ҳароумкын!
– Ашәҟәы дәықәышәҵеижьҭеи, хымз-ԥшьымз цахьеит. Дыррак ҳамҭаӡакәа шәызтәази?
– Уаамҭа ааит абыржәы. Иуаҳар заа, ма ашьшьыҳәа узтәаӡомызт. Шәааи, ҳазқәныҟәаша планк шьҭаҳхып!
Убри ашьҭахь акәын. Гәдоуҭа араион аҟнытәи дааган хаҵак, имашьына хәыҷы иманы. Уасика Бениа аԥсҟы днаҿатәан, ақыҭа дыҩрылалеит, заа изықәшаҳаҭхахьаз ахацәа ахьынхоз ргәашә днаҩсны днагылон. Уи иватәаз, амашьына зтәыз дыҩҭыҵуан, даагьежьны агәашә аҿынтә аԥшәма изҿиҭуан. Ахаҵа дааир – адырҩаҽны абри асааҭ азы Бзыԥҭа аусҳәарҭаҿ дырбар шырҭахыз иеиҳәон. Аԥҳәыс дааир – лхаҵа уаҵәы дахьыналышьҭшаз лирдыруан. Убас ақыҭа иаалсит ирзымдыруаз амашьына, ирымбацыз ахаҵа даманы, уаҩы хырҩ изыҟаимҵеит наскьа игылоз амашьына аԥсҟы иаҿатәаз Уасика.
Ианаамҭаҵәҟьаз ԥыҭ-ҩык ахацәа аусҳәарҭа ашҭаҿ аӡәаӡәала иааидгылақәеит. Уаҩы хыхь ихеигаломызт, рхала дара ҩеиуамызт, инеидахәыҭхәыҭло иаақәхеит. Иаазгаз дрыздыруамызт, аха уҳәан-сҳәанқәа рацәан, рнапы зларкуаз зԥырхагаз рыздыруамызт. Изхарыԥхьаз азы аӡә дышԥаарыдымгылари ҳәа ишыԥшыз, амҩаду аҿы иаангылаз амашьына хацәақәак лалбаан, агәашә иааҭалт, Виктор раԥхьа дгылан.
– Ԥсрак ахь ҳцон, шәеилагылоушәа анааба, иаҳзымчҳакәа ҳааит, – иҳәеит иара. – Уҳәан-сҳәанқәа рацәоуп, ишәаҳауеи, шәызхеизеи?
– Иаҳҳәо ҳаздыруам, уара, – ибжьы ныҵеикит руаӡә. – Арахь уԥшыр – иҟоу зегь рҳәаҵәҟьоит, анахь уԥшыр – џьоукы ҳаизақәар рҭахыуп, иҟаҳҵо ма иаадыруандаз.
– Иара усгьы ҳанеиқәшәах, ақыҭсовет ахатәаҩы иҿы ҳнеины, иҟоу еилаҳкаап. Ҳаҷкәынцәа апартиа иаларцеит, русурақәа ирымырхуеит, ак ҳзымдырӡо ҳахьтәоу – ԥхашьараҵәҟьоуп.
– Аиаша уҳәеит… Џьоукы шәеицны шәықәнеи! – аӡәы инарабжьеигеит, Викторгьы, ҩыџьа ицны, амардуан дҩаҿагылеит.
– Иҟоу уасҳәап, – уи ахантәаҩы иҿаԥхьа длатәеит. – Аԥсуаа ирҩыз ашәҟәы аӡбахәык ҳаҳарц абра ҳааидгылеит. Иаарласны акы ааҳаҳәа, иубоит зегьы уск-уск ҳамоуп. Саргьы, сҩызцәа сыманы, аԥсрахьы амҩа санын, ауаа анызба, сааит. Аҳәса рымш ҳҭынхак далаԥсит, умбои.
– Ашәҟәы аӡбахә ҳәа сара шәара ижәдыруа ауп издыруа, – иҳәеит ақыҭсовет ахантәаҩы.
– Ишԥаҟаҳҵои нас?
– Акрыздыруоу.
– Ақалақь аиҳабыра ааугароуп. Ҳара ҳааԥшауеит.
– Сцап, ирасҳәап, дара аауеит ҳәа сыҟаӡам аха.
Ауаа еизаны ианрыԥхьалак, аиҳабырақәаҵәҟьа иаразнак икылсӡомызт. Урҭ рхаҭарнакцәа аарышьҭуан, ус акәын ишалагоз арҭи егьырҭи реиҿцаарақәа. Амала дара ирыцны иаауан амилициа аиҳаби КГБ аиҳаби, ма урҭ ацәгьаҳәара иазкыз русзуҩцәа. Иааз ирыҿцәажәарц аклуб иныҩнеибагалон еиԥш, амилициеи КГБ-еи рмашьынақәа ахьеивагылаз иаарыбжьалеит атакси. Уи длалбааит Кәакәасқьыр Иасон иашьарала изааигәаз Кас иԥа Лиова.
– Ара исыԥхьада? – ашырҳәа дҩықәнан, аклуб уныҩналаанӡа, џьоукы днарыдгылеит. – Закәытә еизароузеи иҟоу?
– Арахь уҩнал! – рҳәан, аклуб ахь днарышьҭит, уи ииҳәаз амшала длаԥшықәызҵақәаз шгылаз дазымхәыцӡакәа.
– Иаҳзааз, шәыххь згеит, – даақәгылеит Виктор, – аԥсрахьы амҩа сшаныз, џьоукы гылазшәа анызба, аусҳәарҭа агәарԥ ахь сааит, акыр ҟалозар еилыскаарц. Усгьы аԥсуаа ашәҟәы рҩын, ҳҭагылазаашьа злаҽеим ала, знапы аҵазҩыз кыдцаланы ирымоуп ҳәа, уҳәан-сҳәанқәа рацәаӡоуп. Ара еилагылазгьы ргәы иалаз убри акәын. Иҟоу еилаҳкаап ҳәа ақыҭсовет аҿы ҳнеит, аха, еилкаа анаҳмоу, ақалақь аиҳабыра аарц аҳәара ҟаҳҵеит. Аиашаз ихәыҵагәаны аиҳабыра залацәажәои? Ашәҟәы шәымазар – шәаҳзаԥхьа, иану иашазар, иашамзар еилҳаргап. Ирҳәо ҵабыргызар ҟалоит, иашамзар ҳхала ҳармықәӡбри.
– Ашәҟәы ҳара иҳамаӡам, – Гагрантә иааз ҿааиҭит.
– Ус акәзар, иҟоу цқьа иҳашәҳәа! Иахьа март 9-оуп. Иара рҩижьҭеи акыр ҵуеит, асҟаамҭа лацәажәарак аимуӡакәа изыҟоузеи? Аиаша анызаргьы ҟалоит ҳәа сгәы иаанагоит, избанзар хәыҷы-хәыҷла аԥсуара ыӡуеит, ҳҿы шәаҳаушәа ҳҟалеит, арахь нхарҭа-нҵырҭа ҳмоуа, ауаа Қырҭтәылантә иааргоит, ҳмаҷхаӡеит. Уажәааигәа Гәдоуҭантә иаауа дгьылк рышәҭаӡом, уи акәындаз Бзыԥҭа иқәынхо зеиҿыҵуам, ҳазҳаӡом, наҟынтә иаауа 50-50 сотих рышәҭоит, ас изыҟалазеи ҳәа, аколнхара анапхгара иалахәыз санизҵаа, исеиҳәаз жәдыруоу? Ҳара ҳтәқәа адгьылқәа рызшара закәанӡам, – иҳәеит. Аа, ҳауаҩ дахьнаргаз жәбоит. Ашәҟәы ахьыҟазаалак иаажәга! Иану гәаҳҭап.
– Ашәҟәы иалухи, Виктор, – уи данылатәа, иҭыԥ аҿынтә дҩагылеит даҽаӡәы, – иара усгьы иҳамбаӡои ақырҭқәеи ҳареи ҳзинқәа шеиҟарам. Гагрантә иаарышьҭыз иахьа, аԥсуаа шәабаҟоу сҳәом, абра ииз, иааӡаз заҟаҩы шәыҟада? Нас шәхәыҷқәа ара иир, ирызҳар, рыхдырра Қарҭынтә ишьақәдыргылар, ҳаԥхьаҟа ҳаҷкәынцәа рыҿдырҭуама?
– Аҩмсагкҩы аусура лаҳҭоит ҳәа, Қарҭ ҳцароуп, ари закәи? – дҩагылеит даҽаӡәы. – Авокзал аҿы аус рураны иҟоу зну абӷьыц Қарҭынтә иаҳзааит. Акрыфарҭа еиҳабыс иарҭаз, Қарҭ дымцакәа, ара дрызрыдрымкылеит.
– Сара уамашәа избоит Аџьырҩара захьӡыз Ипнари ҳәа хьӡыс изарҭаз, – дҩаҵҟьеит даҽа хаҵак. – Аԥсуа хьӡы рыԥсахыр, аԥсуа хьӡы зарымҭеи, ма ажәытә аанырмыжьуаз. Аџьырҩара аџьшьаҳаирҭа иадҳәалоуп, аҭоурых амоуп, нас ҳҭоурыхгьы ҳарӡуама?
Гагрантә иааз ҿырҭцәомызт, ажәак, ҩа-жәак наларҵақәазаргьы. Ауаа рыгәҭасра акәын иаҭахыз, нас ргәы иалаз маҷхәызма, доусы ртәы цәырыргеит. Ирзымдырӡакәа ҳашәҟәы иарбаз азҵаарақәа цәыҵырҳәеит. Аиҳабыра рхаҭарнакцәа ззааз рызхара анрықәырҳәацәа, аиқәшәара ирулак ихдыркәшазшәа рун, иҩдәылҵқәеит. Урҭ ирышьҭагыла иаауаз ргәы дырдахьан, илахҿыхӡа иаақәгылеит. Ажәак, ҩа-жәак зҳәаз ракәзар – ихацәаны рхы рԥхьаӡо, доусы ииҳәаз рҿыцуа, рыҩнаҭақәа рахь амҩа ианын. Виктор иакәзар, иҩызцәа има, алаԥшхырԥараз аԥсрахьы деиҭацеит, уаанӡа дцаны иаара алаӡамызшәа.
– Уи акраҵанакуеит, – иҳәеит иҟалаз азы аинформациа зуаз Кьахьыриԥа, Леуантии иареи анеибаба. – Амала Пицунда агьырзыҟамҵеит, сгәы иалоуп. Уажәы Гәдоуҭа уцар сҭахыуп. Унеи аҵара-дырра аҟәшаҿы. Иҟоу иану еилкаа! Бзыԥҭа имҩаԥысыз атәы рмаҳар ҟалаӡом, ишахцәажәо гәаҭа.
Леуанти, усқәак рҵыхәала дшыццакуаз адиректор Милор иеиҳәан, иурокқәа ашьыжь имҩаԥигеит, заа Гәдоуҭа ақалақь дазнеирц. Ақыҭсовет аҿы иҟалаз еиликаарц дизааит Лерик Цыхьычба. Уи уаҩ кьаҿк иакәын, дцыхцыхуан. Итакси ала аҽны аус иуӡомызт, ихатәы машьына «Волга-21» ала дааит. Леуанти, дшыццакуаз аниба, дахьцоз ааиликааит.
– Леуанти! Ара уааи! – аҵара аҟәша аиҳабы икабинет ашә аартны ихы нкыликаанӡа, зҭыԥаҿ игыланы ателефон иасуаз Шамба ихаҿы аалашеит, итрубкагьы иаразнак инықәиҵеит. Леуанти уи уажәада димбацызт, иара ихьӡ ҳәаны дахьиԥхьаз џьеишьон. Изшьапык апротез аҵан азы, уажәи-уажәи атәара, агылара ицәыуадаҩзар акәхарын, бжеиҳан дызгылаз. – Иҟоу-иану аасаҳәи! Аизара шәымаҵәҟьазма?
– Ааи.
– Иҟоу удыруама: сасцәақәак ушьҭаланы иааҩналоит, аԥсуа шәҟәоуп изышьҭоугьы. Изжьақәароуп. Уара унеи егьи акабинет аҿы. Уа итәоу аԥҳәыс уаалыҿцәажәа. Уи лыгәра згоит. Узԥшыр – ҿыц ҳаибабар сҭахыуп.
Егьи акабинет аҿы зықәра ыҟаз ԥҳәыск дтәаҵәҟьан. Зегьы рхымҩаԥгашьа ишацклашуазгьы, Леуанти шиакәыз аниҳәа, иаартны ацәажәара далагеит.
– Иахьабалак ашәҟәоуп излацәажәо. Ажәлар адгылоит, абааԥс. Бзыԥҭагьы еизарак ҟалеит, аха еиҿкаамызт рҳәеит.
– Еиҿкаамызт, аха убас еиҿкаан, иазырура рыздыруам, – иҳәеит Леуанти.
– Исаҳаз удыруоу, – Баҭыр Џьанар ихшыҩ ааирҵарит, рҩыџьегь аҩныҟа ианцоз. – Ӡӷабк усураҳәа даҳзаазаарын, дрыдрымкылеит ҳәа сыҟоуп.
– Аӡӷаб дарбану? – Џьанар ихшыҩ ааҵархаӡеит.
– Аԥҭа иан длаҳәшьаԥҳауп ҳәа сыҟоуп.
– Иуазҳәада?
– Акадрқәа реиҳабы иахьа машәыршәа даасҿаҳан, лоурысшәа еиларгәагәашәа, абас ӡӷабк даҳзаан, аҭыԥ ҳамамызт, уажәы иҳауит, дысзышәԥшаа лҳәеит.
– Дзусҭоу уалымҳәазар, заҟаҩ ӡӷаб ыҟоу…
– Шьасиа… лыжәла ҳәа илҳәаз сгәалашәом. Уи еилаҳамкаауеи.
– Дабаҟоу лара? – уи данырҭааз аахыс шьҭа ҩы-мзы инареиҳан, «уажәоума аҭыԥ анроуз?» ҳәа ааиҿыҵҟьахьан Џьанар, ианаамҭаз иҽааникылеит, уи лыӡбахә шидыруаз Баҭыр идырыр иҭахӡамызт.
– Ашықәс ҿыц ааиаанӡа акәхап.
– Аԥҭа ак иҳәақәаҵәҟьон, – Џьанар «ак игәалашәақәон». – Иара ҳизнеип. Иан ма цқьа иҳалымҳәои.
Иара Шьасиа лыӡбахә ахьаацәырҵыз дышьҭнаԥаауан, дәахьыла иааимырԥшырц ихы дақәԥон акәымзар. «Уеихәлаҳазшәа уҟалеит, иухьи?» ҳәа иҩыза дыхҭеиклон. Уажәы длахҿыхызшәа дааҟалар, изыхҟьаз Баҭыр еиликаарц илшон. Иахьа-уаҵәы даауазар ҳәа дшыԥшыз, аамҭа ықәҳа ицон, лара лыхабар ыҟаӡамызт. Аҵыхәтәаншәа уи леиԥш иҟаз аӡӷаб замана иара дизыҿҳәаран ҳәа игәы изаанагарызи ҳәа дхәыцуан. Иаалыкәыршаз арԥарцәа маҷызма, илзымдыруаз аӡә иахь лхы лырхозма. Нас игәы аабжьажьахуан. Лара лыда гәырӷьара имоурызшәа, ихы ибон. Дахьнеиуаз, дахьааиуаз илымҳа кыдын, лҭыӡшәак иалацәажәаны, дахьыҟаз еиликаарц. Рҿы аӡы ҭарҭәазшәа, уи лтәык рҳәомызт. Шарԥыеҵәа ашьыжь иаацәырҵуан, нас уаҩы ибомызттәа.
– Аԥҭа, уан даашьҭи! – ҿиҭит Баҭыр, агәашә ианазааигәаха.
– Аҩны дыҟаӡам. Лаҳәшьа лгәы бзиам ҳәа лаҳан, иацы дцеит. Мчыбжьык аҟара дынхар ҟалап.
– Лаҳәшьаԥҳа аусура дашьҭазма?
– Аӡынра зны дыҟан. Уи аахыс дмааӡацт.
– Лан дахьычмазаҩыз азакәзар?
– Сыздыруам. Амала аусура уамак дақәдмыргәыӷит.
– Иларҳәеи?
– Акыр ҟалар – адырра баҳҭоит рымҳәеи.
– Уажәы аҭыԥ ыҟоуп, адырра шәызлыҭома?
– Ицода… – ақыҭа ахьӡ иҳәеит. – Нан дцеит, дааны деиҭацоу здыруада. Арахь Шьасиа, лан дычмазаҩызар, усура дзаару здыруада.
Џьанар ииҭахыз зегьы еилкаан. Шьҭа еицәажәоз еибырҳәозгьы цқьа дазыӡрҩӡомызт. Баҭыр шьҭахьҟа иҿанааиха, иаргьы днаишьҭалеит. Иҩыза амҩан дхәыцуан, иихәыцуаз далацәажәон, ицыз дымӡырҩыргьы иуазма, ихшыҩ иара изкызар. Шьасиа данааи дрыдрымкылеит, аҭыԥ рымамызшәа ҟаҵаны. Аха, ҩы-мзы, хы-мзы раахыс, усура ирыдыркылақәахьаз ыҟанеи. Аӡәгьы дрызкылԥшцәомызт акәымзар, аҿыц нхацәақәак иреиуаз аԥсшьарҭа ҩнаҿы ирбон. Ацԥхақәа зкыз ихадаз ауаа ракәын. Аԥсшьарҭаҿ ихадаз адиректори акадрқәа рҟәша аиҳаби ракәымзи. Аԥшәмара зуҭаз ииҭахыз наимыгӡози.
– Сгәы иаанаго удыруоу, – Баҭыр игәашә днадгылаанӡа, иашьа имашьына уа ишгылаз ибеит. – Оҳ! Мамсыргьы дааины дыҟоуп. Сгәы иаанаго уасҳәап, – уи дызҿыз ахь даахьаҳәит. – Шьасиа захьӡу аӡӷаб ҳқыҭа датәым, аҽак, дрыдыркылап ҳәа ргәы иҭаӡамызт. Аха аԥсуаа ирҩыз ашәҟәы амшала хылагәыла еилами, убри злаԥдыргаша иашьҭоуп. Аусуцәа акы ргәы иаанамгарц, Шьасиа даажәга ҳәа ҳарҳәеит, ҽԥныҳәак роур ҳәа ишәоит. Дааҳамгар еиӷьзар? Угәы ишԥаанаго?
Џьанар ақәҿимҭит. Шьасиа, усура ҳәа арахь дрызкылгар, есымша дибаларын, дылзааигәахарын, иудыруази динасыԥхар. Ус изыҟамларгьы, даҽаӡәы иахь лхы лырхозаргьы, иара иааигәа дыҟамзаауази, цхыраарак лҭахызар, инапы наимырхарызи. Амала… уи изычҳарызу? Ицәа дҭахьҭшьуан. Акраамҭа аҩны даанхарызу асҟатәи изыԥшныз аӡӷаб? Аԥҭа имдыруази усҵәҟьа ак ҟалахьазар. Анцәа иџьашьахартә, ус агьимҳәеит.
– Бзиа збаша! – Мамсыр даадәылҵын, Џьанар инапы ааимихит. – Аҩныҟа ҳлеип, – иҳәан, ихала аԥхьа днагылеит, иааиз дылирдырырц, иԥҳәыс даалыԥхьеит, урысшәала ихәыҷқәагьы днарылабжьеит, рбжьқәа дмырдуурц.
– Аусураҿы иҟоуи? – дҵааит Баҭыр ианылатәақәа.
– Иеиҿкаау маҷгәышьоуп, аха аус ууртә иҟоуп.
– Ари ашәҟәы аӡбахә иуаҳауеи? – дазҿлымҳан Баҭыр.
– Иҽеим иҟалаз, – игәаԥхаҵәҟьомызт Мамсыр. – Аиҳабыра ирзашшит, шьҭа знапаҵазҩыз илаԥшықәҵа ирымазаауеит, изырҭахи?
– Ашәҟәы иаҳәо иашаӡамеи? – иџьеишьон Џьанар.
– Шәарҭ аӡәыр шәнапы аҵаҩума?
– Мамоу, аха қыҭацԥхьаӡа акыр еилызцо ауаа алԥшаауп, сара иахьынӡаздыруа усоуп, – иҳәеит Баҭыр.
– Шәҟәык шәнапы аҵажәмыҩааит, шәҽышәымҟьашьын!
– Иаҳцәыӡыр ҳәа ҳзыцәшәои?.. Ашьҭаҵарҭеи агаражи?..
– Умацара ухы уазхәыцыр, аха иузааигәоугьы лаԥшықәырҵоит.
– Ус умҳәан, ԥхашьароуп! – иааицәымӷахеит Баҭыр.
– Сара сцароуп, – дҩагылеит Џьанар, аешьцәа акы еимркыргьы еибабарын, иара дырԥырхагахарымызт.
– Уаангылеи! Акы ҳнацҳап, – дааиҿаххит Баҭыр.
– Хәлеит. Ҳарахә гәарлоу здыруада, – дыҩдәылҵит Џьанар.
Мамсыр иҟазшьақәа шигәамԥхазгьы, Џьанар амҩан уи дихашҭит. Ихшыҩ зегьы Шьасиа лахь иҟан. Аиҳараӡак лбара, ма иналхьыԥшра дахымгәаҟуази, аиҳараӡак лышьҭымҭ ахьыҟаз анидыруаз. Аус злаз уи лыԥшаара аҵаҵӷәы иман. Шьыжьымҭан шаанӡа амҩа дықәлар, ҽнак ала дышԥаизымԥшаарыз шьҭа зыхьӡи зыжәлеи идыруаз. Адырҩаҽны иара дызцомызт, аусураҿ дымнеир, адиректор ацҭәы шьҭихрын, аха нас сабшымзи, ҩы-мшы ихы дақәиҭын, ахәаша аҽны афатә зладырхиашаз азы ирыҭатәыз заа ишарын.
Асабша аҽны аншоз амҩаду ахь дкылсхьан. Автобус дшазԥшызгьы, иудыруази даангыларгьы ҳәа, инапы анҩышьҭих, машьына хәыҷык аанҿасит. Уи дықәыршәҭраа Аҟәа дҩанагеит. Уаантәы ишиашаз Кәтол ицоз автобус дҭалеит. Џьабаа уамак умбозаарын, знык уздәықәлар.
– Ушԥаҟоу? – иара идтәалаз автобус иааҭалаз ахаҵа, раԥхьа иахьҭацәыз аҭыԥ анааникыла, дизҵааит.
– Ҟоҳ! Иахәа, ари уара уоума? Угәасымҭаӡеитеи. Бзиарас иҟоузеи?
– Иҟахи, уажәыҵәҟьа ашәҟәы ауп усс иҳамоу.
– Иҟои зырҳәа?
– Ашәҟәҩҩ Џьниа, амузеи адиректор Аргәын, нас Гәдоуҭатәи агазеҭ аредактор дихаҭыԥуаҩуп, ижәла схашҭит, апартиа иалцаны, русурақәа ирымырхит.
– Уи шьҭа ижәабжь ҿыцума, иҿыцу акыр узҳәозар ҳәа сухәаԥшуеитеи.
– Аҷкәынцәа ирыԥхьоит аӡәаӡәала. Сыҷкәын иԥхьан, сдырҳәацәеит иҳәеит, аха дхьамҵит. Убри еилыскаарц акәын сзааз.
– Иара усгьы ииҳәои?
– Аколнхарақәа рҿы русӡбара иалагарц иҟоуп иҳәеит. Ауаа рхы шымҩаԥыргара издыруам.
– Умбои, иахәа, иҟоу: аԥыхьа ауаа ргәаҟны иршьуан, нас русӡбара аколективқәа ирырҭон. Иҟалаз ухаҵазар – уақәшаҳаҭымхан. Уажәыҵәҟьа ус иҟам, аха русушьақәа еиԥшыми. Ҳрыдгылароуп ҳаҷкәынцәа, ҟаҵашьас иаҳҭо сыздыруам, аха…
Ирҳәоз иацәыԥхашьомызт, аха маҷк ишацәшәоз ҩашьомызт, рбжьқәа ныҵакшәа ишеицәажәоз ала. Иара убас акәын автобус аҩныҵҟа иныҵак-ааҵак ишеидгәыԥлақәоз. Џьоукы ҿырҭуамызт, еиқәԥсы итәан, рыблақәа ҵархәны, урҭ иақырҭқәан ҳәа зхы зԥхьаӡоз ракәхарын. Амашьына, амҩаду иааныҵны, ақыҭа агәахьы ицоз амҩа иананыла нахыс, ана-ара иааҭгылацԥхьаӡа, аҩныҵҟа ӷархон, ацәажәбжьқәагьы маҷхон. Ашколи аусҳәарҭеи зҭагылаз ашҭа ианҩавала, Џьанар дыллыбааит.
Џьоукы дрызҵаар акәын. Иқәыԥшыз аҷкәын раԥхьатәи ицәанырра зызцәырҵыз данылзааигәахоз еиԥш, ишьамхқәа ҵысуан. Зегьы иара ихәаԥшуазшәа игәы инаҭон. Ак иҵырбаар ҳәа дшәозшәа, амалагьы шамахамзар уаҩ дахьықәумбаауаз ақыҭа гәы дықәгылан. Иаацәырҵуаз, аԥсшәа наиаҳәаны, иахьрымҩаз индәықәлон. Ашьшьыҳәа амҩа дҩанылеит, ашкол аҿы аҵәҵәа бжьы анга, школҷкәынцәақәак ихьӡарын ааигәахәын. Шьҭа шьыбжьон илхыԥон. Иашаны хәыҷкәак ашкол агәарԥ иааҭыҵит. Ԥыҭ-ҩык иара дызлааз ала рҿылархеит, егьырҭ иара дызныз ала иаауан, иагьааихьӡеит.
– Ижәдыруама Шьасиа… дахьынхо? – лыжәлеи лыхьӡи неидкыланы иреиҳәеит.
– Иаадыруеит. Илылоухи? – дгызмалӡа даацәыҵаԥшит ӡӷаб ҵәрышкәак.
– Аусурҭа дашьҭан, – ирхианы имаз ажәақәа рҿааирхеит.
– Илзуԥшаама?
– Нас закәи, – иаргьы иҽааирӷәӷәеит.
– Ибыхьи бара, дзыхҭабки?! – еицыз даҽа ӡӷабк лҩыза лцәажәашьа лгәаԥхомызт.
– Дызхалышьҭоу еилаҳамкаауеи, – дааҭгыломызт аԥхьатәи.
– Шьасиа абыржы адәқьан аҿы дыҟазароуп, уаалзыԥшы! – иара, иаҳа деилызкаауаз лакәызшәа, лҩыза дахьыкҿалцалоз лгәамԥхакәа, даанылкылт аҩбатәи. – Ари улзымгәаан, ихарҟьацәаны дыхәмарлоит, – иныҵакшәа абасгьы наиалҳәеит.
Џьанар дааҭгылеит, егьырҭ еицны инаиаԥысит. Иара даахынҳәит, аха адәқьан дыҩнамлакәа, харантә дыԥшуан. Уа дыҟамзар здыруадаз ҳәа даахәыцхьан, лара данаадәылҵуаз. Арахь лҿаалхеит. Дахьцарыз дақәымшәо, ихы шымҩаԥигарыз изымдыруа, ишьа мцхәы икшо, амҩа даанхалеит. Ишьаҿақәа неихигеит ашьшьыҳәа, лара длыхьӡарц. Ишьҭахьҟала акәын дшааиуаз. Дшимбозгьы ибла дыхгылан, даҽа ҵкы ԥхак лышәҵаны, резина кьаҿк хыхь иақәҵаны; уи лыхәда ишҩыҵагылозгьы, зегьы азыҵәахуамызт, лыхәда ҳаракын азы. Даахьаҳәны дналыхәаԥшырц длыхгәаҟуан, арахь игәаӷьны дызхьаԥшуамызт. Лара мцхәык дшымццакуазгьы, дихьӡахьан, абар дивсуан.
– Шьасиа?! – даалызхьаҳәит иара, дааунашьҭызшәа ибеит, дагьаалахҿыххеит, ишьамхқәа кәадамызт, игәы мцхәы еисуамызт, макьана зынӡа аҭыԥ ишықәымзгьы. – Мшыбзиа!
– Бзиа збаша! – дааҭгылеит лара, иҭацәыз лнапала, лхаҿы зынӡак иаартны, иҩыҳаракны иҿаҳәаз лыхцә шьыҵәрак иаалҿаԥсоз наԥхьаҳәо.
– Бара бахь амҩа сануп.
– Бзиала иаабаша!
– Амала бахьынхаҵәҟьо сыздырӡом.
– Иусмырбои, – дԥышәырччон блала мацара, лҿыналхеит, иаргьы дналывагылартә.
– Ара баасықәымшәаргьы, бҩны зласԥшаауази?
– Уназызҵааз иуарымҳәои. Хараӡам.
– Амала бҩныҟа сызнеиӡом.
– Иуҳәо закәи, абранӡа уааны, аҩныҟа ушԥамнеиуеи?
– Сахьынтәааз бдыруашәаҵәҟьоуп ишыбҳәо, – ихарҟьацәамкәа дагьааччеит иара.
– Исыздырӡом, аха асас данузааи, абзиара игәы иҭамкәа, ушә дхыҵуама.
– Сызхабзааз бдырыр бҭахӡамеи, бзымҵаауеи?
– Сзырццакуеи. Аброуп сахьынхо, – агәарбжьарала уназҿаԥшуаз аҩнеихагыла наилырбеит. – Уҳазлеир, угәы иаҭаххар, уззаазгьы умҳәари.
– Даара бџьашьахәызаап! – изымҵәахит иибоз.
– Уааҭымгылан, уаҳҭаз! – лыҩныҟа дызлацашаз дныбжьагылеит, иара иҿынеихозар ҳәа.
– Ббеиахааит! Саҭабымҵан, уахь сызнеиӡом. Бара усура башьҭан ааигәа.
– Ааигәаҵәҟьа акәым, ашықәс ҿыц ҳанҭалон.
– Шьҭа башьҭаӡамеи?
– Аусура салагар сҭахыуп, аха сан маҷк лгәы бааԥсуп. Лшьапы даақәгылаанӡа, сзылԥырҵӡом.
– Дышԥаҟоу?
– Акыр деиӷьуп, аха лымала дсызныжьуам.
– Усҟан бахьазҵааз аҭыԥ ҟалеит. Быԥшааны ибаҳҳәарц ҳадырҵеит. Еснагь иҭацәу аҭыԥ ҟалаӡом, бымбои.
– Убри азы уаама?
– А… ааи! – ииҳәарыз ааиҿамшәеит азныказ. – Арахь даҽа уск сыман… баргьы бызбар еиӷьуп сгәахәт.
– Сабоудыруеи?
– Убасҟан уа баныҟаз бзымбеи.
– Уаантәы иааз сан лаҳәшьа макьана даҳҭоуп, аха агьсалымҳәаӡеитеи.
– Уи илыздырӡомызт. Аусура бҭаххозар, лымҳа ҭшьык ҳзыҟаҵа, бан лаҳәшьа данлеиуа аламҭалаз. Нас сара сеиҭаауеит, ус иаҭаххозар. Саар бҭахыума?
– Бзиала уаабеит! Амала усҟан, аҩныҟа умнеикәа, умцааит!
– Абзиара бзыҟалеит! – днагьежьит иара.
– Иухьӡи, арԥыс? Уҽысмырдыркәа узцеи?
– Џьанар сыхьӡуп сара.
Дшаалызцәырҵаз еиԥш длымҵабарц, лымала дааныжьны, иҿынеихеит иара шҭахьҟа. Лара дааҭгылт, иара знык аҟара даахьаҳәаанӡа. «Абзиараз!» ҳәа аанарго, инапы анылзиҟьа, ларгьы усшәа ныҟалҵан, даҽазнык даалызхьаԥшаанӡа ҳәа ӡбаны, рынхарҭа шыҟаз лҿыналхеит. Дааизхьаҳәыр лҭахын, аха ус лыӡӷабра илнарҟаҵомызт, уи дизҿлымҳан, деилылкаарц лҭахын, арахь иара иҽааимыртцәеит, ихьӡ ала акгьы лыздыруамызт. Абас иҟаз ауаҩы дылдыруазма ҳәа лан лаҳәшьа длызҵаарц лгәы иҭан. Иаалхәақәаз зҭаз ларҭмаҟ нықәҵа, ахәыҟаҵрҭаҿынтә данааҩныҵуаз, лан лаҳәшьа дшаалҿаҳазгьы, Џьанар дылдыруазар еилылкаарц, дзылмазҵааит. Уи арԥыс лусура мацараз дшымааз гәҩарас илыман.
Усҟан ақыҭа аҵкар аҿынтә ихынҳәны иааиз автобус иара дҭалахьан. Ҳамҭанык ара иааҭгылон, уажәи-уажәи ишьҭахьҟа асаркьа далԥшуан, иудыруази лара, акы лҭахны, ҿыц
даацәырҵуазар ақыҭа агәахьы ҳәа. Зҽааизызгақәаз дрыламызт, дара автобус иҩҭало мацара иандырҭәы, аныҟәцаҩ имашьына аус аирун, инаирҵасит. Ақыҭа гәхьааигарызшәа, амҩаду ахь автобус ахы ахьхаз иҭахӡамызт. Уи зыгәхьааигоз, цқьа далԥшны, абзиареи ацәгьареи рҷыдарақәа аҵбааны, изааигәахашаз ахьыҟаз акәӡамызт. Ақыҭа аԥсабара шыԥшӡазгьы, ачаирҭақәа иаҵәҟаҟараӡа, аус рыдуланы ишҭагылаз, амхқәа нап рыдкылара ишазԥшыз ибаӡомызт иара, ибла ҭаа уахь дшыԥшуазгьы. Ирылибаауаз абарҭ еиқәыԥхьаӡаз знапы иарҿиаз ауааԥсыра ирылааӡаз аӡӷаб замана лцәаара акәын. Дџьашьахәын лара! Иџьоушьашаз акәша-мыкәша агәҭа далиааит азы, урҭ дагьреиӷьхеит. Урҭқәа иара дызрызхәыцуамызт, аӡәы лакәын ихы-ихшыҩ зымҽхакыз.
Џьара-џьара иахьҭаҟәаҿақәаз автобус ааҭгылозма уҳәо инеиуан акәымзар, амҩа бзиан, асфальт ықәшьын, ирласны «ПАЗ» амҩаду шыҟаз иҩкылҟьеит. Еивасны амашьынақәа амҩа ҭбаа иахьаныз, аҳҭны-қалақьынӡа акыр бжьахозма, Џьанар ихәыцрақәа цқьа дрылҵаанӡа, Аҟәа иалагылан. Излысуаз ақыҭақәа рҿоума, ақалақь рҿоума, иахьабалак ауаа даараӡа ирацәан. Автобусқәа ҭәын, амашьына хәыҷқәа ҭәын. Дзыхьӡаз адәыӷбагьы еиҵақь иҭәын. Ааҭгыларҭақәа ирықәгыланы иԥшыз ауаа ҳәашьак амамкәа ирацәан, убасҟатәи лбаауан, реидара ирыҵақь. Иара дышгылаз мацара, дахьлыбаашаз днеит.
Лашьцахьан, ақыҭахь ибжьаз автобус уаҳа иааӡомызт. Шьапыла амҩа данын. Аԥсшьарҭаҿынӡа дҩазгоз иқәшәеит. Ашьҭахь ҿыц шьапыла дныҟәон. Ақәаԥсата аналага, зган амҩахь ихаз аборақәа дынрыҵагылон, маҷк ихкәаанӡа. Иара ус мацара, аамҭа маҷымкәа ишицәцазгьы, уамак иҽимырбааӡакәа, аҩны дыҩкылсит.
– Уаама, нан? – уаҳа акыр лҳәозма Надшьа.
– Сааит, бымшәан, – иҳәан, амца днадтәалеит иара, Асҭанда ихәы аақәлыргылаанӡа иҽирԥхарц.
– Уаҩы иамҳәа, имырӡа уабакылаӡи? – иааџьалшьаз лзымҵәахит Асҭанда, лашьа аишәахь данааи, ран лындәылҵра даазԥшын.
– Уск сыман.
– Имаӡоума?
– Имаӡоуп.
– Аԥсуа усқәа урышьҭалазар?
– Усгьы ҟалоит.
– Иахьантәарак Баҭыр дузԥшын, – аҽнынтәарак иҟамзаара зыхҟьоз анылзеилымкаа, Асҭанда рцәажәара даҽаџьара ииалгеит.
– Ииҭахызи?
– Ус егьимҳәаӡеит, уск аҵыхәала уибар иҭахын.
Џьанар ҭынч ихәы дадтәалан. Асҭанда акҿыҩрахьы усқәак дырҿын, лашьа дҩагылаанӡа. Ачанахқәа ықәылган, аишәа аарыцқьаны, дышьҭалеит. Иара аҽнынтәарак дахьыҟамыз лгәы иҵхон, иагьа умҳәан, лашьазаҵә иакәын. Лан ҿымҭкәа лыӷьаҵәыӷьаҵәра лара лахь ииасуан. Баҭыр иҿынтә ҵәах имаӡамызт, аха уигьы ицәиӡеитеи. Џьоукы маӡа уск инапы ианырҵазар? Ма ӡӷабк дигәаԥхозу? Ус акәзар, уи дарбаныз?.. Дабаҟаз ҽнак хәлаанӡа?
Асҭанда Џьанар дылхьаамызкәа, аха уи дарԥысын, уск аҵыхәала џьара дцазар, даарын. Дизхәыцуазаргьы дылхашҭуан, избан акәзар Баҭыр, акраамҭа аҽны рҩны дыҟазаргьы, дыгәхьаалгахуан, ихаҿсахьа лыбла ихгылан, дыцәар лыԥхыӡ далан. Иаҳа иугәхьааз иакәымзи ԥхыӡырла иузцәырҵуаз. Иара Џьанар дибар иҭахызар, есымша аусураҿ диқәшәон, аҽны, аҩны дизаазар, ҵгак иԥшаарын; иҩыза иҿы ус дааиргьы ҟалон, иагьеиҩызцәан, иагьеигәылацәан. Аус злаз иара акраамҭа Асҭанда дибалар иҭахын, изҵигалак рҩны дааит. Лани лашьеи рзы уи маӡан, цәанырра ҷыдак рҩыџьегь ирызкашәарын ҳәа уаҩы игәы иаанагаӡомызт. Аамҭа анрымаз, Баҭыр ҽнак хәлаанӡа Џьанар иҿы дтәазаауан, ма Џьанар Баҭыр иҿы дтәазаауан. Баҭыри Асҭандеи ирымаӡаз ааргамахар, урҭ хаҵареи ԥҳәысреи рыбжьаланы, гәырӷьарыла ҭаацәарала еиҿцаақәаанӡа, Баҭыр ишиҭахыз Асҭанда лгәарԥ ахь дзааирымызт, Џьанаргьы ицәыцәгьахон имаҳәхараны иҟаз иҩныҟа анеира. Реиҩызара еибрххарахон. Ихадаз Баҭыри Асҭандеи зеибамбо
иаақәхон, еснагь цҳаражәҳәаҩык дрыбжьазаауан. Ларгьы илҭахымызт аиҩызцәа зымеицхыраауа, еицны мҿык рзаамго, изеицымцәаӷәо, изеицымрашәо, салк рыбжьалазшәа инхар. Џьоукы рыцәгьа рҳәарын, уҳәан-сҳәанқәа еихаргыла-еиҵаргыла ирыбжьарҵарын, агәеихшәара ахы ыҵнахуа аҿынӡа. Убарҭқәа раҵкыс абыржәы ишыҟаз еиҳа еиӷьаршьон бзиа еибабоз. Баҭыри Џьанари Асҭанда даныхәыҷыз ддырхәмарлон. Лашьеи иҩызеи дышрыцыз мацара, лызҳауан. Џьанар даара дылҭахын, аха Баҭыр иаҳа деиӷьалшьон. Урҭқәа ауаа ирызгәаҭомызт, еснагь иахьеицыз иашьцылахьан, еицырымбар иаҳа иџьаршьарын. Асҭандеи Баҭыри аеҳәшьареи аешьареи акыр ирнаалахьан, бзиа еибабоз реизыҟазаашьақәа раасҭа. Заҟа ирҭахыз еидтәалан, ауаа иахьырбоз, иахьырымбоз, ирҭахыз иахьаҭахыз иеибырҳәон. Ашкол лалгара акәын рҩыџьегь зызԥшыз. Лара далымгацкәа хаҵа дцозаргьы агәхьаа лымаӡамызт, иара ус иҭахымызт акәымзар.
Ашьыжь Асҭанда заа дышгылазгьы, лашьа аҩны дыҟаӡамызт. Лан илыздырӡомызт лыҷкәын дахьцоз, уи ажәгәар аҿынтә данаахынҳәуаз, иара аҩны дшыҟаз шылбахьазгьы. Аӡӷаб илзеилкаауамызт леиҳабы ихьыз. Ас иҽеиҭакны иҽылирбаӡомызт, игәҭакы усгьы иҳәомызт аха. Ан лгәы иҭаз здыруадаз, амала «дыҷкәыноуп, дцазар даап» лҳәон. Зны-зынла аеҳәшьа лгәы шынҭԥсаауаз лан иллырдыруамызт. Раб дыҵәҩаншьапызаҵәын. Лашьагьы дыҵәҩаншьапызаҵәын. Лара, дахьқәыԥшыз акәзу здыруадаз, азаҵәра дацәшәон, рабиԥара ахьазымҳауаз хьаалгон. Уи азы бжьагарак ыҟамызт, еилацәажәарак мҩаԥгамызт. Ҵәҩаншьапзаҵәла иааиуан, арахь ақәрақәа ықәҳаны рызҳауан.
– Шьыжьбзиақәа! – усҟан Џьанар баҭыраа ргәарԥ днықәгылахьан. – Аешьцәа аҩны иҟоума? – дрызҵааит иара, Мамсыр иԥҳәыс данаадәылҵ.
– Миша дыҟаӡам, – лҳәеит лара лхаҵа изы. – Баҭыр уажәыҵәҟьа дааиуеит, – аҩныҟа дналган, дналыртәеит.
Џьанар аԥҳәыс зыхьӡ лҳәаз дарбаныз азныказ изеилымкааит, маҷк иааџьеишьашәа дналҿаԥшит. Аҟәардә даахан днатәан, ателербага дахәаԥшуан, иҩыза даиаанӡа, аамҭа игарц. Данааигьы аԥсшәа ааиҳәан, дындәылԥеит, абыржәы ииарҭа дшыҩагәылҵыз мҩашьо, ихахәы еилажәжәа, иблацәа ҭчаа. Уи адәахьы иҿы иӡәӡәан, ирбо дааҩнашылахын, дышиашаз иуаҭах ахь днеит. Икьаҿ ҿыц ишәҵаны, ихы ҳәаны, дыцқьа-шәқьа данааи, шьҭа ҽырбара ицоз диҩызан.
– Миша ҳәа уҭаца дзышьҭоу Мамсыр иоума? – дҵааит Џьанар.
– Иоуми, иаргьы ларгьы рхқәа ааинырҟьааит ҳәа уаҳаит! – игәамҵ-хамҵра иахьа ишцәырымҵыз удырратә, уажәыҵәҟьа дҭынчын, игәы иҭаз иҳәеит акәымзар. – Жәа-шықәса раахыс еимоуп, ҳтәык аалимырбеит. Ахаҵа акыр даԥсоуп алухи.
– Ихьӡ зылԥсахи?
– Лара изылԥсахрызи зугәахәуа. Ихала иԥсахит. Мамсыр ҳәа сыхьӡ рҳәо. Урыстәыла дуӡӡа сызлалазаауеи иҳәеит, аӡәы иҳәо уаҳахьоума!
– Зашҭа уҭоу иашәа узымҳәар, узықәшәо уздыруам, умбои иҟалаз!
– Уигьы иашагәышьоуп. Бӷеиҵыхра ҳауазар умбаӡои, ҳтәы ҳкып ҳәа ҳаҿуижьҭеи. Аҭоурых ҳгәалаҳаршәап, ҩышә шықәса раахыс уи ауми ҳазҿу. Ҳашҭа шәҭагылоуп, ҳашәа шәҳәа ҳҳәоит. Даргьы, Аԥсны ҳашҭа иахәҭакыуп, ҳашәа шәҳәа рҳәоит.
– Иацы узсышьҭази?
– Ҳазлацәажәоз уи акәымзи. Аԥсуа шәҟәы иахырҟьаны, ҳаилаҩынтырц ҳаҟоуп рҳәеит аҷкәынцәа, акыр уаҳауама?
– Сахьылаҩеиуа уи ауми ирҳәо.
– Аха аӡәгьы ак ҳабжьеигаӡом, угәы иаанагои, ас ҳтәазаауама? – Баҭыр игәы ҭынчмызт.
– Ҳабацои? Иаҳзааигәаӡоу «Бзыԥ» аредактор ихаҭыԥуаҩ Ахьиба иоуп. Ма аредактор ҳиацәажәарын!
– Ҳашәхьча иҳәома? Акыр узыҟаҵозар, ухала аус ууроуп.
– Ииҳәо ҳмаҳауази.
– Ишәаны аӡәгьы иҽирҵысуам.
– Ма Кьахьыриԥа ҳизцахрын.
– Сгәаныла, ҳааԥшыр иаҳа иеиӷьуп.
– Иуҭахызаргьы ҳааԥшып, – диқәшаҳаҭын Баҭыр. – Мамсыргьы шәмыццакын, зегьы ианраамҭоу рҭыԥ иқәлоит ҳәа дтәоуп, иибо закәу сыздыруам. Амала уик игәра згошәа. Жәаха дышцәажәоз угәалашәоу? Уи зегьы бзиоуп, аха. – Џьанар иааинырит Баҭыр, дызлацәажәоз ԥсахны, даҽак ашҟа дшиасуаз, – иацынтәарак уара уабаҟаз?
– Аиаша уасҳәар уҭахызар… – Џьанар иӡбаны иман иаартны дцәажәарц, избан акәзар Аԥҭа иан дшаахынҳәлак, зегь еилкаахон, иара Шьасиа лҿы изымгәаӷьит уи аԥҳәыс иӡбахә лалымҳәарц лабжьеигарц. – Аиашаҵәҟьа уҭахызар, иацы ашьыжь санааԥш, – уи мцы хәыҷык налеиҵар акәын, игәҭакыҵәҟьа иҩыза зынӡак дзазымнеирц, – ҳдиректор Важьеи уи икадрқәа рҟәша аиҳаби ҳареи ҳаизыҟазаашьақәа саарызхәыцит, аԥхьа зны ӡӷабк дрыдыркылырц дырзаан, дрыдрымкылеит ҳәа иҳаҳаз ашьҭахь.
– Нас? – иааизымбатәбарахеит аԥшәма рԥыс.
– Умбои иҟалаз: ииашаны ҳазхәыцит ҳәа сыҟоуп Важьа амца шижәлоз шидыруаз атәы. Ҳхы иаҳархәап уара убри, даагап аӡӷаб усура! Сҩаҵҟьан, слызцеит.
– Иуҳәо закәи?.. Нас дуԥшаау?! Алакә саҳауеит. Илҳәеи?
– Рыцҳарас иҟалаз – лан дычмазаҩыҵәҟьоуп. Убри лшьапы дықәсыргылаанӡа, сызлеиӡом лҳәеит.
– Ах, уи, Важьа, дықәгазар акәын аха! Иугәалашәоу нџьнырс даныҟаз, сақырҭуоуп ҳәа иҽишьуан. Ушԥақырҭуоу, у-Зыхәбаиазар, иахьа уагыруоуп, аха уаԥсуа хылҵшьҭра захәаа ракәын, иухамшҭын ҳәа иҿаркшон. Ус ауп, аха сгәы иалоуп ус ахьакәу иҳәалон, аҿаасҭа! Иҳамбаӡакәа, аԥсшьарҭа аиҳабыра шԥеики! Уажәы саԥсыуа хылҵшьҭроуп, ишәхашәмыршҭын ҳәа иҳәалоит рҳәеит ианааиқәырклак.
– Ауаа рмаршәа кышьа дақәшәеит, умбои, – даақәыԥсычҳаит Џьанар.
– Ҳароу, уара!.. Иааҳаднагалаз зегьы ҳартәуп.
– Шәааи, шәлатәа! – Баҭыр иани лҭацеи шьыжьхьа аақәдыргылеит. – Баҭыр, – лара лԥа даахьалырԥшит, ирҭази иареи, рнапы ӡык нақәҭәа, ианылатәа, – духьк збоит, нан, заҟа ибзиоузеи!
– Ааи! – иҳәан иара, машәырны игәалалыршәазшәа дҩаҵҟьаны, иуаҭах дныҩналан, флакон бзиак зҭагылаз аацәыригеит. – Аҳәса Рымш аҽны ҳҩыџьегь ҳахьӡала Асҭанда илызнаагап, Џьанар!
– Даара ибзиоуп, аха уара иааухәазар ухала илыҭа, саргьы ак сԥшаап.
– Мамоу, ҳҩыџьегь иҳазхоит.
– Ӡӷабк дуԥшаазар сгәахәын, иуҵысхып ҳәа сҵааит, уара Асҭанда хәыҷы лакәзаап хьаас иумоу. Нас уигьы дшәыргәырӷьа, Анцәа днеигӡааит! – уаҳа акгьы лгәы иҭашәомызт ан.
– Лиова Кәакәасқьыр! – ҿаарҭҭит, итакси наргыланы данаақәгьежь. – Адиректор дуԥхьоит.
Адәахьы зынӡак илашьцан, шьҭа ара дыҟан АТК аиҳабы ҳәа уарҳәар, иулахәмаруаз џьушьарын, аха, иҟамлоз егьыҟамызт ҳәа, диԥхьозаргьы ииҭаххарыз дазымхәыцӡакәа, иара иццакышьала, ишьаҿа сса ирлас еихго, хыхь дҩыхәнан, амаӡаныҟәгаҩгьы уажәраанӡа дтәан ҳәа дыҟаӡамкәа, лыгәхьаа икӡамызшәа, адкыларҭа дныҩнысын, ашә ааимԥааны, акабинет еиҵых агәҭа днықәгылеит. Аиҳабы ихаҭыԥан, иблақәа цырцыруа, иԥаҵа па еиқәа аҵкыс еиқәаҵәаны, дтәан апартиа ақалақьтә комитет актәи амаӡаныҟәгаҩ Кванталиани. Уи дзыдтәалаз иаҿаԥшьыз аишәа хәхәа иадтәалази аҭӡамц ирыкәыршаны игылаз аҟәардәқәа ирықәтәази ақалақь аиҳабыра ракәын. АТК адиректори апартеиҿкаара амаӡаныҟәгаҩи, урҭ иахьрылатәаз, цқьа иубарҭаӡамызт. Аӡәык-ҩыџьак ирылаԥсаз аԥсуаагьы рылаӡҭуан. Амҵ ԥыруазар иуаҳауан. Аҭынчра ааилеигеит Кванталиани, иааҩнашылаз игачамкра даалихырц иҭахызшәа:
– Кәакәасқьыр Лиова уара уоума?
– Ааи!
– Сара изласаҳауала, аус бзианы иууеит, иуоуагьы маҷым.
– Сашшӡом.
– Нас иахьа ашьыжь, згәы намӡаз џьоукы урыцны, аизарахь узнеии?
– Унеи рҳәан, сымнеии.
– Иуазҳәада?
– Уи дзусҭоу сыздырӡом.
– Уахьнеиз иубада?
– Уа иҟазгьы сыздырӡом.
– Иуҳәо закәи?
– Усҟатәи здыруазар, амашьына назгозма, иназгаргьы аорган рмашьынақәа ирыбжьасыргылозма.
– Иумбои уи шус маӡаз шудыруа.
– Имаӡан ҳәа сымҳәаӡеит, сзыцшәо усзар, смашьына сыманы снеиуазма сҳәеит.
– Угәы зынамӡои? – ҿыц деиҭаҵаауан актәи.
– Ус зҳәада? Сара снеит унеи ахьырҳәаз.
– Узланагалада ҳәа сҵаауеит.
– Аӡәыр силанагалама?
– Уа иқәгылаз ирҳәоз уақәшаҳаҭу?
– Сара аполитика сҽалазгалаӡом. Схәыҷқәа роуп уахгьы-ҽынгьы исхәыцуа. Аполитика сзеилкааӡом.
– Узҿу аус еилукаауоу?
– Сызҿи?.. Схәыҷқәа рааӡара ада ус сымаӡам сара сымҳәеи. Уахгьы-ҽынгьы аус зуеит, млак, хьҭак иамкындаз ҳәа.
– Иашами! Аха унеи ҳәа баша иуарҳәама?
– Сыздырӡом.
– Иуазҳәаз зуҵәахуеи?
Дакәша-дахыкәша изҵаарақәа еиԥшын, ииҭахыз џьара ак изиҿыхуазар ҳәа. Лиовагьы, ииҳәац неиҭаҳәо, дхьаҵуамызт, аиашаз еиҳангьы издырӡомызт. Арахь Кванталиани игәы ааԥиҵәаӡеит.
– Исҳәаз шәаҳаит, – иҳәеит иара аҵыхәтәан. – Шәызҵаарақәа рҭак даҽакала исзыҟаҵом. Издыруа еиҳаны исызҳәом. Аамҭа цацәеит. Соушәыжьыр шьҭа аҩныҟа сцап. Сҭаацәа ԥшыми.
– Уабоуҳажьҭуеи, иаҳҭахыу зҵаарак аҭак ҟаумҵаӡеитеи, – аҩныҵҟа даара ишоурахахьан, актәи аԥхӡы иҿықәнаҭәахьан, егьырҭгьы рԥсы аарла еивыргон.
– Иҟоу жәдыруама, – Лиова икьаҿ ахәда ԥхӡыла ицәаакхьан, – соужәмыжьуазар, абыржәы ахышә скылԥоит. Акы ансыхь, схәыҷқәа рааӡара шәыхәда иқәуп, – ахышә ааимиԥаан, изшьапык нкылихит.
– Аа, уԥсы уақәиҭуп! – изааигәақәаз неихьынҳалан, иааиханы даақәдыргылан, ашә ааимԥааны, дноурыжьит.
Длалбааԥан, алашьцара дналаӡит, ахьҭа илалар ҳәа дшәаны, иҽҭаҳәҳәо. Аусура ашьҭахь иҩызцәа аҭаксиныҟәцаҩцәа дрызԥшлон, ицуҭаҿынӡа днаргарц. Уажәшьҭа ушьҭызхуадаз, аамҭа неихьан. Иаргьы дзааҭгылаӡомызт, дыццакуа амҩа данын, дышшәозгьы, акыр дхаҵаны ихы ибон. Аҩны иҭаацәа изԥшын, ираҳақәоз-аҽак, дзыхҟьоз-дзынԥоз иацәшәаны.
Урҭ рымацара ракәындаз, иашьцәа, урҭ рԥацәа уҳәа даҽа гәылацәакгьы, аҩны ҩнырҭәаа итәан. Аиҳабыреи урҭ рмаҵуарқәеи ишьҭашәарыцар ҳәа ишәаны, адырҩаухагьы ара еидтәалан. Урҭ ргәы рмышьҭырц нарабжьаганы, усгьы ҽнак бжьах ҽнак аус иуан, АТК шыҟаз дцеит шаанӡа. Аҽнынтәарак уаҩ хьаас дышимамыз еиликаан, иаҳа игәы рҭынчны, дхынҳәит. Ҷкәынцәақәак тәан. Иҩны даараӡа ирԥхалон, харԥ заҵәы асаркьа днадтәалан,
ихаҿы ширыцқьоз, лашбжьк геит. Иԥшәмаԥҳәыс дындәылҟьан, Леуанти длыма, даахынҳәит. Лиова исас аԥсшәа наиеиҳәан, ихаҿрыцқьара хыбжа-ҽыбжаны изаанмыжьызт, анагӡара дналагеит, аҭамзаара даҳәаны.
– Узқәшәақәаз соуҳәарц сааит, – иҳәеит Леуанти.
– Акгьы сақәымшәаӡеит, иҟалазеи ҳәа инасазҵаа-аасазҵааит.
– Иҟадаз?
– Аиҳабыра хыҵәаны.
– Ироуҳәеи?
– Акгьы сыздырӡом сҳәеит.
– Уара, мчыла ак уҿысхуашәа иҟалар сҭахӡам.
– Иауеи, избаз уасымҳәои.
– Сара аԥсуа шәҟәы снапы аҵаҩуп. Ашәҟәы ҳахьчароуп. Шәарҭ шәхымҩаԥгашьа акраҵанакуеит. Аҵхагәахьы ианнеиуа сааит, аӡәы сибар сҭахӡам, ара сшыҟоу раҳаргьы сҭахӡам.
– Аиаша уҳәоу, Кванталиани уааишьҭу? – зхаҿы амхуа, асаркьа дшанԥшылоз мацара ицәажәоз Лиова, ибла аартны, арахь дааԥшит.
– Уара угәы ишԥаанагои нас?
– Уажәгьы угәра згаӡом. Кванталиани уааишьҭзар ҳәа сшәоит.
– Иухьи, уара Лиова, ари ҳаҳәшьаԥа дреиупеи! – иааџьаршьеит итәақәаз. – Игәра шԥоумгои!
– Ари аус аҿы утәы-стәы ыҟаӡам, – иҳәеит Лиова. – Утәы иоуп урӡра зықәманшәалоу.
– Аиаша уҳәеит, – Леуанти уи диқәшаҳаҭын.
Убасҟан акәын Лиова акыр дымшәа-дмырҳа дзықәшәақәаз анаацәыригаҵәҟьаз.
– Иалҵри утәала? – Лиова иажәа данаалга, итәаз Леуанти изҵаауан.
– Ашәҟәы шаҳахьчо ауп аусқәа рцашьа зеиԥшрахо.
– Ишԥаҳахьчои?
– Шәара шәыхиазар, ишәзааҳацҳауеит иҟаҵатәу. Шәыхиоума?
– Ҳашԥахиам.
– Фырџьанқәак ҳкып! – аишәахь дааскьеит Лиова, дызҿыз иус далгахьан.
– Мап, – дҩагылеит Леуанти. – Шәбеиахааит! Ари аус аӡбахә ала сахьнеилак изжәуазар, акыр саԥсахома.
Дыҩдәылҵын, амҩа данын, аха шьҭахьҟа, аҩныҟа, акәымкәа, Барцыц Виктор иахь. Уи иԥҳа Инга аҽны ашьыжь иалҳәахьан, есуаха лаб аҵхагәҭаны дшаауаз. Ақалақь аиҳабыра иԥхьозаарын, Пицунда агараж аҿы аус ахьиуаз иаакылсны, дыргалозаарын. Қәрала уи акыр деиҳабын азы, иара ишҟа дааирц адырра изиҭомызт, иаԥсан ҳәа иԥхьаӡаны, ихала дмаауазар. Аамҭа ԥшымызт, зегьы аусқәа џьара-џьара ируан, аиҳабыра ракәын ари апроблема ашьҭазаара иаҳа изылшоз, дара рус акәымзи. Арахь зегьы еилкаатәын, нас уск мҩақәуҵар уҭахызар. Убри азакәын уахыла Леуанти дыздәықәлаз.
– Аиаша уасҳәозар, – Виктор, аҳәатәы рацәаны иман азы, Леуанти ара ԥыҭрак дааҭымгылар ауӡомызт, рхәы иахьахатәаз иҭааз дааирӡрҩит, – ха-ха дсыԥхьахьеит Кванталиани. Еилыркаарц ирҭахыу акоуп, рызҵаара еиԥшуп азы. Бзыԥҭа иҟалаз ҳаиԥылара ашьҭахь, аухаҵәҟьа исыԥхьеит. Кванталиани инаҩсан, уа итәан аҩбатәи амаӡаныҟәгаҩ Воронов Нугзар Вахтанг-иԥа, ани аурыс жәла зманы иҟоу ақырҭуа; нас Агырба Заур, ақалақь анагӡаратә комитет ахантәаҩы, Гагра КГБ аиҳабы дыҟаӡамызт, аха саԥсыуоуп ҳәаны ихаҭыԥуаҩра згаз Каландиа Борис, Пицунда «Интурист» анапхгаҩы Баӷаԥшь Рем. Зегьы сгәалашәом, аха исгәалашәақәо уасҳәап, – иҳәан, маҷк ифарц ихәы нап аиркит.
Уи аиҿцәажәара абасшәа имҩаԥысуан.
Кванталиани. Закәытә еизароузеи Бзыԥҭа имҩаԥыжәгаз? Еиҿызкаада?
Барцыц. Схахьгьы иааиуам аҭак. Аԥсрахьы сцон, ауаа шеизоз збеит. Саргьы уахь снеит. Нас аклуб ҳаҩналеит.
Кванталиани. Амц уҳәоит. Уара ақыҭсовет ахь унеин, ақалақьтә комитет ахаҭарнакцәа ирыԥхьарц рыдуҵеит.
Барцыц. Ааи, даргьы ааит, ахԥатәи амаӡаныҟәгаҩ Тарнаа днархаргыланы. Сыԥшызар, аӡәгьы ҿиҭӡом. Убри азоуп раԥхьа сзықәгылаз. Нас егьырҭгьы ықәгылеит.
Кванталиани. Ирҳәози? Амилаҭ зҵаара иазкны, закәытә гәынамӡароузеи ишәымоу?
Барцыц. Аизараҿ амилаҭқәа реизыҟазаашьа аӡбахә цәыргаӡамызт. Аԥсуаа ианакәызаалак ҽԥныҳәа уаҩы изыҟарҵаӡом. Аԥсуаа кҿацаланы ирымоуп ҳәа акәын ирҳәоз. Нас иаҳҳәап: аҩныргыларатә комбинат аҭыԥантәи акадрқәа рыла еиҿкаахар алшон.
Кванталиани. ДСК аҿы заҟаҩы аԥсуаа аус руа удыруоу? Аусура рҭахӡам, иалҵны ицоитеи.
Барцыц. Избан акәзар уалафахәыла еиқәыдмыршәеит, ашәҟәы иҭармҩит. Нас ицо-иаауа, Қырҭтәыла шәынхозар, иаҳҳәо ҟашәҵала ҳәа иркуеит. Қырҭтәыла ҳашԥанхо ҳара, Аԥсны ҳаҟазар?! Ақырҭуа телехәаԥшрала ирҳәоит Риҵа, Пицунда, Гагра, – зегьы Қырҭтәыла иҟоуп ҳәа.
Кванталиани. Қырҭтәылатәи ССР акәӡами ари, мшәан?
Барцыц. Зегь раԥхьаӡа, ари Аԥснытәи АССР ауп. Уи акәындаз, Краснодартәи атәылаҿацә ахьалаго аҳәааҿы идыргылеит Қырҭтәылатәи ССР «амонумент».
Кванталиани. Қырҭтәылатәи ССР аҳәаа ахьыҟаҵәҟьоу удыруама?
Барцыц. Сыздырӡом.
Кванталиани. Қырҭтәыла аҳәаа Ҟәбан иалагоит. Шәарҭ Қырҭтәыла аҭоурых шәыздырӡом.
Барцыц. Шәара шәоуп иззымдыруа Аԥсни Қырҭтәылеи рҭоурыхқәа, Ҟәбан Ҳазар Аӡиас Ду ҳәа иашьҭан. Наҟ аҳазарцәа нхон. Арахь инхоз аԥсуа-адыӷьа жәлар ракәын. Иаԥсыуа дгьылын.
Кванталиани. Шәара шәызҿу – амилаҭқәа еилашәҵоит.
Барцыц. Иашамкәа аҵәы сылоуҵар, ишԥаҟалои?
Кванталиани. Уи ишԥа?
Барцыц. Аџьармыкьаҿ снеит, ашыла аасхәарц. «Ари ашыла абантәаажәга?» – сҵааит. «Иаԥсыуа шылоуп», – лҳәеит изҭиуаз. «Ари Қырҭтәылантә иаагоуп, Аԥснынтә акәӡам», – даақәгылеит ақырҭуа ԥҳәыс. Убри амшала рҩыџьегь ацҭәы рыбжьалеит.
Кванталиани (аисра далагарызшәа, дҩаҵҟьеит). Аџьқәреи шыла аԥсуаа ианбарымаз! Аџьқәреи Абашантә иааргоитеи!
Барцыц. Аԥхьа игылоу аԥсуаа рчыс ашыла иалхыуп. Аҭоурых шәзымдыруаҵәҟьазаап. Сара ашьа цқьа злоу аԥсыуоуп. Амилаҭ азҵаараҿ иҟоу аҽеимрақәа сырҿагыланы сықәԥалоит. Ҳара ҳаиқәшәара зызкыҵәҟьаз убри ауп – еилкаатәын Аԥсны аҭоурых ҭҵаара иазкыз зныз ашәҟәы аԥсуа интеллигенциа ирҩызу ирмыҩызу.
Кванталиани. Апартбилет умоума?
Барцыц. Мамоу.
Кванталиани. Ақалақьтә комитет ашҟа апартбилеҭ умаӡамкәа уаама?
Барцыц. Уи апартеиҿкаара амаӡаныҟәгаҩ иҿы иҟоуп. Апартиа салоуижьҭеи 12 шықәса ҵуеит, зныкгьы лахь смоуцт.
Кванталиани (иаацәыригоит иара ипартбилеҭ). Абра иануп: «Қырҭтәыла Акоммунисттә партиа». Абриуа абилеҭ Қырҭтәыла иунаҭеит. Уара узусҭоу уажәгьы иузымдырӡои? Уара уақырҭуоуп.
Барцыц. Сара саԥсыуоуп.
Кванталиани. Уара уҭаацәара зеиԥшроуи? Уаазҿлымҳахап.
Барцыц. Сҭаацәара бзиоуп.
Кванталиани. Ухәыҷқәа ақырҭқәа ирҿаургылозар ҟалап.
Барцыц. Сгәы сыхьит ахәыҷқәа ааины аԥсуааи ақырҭқәеи автобус аҿы ишеисыз ансарҳәа, ма аԥсуаа Ҟазахсҭанҟа ма Сибраҟа аӡы ихырҵоит ҳәа ансаҳауа. Даара сгәы снархьуеит.
Кванталиани. Ус зҳәо аԥсуаа роуп ақырҭқәа рзы, даҽакала уалацәажәоит акәымзар. Убла ааихмырҟәысӡакәа, амц уҳәоит.
Барцыц. Амц сҳәар иснаҭои.
Кванталиани. Уи ашәҟәы уара уаԥхьахьоу?
Барцыц. Фынтә саԥхьахьеит.
Кванталиани. Амц уҳәоит. Аизараҿ ишәзаԥхьарц адҵа зыҟауҵеи?
Барцыц. Егьырҭ ираҳар сҭахымзи.
Кванталиани. Уа иану ҳаҳәеи!
Барцыц. Иану шәара ибзианы ижәымдыруеи. Сара изеиҭасҳәахуеи.
Кванталиани. Уабаԥхьеи?
Барцыц. Атекст аҩны исымоуп.
Кванталиани. Амашьына усҭоит, уцаны иаага!
Барцыц. Ари шпионроуп иаанаго. Уи еиԥш иҟоу аӡы ԥынҵала изжәӡом.
Агырба З. А. Иумаҵәҟьоума?
Барцыц. Исымоуп.
Агырба З. А. Аиаша, аиаша?
Барцыц. Аиаша! Ихашәмырҟьацәан, уаха еицәоу шәаҳауеит. Уи ашәҟәы зегьы ирымоуп.
Кванталиани. Нас ауаа зеизыжәгеи? Ақалақьтә комитет ашҟа изааумыцҳаи?
Барцыц. Аобком ашҟа зны изыҩит ҳқыҭаҿ аӡи, амҩеи, афымцеи рҭагылазаашьа зеиԥшраз иазкны. Аобком Гавва изаарышьҭит сышәҟәы, усҟан ара аҩбатәи амаӡаныҟәгаҩс аус иуан, уи – Агырба, Агырба ихаҭыԥуаҩ издәықәиҵеит, ихаҭыԥуаҩ – аинструктор иахь. Аинструктор, ашәҟәы ахьишьҭшаз анимоу, ихала дааит, изҩыз афактқәа иашахеит. Аха зегьы шыҟаз иаанхеит. Убас Шах изкны ашәҟәы зҩхьан, ахатәы машьынақәа асовнхараҿ аремонт рзиуан, афымца шынибакәыз иара инихуан, ҳара акгьы ҳзынижьуамызт. Иалҵи?
Каландиа. Уи дделецуп, аорганқәа рҿынтә далаҳцахьеит.
Барцыц. Ааи, аха уажәы атрест – 16 а-ЖКО деиҳабуп, иааиҭахыу зегьы имоуп. Уи атрест анапхгаҩы Устиашьвили дызҿу амахинациақәа ртәы жәлар рконтроль акомитет аҿы иалацәажәон, иҟаҵоуи?
Кванталиани. Аусура дамҳамхи.
Барцыц. Уи иеиӷьу дабаҟоу ҳәа дзырҳәоз шәара шәакәын. Даԥсыуандаз, – егьараан дыԥхашәҵахьазаарын.
Кванталиани. Милаҭла убас ҳзеилухуеи?
Барцыц. 1954 шықәсазы Литфонд снеит, амшынуаҩ-аиқәырхаҩыс аусура салагарц. Адиректор Багатуриа аԥсуаа рзы ҭыԥ ҳамаӡам ҳәа сеиҳәеит.
Кванталиани. Амц уҳәоит.
Барцыц. Убас иҟоу роуп аусураҿ иаанкыланы ишәымоу. Избанзар шәхаҭагьы убасҵәҟьа шәыҟоуп.
Кванталиани. Уаха иазхоуп, акәымзар аицәҳарахь ҳаиасуеит.
Виктор иҿынтә Леуанти, аҩныҟа амҩа дахьаныз, акыр игәалаҟан. Ашәҟәы рхьчарц ажәлар еигәныҩхьан. Иара излаиаҳауаз ала, қыҭацԥхьаӡа, қалақьцԥхьаӡа, излауаз ала, коллективцԥхьаӡа ауаа еидгылахьан. Бзыԥҭа иҟалаз аизара иаҩызаз даҽаџьара ианыҟала, иаҳа еиҿкаахон, ирҳәашаз иҵегь ирацәахон, аиҳабыра ирырҭашаз агәыбӷан ҳәаак аиуамызт. Урҭқәа Леуанти усҟан иабеидыруаз, даҽаӡәгьы ихахьы иааиуазма аиҳабыра, ԥыжәарак ргарц, русура зызкхоз. Аха Аԥсны аиҳабыра ишырҭахыз ажәлар мҩак иқәырҵарц иашьҭан. Уи азы ашәҟәы ҿаԥызҽуаз ҳәа ирԥхьаӡоз афактқәа еизыргон. Амала иҿыцыз рзыԥшаауамызт, ашәҟәаҿы иарбаз ацифрақәа, аиҳабыра раҳаҭыр злашьҭырхшаз ала ирыхцәажәашаз, аҽеидкыларақәа ирҿын. Иццакуан дара, ԥыжәарак ажәлар рхаҭарнакцәа иҟарымҵарц.
Амшқәа рацәаны имиасыцызт, ашкол аҿы иаарылыҩит ашәҟәы знапы аҵазҩыз аламырхәӡакәа, аобком апартактив шымҩаԥыргаз, знапы аҵазҩыз ишрықәыӡбаз, актив иалахәыз ражәа шеибыҭахаз. Уаазыцәшәашаз усын ари, избан акәзар хара имгакәа апартиа
Гагра ақалақьтә комитет апартактив еизыргеит. Ус анакәха, егьырҭ ақалақьқәеи араионқәеи рҿгьы ашәҟәы иаӷрагылашаз апартактивқәа мҩаԥгахон.
– Апартактив аҿы дықәгылеит Кванталиани, актәи амаӡаныҟәгаҩ, – Гагрантә иааз адиректор Милор ашкол аҿы идеилиркаар акәын уаҟа ирӡбаз. – Уи излеиҳәаз ала, аобком уажәы имҩаԥнаго аусқәа иашаны еилкаатәуп.
– Иашаны ишԥеилкаатәу? Сара исзеилкаауам, – дахьтәаз дымгылаӡакәа дмырмыруан Леуанти. – Ажәлар ашәҟәы дмырбаӡакәа иахьалацәажәо аума иашаны еилкаатәу?
– Уи сыздыруам, аха убас ауп ииҳәаз, иара иашьҭахь иқәгылазгьы аиҳабыра иашоуп ҳәа ақәырҵеит. Ҳара урҭ ҳарҿагылома?
– Иаҭахызар ҳарҿагылароуп. Ицәыҵаҳҳәап изҿу зегьы. Усс иҟарҵо ҳәа агьрымаӡам, қарҭаа ирыдырҵо нарыгӡоит, аԥсуаа еихәлаҳарц.
Ус еилеибаҵартә агәаанагарақәа анеиҟәшаха, реизара аҵыхәанӡа изнеиуамызт. Адиректор еинаалашьақәак иԥшаан, зегь еилыҵит. Дымдәылҵӡакәа даанхеит, уаанӡа аҭҵааратә институт аҿынтә иааз аҳәсақәа рус ахьхыбгалаз амшала Гагра акомҿартә комитет иаарышьҭыз аӡӷаб. Уи аус зынӡа изаламцәажәеит.
– Бихәаԥш, абас дыҟоуп, изызури? – уи лахь Милор ихы наирхеит.
– Ииҳәо иашам џьушьома? – даақәгылеит агыруа ӡӷаб. – Сара ара сиит, сааӡеит. Сгәы иалоуп амилаҭ политика ацәажәарахь мацара иахьиаргаз. Алимитқәа иаарышьҭуа цқьа игәоуҭахьоу? Аԥсуаа ахьзымҭало ақырҭуа секторқәа рацәоуп, иабанӡа шәычҳари ари? Зны ихыжжуеит.
Убри аамҭаз Леуанти Кьахьыриԥа дибарц шиҭахыз иарҳәан, уа дизнеит, аха егьи иҭыԥ аҿы дыҟамызт, дахьцаз рымбеит, данааишазгьы рыздырӡомызт. Леуанти аҩны днеин, иҿааиҭакшәа усқәак инап рылеикит. Ааԥынра мза иҭалеижьҭеи, макьана нхара уск даламгацызт. Иаб имацара зегьы дырҿын, уигьы аҳәынҭқарраҿ аус иуан, усҟан зыхьӡ наӡахьаз абӷанҷ зауад аҿы ҟазас дрыман. Дааицхраақәар цәгьамызт, аха арҵаҩреи аԥсуара уси дырхашәаломызт. Уажәы инапы зиркыз амх ҭыԥ арыцқьара ибла иабозшәа. Иихәыцуаз апартиатә активқәа рхымҩаԥгашьа акәын. Адырҩаҽны Аҟәа дцарц игәы иҭан. Аобком апартактив аҿы актәи амаӡаныҟәгаҩ Хынтәба Валери Михаил-иԥа иқәгылара зныз агазеҭ ҭыҵраны иҟан, иааигарц акәхарын Кьахьыриԥа дибарц дызиԥхьаз. Апошьҭа иаанагаанӡа иԥшуадаз. Аха иара дабацарыз? Иахьцалак днеины џьоукы днарацәажәар бзиан. Урҭ иҟаҵатәыз ҳәа мҩак удырбаӡомызт, аха иҿыцыз ҳәа акыр раҳахьазар, нас, уи инақәыршәаны, рхәыцшьақәа аагәоуҭар, иҟаҵатәыз ухазы иуԥшаауан. Ашьыжь амҩа дықәгыларц ӡбаны иман.
Дабаҟаз убасҟан Кьахьыриԥа?
Иплашь заҵә ааишәиҵан, ашьшьыҳәа дыҩдәылҵны, ашкол агәарԥ дынҭыҵын, ақыҭсовет аҿы днаӡаанӡа, игылаз «Жигули»-к дынҭалеит. Амашьына аҿынанахеит. Уи аԥсҭа инҭалан, ишнеиуаз уаҩы дахьыҟамыз ҭыԥк аҿы Борис амашьына дааҭыҵын, уа игылаз даҽакы дынҭалеит. Абнарахь инеиуаз мҩак ааихырҵәан, амҩаду ала иубарҭамхартә илагылаз а-«Волга» инадгылеит. Уи иааҭыҵыз аныҟәцаҩ арахь дааҭалан, Кьахьыриԥа егьи амашьынаҿ ишизԥшыз иеиҳәеит. Зымала уа иҭатәаз Борис Адлеиба иакәын.
– Иҟои бзиарас? – дҵааит Кьахьыриԥа.
– Баграт идыруеит ҳшеиқәшәо. Шәусқәа ҽеим сҳәаргьы мцуп, ибзиоуп сҳәаргьы сыгәра зугари.
– Иаҳа аԥыжәара абаҟоу?
– Ажәлар зыдгыло ауп аус злоу.
– Игылар уҭахыума?
– Иаҳа ишеиӷьу гәаҭатәуп.
– Егьырҭ ирҳәои?
– Зегьы сразҵааны саауазма. Лымҳаҭаск џьара иҟамлароуп. КГБ рлымҳа ҵаруп, иузымдырӡои. Уара уаламгар, даҽаџьара аӡә далагартә избаӡом. Ааи, нас зегьы еиҿаԥшышт, аха ажәлар шьҭыхтәуп.
– Хықәкыс иҳамеи?
– Ҳусқәа цқьа иназыгӡаша аиҳабы дҳауроуп. Валери Михаилович илшом, уара. Иӷәӷәоу даҳхагылазароуп.
– Заҟа дуаҩ ҟәыбҷоу ҳәа иӡбахә шәалацәажәонеи. Изҳауа аӡә иоуп ҳәа дшәырҽхәонеи…
– Ус ҳҳәеит зегьы иахьраҳауаз, иаргьы имҩақәиҵоит аекономика, аполитика, аха иаԥсуара маҷуп. Арахь ҳбызшәа издырӡом.
– Ашәарҭа ҳҭагылар, ҳзыхьчо дҟалоу?
– Ашәарҭа уҭагылар, суцхраауеит ҳәа сықәгыланы сызҿҭуам, аха уҭаҳархома.
– Актәи амаӡаныҟәгаҩс изықәкны ишәымада?
– Ҳазхәыцуеит. Акандидатурақәа ыҟоуп.
– Шьҭа лашьцеит.
– Ааи, ҳаидыҵлап.
Аамҭа рыбжьаҵаны, амашьынақәа амҩаду ахь иҩцәырҵит. Акыр нахараны, ашьҭахь игылаз «Жигули» акәын. Уи шиашаз Гагранӡа илеит, аха Кьахьыриԥа дзыҩназ ахь икылсаанӡа, иара длыбааит. Шьапыла аихамҩа ааихҵәаны, аҩнеихагылақәа днарылсит. Убас урҭ еимидеит, рыуа дзыҩналоз цқьа иузеилымкаартә. Адырҩаҽны Леуанти дааигартә Виталик ддәықәиҵеит.
Усҟан Леуанти Аҟәа дҩеихьан. Аҳәынҭқарратә музеи аҿы ашәы рыкәыршан. Газеҭк-газеҭк зегьы ирымҵан. Иааихәарц дцар, усгьы изыԥшааӡомызт, акы ааидыркит. Ацәажәара уаҩы игәы азыҳәомызт. Ермолаи Аџьынџьал заҵәык ирҭааз дааиԥхьеит.
– Ажәлар реизгара аҭахым, – иҳәеит Ермолаи. – Урҭ усс ирымоуи, уара? Ари аус аинтеллигенциа роуп иҟазҵаша.
– Амч змоу ҳаиааиуеит мчыла ҳәа иахьтәоу умбаӡои. Узларақәԥои?
– Бџьарк аарыларҵар ҳәа сшәоит, уара. Нас ҳадунеи ахаан ҳабла ҳзышьҭымхуа, ахьымӡӷ ҳаманы, адәы ҳақәзаауеит.
– Аҳәынҭқарра иаҿагылоу акыр ҳҳәома, абџьар зҳаларҵои?
– Ирҭахыу ҟарҵоит, аҳәынҭқарра уаҿагылазшәа, ашәҟәқәа еиқәдыршәоит. Иумбаӡои апролетариат адиктатура ҳахьаниаз.
– Нас ас ҳтәазаауама?
– Уи зусу аҵарауаа роуп. Ашәҟәы ҩтәуп, аиҳабыра иҟарҵо иашоу иашаму цқьа анализ азутәуп. Ақырҭуеи аԥсуааи рмилаҭ еизыҟазаашьа ахьааихьоу ҭҵаатәуп, иахьынӡауа иҿаԥҽтәуп. Ашәҟәы шьҭаҵатәуп иахьабалак, СССР аиҳабыра мацара ракәымкәан, аҳәаа нхыҵтәи амузеиқәа, абиблиотекақәа ироуроуп. Адунеи амилаҭқәа ирбароуп ҳҭагылазаашьа зеиԥшроу. ООН иадыруама ҳара ҳшынҵәо?
– Ашәҟәы иҩыми?
– Уи тезисла ак ҟаҳҵеит, егьи аҿыгҳара змоу ашәҟәы кьыԥхьтәуп.
– Уи аҳәаа иузхыгаӡом, ихыугар – СССР уҭаслымит ҳәа, шпионс урԥхьаӡомт. Еиҳа еицәоу ҟауҵоитеи.
– Зегьакоуп, убас ҟаҳамҵар ада ԥсыхәа ҳауӡом. Еилаҩынтра мацарала агьҳзалхуам. Избан акәзар аилаҩынтра зны иеиқәтәоит, ҳусқәагьы еиқәтәоит.
– Ажәлар ршьапы еснагь иқәгылазароуп, аус маҷк ԥхьаҟа есымша ицалар уҭахызар.
– Уи шәарҭоуп. Ҳазҿагылоу закәытә мчу умбаӡои?!
– Амчра амчра аҿаургылароуп, акәымзар акыр узыҟаҵома!
– Ҳамч мхар ҳәа сшәоит.
– Есымша иааирак галатәуп сҳәама. Аха ажәлар еснагь иҿыханы иҟазароуп. Нас ауп аҿыгҳара змоу ашәҟәы аус анауа. Арҭ еицызароуп, ианыхазха – ихыбжа-ҿыбжахоит.
– Иахьцалак ажәлар ҳаарҟәаҵроуп. Аинтеллигенциа мыцәааит, уара!
– Игор дабаҟоу?
– Уи апротест ҟаиҵоит, аҩны дтәуп.
Убригьы дымбакәа, Леуанти дызцомызт. Дышиашаз иҩны днеит. Игор аишәа длахатәеит, шәҟәы дук аартны имҵаҵа. Ихаҿы амхмызт, ашәы ишәын. Шкәакәа кьаҿла мацара, ицқьа-шәқьа зҽеилазҳәалоз ахаҵа, ԥыхьатәи иԥшра ирӡызшәа, деиқәараха дтәан.
– Узҿу иахьӡи?
– Апротест ҟасҵоит, умбои. Аԥсра иақәшәаз аӡәы сиҩызоуп. Ҳашәҟәы иашамкәа иахцәажәеит, ҳархәаҽит. Аӡыршы ҳақәуҭәар – ҳазыӡәӡәом. Убас ахьымӡӷ ҳдыргеит. Ари ԥсраӡами?
«Шәаргьы абас ҟашәҵа шәысҿыԥшны!» – аҳәон ихаҿы, уи Леуанти иеиликааит, ус инеибынеиԥшны иҟалар даараӡа ибзиахар здыруадаз ҳәа дхәыцуан иара, аха аҽны ақалақь аҿы иԥылақәаз ас ахымҩаԥгашьа рхахьы ишымааиуаз еилкаан.
– Иҟарҵаз азы сышрықәшаҳаҭмыз ала ашәҟәы ақалақьтә комитет аҿы ишьҭасҵеит, – даҿын Игор. – Нас сшубо сааины абра стәеит.
– Ус ҟауҵаргьы, егьыс ҟауҵаргьы, аӡәгьы уибаӡом, – ҿааиҭит Леуанти. – Аиҳабырагьы ҳаргьы ҳажәлар рҿаԥхьоуп ҳахьыҽырбо. Ауаа еилыркаартә иныҟәаз ирыдгылоит. Уи иоуп аиааира зтәу.
– Ажәлари ҳареи ҳаимадам ҳәа уасымҳәахьеи.
– Иҳадгыланы иқәгылахьеит, иҟалеи! Ауаа еидызкылаша абра ҳаҳҭнықалақь аҿы шәҽышәзеиҿымкааӡои?
Гәыԥ-ҩык реиҿкаара ҟалар аорганаа ирмаҳар залшомызт, уи иахырҟьаны закәанла лахь роура дацәшәон, еиҳараӡак ажәлар еидыркыларц рҭахын ҳәа азҵаатәы цәырҵыр алшон.
– Уи сара исзыҟаҵом, иулшозар уара иҟаҵа! – иҳәеит иара.
– Сара адгьыл аҵыхәан џьара сынхоит. Аԥсны еидызкылаша сзаԥҵома. Ус иҟоу ауаа рхеидкыла аҳҭны қалақь иҟалароуп.
Леиуанти ибон ус аиҿкаара аԥҵазар Игор ишиҭахыз, аха иара иеиҿикааит ҳәа аӡбахә гар иҭахымызт. Ажәлар ршьапықәгылара ихшыҩ азцозар ҟаларын, издыруадаз иагьазымцозар. Уи аус ишазыҟаҵамыз ала ианимхаҳәоз, жәлар рышьҭыхрада ишамуазгьы еиликаауазар акәхарын. Абас дышхәыцуаз, Леуанти дыҩдәылҵит.
Амҩан агазеҭ цәыримгеит, иҭатәаз длаԥшықәрымҵарц. Аҩны дшааизҵәҟьа, дааҭымгылаӡакәа даԥхьон, иахәҭаз нҵамҭақәак арбо. Москваҟа ателеграммақәа дәықәҵазар цәгьамызт. Имаҷымкәа ртекстқәа иҩит, икьыԥхьит, ҩыџьа-ҩыџьала, х-ҩы, х-ҩыла рнапы анҵаны идәықәырҵарц. Ауха раԥхьа Виктор Барцыц иҿы инеигеит. Даҽа ԥыҭк ишарц уа инижьит.
Виктори, Уасикеи, даҽа хаҵаки, рнапы зҵаҩны идәықәырҵаз ателеграмма амшала, Аԥсны КГБ аиҳабы Галустов адырҩауха дрыԥхьеит.
Аҳәса рымш аҽны, Џьанар, Аҟәа дҩеины, иџьыба инҭеиҵартә, ҳамҭа хәыҷык лзаахәаны, Шьасиа длызцарц игәы иҭан. Иахьцалак ныҳәан, дцо-даауа длыдызцалази ҳәа, гәыбӷан лзыҟаҵомызт. Лҩны дымнеицызт, днеиргьы иамази, аусураз лгәы иҭаз еиликаарц иҭахызшәа, ҵаҵӷәык иԥшаарын. Лан лаҳәшьа шьҭа дхынҳәхьазар акәхарын, уа дыҟазаргьы акыр амазма, аусурҭа лаҳәшьаԥҳа илоурц длышьҭаланы дшаахьаз лмаҳацкәа дыҟамызт. Аха убри азы мацара иара амҩа дангылозма, ихатә уск акәызшәа. Ас азҵаара урҭ иаарызцәырҵыр иара уск иман амҩа данын, имҩатәны дынкыдгылазшәа аԥшра аиҭарын.
Ԥыхьа данцоз, Шьасиа лқыҭахь ицоз автоус Аҟәантә заа иқәҵӡомызт, убри иҽанахьигӡашаз иаамҭа шәа-иза аҩнынтә ддәықәларц ӡбаны, аҩны ашьыжь ддәылымҵит. Убри ала деиҵазырхашаз даҽа уск шимаз нас акыән ианидырыз. Даакылҟьеит Баҭыр, иҳамҭа хәыҷы иманы. Аҩныҟа дларган, Асҭанда лашьеи иареи налыртәеит. Аҩы аақәлыргылеит, иҟамлоз егьыҟамызт ҳәа илырхиахьаз ачыс хаа аацәырылгеит.
– Ҳҩыџьегь инеилаԥсаны абри бзааҳхәеит, – Баҭыр идухь аацәыриган, Асҭанда лахь инаирхеит. – Ибыдаҳныҳәалоит! Ҳаԥхьа иҵегь еиӷьны бзыргәырӷьаша аамҭа бақәшәааит!
– Ои!.. – иааџьалшьеит аӡӷаб. – Даараӡа иҭабуп! Аҳамҭа ззыҟашәҵаша шәыгымхааит!
– Амала, – Џьанар ихыснацәа ҩышьҭихит, – аҳамҭа бзаазхәаз Баҭур иоуп, ахә еилаҳԥсаз џьыбымшьаҵәҟьан.
– Шәҩыџьегь шәысзеиԥшуп, иаазхәазаалак даара иҭабуп ҳәа шәасҳәоит! – Џьанар иргамаз Баҭыр иҿы ааихихит, иаҳаз игәамԥхакәа, убри ишьара даақәылҵеит ас зцәажәашьахаз Асҭанда. – Амала, шәгәы иалымсааит, сгәы еихьызшьуа сымоуп. Нан аҩны дыҟоуп, ажәгәараҿ днеит, уажәы даахынҳәышт, уи илыдшәымныҳәалар ԥхашьароуп.
– Ҟау, аиаша лҳәеит, – иааицәымӷахеит Баҭыр.
– Уажәы уи лхы иҭоума, аӡәыр илыдиныҳәалахьоума, – Џьанар инапы неиҟьеит.
– Ус зуҳәои, зны аӡәы илыдиныҳәалароуми, – иҳәеит Баҭыр. – Ныҳәоуп ҳәа иадыркыу сыздыруам акәымзар, адәқьан аҿынӡа ҳлеирын. Ма аԥсшьарҭа ҩны шыҟоу ҳлыбаап.
– Уаҟәыҵ, уара! – дыццакуан Џьанар, знык Баҭыр дцандаз ҳәа дтәан, иабыкәыз еицны иахьцоз. – Нас уаха сара ак лзаазгап.
– Иаҭахӡам, – ҿаалҭит Асҭанда. – Калготкақәак сымоуп, иагьыцәгьам.
– Ибҳәо закәи?! – иааџьеишьеит Џьанар. – Аҭакәажә акалготка лаҳҭома?
– Усҟатәигьы дҭакәажәӡамеи, иуҳәо закәи? – иҳәеит Баҭыр. – Аҵкы нас ибзаасхәоит, иахьа ҳҿых! – уи ихы Асҭанда иналықәикит.
– Иаҭахӡам! – лҳәан, Асҭанда ирлас наҟ дныҩналеит.
– Бзиала уаабеит! – дааҩнашылеит Надшьа. – Ашьыжь уаҳзаазар бзиоуп, умшьҭ бзиами, – дҿаԥҿха-ҿаччон лара.
– Бзиа збаша! – дҩалхаҵгылеит, «сзааз бдыруазар, алаба сыҵыбхрын» ҳәа, ибла аартны дԥышәарччартә дыҟан макьана.
– Нан, быԥши, закәытә духьу рҩыџьегь еилаланы исанарашьаз! – дгәырӷьаҵәа дааит Асҭанда. – Аҳәса ирымшми!
– Ааи, нан, ааи! Бреигәырӷьааит! Реиҵбы боуми.
– Бара бзын акалготка ааргеит, бысҭи! – уи иналлыркит.
– Ҟоҳ, џьбеит! Сара исылшәхызи!.. Аха иҭабуп! Шәзыргәырӷьаша маҷымхааит!
– Убриуаҵәҟьа – Баҭыр иан лзы! – иаалырхеит Надшьа лахь, ахә лшьарц.
– Ҳаиԥшны ҳажәбама, нан! – Надшьа иҵегь лыблақәа аалхаччеит, аҷкәынцәа шҳашҳатәрахаз лызгәамҭаӡакәа.
– Баҭыр ашьыжь даҳзааит, уажәшьҭа уара уцаны унапала илуркыроуп, – Асҭанда лкалготақәа руак лан иаалымылхын, Џьанар иаԥхьа инықәылҵеит.
Лашьа иааицәымӷахеит, аха мапкышьа имамызт, дызлатәаз рызегь рҿаԥхьа Баҭыр иан лҿынӡа аҩеира уалхеит. Арахь дшыццакуаз изцәыргомызт. Арԥарцәа, иагьа идырццакызаргьы, ихаданы иркшаз аҵәыцақәак шьҭырымхыр амуит. Нас акәын Нуца лахь ианымҩақәлоз. Ибзиашәа убасҟан Баҭыр иҭацеи иашьа иԥҳаи аҩны иҟамызт, акәымзар рнапқәа ҭыԥшша инхаҵәҟьон, рҳамҭа ан лзы ианаацәырыргалак. Аҽны амш бжьаратәшәа иҟан, ишымшцәгьахоз анылба, Нуца луҭра дынҭаларц лгәы азыҳәон, лԥеи иҩызеи аамҩахымҵызҭгьы. Нас урҭ даарыдхалеит, аиҳараӡак аҳамҭа анаалдырк, абжьааԥны еиԥш, инеидыртәаланы лус ахь дызцарымызт. Амала Џьанар мцхәы даанымгылеит, усгьы ааигәа акәын, ҵәыцақәак анижәхьаз.
Баҭыр иҩыза данынаскьеига, аигәышә аашьҭихын, амхы дынҭалеит, ианицәаӷәашаз аламҭалаз, иааицрыхо иԥырхагамхарц, амаӷ хыҵәҵәа аанда иақәиҵарц. Аандагьы днахәаԥшыр цәгьаӡамызт, џьара-џьара аӡынраз арахә ҭалалон. Иус абжагьы наимыгӡацызт, анаӡара ҷкәынак, амҩа ианыршәланы дышлеиуаз, днаизхьаԥшит. Уи акырынтә дизкылԥшқәахьан азын, иаразнак Аԥҭа шиакәыз дидырит. Иҭахцәамызт класск аҿы илыцтәаз Асҭанда дахьлызнеилоз, аха, лара акы мӡакәа иахьиалҳәоз, игәы ҭынчын. Убри азын диҵашьыцуамызт, лара дылхыбаауамызт, урҭ аҷыдарақәа шааицраслозгьы. Усшәа игәы иабон иагьа умҳәан. Амала уи зыбзоураз лара лакәзар акәхарын. Лыгәра игон, аиаша уҳәозар. Баҭыр ихаҭа имцашыра ааирԥшуамызт, арахь Аԥҭа дцо-даауа дахьлышьҭаз дшазыҟаз цәыригомызт, зегьы зыбзоураз лара лакәны ибон.
Ус иагьа иҟазаргьы, уажәы, даҽазны иеиԥшымкәа, амца ҩаихҟьеит. Иеигәышә шикыз, аанда днахыԥан, хара-хара Аԥҭа дихьԥшлартә, длеиуан. Акыр иласкьаанӡа, изқәыз ахәқәа хазқәан, нас еизакхон. Иааиҿаҳаргьы иҭахымызт, избанзар Аԥҭа, иудыруази, даҽаџьара ихы хазар. Аигәышә ижәҩахыр инықәҵан, иныҟәашәа ааирмаҷит, имаӡа шмаӡаз инхар иаҳа иеиӷьашьаны. Еиҳараӡак Асҭанда лыгәра имгозшәа иҽааирԥшыр ҽеихомызт. Уи акәызма згәы изаартцәаз аӡӷаб дзыԥсаз?
Аԥҭа дышиашаз аанда днадххылеит, ибон Баҭыр, Асҭанда лызҿиҭзар акәхарын, лара лҿаалхеит. Наҟ-ааҟ иааидхылан, зны еигәырӷьозшәа, зны рылахь ааиқәылазшәа, ак еибырҳәон. Аԥҭа, уи дылԥырҵыр шиҭахымз мҩашьо, ԥыҭрак аангылашьа иҽақәиршәон, ҳәатәы уамак имамзар ҟаларын. Баҭыр дышрызкылԥшуаз рбар иҭахымызт, аиашаҵәҟьа уҳәозар, усҵәҟьа шакәызгьы, дышиашаз уахь иҿынеихеит. Аԥҭа, уи дшаагәеиҭазҵәҟьа, Асҭанда абзиараз ҳәа налеиҳәан, шьҭахьҟа дымцакәа, алада иҿылеихеит, даҽа рҩызак инхарҭа ихы ақәкны.
– Аӡәы уибаргьы ԥхашьароупеи, – Асҭандла бзиа илбоз арԥыс дихәлаччон, – уеигәышә уазқәынҵа, уабацои? Арахь маӷ ыҟаӡамеи.
– Бызлазбо ала, амц сҳәар усгьы исыҵыбхуеит, – аиаша сҳәагәышьап, – Баҭыр аӡӷаб дахьибоз игәы иаахәаны дыҟан. – Саанда сшаваз, Аԥҭа дшыбзаауаз анызба, сышиашаз сдәықәлеит.
– Аиашаҵәҟьа уҳәома?! – лара илгәарԥханы дааччеит, лбжьы маҷк инхҵашәа. – Уи исеиҳәаз удыруандаз!
– Нас?!
– Баҭыр, абри Џьанари Шьасиеи еигәаԥхеибашьзар ҳәа сыҟоуп.
– Шьасиа дарбан?! – Баҭыр иажәақәа рымацарала акәмызт иаҳаз шџьеишьаз аазырԥшуаз, ихаҿгьы ааимаџьахәт, ак игәалашәарц иҭахызшәа.
– Аӡынраз шәыԥсшьарҭаҿ аусураз иааз. Аԥҭа иан лаҳәшьаԥҳа!
– Уи Шьасиа лыхьӡума?.. Бара, уи аусура дааигарц зны длызцахьеит ҳәа сыҟоупеи.
– Иашаны?
– Уамашәа изыббеи? Уамакгьы ҵӡом ҳәа сыҟоуп.
– Аԥҭа исеиҳәаз убри акәзар ҟаларын. Аха уара ианудыруаз изсоумҳәеи?
– Хырҩ азызмуӡеит, бымбои. Сара иансеиҳәа, бара ишԥабеимҳәарыз сгәахәит. Дигәаԥхоит ҳәа бгәы изаанагеи?
– Ус сазҳәаз Аԥҭа иоуп. Иан лаҳәшьа лҿынтә дхынҳәит. Џьанари Шьасиеи еибабахьазаарын. Шьасиа илӡон ҳәа лҳәеит Аԥҭа иан. Аха дандәықәлашаз абри иеиԥш иҟаз аҷкәын дысзааит, аусура салаиргарц, дыбдыруама ҳәа длызҵааит.
– Нас уи дигәаԥхоит ҳәа бгәы изаанагои? – Баҭыр игәы бжьажьон.
– Даханы дызлызцарызи? Уара умцоз?
– Сара сцаргьы уамашәа ибатәӡамызт. Уажәы Важьеи ҳареи аицлабрақәа ҳамоуп. Абра ҳԥынҵа дкылатәаны, аԥсуа кадрқәа раасҭа, Гыртәылантә џьоукы ааигалар иаҳа иеиӷьеишьоит.
– Уи диҭахызар ҟалап, акәымзар дахьцоз заа имҳәози.
– Бара ибцәымӷыума ус ак ҟаларгьы?
– Иуҳәо закәи, иахьеи уахеи сани сареи ҳзызхәыцуа усупеи.
– Лара ус дыбзиоума?
– Уоора, дзеиԥшроу удыруандаз! Уи дышинасыԥхо здыруандаз, уаҳа акыр сҭахызма.
– Симацәажәои нас, зегьы уажәыҵәҟьа еилысымкаауеи. Дабаҟоу иара?
– Иалыздрааи. Деиҭалызцаху сыздыруам. Аҳәса рымшха.
– Џьыбышьт.
Усҟан Асҭанда лгәы иҭашәаны лҿы иалырҳәаз гхамызт.
Лашьа заа дзымҩеит Шьасиа лқыҭаҿ. Жәаха ҽнак дыздәылҵыз адәқьан адыркхьан. Ашколи аусҳәарҭеи зҭагылаз ашҭа уаҩы дықәубаауамызт. Урҭ рныҳәа ҽнак шыбжьаз ишаԥыло ҩашьомызт. Автобус илалбааз хара-бӷьара рымҩақәа ирықәлахьан. Шьҭа аԥшра
иаԥсамызт, уахыла арантә иқәугодаз, аныҟәцаҩ имашьына аақәиргьежьын, амҩаду шыҟаз аҿынаирхеит. Џьанар заҵәык дахьцоз изымдыруа, ианаамҭаз изымгәарлаз арахә даҩызаха, амҩа дангылан. Дзышьҭаз аӡӷаб дахьынхоз еиликаарц, аӡәы диазҵаарын ҳәа уҟазу, уи идыруан, амала уахь амҩахыҵшьа дзақәшәомызт. Еиҳарак изҵигарыз. Бзыԥынтә абжьыуаа рыдгьыл шыҟаз дзааз зыхҟьоз аҳәса рымш аӡӷаб илыдиныҳәаларц шакәыз узцәыргомызт, аԥсуа ҩнаҭа унеины. Ӡӷаб хәыҷык, ианамух ҷкәынак дубар – ихьӡала амҩа аҿынӡа илыԥхьарц лзынаицҳарын, аха уаҩы дубомызт. Алашьцара аҽазнакхьан, зегьы рҩнқәа ирыҩнатәан, ателербагақәа ирыхәаԥшуа. Ихаҭа дышиашаз дрызнеир – дзакәытә хагаз ирҭааз дырзеилымкаауа инхар иҭахымызт.
Анаалашьца ашьшьыҳәа амҩа дҩанылан, лгәарбжьара дныбжьалеит. Агәашә дазааигәахеит, аха дадымгылацәеит, лак изыҵҟьозу здыруадаз. Абарҵа алашара аркын, ала уа иқәтәан, ахы аԥхьатәи ашьапқәа ирықәҵашәа, ҷыҭ бжьык шаагалак инаҵҟьарц. Аԥхьаҟатәи ауадеи ауаҭахқәеи џьоукы шыҩнысуаз, ишааҩнысуаз убарҭан, аха Шьасиа урҭ дрылаԥхьаӡамызт, егьырҭ рцәаарақәа зтәыз изеилыргомызт, иагьиздыруамызт. Усҟан уаантәы зыҩныҟа иқәҵхьаз Аԥҭа иан дибозар ҳәа, акыр дкылԥшқәеит, агәашә аҿынтә дласкьа-ҩаскьо, иидыруаз ибла дыҵашәомызт акәымзар. Агәарбжьарала данаауаз ишьамхы шҵысуаз акәымкәан, уажәы, иаҳа игәы ӷәӷәаны, ладеи ҩадеи аанда давҵан. Иашаны арҭ ртәарҭа-гыларҭа ҭыԥ аҩны ашьҭахь иаҿакын. Амҩала уи убарҭахомызт. Ажәгәари, ауҭреи, амхи ахьыҟаз, Амзеи аеҵәеи рылашара инарбоз ала, иаагәеиҭақәеит. Аҩны ахьықәгылаз урҭ акәыршан.
Ажәгәара анаҩсан аанда дынхыԥан, иакәымкәа фархьк, ма иԥҵәоз, иԥҽуаз даҽакы даӷрамгыларц, ажәгәара иахыкәыршаны, ауҭра дынҭалеит. Амхы ахьалагоз днаӡан, урҭ еимыздоз агәашә машәыршәа днадгылеит. Уи, ҿыж-мыжуа абжьы мгарц, ашьшьыҳәа иааиртын, дызқәымшәоз егьыҟамызт азы, ус иааныжьны, аҳәсҭы дныхгылеит. Ҳәынҵәы ыҟаӡамызт. Ала ишьҭалар, аҳәсҭы дхыланы дыҩрын. Ахышә ҭбаақәа дырзааигәахеит. Ауада еиҵых аҿы џьоукы тәақәан, ателербага иахәаԥшуа. Хаҵак дындәылҵны дааҩналеит, уи Шьасиа длабзар ҟаларын. Лҭаацәара зеиԥшраз ҳәа дырракгьы имамызт. Урҭ дахьрызҿлымҳамхацыз абыржәы акәын ианааицәымӷахаз. Ҷкәынак, шьҭа дыхбыџхозма уҳәартә, акресла иантәалаз аԥҳәыс лзааигәара дтәан. Ари аешьагьы длымазаарынеи. Аԥҳәыс лан лакәхарын. Дычмазаҩын лымҳәози, убри аԥшра акәын иагьлымаз. Акҿаҩра акәхарын ауада ҭбаа иаҿакыз. Уа аӡә дыҩнан, акыдыршәыла цқьа дшунамырбозгьы, уи Шьасиа лакәмызт. Нас дабаҟаз лара? Игәы имҟьарц агьигмызт, убас аҭра иҭԥарызшәа, иеисуан. Хаҵа дцазар? Аха абра даныҟаз аахыс иалагӡану? Иҟаларымызт. Нас аҩны дзыҟамзи? Лгәы бзиамкәа заа дышьҭалазар? Агәылара днеизар?
Афыр-фырҳәа игәы иааҭашәоз рыуа иҵабыргхоз издыруамызт, иҟамлози игәы иҭамшәацыз акы даниазаргьы. Агәылара днеизар ҟаларын ҳәа аҵыхәтәан дазааит, акҿаҩра иҩнагьежьуаз деиликаарц дааҭгылеит. Игәҭакы налыгӡарц лҭахызшәа, ларгьы абысҭа зныз ачанахқәа, ахылҩаԥсылҩа рхылҵуа, ақәчага еиҵых инықәлыргылеит. Инхаз егьырҭ аалгарц данаахьаҳә, иибахьаз уи аӡӷаб ҟәыбҷа, лхаҿы арахь ихан, дналҿаԥшит. Иҟаларымызт! Раԥхьа данааз Шьасиа адәқьан аҿы дшыҟаз иазҳәаз лакәын. Хымԥада лаҳәшьа еиҵбы лакәын! Абар рҭаацәара ахьидырыз! Даргьы ҩагылақәан, аԥҳәысгьы дтәаа-маауа днеины, рхәы илахатәеит. Шьасиа ааигәа дыҟамызт, акәымзар илзыԥшуан. Аҵыхәтәан уи аӡӷабгьы ақәчага аҵыхәаншәа днатәеит. Аҭаацәара акрырфон. Шьасиа хьаас дрымамызт. Ус анакәха, уи дшәарҭамызт. Лыԥшӡашьа иахырҟьаны, шәарҭак дҭагыларызшәа еснагь игәы иабон. Дагьаарыцҳаишьон. Убри акәзар, ирлас-ырласны акәымкәан, есымшаҵәҟьа дибалар зиҭахыз?
Иахьцалак игәы зҭынчхомызт. Дахьыҟаз еиликаанӡа, уа ақәҵшьа имамызт. Рыфатә ԥха ишахатәаз ахьибоз, амла иаҳагьы дакуан. Аҽны ашьыжь Баҭыри иареи ааидыҵзижьҭеи, чаӷьак иҿы иҭаимыршәӡацызт. Даргьы акрыфаны иааилгақәеит. Шьасиа лаҳәшьеиҵбы рыфатә знырхыз акҿаҩрахьы иналган, илӡәӡәон. Ианеиллыргақәа дааин, ҭыԥк ылхны, ателебрага дахәаԥшуан. Ари аӡӷабгьы иманшәалахашаз аӡә лакәын. Уажәнатә илԥшнын. «Анасыԥ Анцәа илзеиӷьеишьааит!» – гәаныла Џьанар уи длықәныҳәон. Шьасиа адәқьанаҿ
дшыҟаз жәаха ишиалҳәаз игәалашәон. Лаҳәшьа шлакәызгьы иара деиҵалымҟьеит, лҩызцәа ргәы иҽеимыз ак ҭашәарын ҳәа дымхәыцӡеит. Иԥхаӡа игәаҵа дҭан уи ахәыҷы. Заҟа аамҭа ас дгылаз изгәаҭомызт иара, иахьцалак аамҭа маҷымкәа ицазар акәхарын, аҷкәын хәыҷы дылган длыриеит Шьасиа лаҳәшьа. Нас, лани лаби рахь даныхынҳә, рҩыџьегь дцаны дышьҭаларц лабжьыргазар акәхарын, иагьа умҳәан, ашьыжь ашкол ахь дцар лыхәҭан, лхаҭагьы дындәылҵын, адәахьтәи амардуан ала аҩбатәи аихагылахь дҩеин, уаҭахк аҿы алашара алыркит. Убраҟа акәхарын лаҳәшьеиҳабгьы дахьышьҭалоз. Алашара лырцәеит. Ддәылҵны димбеит, ус анакәха – дышьҭалеит. «Цәамҭха боуааит!» – Џьанар днахынҳәит, зегьы еилкаан ҳәа иԥхьаӡаны.
Ала дамкырц, уажәи-уажәи дхьаԥш-кәаԥшуа, агәашә данынҭыс, ауҭрала ажәгәара иахыкәырша днавсын, аанда дынхыԥан, агәарбжьараҿ дылкаԥеит. Ала абарҵа ишыцәац ицәан ишьҭаԥсызшәа. Гәыла лакгьы ыҟамызт шиҳәоз, дзызкылԥшуаз анхарҭа днавсхьан еиԥш, нымҩахыҵтәи агәарԥ аҿынтә аақ ҳәа иааҵҟьаз ала, аанда изахымԥеит акәымзар, деимыжәжәа дафарын. Аақ-сақ дырган, даҽа гәылацәак рлақәа ааҵҟьеит. Абарҵаҿ ииазгьы ацәа иаалырхын, инаҭрысит агәашә шыҟаз. Уи абжьы шгоз ала, ла ҭоуӷанк акәын, Џьанар даныццак ԥыҭк днаскьахьан, шәага-загала уи заҟараз шизгәамҭазгьы. Асфальт зықәшьыз амҩахь данкылсгьы, урҭ рбжьқәа иаҳауан. Аҩнқәа иаардәылҵыз хацәақәак рлақәа дырӷыӷкуан, атрышә иныҵак иасшәа, аха инықәӡырҩ-аақәӡырҩны тәым бжьык анырмаҳалак, рызҿҭны идырхынҳәуан. «Уаҳа ианумуӡа, уԥхарҵеит», – игәы дҭацәажәон иара, инапқәа иџьыбақәа ирҭарӷәӷәа, ахьҭа дакны, деиҵалан дахьнеиуаз, автобус ааҭгыларҭа ихы ақәкны.
Макьана дыҷкәынамзи, уамак иҽырԥханы деилаҳәамызт, уахыла адәны дынхарын ҳәа иҟадаз. Ааԥын мза уажәакәымзи ианҭагылаз, жәытәлагьы макьана ӡнын, иагьа умҳәан, хьҭан. Аԥша сӡомызт, аҳауа ҵысуамызт, акәымзар ахьҭа уамгози. Усгьы акыр хьҭан. Дыҩны иҿынеихан, аусҳәарҭеи, ашколи, адәқьани акырӡа дрывсит, нас шьҭахьҟа убасҵәҟьа иҿааихеит. Ицәеижь иршыр иҭахын. Маҷк дыԥсасизшәа аниба, ус длаҩеиуа дыбжьан. Иаразнак дааԥсеит, аиашаз, амлагьы дамкуази. Иааикәыршаны аҩнқәа гылан, иахьабалак лашарак-лашарак аркын. Џьара днеир, ихаҵкы камыршәуа акриҿарҵарын, дыԥхаӡа дышьҭарҵарын, дзусҭаз, дзышьҭаз еилыркаарцгьы иҵаауамызт. Ажәытәан акәзар убас иагьныҟәон, аха уажәшьҭа иара ус изыгәаӷьуамызт. Автобус ааҭгыларҭа азааигәара аусҳәарҭа аанда иадҟаҵалаз арымӡ днықәтәеит. Анықәиара цәгьа ишимбоз анидыр, икәыртка дҩахан, ихы абжара нҭарԥашәа, деиҵахәачны ихы нықәиҵеит. Ибӷа шыҟаз ахьҭа алалон. Уахь иҽхиҩарц икәыртка акалҭ данлахалак, ихы ихәданӡа иаатуан. Ус уамак дзықәиаӡомызт, иԥсгьы изшьомызт.
Иаҳа дманшәалахозар игәахәшәа, аусҳәарҭа шыҟаз агәашә дынҭалеит. Уи зхьчоз ҳәа уаҩы дҟаларымызт. Ашкол зхьчоз дыҟамкәан, аха уа днеины, икәнҭхә дыҩнцаны, ииарҭажә иара изгомызт. Уи иҭаԥ ахьыҟаз дагьабашьҭаларыз. Аусҳәарҭа абарҵахь дыҩхалон, наҟ-ааҟ иҿаз ашәқәа изаартуазар ибарц, днарыгәҭас-аарыгәҭасит. Ацаԥхақәа аркын. Иаартызар ибарц акәымкәан, иара ус дахьынрывсуаз, ахышәқәа днарыгәҭасуан, дагьаарыгәҭасуан. Руак арахь иаавҵрааит. Ԥсеиқәырхагак еиԥш иԥхьаӡан, уи аартны, дыҩкыдыззалан, наҟ дынхыԥеит. Дназықәҳаз скамк хышәҭын, иҟәарҽаруа џьара икыдҳалеит. Иара дӡыҩӡа даанхеит, абжьы аӡәы иаҳазар ҳәа дшәан. Ақәҿыҭбжьы аныҟамла, днапыршьышьуа дааҩналеит. Аишәеи ҟәардәқәаки рнаҩсан, диван ажәык гылан. Ахышә ҩаиркын, адиван днықәиеит. Ара иаҳа ԥхаран. Икәыртка ихы иҭаирԥаргьы, ибӷа адиван абӷа иадиҵарын. Иахьцалак дҳәыҵәы-ҳәыҵәуан. Ашарԥазшәа дынҭаҳан дыцәеит.
Ахьҭа акәымзар иҵегь дшыцәазаауазгьы, алашара адәы ианаақәгылоз, дааԥшит. Ацаԥха ахьаркыз дшыҩнатәаз, дырбар иҭахымызт, ирлас ахышә дынкылсын, аӡы ахьааиуаз днеин, иҿы иӡәӡәеит, имаҭәа кҷызар игәахәшәа, инапсыргәыҵа ырбааӡа иҩаихьишь-лаихьишьит. Агәарԥ лынҭыҵын, иҟаз ибарц, амҩа дшаныз заҳаз иагьа дихыччарын. Ихаҭагьы ихы дахыччон, уажәыҵәҟьа дызҭашәаз амшала игәы алаҟамызт умҳәозар. Уҭрак аҿы иааӡаз шәҭқәак зҳауан, аплионка иҭакын азы. Дынхыԥаны иӷьычырц
акы ааигымхеит, ашьмаҿынтә иаауаз аԥҳәыс даагәеимҭазҭгьы. Длыԥхьан дааиган, ашәҭқәа лымихәҳарц шылҭахыз леиҳәеит. Лара мап мкӡакәа, иреиӷьыз шьыҵәрак еидылкылан, иаалырххеит, ӡӷабк лзы иааихәарц игәы иҭазар, аԥара шылымгоз ҳәа алаф анилалх, ҩныҵҟала иара дгәырӷьаҵәа, длаҭабны иҟәрышь неиҵәахын, ԥхьаҟа иҿынеихеит. Иԥарақәа маҷын, аҳамҭа ааихәазижьҭеи. Имаҷымкәа дныҟәахьан еиԥш, амцхә дцаргьы, усҟатәи шьҭахьҟа ахынҳәра шиқәшәоз даазхәыцын, иҿааихахт. Ашәҭқәа змихыз данылба дџьашьашәа абарҵантә дыԥшуан. Уаҳа иҟаиҵарыз анизымдыр, иҭацәыз инапы налзиҟьеит.
Аусҳәарҭа данавсуаз, ҳәсақәак, ахышә ахьаартыз иадгыланы, аҭӡамц ишьапы ахьҳәазамҭа еибадырбон, иагьеибарччон. Уа џьоукы ӷьычраз иҩналазар ҳәа иазхәыцзар акәхарын, иргашаз агьыҟамзаарын, убри иахыччон. Рылаԥш дааҵашәар, уа «иӷьычуаз» иара шиакәыз рдырыр ҳәа дшәазшәа, ихы шьҭацаланы, дниаст. Адәқьан шаадыртхьазгьы, уахь дзымнеит, ишәҭқәа шикыз длаԥшықәрымҵарц. Ахәыҷқәа еиԥхьышәшәа ашкол ахь рҿаархахьан. Иара илаԥшықәыз агәарбжьара днавсит. Уаантәы уаҩы дыҟамызт. Уажәи-уажәи шьҭахьҟа даахьаԥшуан, уаантәы иаабжьыҵуазар ҳәа. Иаԥхьаҟантә иаауан автобус. Уи арахь ианиасуаз зизгәамҭеи? Ақалақь ахь ицоз рыдагьы, ашколҷкәынцәа ақәтәан. Аԥхьа данааз алаф илзхуаз аӡӷабгьы лхы кылырҳәҳәа уа дҭатәан. Уи дахьылбаз иҭахымызт, ԥхьаҟа дыццакуазшәа, ишьаҿақәа неихигеит, ишәҭқәа рхы ларха иган иавак.
Ихы-ихшыҩ автобус ахь иахьыныӡыҟаз, дзызкылԥшуаз аӡӷаб дицәцар ҳәа дшәаны, шьҭахьа иҿааихеит. Абан ларгьы, лашьа длыманы, дахьаацәырҵыз! Лашьа, иҩызцәақәак дрыхьӡарц, дыҩуа амҩа дҩанылеит. Абыржәы аҭагылазаашьа ихы иаирхәар акәын. Даахьаԥшызшәа аниба, ишәҭқәа злеикыз иарӷьа напы лзиҟьеит. Длымдыркәа дыҟамызт, дааизԥшит. Ашьыжь мрахәага еиԥш, амҩа лырлашарызшәа лара дангылан, лыразра ҩныҵҟала иҵәахуа, лхаҿы уамак агьузанымбаало.
– Ибыдысныҳәалоит иҳаҩсыз аныҳәа! – ашәҭқәа лзынаирхеит.
– Иҭабуп! – лҳәеит дҭынчӡа.
– Шьасиагьы илыдысныҳәалар сҭахын, арахь санықәнагала, – аниҳәа, лара дааԥышәырччеит, аԥхьагьы «арахь санықәнагала» ҳәа шлеиҳәахьаз ааигәалалыршәеит.
– Шьасиа аҩны дыҟаӡам, машәырны улзықәнагалазаргьы, – лҳәеит лара.
– Ибҳәо закәи?! – иакәымз акы имаҳандаз ҳәа, гәаныла Анцәа диҳәон. – Лгәы бзиами? – иҳәахт, игәы иҭашәаз имаҳарц хыхь иҟаз диашьапкыҵәҟьо, ишьақәыӷәӷәаргьы мбатәшәа иҳаракхон.
– Лара лгәы бзиоуп, аха ҳан лзы хәшәқәак лоуазар ҳәа Аҟәа дцеит иацы.
– Иахьа даауама?
– Ишлоуа еиԥшоуми. Дзуҭахыз? – ихаҭа дышзымнеиуаз анылба, лхала дкылылгеит аус ахь.
– Ус баша!.. Аусураз илҳәо саҳап ҳәа акәын. Аныҳәагьы лыдысныҳәалар сҭахыҵәҟьамзи, – иааигәалашәазшәа идухь аацәыриган, иналиркит, – маӡала исызлыҭа! – гаӡа хәмаррашәа ак нациҵеит.
– Ари маӡала, – нацылҵеит лара, идухь зҭаз ирбаны лшәыра инҭалыршәын, ари аргама, – лҳәан, ашәҭқәа ҩышьҭылхит. – Бзиоуп! Абзиараз! – лҿыналхеит.
– Саҭамыз! – дааникылеит иара. – Ибыхьӡи?
– Шьардасиа!
– Ҟаи! – ааиҿыҵҟьеит иара, имаҳацыз ахьӡ џьеишьазу ма Шьасиа иахьахыршалаз акәзу уамашәа иибаз узеилымкаауа. Дԥышәырччозшәа анылба, аччаԥшь ларгьы иаалҿықәххит. – Ибзиами! – иҳәеит, ак лгәы иаанамгарц.
Лара ашкол шыҟаз лҿыналхеит. Иара дгылан уа, аҵара аҭалараз аҵәҵәабжьы иаҳаанӡа. Нас ааигәа-сигәа амҩақәеи ашҭақәеи ҭацәит анигәахә, адәқьан шыҟаз днеин, чарӡқәаки даҽа хаатәқәаки ааихәан, шьапыла амҩа дҩанылеит. Автобус аара дзазԥшуамызт. Уи ааигәа иҟаларызу здыруадаз. Машьына ласык ишьҭахьҟала иаауамызт, ақалақьқәа рахь ицашаз ауаа ыҟаӡамызшәа. Иԥылоз ракәын иҟаз. Ашәҭ ахьигаз даннеи, изҭаз аԥҳәыс ҿа дибозар ҳәа, днаԥшит, ихы иархәаны дшыхынҳәыз лирдырырц иҭахын. Лара дыҟаӡамызт.
Уаҩы дахьиԥымлоз иаҳагьы иеиӷьын, дыԥхамшьаӡакәа ихаатәқәа акакала иҿы инҭаԥсо, днеиуан.
Дзышьҭаз аӡӷаб дышиқәымшәазгьы, иуалыз уск наигӡазшәа, игәы ҭынчхон. Ԥыҭк днаскьахьан еиԥш, дхынҳәырц ааиҭаххеит. Шьасиа Аҟәантә иаауаз автобус лҽахьылгӡар алшон. Амҩан еивнагар ҟалон. Аха дгьежьыр, ҿыц лқыҭауаа рыбла дыхгылон уи аҽны, аӡәы димбаргьы, даҽаӡәы дааиҿаҳауа. Изҿлымҳацәахар зиҭахызи. Аамҭа ԥыҭк бжьысыр, деиҭаарын, зны димбар, даҽазны диқәшәарын. Аха ас маӡала ацара-аара игәы ԥнаҵәарызшәа даазхәыцын, автобус ааҭгыларҭак аҿы днеихьан, арымӡ днықәтәеит. Ҩынтә дылзаахьан, изхара димбацкәа, дзылмацәажәацкәа дгьежьуан. Дааԥса-дкараха, имф-имжә. Инапсыргәыҵа ааиҿишьзар, ихаҿы рыцқьамызт. Уаанӡатәи амш азы даниқәымшәах, уи аҽны дахьимбаз (ас дахьылымбаз) иаҳа иеиӷьзар? Ма абри ақыҭаҿ ҩызак дирҳар бзиан. Аха, акамбашь хьаанӡа, абат аҭра ҟазҵоз диҩызахеит. Арахь дызҿыз иалҵуаз издырӡомызт. Амала уи акәмызт уажәыҵәҟьа аус злаз. Иара лара дибар иҭахын. Ашьыжь иудыруан амш зеиԥшрахоз рҳәон. Ас уадаҩрала дызлагаз нҵәашьас иаиурызи? Ма ишыдыдуа қәа ауамызт ҳәа, дхәыцрызу?
Ихшыҩгьы карахан, аԥсшьара иаҳәон. Дҩагылан, ҿыц шьапыла амҩа данын. Машьынак ааихьӡеит. Аныҟәцаҩ, хара дшымцоз ирдыруа, инапы ааиҟьеит. Убас днаԥҟьо диаст даҽаӡәгьы. «Ҳаит, цац жәуама, сара еиҳа шәанысҭахыу!» – игәы намӡо, аҵыхәтәантәи ихаатә иҿы инҭеиҵеит. Аӡыша дакуан. Аӡлара аӡба иаҳәон. Гәашәк днадгылеит, уанӡа изаарго акәымкәан дынҭаланы, аӡы ахьыҟаз днеины, изхара ижәырц. Убасҟан архәара иаавҵыз амашьына, инапы аниҟьа, иаангылеит. Аӡы изааргар еиҳа еиӷьзу, амашьына дахьышьҭнахуаз иеиӷьзу еилиргаанӡа, дааҭалеит. Иқьышәқәа, абааӡара иаҳәаны, ишабон, аганқәа иҩахьан. Дынҭаҳа дамхацәеит.
Уи аныҟәцаҩ дааирԥшит, Аҟәа данааи. Џьанар, авокзал ахь днеирц, амҩа ааихиҵәаанӡа, даҽа машьына ласык аангылеит. Мамсыр, ихы аакылирҳәҳәан, аҩныҟа дцозар, дааирц диԥхьеит. Џьанар, џьара иамузар џьара ҳәа даагәырӷьан, днаҭрысит. Мамсыр имацара иакәын иҟаз азы, ишьҭихыз дахьыҟаз еиликаарц, дизҵаауан. Џьанар усгьы аиаша изҳәомызт, арахь ииҳәашаз ҳәа иҽазыҟамҵаӡакәа дҭатәамзи, дҟыжә-быжәуа мцқәак еиҿикаауан.
– Иахьа иҟалаз уаҳау? – Мамсыр аҵыхәтәан игәы иҭыхаҵәҟьоз аацәыригеит. – Бзыԥҭа еизарак ҟалеит.
– Иззакәи?
– Ашәҟәы иазкны.
– Ирҳәеи нас?
– Ирҳәалакгьы уи даара ҳусқәа шьақәнарҟьарц иҟоуп ҳәоуп ишеилыскаауа.
– Иахьцалак?
– Аизараҿ ашәҟәы шәаҳзаԥхьа рҳәазаап.
– Ирзамыԥхьо нас?
– Уззаԥхьода? Еилызкаауада? Аҳәатәы руҭеит акәымзар.
– Саргьы саԥхьар сҭахыуп, иабасԥшаари?
– Иалухи?
– Иану зымбои
Уи аӡбахә ала, урҭ уамак уаҳа рзеибыҳәомызт. Еицгәаақәар рҭахымызт, арахь ргәаанагарақәа хазын. Аха уи аизара аӡбахә Џьанар иазҳәаз Мамсыр имацара иакәмызт, аҩны дшааизҵәҟьа, Асҭанда дааидххылеит.
– Рызынтәык ирҳәо Бзыԥҭа аизара иҟалаз атәоуп. Уара акгьы умаҳаӡеи? Ухаҭа уабаҟаз? Уахь уҟазма?
– Мамоу, даҽа уск сыман, – дизымжьеит, Мамсыр ила Баҭыр еиликаауан Аҟәантә дшааз усгьы, уи, ара дааны, иани иаҳәшьеи ишраҳауаз, аҳҭынра дызҿыз идырырц дизҵаарын.
– Ақалақьтә комитет аҿы аилацәажәара мҩаԥган, апартиатә еиҿкаарақәа рмаӡаныҟәгаҩцәа алархәны, – иҳәеит Нургалиев Шалахан ҿыц ашкол еизарак аҿы, имҳәацыз џьашьаны, уажәада ицәыримгацызшәа. – Москваҟа ицаз ашәҟәы знапы аҵазҩыз рызҵаара аҭыԥқәа рҿы ҳалацәажәарц адҵа ҳарҭеит.
– Уи аӡбахә акырынтә ицәырыжәгахьеит, – дҩагылеит Леуанти. – Аха, Шалахан Шалахан-иԥа, ҟаҵоу шәымаӡамеи. Шәааи, сус аҵыхәтәан ҳалацәажәап! Амала, ҿыц исҳәахуеит, снапы зҵаҩу ашәҟәы шәаԥхьа! Уи аупеи иҟалаз, иаҳәо иадгыло зусҭқәоу шәыздырӡом.
– Леуанти, – Нургалиев Леуанти дааидгылеит аизара ашьҭахь, – иалухи абри амилаҭ зҵаара? Уи уаҿагылар – Асовет политика уаҿагылоуп ҳәа, азакуан уадыркыр ҟалоит.
– Асовет политика сацхраауазар ҳәа саҿупеи, – Леуанти агызмалра ҟаимҵар ауӡомызт, иеибырҳәоз Нургалиев иахьнеигоз идыруан. Асовет политика даҿамгылозар – дшьақәҟьеит ҳәа ма ргәы иаанагар иаҳа иеиӷьын, акәымзар ажәларгьы дырзеилкаауамызт.
– Амилаҭқәа ҳәа иҟоу егьыҟам, умбаӡои!
– Ишԥаҟам? Шәара шәзусҭада – шәказахми?
– Соурысуп, – урыс ԥшрас акгьы змамыз ауаҩ абас иҳәон. – Зегьы урысқәахоит ишнеиуа, ишԥаузеилымкаауеи?
– Шәара шәказахра шәцәыӡзар – уи шәара шәоуп изусу. Сара саԥсуоуп, убас саанхароуп.
– Уи анационализмра зны инҵәоит.
– Зыхдырра маҷу рзы инҵәоит, аха анационализмра иашамкәа еилыркаауеит.
– Сара дунеи ахаан снационалистмызт, – иҳәеит Вова Канџьариа, Нургалиев данындәылҵ. – Уара ус уахьыҟоу сҭахӡам.
– Уара аурыс школ уҭан, – уи иахь Леуанти ихы наирхеит. – Упатриотра рхәаҽит. Уара угәы ишаанаго акәӡам сара снационализмра шыҟоу. Ҳарҭ иаҳҭахыуп ҳмилаҭра еиқәҳархар. Иааҟаҳҵо зегьы анационализмра ахьӡыртәит, цәгьарас иԥхьаӡаны. Маҷ-маҷ ҳҿарҳәоит, аҭагылазаашьа роур – идуны ҳҿарҳәоит. Усҟан ақырҭуара ашәҭра иаҿуп. Уара ақырҭшәа заҟа ибзианы иудыруа аԥсшәа зузымдыруеи? Ирылымшеит акәымзар, аԥсшәа иаҳхатәы бызшәамкәа иҟарҵарц иаҿуп, иумбаӡои? Арҭ урҿагылартә уҟарҵоит, акәымзар удырӡуеит. Ари Нургалиев ииҳәақәо агәра угома? Уи дҳәаахьчаҩын, урҭ ротриад КГБ иалоуп. Убра ҳацәгьа иҳәоит, иузымдырӡои?
– Иҟаларым!
– Ишԥаҟамлои? Уааизкылԥшқәеи!
– Вова! – дааҩналеит адиректор Милор. – Аҵара аҟәшахьы иуԥхьон. Ателефон иасит.
– Уахь ишсыԥхьоз здыруан, ҿыц исгәаладыршәарц рҭахыуп, – Вова аҽеизгара дналагеит, нас дындәылҵит ҭынч, уи ишиҟазшьаз еиԥш.
Леуанти Вова дизхәыцуан. Уи ицуҭаҿы аҿар аԥсшәа рхашҭырц агьрыгмызт. Ақырҭуа школ иарбжаз рышьҭахь, рхәыҷқәа ус ибжам-ҽамымхарц, аурыс школ иарҭон. Аԥсуа школ ахьгылаз маҷк инахаран азы, ишыҟазгьы ргәалашәаӡомызт. Вова, ашкол даналга, арреи Урыстәыла аусурақәеи шықәсқәак дахырган, Аԥсны дыҟаӡамызт. Даныхынҳә географиа афакультет дҭалан, абламбаратә ҵара иҵон, ишьҭахьҟа цхыраарыла дыӷәӷәамызт азы. Ашәҟәыԥхьара бзиа ибон, иҵара шьҭихратә дыҟан. Ашкол аҿы аусура иҽазикит. Амала аԥсуа усқәа дрыламызт, аха араҟа ахәыҷқәа аҵара дирҵозижьҭеи, ак иҽалаимырхәыр ауӡомызт. Уи адырҩаҽны Леуанти дахьтәаз имариашашәа даагылеит.
– Иацы амаиор Нургалиев изуҳәаз зегь иашан. КГБ зыҩназ даадәылҵын, дышнеиуаз апарк аҿы дтәан, иблокнот ак аниҵон. Зҿлымҳарас ишьҭысхит, ара иеибышәҳәоз зымдыруази. Сшибазҵәҟьа иблокнот хиҩеит.
– Умбои!
– Ашәҟәы саԥхьар сҭахыуп.
– Сара иусымҭои. Амала ишусҭаз уаҩы иаумҳәан, акәымзар аиҳабыра сырҿагыланы апропаганда мҩаԥызгоит ҳәа сахҭнырҟьоит.
– Ианбасзаауго?
– Усҭи! – Леуанти ишәыра иааҭиган, инаииркит.
– Уахьцалак иумоума? – Вова ашәҟәы ишәыра инҭеиҵеит.
– Иаарыхҭашәар, сус еилдыргарц, абыржәы аколлектив ааизыргоит, амала ҳашәҟәы иамыԥхьаӡакәа. Сара сыхиазароуп.
Леуанти ибон иус иахәаԥшырц аҽеидкылара шырцәыцәгьаз. Иҟалаҵәҟьаз Нургалиев иаҳа идыруан, ицәыригомызт акәымзар. Дцо-даауа ари азҵаара аизара амшынҵа иадырбарц иҳәон, иаҳауаз еиликаарц дазыԥшыхәуазшәа. Уаҳа ҟаҵоу имаӡамызт. Милаҭла иеилаԥсаз ашкол аҿы цҭәык ылҵыр ҳәа ишәозар? Аԥсуа рҵаҩ ҿарацәа аазижьҭеи, ҳақырҭқәан ҳәа ҽызшьуаз агырқәа, уажәраанӡа аԥсуаа ирхыччалоз, аҭак роуа ианалага, акыр рҽеихарԥс, рхаԥыц аҿҿа ыҵго, илаҩеиуан ҿымҭӡакәа. Избанзар уи ашәҟәы мцахәыцәа иаҳәоз закәыз рыздыруамызт, аус рыцызуаз Леуанти иакәзар иааганы ирзаԥхьарц дықәԥон.
– Леуанти Борис-иԥа, – дааҩналеит Нургалиев, – ақалақьтә комитет аҿынтә ателефон иасит, уаҵәы ашьыжь уа уҟазарц.
– Бзиоуп! – дақәшаҳаҭхеит Леуанти.
Ашәҟәы знапы аҵазҩыз апартиатә лахьынҵақәа рыҭо иаауан. Гагра рҽынкылашәа ишыҟазгьы, ирыԥхьан ирызҵаауа рҿаархеит, рыгәҭакқәа еилыркаарц иаҿын, ашәҟәы рнапқәа аҵарыҩызу иаҵармыҩызу ҭырҵаауан. Зҵаарас иҟарҵоз ирылан: ашәҟәы уаԥхьахьоума? Иахьдәықәышәҵаз абыкәу? Заҟа даҟьа ыҟази? Иаҳәози?.. Уи аҽны аӡәырҩы еизыргеит. Виталикгьы дџыхӡа уа дгылан. Уигьы иԥхьазаарын. Ҩыџьа дәылҵхьан еиԥш, Леиуанти дныҩналеит ақалақьтә комитет аҩбатәи амаӡаныҟәгаҩ икабинет. Аханы дтәан Воронов Нугзар Вахтанг-иԥа. Наҟ-ааҟ еиҿатәан ахԥатәи амаӡаныҟәгаҩ Тарнааи ақалақь анагӡком ахантәаҩы Агырба Заури. Аԥсуаа шԥарацәаз ақалақь анапхгараҿ ааугәахәрын.
– Ашәҟәы шәнапы аҵажәҩыма? – дҵааит акыр ицқьа-цәыхәаз акостиум, акьаҿ шкәакәа аҵаҵаны, агалстук шкәакәа ақәҵаны, итәаз Воронов. Ихьӡи, иабхьӡи, иԥшра-исахьа дшынеибыҭаз дақырҭуан, аурыс жәла ахьааигаз уаҩы издыруамызт. Уи, изҵаара иҭиаанӡа, Леуанти игәеиҭахьан амагнитофон шаҿеиҵахьаз.
– Иаҵазҩит, – иҳәеит Леуанти.
– Ашәҟәы абадәықәышәҵеи? – аҿааирхеит зегьы ириҭоз аҩбатәи азҵаара.
– Иахьаҭахыз идәықәҳамҵеи, – еснагь иаҳацыз аҭак имаҳаит.
– Усҵәҟьа зуҳәои, – даарыбжьаԥлеит Агырба Заур. – Шәара шәпедагогуп, шәҭакԥхықәра иаҳа идууп. Иахьышәышьҭыз шәзымҳәаӡои?
– Исымҳәеи.
– Шәара шәаԥхьа ара дтәан апенсионер Быџба, – иҳәеит Воронов. – Аха уи убас аамсҭашәала азҵаарақәа рҭак ҟаиҵон.
– Уи д-Быџбоуп, сара с-Быџбам.
– Иахьцалак ашәҟәы абадәықәышәҵеи? – имҩахь дизхьарҳәуазар ҳәа дгәыӷуан Воронов.
– Иахьаҭахыз идәықәҳамҵеи.
– Аҭак зыҟашәымҵои? – иџьеишьон Воронов.
– Ашәҟәы иазкны зҵааракгьы аҭак ҟасҵаӡом.
– Избан?
– Избан акәзар издыруеит ҳус ишалацәажәо.
– Ҽеимрас ижәбазеи?
– Абиурои апартактиви рхымҩаԥгашьа даара исцәымӷахеит.
– Ҳара ара макьана аӡәгьы лахь иҳамҭацт.
– Аобком аҿы убасҵәҟьа азҵаара ҭырҵаарц иалагеит. Аамҭсашәа ицәажәозшәа ҟарҵеит. Нас аҳәынҵәа ргәыдҭәаланы, лахь рырҭеит. Араҟагьы убас ҟарҵоит.
– Ашәҟәы шәнапы аҵажәҩызар, ҳара иаадыруазар ауми уи шәаԥхьоу шәамыԥхьоу, – исигарет, ацыблах анирыцқьа, инацәкьара иахьрыбжьакыз алҩа шкәакәа паӡа иахылҵуан.
– Шәи ҩажәеи жәа-ҩык ашәҟәы авторцәа руаӡәк сакәны схы сыԥхьаӡоит, – аҿаца ҳәа Леуанти ибжьы анаага, азныказ иҿатәаз рых-ҩык ӡыҩӡа иаанхеит.
– Ашәҟәы шԥажәыҩуаз, шәызынтәык шәеидтәаланы? – уажәраанӡа ҿызымҭӡоз Тарнаа иҭыԥ акала ихьчалар акәын, уаҳа дызлаӷәӷәази.
– Шәара шәгәы ишԥаанаго? – Леуанти уи иахь ихы наирхеит.
– Нас, аӡәы иҳәозаарын, егьырҭ ирыҩуазар акәхарын, – даҽа гаӡарак налеиҵахт.
– Адиктантқәа ашкол аҿоуп иахьырыҩуа.
– Ҟаи, ҟаи, усҵәҟьа иаахжәаны иауази! – иҳәеит Агырба.
– Шәара шәаԥхьахьоу шәамыԥхьахьоу шьақәҳаргылар заҵәык ауп иаҳҭахыу, – Воронов, икабинет аҿы ацҭәы шьҭыҵыр ҳәа дшәозшәа, ибжьы ааҩит.
– Сшаԥхьаз, ишсыриашаз, ишацысҵаз мап ацәыскуама? Ҳагәҭаны аӡәызаҵәыкгьы мап зкуа дышәзыԥшаауама?
– Кьатиа дамыԥхьаӡацт.
– Адкыларҭаҿ дгылоуп иара. Ҳиԥхьаны ҳизҵаап?
– Ҳазҵаарақәа акызаҵәыкгьы аҭак изымҳәеит.
– Уи сызламыԥхьаз шәзышьақәырӷәӷәаӡом. Иареи сареи ашәҟәы аус еицадаҳулон. Сара даҟьак саԥхьацԥхьаӡа иара исҭон, – Леуанти Воронов ибӷа ԥиҵәарц даҿын.
– Иуҳәо шиашоу агәра ҳгарц, ҳазҵаарақәа рҭак ҟауҵароуп, – Воронов дзыҿцәажәоз дизхьарҳәуазарц ҽԥишәон.
– Ашәҟәы ахьдәықәаҳҵаз ЦК КПСС аҿынтә акомиссиа ааир ауп аҭак аныҟасҵо. Шәара шәызҵаарақәа рҭак ҟасҵаӡом. Иара сҿахәы сҿыхра закәытә зинузеи ишәызҭо?
– Ҳара аиҿцәажәара мҩаԥаагоит, ҿахәҿыхраӡам.
– Ари ҿахәҿыхраҵәҟьоуп. Ашәҟәы ахьдәықәҵаз имнеит, уи бжьырхит, – уи усҵәҟьа шакәмыз Леуанти идыруан, аха изхиҳәааз аҵаҵӷәы цәырганы, ихы ихьчартәгьы дыҟан.
– Ус угәы изаанагои?
– ЦК арезолиуциа шәысзаԥхьа!
– Уи ҳара иҳамаӡам. Уи аобком аҿоуп иахьыҟоу. Уи аӡбахә зынӡак изысҳәари?
– Аӡәи-аӡәи ҳҿаԥхьа аҭакԥхықәра шәымныруазар, шәысзыԥхьеи, излашәҳәо ала, аиҿцәажәарахь?
– Аобкоми апартактиви ҳнапы ианырҵаз наҳагӡоит.
– Апровокациа зҵаз урҭ ақәгыларақәеи аҳасабрбақәеи иаарласны иццышәха ицашт.
– Ишәҳәо аҭак шәзыҟаҵоу? – даарыбжьагылеит Агырба.
– Ааи.
– Иахьцалак ашәҟәы ианызи? – зҵаарак иадамхаргьы аҭак иаҳар иҭахын Нугзар Вахтанг-иԥа.
– Иаҭахыз анымзи.
– Ашәҟәы заҟа бӷьыц еиднакылеи? – узхыччашаз еснагьтәи азҵаара аҩбатәи амаӡаныҟәгаҩ «иаацәыҵирҳәҳәахт».
– Заҟа аҭахыз убасҟатәи еиднакылт.
– Ишәгәалашәома ашәҟәы аҵыхәан ианыз? – даҽакала дазнеиуан Агырба.
– Аҭак сҳәаӡом ҳәа шәасымҳәеи, – даҽа знык Леуанти иааҿаԥиҵәеит. – Ашәҟәы сазхәыцны снапы аҵазҩит, сгәы иалаӡам уи. Уаҟа иануп амилаҭ политика Аԥсны ишеиларго атәы. Гагра иазкынгьы иануп.
– Гагра иазкны иануи? – Воронов аҿарԥа иоугәышьеит.
– Уи азҵаара аҭак ҟасҵоит, уаҳа зҵаара смоуазар.
– Усҵәҟьа иаахҵәаны избан иара? – Агырба, уамак иаҳар ҳәа дшәозшәа, ихала дналагеит: – Агхақәа ҳамазар ҟалап, еилаҳкаауеит. Иаҳҳәап, аҳәааҿы «Аԥснытәи АССР» ҳәа ианҵатәуп.
– Амаҷ-саҷ рыӡбахә зышәҳәои? – иааизымчҳаит Леуанти. – Уи ашовинизм ахаҿсахьа заҵәык ауп. Иаҳа узызҿлымҳахаша аилагарақәа ыҟоуп.
– Иахьцалак Гагра иазкны иаҳәои? – уи аҭак Леуанти изҳәарым ҳәа Воронов игәы иаанагаӡомызт.
– Иаҳәоит Гагра Аԥсны иатәым, анапаҵаҟа иҟам ҳәа.
– Ус еиԥш афраза ыҟаӡам, – абри акәын Воронов ииҳәар ииҭахыз: ашәҟәы уамыԥхьаӡацт.
– Уи еиԥш афраза ыҟаӡам, – Агырба уи иааиҿиԥааит.
– Ус еиԥш афраза ыҟаӡам, – дызцыз дызрыхьӡозар ҳәа, Тарнаа дыццакуан.
– Изакәи афраза?! – аарҿирҭырц имурц даҿын Леуанти. – Уи аҵакы уа иҟоуп.
– Гагра қалақьны иҟарҵазар – изугәамԥхои? – дҵааит Агырба.
– Ақалақь Аԥсны анапаҵаҟа иахьзыҟамло сгәы иалоуп.
– Гагра Аԥсны анапаҵаҟа иҟаӡамеи?
– Формала – иҟоуп. Аԥснытәи АССР-гьы ыҟоуп формала. Ашәҟәы аҿы Аԥснытәи АССР автономтә республикак аҳасабала аҵакы амазарц азҵаара шьҭыхыуп.
– Дцааит! – Воронов аҿахәҿыхра аҟнытә аиҿцәажәарахь ииасыз аҵакы наҟ иҭбааӡахарц иҭахӡамызт.
Леуанти адкыларҭаҿ изԥшын идәылҵхьазгьы илеирц зыхәҭазгьы. Виталики иареи лалбааит. Амҩа иахьықәыз Леуанти Борис Кьахьыриԥа дахьыҟамыз дазҿлымҳан. Виталик иакәын издыруаз идиректор игәы маҷк ишыбзиамыз, убри инаҵганы Аҟәа маӡала дцан, ахәшәтәырҭаҿ дышьҭалеит. Москваҟа дцазар ҳәа ишәаны, ателефонқәа ирысуан, усҟан иара ҿымҭӡакәа рнаҩсан иҽихәшәтәуан. Мшқәак рышьҭахь имҩаԥыргоз апартеиҿкаарақәа рмаӡаныҟәгаҩцәа рсеминар аҿы ақалақьтә комитет актәи амаӡаныҟәгаҩ Кванталиани дықәгылеит ашәҟәы знапы аҵазҩыз аполитика иацәыхараз шракәыз, дырралагьы урхыҽхәо иҟамзаарын, ԥыҭ-ҩык русурақәа ирылырхит, аха рҭыԥқәа аанрыжьуамызт, џьоукы, ақалақьтә комитет ахь ирыԥхьар ҳәа ишәаны, ахәшәтәырҭақәа ирҭалахьазаарын, ршьақәыӷәӷәара шьҭыҵит ҳәа. Борис дахьцазҳәа лымҳаҭасқәак роухьазар здыруадаз. Дахьынӡыҟамыз дара аалаган, ишкол аҿы аизара мҩаԥыргеит, ашәҟәқәа изеиқәдырҽаҽеит, ашкол шеиҵахаз ҳәа агазеҭ ианырҵеит.
– Абыржәы ателефон иасит ақалақьтә комитет аҿынтә, – иҳәеит аԥуа школ адиректор Милор, Нургалиеви иареи арҵаҩы иҭыԥ ианааҩнашыла. – Аизара мҩаԥаагар рҭахыуп.
– Амаӡаныҟәгаҩцәа хазы иҳарҳәеит, – инациҵеит Шалахангьы, – уажәы хазы ателефон иасит, сара ааиха соуаанӡа, акоммунист Леуанти ипартиатә ҭакԥхықәра ҳахәаԥшырц.
– Мап зкуада, – дааиҵамхеит Леуанти. – Амала сара, сызҵаара злақәгылоу ала, аизараҿ ашәҟәы шәаԥхьароуп ҳәа шәасҳәахьеит. Шәаԥхьа! Уи анаҩсан аизара далахәызароуп ақалақьтә комитет ахаҭарнак.
Абри аицәажәара ашьҭахьҵәҟа, шьҭа иахьамзар уаҵәы, ишырҳәаз еиԥш, «ипартиатә ҭакԥхықәра» иалацәажәарц аизара еиҿыркаарын ҳәа дыԥшын. Дара, инаха-нахо мацара, аамҭа ргон. Уаҳа рҽырзеидымкылозшәа аниба, ақалақьтә комитет аиҿкааратә ҟәша иахагылаз агыруа Родонаиа иҩныҟа ателефон дасит сабшак аҽны.
– Акраамҭа сыԥшуп, аха сызҵаара иалацәажәаӡом. Уаха џьара сымцар ҟалаӡом, ҩы-мшы, хы-мшы сҟалаӡом. Аха амҩа сықәлаӡом, арҭ амшқәа ирылагӡаны шәсылацәажәозар. Акәымзар иус еилҳаргараны ҳшыҟаз, иҽиҵәахт ҳәа ахьӡ схырҵоит.
– Уца! – иҳәеит егьи, маҷк данхәыц ашьҭахь, дзацәажәоз ииҳәоз ахы ахьцоз еиликаазар акәхарын.
Леуанти Аԥсны асовет мчы аагареи кьаразаа ахақәиҭраз рықәԥареи рҭоурых ҭиҵаауан. Урҭ ирыдҳәалаз аматериалқәа иԥыхьашәозар ҳәа дгәыӷны, амҽыша ауха Хадыџьынск дыҟан, втобусла ашьыжь Аԥшеронск днеит. Изеилкаашаз дахьӡаны, Маиҟәаԥ днаӡан, амузеиқәеи иахәҭаз аҭыԥқәеи ааимданы, аухаҵәҟьа шьҭахьҟа амҩа дықәлеит. Русқәа зеиԥшрахашаз издыруамызт, амалагьы Нхыҵ дыҟазижьҭеи, амца икуан. Аҩаша шаанӡа аҩны дааизар, Виталик дишьҭахх даакылсит.
– Асабша Борис уибар иҭахын, душьҭаланы аҩны дузааит, – иҳәеит Виталик. – Уара уҟаӡамызт. Иахьа ашьыжьӡа ақалақьтә комитет ахь иԥхьеит. Иҟаҵатәу атаксистцәа Лиуфа Ԥсардиеи Леонид Чыгәбари ирдыруеит иҳәеит.
– Урҭ ртаксиқәа абаҳаԥшаауа? – иааџьеишьеит Леуанти. – Уаалеи, акыр ҳзыҟаҵозар аабап.
Рҩыџьегь рџьыбақәа уамак рҭамызт. Леуанти иеидикылаз ахәыҷы ҩымштәи Маиҟәаԥынӡа иныҟәара иақәирӡит. Виталик иакәзаргьы дырҵаҩын, уалафахәыс иоуази, дыццакыцԥхьаӡа таксик никылартә. Автобус иҩақәтәан, ргәқәа рыҵаххуа, Гагра авокзал иадкылаз атаксиқәа раангыларҭаҿ инкылсит. Атаксиқәа рацәаны игылан, ирҭахыз аныҟәцаҩцәа рҩыџьегь рзыԥшаауамызт. Дара ахьыҟаз аӡәы издыруамызт. Нас закәытә напынҵаз Борис урҭ ириҭаз? Атаксиқәа зегьы «Волга»-қәан. Ҩежь ԥштәыла ишәын. Аки-аки узеиҩдраауамызт. Акы ааҭалацԥхьаӡа, изышьҭаз руаӡә иакәзар ҳәа, рыбла ҭырхаха изыԥшуан. Нас инеины изҵаауан арҭ ауаа ибазар ҳәа. Иабакылаӡрыз?
Амҩаду иааныҵны, атаксиқәа реилагыларҭа шыҟаз иааҭалеит «Жигули» хәашьык. Аныҟәцаҩ иватәаз Ҭамаз ихьӡын, КГБ аҿы аус иуан. Аԥсуаа драҳәшьаԥан иара. Уи ибла хбаҟәқәа ҭырзза иаԥхьаҟа дыԥшуан, аха Леуанти идыруан дзышьҭаз ганхагьы илаԥш ишыҵаз. Виталики иареи имбаӡозшәа дахьрывсуаз, иаҳагьы гәрамгарҭас дышьҭырхуан. Днықәҵәи-аақәҵәишәа дцеит иара. Уи иныҟәцаҩ ихатәы машьынан дзықәтәаз. Уск дахырҟьаны, дҭаркраны ишыҟаз, КГБ-аа дҿырхит. Шьҭа иахьаарҭахыз, ианаарҭахыз, ишаарҭахыз рхы дадырхәон.
Шьыбжьон ааихьан. Рҩыџьегь ргәы ԥҵәаны шьҭахьҟа рҿаархеит, рқыҭахь ицоз автобус ала. Уа Борис дҭатәан. Аԥсшәа шааибырҳәазгьы, уаҳа ҿымҭӡакәа, амҩа аархыргеит. Аԥсуаа рҳәашьала, ԥсцәеи-бзацәеи зегь ҭан уи амашьына, иузкылԥшуаз илудраауази. Леуанти ҷкәынак длаԥшықәиҵеит, уи ашьҭахьҟа дгылан. Ҭамаз дахьӡеит ари автобус аӡәы иҭаҵара. Уи дзызкылԥшуаз Борис иакәзу, Виталики иареи ракәзу здыруадаз. Хԥа-ԥшьба ааҭгыларҭа данылархыс, длыбааит уи. Ус акәзаргьы уск иаҿыз арҭ ах-ҩык уаҳа иеизааигәамхеит. Ианлалбаа Виталики Леуантии акы рҭахызшәа ақыҭсовет аҿы инеит. Борис икабинет ахь днаӡеит аныргәахә, ашкол агәарԥ инҭалеит.
– Исыԥхьеит, уара, – иџьашьаны дцәажәон Борис, – адкыларҭаҿ сыртәаны срымоуп. Кванталиани икабинет ахь сларышьҭуам, схынҳәны сааргьы руам. Сдырԥшит, аха ишԥа?! Изызкыу сзеилкаауам. Аҵыхәтәан Агырба Заур актәи амаӡаныҟәгаҩ икабинет дааҩныҵт. Ижәҩахыр нҭарс, даасырҳәын, шьҭахьҟа дныҩназгалан, убра длартәаны, ишиаҳауаз, цқьа иуҳәозар, шаҳаҭс дҟаҵаны, Кванталиани ицәа ихысхит. Ахәымгарақәа иҟаиҵоз аӡәы идыруеит ҳәа дыҟаӡамызт. Иаацәырызгеит заҟаҩы аҵырҭыша рымиххьаз, амацасраҿ ицәцахьоу, иарбан паркыу дахьыҵаз, ицыз аҳәса зусҭқәоу, абарҭ зегьы иахьахәҭоу ишцәырызго, аҳәынҵәы ҳгәыдҭәалара даҟәымҵыр. Уи дцәышхеит, дҟаԥшьхеит, дагьышкәакәахеит. Сара исырбап, адҵа рыҭаны, акомиссиа сгәыдҵара закәу! Ас саниба, сыгәшәымшәҳәара иҽазикит. Сышкол иадырбалаз азы дысмыԥхьазшәа ҟаиҵеит. Акәац аизгараҿ ақыҭсоветқәа срыцхраарцы иҭахызшәа иҳәеит. Убри шынасыгӡаз уаха асааҭ фба рзы илымҳа иҭысшьыр иҭахыуп. Уаханӡа закәытә цхыраароу иҟасҵара сашәҳәа, уара! Сгәанала, уаха даҽаказы сырҭахыуп, акәац аизгара ҿырԥарҭас иҟарҵоит акәымзар. Арҭ рҿы зегьы урызԥшызароуп. Уаха џьоукы еизаҳамгар амургьы ҟалоит. Ишахәҭоу шәныҟәароуп. Сара ақыҭсовет ахь снеины, изҿу ааилыскаашәа ҟасҵап.
Ашколхәыҷқәа ааԥын ԥсшьарамшқәа рыман мчыбжьык аахыс, арҵаҩцәа русурҭақәа уамак ирыдҳәаламызт, ашьыжь инеины, рҽынадырбашәа иқәҵуан. Леуанти ашьыжьгьы дымнеицызт, шьҭа днеир, анапхгарагьы ибомызт. Аԥсуа усқәа ҳәа ирышьҭан маӡала изҿыз. Убарҭ ракәын уахгьы-ҽынгьы ихы-игәы ирҭагьежьуаз. Бзыԥҭа авокзал иаҵакыз ашҭа шыҟаз згәашә ҭбаа ҿаз Пицундатәи АТК (ус ахьӡын ари ақыҭаҿ иҟаз аиҿкаара, даҽа қыҭа хьӡык замаз акурортргылара амаҵ рацәаны иахьауаз акәзаргьы ҟаларын) амеханик Валери Мхонџьиа диԥшааит иусураҿ. Џьоукы длаԥшықәрымҵарц, хазы дааиԥхьеит.
– Борис абиуро ашҟа иԥхьеит уаха асааҭ фба рзы. Аусура ашьҭахь аныҟәцаҩцәа, агәашә иҭыҵны, амҩаду шыҟоу иааилагылааит. Ишәарҭахашәа аабар, адырра шәаҳҭоит, шәеиханы ақыҭсовет ашҭахь шәцаразы. Еилукаау?
– Бзиоуп, – ибжь ҭынч аагеит, дәахьыла уаҳа цәаныррак аамырԥшӡакәа.
– Убасҵәҟьа адырра роуроуп автобусқәеи атаксиқәеи рпарк аҿы. Иузыҟаҵоама?
– Ҟаитан Рауф ила иҟасымҵои.
Леуанти, ус змамыз иҽиеиԥштәны, дыклышь-млышьуа амҩаду ахь дыҩцәырҵит, ирлас-ырласны ибжьаз автобус даазыԥшырц. Ахәымҽхан машьынак иҭаххон, адырра зиҭарыдаз? Шәарҭак иааҭагылар, ақалақьи ақыҭеи ирыбжьаз автобус уақәгәыӷны, ус узымҩаԥгозма. Игәҭакы иаҳазшәа, «Волга-21» ааҭгылан, Лерик Цыхьычба ихы аакылирҳәҳәеит, имашьына дҭаларц, инапы Леуанти изҟьо. Ари, ццакыра имаӡамызшәа, аныҟәцаҩ дыниватәеит. Ирҭагылазаашьаз еилызкааз Лерик ацхыраараз дыхиан.
– Даҽа ҷкәынцәақәак ақәыртәаны иҳацзароуп. Иузыԥшаауама?
– Зегьы еиқәыршәаны, сааҭк ашьҭахь сузаауеит, аҩны уҟаз, умацара амҩахь уцәырымҵын, – Лерик иааигаз дыргәыӷны днауижьын, уамак измырццакуаз имашьынажә аҿынаирхеит.
Леуанти аҩны дааин, иҿы ӡык нақәиҭәан, акы днацҳазшәа, ателербага наҿеиҵан, адиван днықәтәеит. Иҽанааиҵих, аԥсшьара ӷәӷәала ишиҭахыз ааинырит. Дамхамцәарц ихы дақәԥон, дҩагылеит. Шьыбжьон дыцәар, игәамбзиарақәа ахыхь рзацлар ҳәа дшәон. Арахь деилыкка дыҟазар иҭахын, аха аамҭа еибрххара ихшыҩ аԥсы анаршьомызт. Агәарԥ даннықәла, зԥсы зхалаз аҵлақәа, ашьац иаҵәара, ацәаӷәареи арпреи ирыҳәоз амхы хәыҷи ауҭреи, илаԥш шынархигазгьы, ибаӡомызт. Ихы-ихшыҩ ара иҟаӡамызт. Аҭаацәара иаламлацыз, шьҭа дышхаҵазгьы, арҭ рыгәхьаа уамак имаӡамызт. Акрызҿеиҵашаз ауаа дырхаанымхацызт. Урҭқәа згәы иасуаз иан лыбӷа шьҭа иакуан, амала излалылшарыз ҳәа акы шныҟалҵақәозгьы. Урҭқәа хьаас измаз, макьанагьы зшьамхы бзиа инанагоз иаб аусурахьынтә агәарԥ дааҭашылеит, иҩн ус-ҳәыс инапы надикылахырц. Иԥа даниба дицхраарын ҳәа даагәыӷит. Иҽааиҭеикаанӡа агәашә иаадгылаз амашьынахь зҿыназхаз аҷкәын (аб изы дыҷкәынамзи) уи дынҭалан, дрыцны дцеит.
Абжьааԥны иаҩызан амҩа. Еиуеиԥшымз амашьынақәа даараӡа ирацәан. Амрагыларахьи Амраҭашәарахьи рхы хан, еивысуан, еивасуан. Ауаа амҩа ианын, есымша рхыԥхьаӡара зҳауан, даҽа ԥыҭк аар иабанҳархарыз угәахәыртә. Ҳара, зҳарак ҳақәӡамызшәа, ҳрылубаацәомызт, ҳрылаӡҭуан. Ақәԥара иаҿын аԥсуаа рхаҭарнакцәа, аха рымч харызу, имхарызу аилыргара гәаӷьыуацәан. Аԥсҭазаара ацашьа иахьаҿагылоз, мышкы зны илатәаны иазхәыцыр, рхаҭақәагьы иџьаршьарын. Қәԥаран иаазгоз, уажәык цхыраарак рзаҭозар ҳәа иахьгылаз даара ишәарҭан рхаҭақәа рзы, рыуаажәлар рзгьы. Адиктатуреи аамҭа ахьааихьази рықәыӷәӷәон, лашарак цәыҵадырԥхарц иахьаҿызгьы даара иџьоушьарын. Амҩа ианыз тәым милаҭқәан, урҭ аԥсуареи аԥсуааи усгьы еиқәхарак роурын ҳәа рыгәра ргаӡомызт.
– Аҷкәынцәа сыманы ақалақьтә комитет ахыбра сыҩналоит, – Леуанти ицҭатәаз ааирӡырҩит, амашьына аангылара аҽаназнакуаз. – Егьи амашьына ара игылазааит. Лерик, ухынҳәуеит. Автобазаҿ ауаа шеизо еилкааны, ирлас усзаа!
Леуанти ахыбра дныҩналеит. Даҽа ҩыџьа хара-хара ишьҭан, иара ицӡамызшәа. Аҩныҵҟатәи амардуан дҩаҿагылазар, адкыларҭа аҿаԥхьа ақалақь наплакқәа, аиҿкаарақәа, аколнхарақәеи асовнхарақәеи рнапхгаҩцәа, ҩыџьа-ҩыџьала, х-ҩы, х-ҩыла еидгыланы иеицәажәон. Анаҟә хылазшәа, алҩа аҳауа амҽханакхьан. Леуанти деимҳәарц агьигмызт. Адкыларҭа дныҩналан, амаӡаныҟәгаҩ лҿы иеиликааит Кьахьыриԥа актәи амаӡаныҟәгаҩ иҿы дшыҟаз. Шьҭахьҟа даахынҳәын, шьапгыларҭак амардуан аҿаԥхьа иԥшаазшәа иуит. Арҭ зегьы ара еиларгыланы, Борис имацара иарҳәоз аилкаара уадаҩын. Аԥсыуаақәакгьы рылагылан, абџыҳәа ақырҭшәа ма агыршәа ҳәо. Абарҭ зегьы ирнымаалоз уск амҩаԥгара уахьалагоз, ухы уаацәшәарын. Ирымбацыз ауаҩы инаизхьаԥшқәазгьы ҟалақәеит, аха игәхьааҵәҟьа зкуадаз, имала дзаҵәӡа дахьгылаз.
Иаалырҟьаны адкыларҭа ашә абӷьааҳәа иааимԥааит, дыргьаланы хыла аӡә дагәыдырҵазшәа. Раԥхьа иҩдәылҟьаз Кванталиани иблақәа ҭыҵны ицозшәа ишҟәазхацәаз цқьа иубомызт. Убас ирлас амардуан длаҿалан, ирласӡаны амҩаду шыҟаз удәылызгоз ашә даҵәахит. Егьырҭ иаадәылҟьаз амардуан илаҿеибаҳәан, алыцәҳареиԥш ишьҭеибаҵахьан. Абомба казыжьуаз аҳаирплан шааигәахоз анраҳа, аҽыҵәахырҭахь еихазшәа, иҟалаз еилыркаарц акәхарын, адкыларҭа аҿаԥхьа игылаз џьоукы нарышьҭалақәеит, егьырҭ наԥшы-ааԥшуа рсигаретқәа шыркыз иаанхеит, иҟалаз зынӡак усгьы ирзеилкаауамызт.
Борис даадәылҵит, иплашь иџьыба инапқәа ҭарӷәӷәа, дшәаӡаны дшыҟаз мҩашьо, анахь-арахь ибла ҭырхаха дрылаԥшуан. Ивҟьаны илбаауаз уажәыҵәҟьа иара игәхьаа рымамызт уҳәарын. Уи Леуанти иахь зынӡак дымԥшӡакәа, ивҟьақәоз реиԥш акәӡамкәа, дмыццакцәакәа амардуан длаҿалеит. Леуанти уи днаишьҭалан, днаихьӡеит, изықәшәаз еиликаарц. Ибжьы аниаҳа, Борис даахьамҳәӡакәа ҿааиҭит:
– Шәсыдымгылан! Шәсыдымгылан!
– Иҟалаз лымҳаҭаск ҳмоукәа, ҳазлаго иалаҳдрааи?
– Иҟалаз сыздырӡом. Ателефон ирзаст, нас идәылҟьеит, – уаҳа дхьамԥшӡакәа, адәахьы дыццакуан.
Леуанти даныҩдәылҵ, еишьҭеибаҳәа идәылыҩрыз аӡәгьы дыҟамызт. Данааиуаз еилагылаз амашьынақәа ӷархахьан. Борис Кьахьыриԥа димбеит. Уи дабацарыз? Амашьынақәа ақәҵра иаҿын, Амрагыларахь рхы рханы. Лерик Цыхьычба имашьына шааиуаз иаақәҵәины иаагылт. Леуантии ицзи, амҩа ааихҵәаны, уи амашьына инҭалеит.
– Аныҟәцаҩцәа зегьы еицырхәхәа ақыҭсовет ахь амҩа иануп, – иҳәеит Лерик.
– Адырра шәоуаанӡа ҳамҳәази? – дааилашәеит Леуанти.
– Ара ҳазгылоузеи, шәаала-саала рҳәан, амҩа ианылт, ироуҳәои.
– Иҟалашаз ҟалеит шьҭа, – иҳәеит Леуанти.
Аусураҿ дшааизҵәҟьа, адиректор дышиԥхьоз аниарҳәа, Џьанар изы иеилкаан иацы иҟамзаара зыхҟьоз идырырц шиҭахыз. Зҵаарала дыхҭеикыр ҳәа дшәаны, ашьыжь данаауаз иҩыза Баҭыр иҽиқәиршәеит, аԥсшьарҭа ҩны аиҳабы иакәызма аиаша зеиҳәарыз уажәы, ма бзиа дизыҟандаз. Аиаша уҳәар, Важьа хаҭала узлаизгәаашаз акгьы далаҟаӡамызт, ак иӷразаргьы, дәахьыла иҽуирбомызт. Ашьҭаҵарҭа еиҳабыс зегьы арҭозма, ма агараж дахагылан иҩыза Баҭыр. Аус бзианы ирызур, излаҟамыз ала ирыхцәажәарыдаз. Раамҭа анааилак, дырԥырхагамхакәа алаламбаратә факультет ахь аԥышәарақәа рҭиирц иоуишьҭуан. Рҩыџьегь аекономикатә факультет иҭан, аиашаз, ирзанааҭхашаз ала усурҭак римҭацызт, гәыбӷангьы злаиуҭарызи, ҭыԥк ҭацәны рхаҭа ирбомызт. Ус дара рахь ихы аарԥшны, ихаҭа иҭагылазаашьа еиӷьитәуан, ргәаҽанызаара хҽны, ус хәымгакгьы неигӡон, аха урҭ зегьы закәан ԥшрак рыман, игха-ԥхақәа цәыҵуҳәартә, иҷыдаз аамҭак мааиуазар узиваԥаломызт.
– Шәсыԥхьеит ҳәа сарҳәан, – Џьанар, акабинет даныныҩнала, ашә нкыдиҵеит.
– Сара сумыԥхьаргьы, ухала исоуҳәаша умаӡамеи, узымааи? – зеилкаара уадаҩыз зҵаарак аҿааирхеит.
– Ашьыжьха, уажәоуп санааиз, иаразнак арахь схалозма? – Џьанаргьы Важьа изҵаара аҭак давагьежьуан.
– Иуҳәарц иуҭахи, ашьыжь иушақәашаз наруҭар, ухала уааирц угәы иҭазма? – адиректор уи дицрыҵуамызт, Џьанаргьы, издыруадаз ҳәа аанарго, ижәҩахырқәа ааирҵысит. – Нас исаҳәеи ишәыӡбаз? Уи сара сазҿлымҳауп.
– Исзеилымкааит, – уажәакәын Џьанар иаҳауаз анџьеишьаз.
– Ҿырҳәала акәымкәан, азҵаара аҭак уҩуоу? Иацы уахьыҟамыз азы аҭак уҩырц акәымзи.
– Ансгьы арсгьы иҟасҵап, аха иҳаӡбаз ҳәа шәызҿу арбану?
– Иацтәи аизараҿ шәызлацәажәози, нас ишәыӡбеи?
– Иарбан еизароу – исзеилкаауам, – Џьанар игәы азҩон иеиҳабы дызҿыз арбаныз, аха ҽымдыр ҟаиҵар еиӷьеишьон.
– Сыргаӡара уаҟәыҵ, џьушьт! – дыхәмаруазу дгәаауазу узымдыруа, Џьанар дкылкааны диҿаԥшуан.
– Иҟоу жәдыруама, – ҿааиҭит Џьанар, – иарбан еизароу шәызлацәажәо сара исыздыруам. Иацы сахьыҟамыз азакәзар изышәҳәо, зынӡак даҽаџьара акәын сахьыҟаз.
– Бзыԥҭа аизараҿ уҟан ҳәа сарҳәеитеи.
– Изҳәада? – ҳәа дышҵаазгьы, Џьанар идыруан уи аҭак дызҿатәаз ишизыҟамҵоз, еилкаан аӡәгьы уи аӡбахә иманы арахь дшыҩнамлоз, амала Важьа изааигәаз гәаанагарак имҳәазар, иара ихаҭа ус игәы иҭашәозу?
– Нас уабаҟаз? Уахьыҟаз Баҭырҵәҟьа издырӡомзтеи.
– Сара сахьцо-сахьаауа зегьы ирасҳәома.
– Ак зцәумҵәахлоз уҩыза Баҭыргьы иаумҳәоз иарбан маӡа усыз иумаз?
– Уи сара исхатә усуп.
– Иҟоу умбои: иухьыз бӷьыцк ианҵаны иҳауҭароуп, акәымзар лахь уоуеит. Арахь ҳаамҭа зеиԥшроу убоит, дарбанзаалак дахьыҟоу аадыруазароуп, анахь-арахь дцошәа-даауашәа иамур ҟалап.
– Сара сахьыҟаз схатә уск саҿын ҳәа шәасымҳәеи, маҷк имаӡоуп, ҳцо-ҳаауа уи ҳзалацәажәари.
– Бзыԥҭа аизара шыҟалаз уздырӡом?
– Ишԥасзымдыруа! Санаауаз амҩан исаҳаит, сахьааизгьы аҩны исарҳәеит.
– Угәы иаанагои уи аизараз?
– Сгәы иаанагахуеи, уа излацәажәоз сзымдыруазар.
– Ишыҟалоз удыруазар уцозу?
– Сзымцози.
– Иҟауҵози?
– Изҿыз еилысымкаауази.
– Амилаҭқәа еиларҵоит, умбаӡои?
– Ус сгәы иаанагаӡом. Аԥсуаа милаҭ дырзеилыхуам.
– Избан иара?
– Ус ирҟазшьоуп. Амала рыхәда уқәтәаргьы рҭахым.
– Шәыхәда иқәтәада?
– Ҳхатә ԥсҭазаашьа ҳамам, уи еилкаами. Ҳачҳара дууп, убри рхы иадырхәоит амилаҭ дуқәа. Аха ахаҳә уршыргьы иԥжәоит.
– Ашәҟәы иануи Бзыԥҭа иҟалаз аизареи убри ауп ирҳәо. Бзыԥҭа сыҟаӡамызт ҳәа зуҳәеи?
– Ҳгәаанагарақәа еиқәшәазар сыздыруам, аха уа са сыҟаӡамызт.
– Уца нас! – Важьа иикыз икарандашь нықәиршәит, иаҳарц ииҭахыз анимаҳа.
– Ас ҳаицәажәара ашьҭахь, – дҩагылеит Џьанар, – шәыҳәара шысцәыцәгьоугьы, саҳәшьа лзы ашкол аҿынӡа снеироуп шьыбжьышьҭахь. Аужьҭымҭацәа рзы еизарак рымоуп.
– Ус ҳәашәа, маӡа уск шәалацәажәозар?
– Ргәы иҭоу сыздыруам, аха саҳәшьа илҳәаз ауп исҳәо.
– Уца нас! Амала амилаҭ зҵаара шәалацәажәозар, исцәумӡан.
Џьанар ддәыдҵын, иусурҭахь днеирц, адәахьтәи амардуан днаҿалеит. Ахыбра ахьаанҵәоз акәақьҭ аҿы, ибӷа арахь ирханы, Баҭыр аӡәы диацәажәон. Уи диқәшәар – иеимҳәашаз иеиҳәарц, зҵаарала дыхҭеикуан азы, Џьанар даахынҳәын, акрыфарҭа дныҩнысын, ахәыҟаҵарҭа дныҩналеит. Уаантәи иусурҭа ҭыԥ ахь анеишьа аман. Баҭыр
дишьҭаланы дшааихьаз иарҳәеит. Уи игәхьаа икымызт узҳәомызт, аха ииҭахыз аилкаара дашьҭамлеит, дахьыҟаз идырырц дибар акәын, уи маӡазма. Аус ицызуаз даарыԥхьан, анапынҵақәа риҭеит. Еиқәыршәатәыз шәҟәқәак еидикылеит, аҳасабеилыргарҭахь ириҭарц аӡә дишьҭит.
Имала маҷк даатәеит, изааигәаз уаҩ дибар иҭахымызт. Зегь ицәтәымхазшәа ихы ибон. Шьасиа дахьиқәымшәаз хьааигон. Ак рыбжьаҳазшәа ицәа ианыруан. Маҷк данхәыцх, – ирыбжьаҳарызи акгьы рыбжьамлацзар. Ус дыгәхьааигәон иара дыззымдыруаз аӡӷаб. Ҽнак ныҟәара бжьаҵаны данлызцалак, дахьимбоз акы иадыргазшәа анааихҭашәалак, адунеи анықәԥшра уамак даҳәомызт. Ус иагьа иҟазаргьы, иус аҵыхәтәанӡа инеигар акәын. Иудыруази диразҟазыр. Даниба иарбанзаалак игәы изырхьшаз ак лымҳәеит, лхымҩаԥгашьа агьузавбомызт. Лаҳәшьа дибацԥхьаӡа, аамсҭашәара злаз хымҩаԥгашьамзар, иарбанзаалак даҽак лыдимбалеит. Иагьа умҳәан, иара ицәыримгацзаргьы, иҟәышыз еилылкаауан арԥыск дахо, ҩба-хԥа раион дрыбжьысны, ус баша дшылзымаауаз. Лара иеилылкаауаз лаҳәшьагьы уи лзымдыруа дыҟазма. Руаӡә иаалмырԥшӡози дшыргәамԥхоз. Усҟан раамсҭашәашьа нҵәозар акәхарын.
Иԥсы ааивигазшәа даақәыԥсычҳан, дыҩдәылҵит. Иусурҭа уамак игәалаҟамызт, дахьцарыз уаҳа имамызт азы, дадхылеит. Шьыбжьоншьҭахьынӡа дыҟазар акәын, аха заа дцарц иӡбан, агәашә шыҟаз иҿынеихеит. Баҭыр уаҟа днапырхахо ныҟәцаҩык дҵак ииҭон. Абри иакәҵәҟьан хьаа-баа змамыз. Ус ибон Џьанар. Иагьараан дубаргьы игәалаҟан. Џьанар даахынҳәын, аӡәы дынҭысыртә агәашә хәыҷы ахьҿаз ала, аԥсшьарҭа ашҭа дынҭыҵит. Дцон иара, ашкол ахь ихы рханы. Мҩабжара днеихьан еиԥш, Баҭыри иареи реизыҟазаашьақәа рҽахьырыԥсахуаз шааицәымӷахаз ҩныҵҟала иааинырит. Иҩыза гәакьа иакәымзи, дызҭашәаз ицәиӡартә, цәгьарас идибалаз агьыҟамзар, ихәыҵаҵәахны изимази. Дицхраарын, иус ҟарҵахьазаарынеи. Уажәшьҭа аиаша изиаҳәарызу? Ихала асал рыбжьеиҵеит, уи Баҭыр игәы иалымсуази. Иҩыза иахь дхынҳәырц игәы иҵхон, ишьапқәа ԥхьаҟа дыргон акәымзар.
Ашкол аҿы азԥшра иқәшәеит. Зегь раԥхьа, заа даацәеит. Дныҩныс-ааҩнысны иеихагылаз ахыбра аҩныҵҟа гәеиҭеит. Иара ашкол далгазижьҭеи, ԥсахра уамак амаӡамызт. Есышықәса изларшәуаз ашәыга ахаҭабзиара заҟа иҳаракыз акәхарын, ицәышҳабихон, аӡынра инҭысаанӡа. Аиҭакра иалагӡаны, Асҭандеи лҩызцәеи ибеит. Ирызҳауан уамашәа иубартә. Ааԥынра рӡамҩақәа рԥсы ҭанаҵон, ршьа рылԥхон. Нас иҵегь аԥшра иқәшәеит, аҭаацәа ианраамҭаз изаауамызт. Иааизгьы зынӡа имаҷын. Акласс анапхгаҩы лгәы анԥҵәа аизара хлыртит, аха, лызнапык иамаз анацәкьарақәа рхыԥхьаӡара иеизазар, иралҳәози. Леизара иааинырслаз еилацәажәарак иаҩызахеит, зҵара иалгоз цқьа иаархылаԥшыртә наралҳәеит. Џьанар игәы иаахәеит Асҭанда еиҳаз аҵараиурҭахь лхы дырхар ишьҭызхуаз лакәны дахьырбоз.
– Арахь аамҭак ҳҭагылоуп, ауаа рҭынчра ааиласрыма уҳәо иҟоуп, ахәыҷқәа уахь рыхшыҩ цаны иҟоуп, зынӡа рҵара шьақәҟьар ҳәа сшәоит, – анылҳәа, ԥҳәыск дааҵҟьеит:
– Ҭынчраз џьаҳамшьози ахьаҳҿдмырҭуаз.
– Рыжәлар зҭагылоу ахәыҷқәа злаҟәаҳгои? – ҿаалҭит даҽаӡәы.
– Ирдыруазааит иҟоу, – иҳәеит Џьанар инаҩс иҟаз ахаҵа заҵәы. – Акәымзар, ҳара ҳабла шшәаҳаз еиԥш, даргьы лашәны иқәзаауеит.
– Уигьы иашоуп, – лҳәеит арҵаҩы, Џьанар анҿимҭ, арҭ ирҳәоз дақәшаҳаҭын, аԥша ахьцоз ларгьы дымцар лаҳаҭыр ланарҟәуан, еиҳараӡак дара ирҳәоз хьаҳәхьаҵрада ишиашаз агәра ргон.
Нас еицлабны ирбаз аҵкыс ираҳаз аацәырыргеит, иззаиз рхашҭит. Ас аиҿцәажәара ӷәӷәа шыҟалоз рдырыр, имааизгьы аангылозма ҳәа, Џьанар дырзыӡырҩуан. Аҩныҟа иандәықәлагьы, иааҭымгылаӡакәан ашәҟәи уи рхьчарц иахьықәгылаз ақыҭеи ирылацәажәон. Рыцрыҵра иҭахӡамызт иара, аха, имҩаҿ данааи, иҩныҟа дымнеикәа дабацоз. Макьана лашан, ирласны иҩны дахыларгьы игәы азыҳәомызт. Иаха данааи, иани иаҳәшьеи цқьа изимацәажәеит. Ашьыжь дара гылаанӡа, иара иҽеидикылахьан. Уажәы иааисны дыркыр ҳәа дшәон. Аԥсуа усқәа ирызҵаауазар, ԥыҭ-чыҭк реиҳәарын, аха иацы
дабацаз ҳәа дыхҭаркыр? Ус иагьыҟалеит. Дара зны аԥсуа шәҟәы иналагеит, ашкол аҿы аҭаацәа ирҳәақәоз еилыркааит. Иара изкыз азҵаарақәа рҿаархашьа ишақәымшәоз аниба, уи ихы иархәаны, дыҩдәылҵын, иҿы ӡәӡәаны даахынҳәын, иаразнак дышьҭалеит.
Иҽызцәихьчоз азҵаарақәа дызрыцәцомызт зегь акакәын. Адырҩаҽны заа дизааит Баҭыр. Заа уҳәеит ҳәа, ас убахьама, – Џьанар дымгылацызт, иагьылашьцан. Ҽнак еибамбацкәа шамахамзар изхызымгацыз аиҩызцәа ирыбжьаҟазахаз Баҭыр дизеилкаауамызт. Ус шакәыз Џьанар еиликаауан, аха Шьасиа лылацәажәара иҭахымызт иара. Уи игәы дҭаҵәахын, дмаӡан, даҽаӡәы дзалагалатәызи. Иҩыза ӡӷабк длышьҭаланы, дылҿынҵәаауа димбацызт, акурорт ҳәсақәаҵәҟьа данрыцыз уаҩы илаԥш иҵашәомызт, аха ԥҳәысаагара аӡбахә иҳәомызт, игәы иҭамшәаӡацызшәа, ӡӷабк длылацәажәаӡомызт, аӡәы дылхьымԥшкәа дҟаларызма. Ус анакәха, аӡәы игәаҵа дыҵаҵәахын, Џьанар иҿы ирмаӡон. Нас иара имаӡа иҩыза изициҩишарызи. Уажәы, иаҳауаз азҵаара аҭак арблаҟьашьа дақәымшәар ҳәа дшәаны, дҩагылан, иҿы ӡәӡәаны данааи, акы инацҳашәа, агәашә инҭыҵит.
– Аусураҿ урбеит, сара суқәымшәеит, – иҳәеит Баҭыр.
– Иацу?.. Ашкол аҿы сыҟан Асҭанда лзы.
– Илхырҳәааи?
– Еиҳау аҵара дҭашәҵар бзиан рҳәеит.
– Лара илоуҳәахьоу? – Баҭыр иаҳауаз даараӡа дазҿлымҳан.
– Мамоу.
– Дҭалар бзиан. Лхы азцоит, умбои, – уи лашьа дазыҟаиҵон. – Лара акыр дҭалар лҭахыума?
– Макьана агьлымҳәацт.
– Аамҭа ааитеи, уажәыгьы шәаламцәажәацкәану?
– Ҳаицалацәажәап!
– Саргьы слацәажәоит, аха раԥхьа уара улацәажәа! – Баҭыр ихы ахигон. – Нас сара хазы слацәажәап, уара уазымхошәа збар. Ҳахьынхо убоит. Акурорт аҿы ҭыԥк ҳаԥшаанӡа, иагьҳауоу здыруада, илашьашәалоу ауп сызҿу, аколнхара аплан лықәаҳҵоит ҳәа иалагашт. Аусура дзаҳаршьуеи, дзеиԥшроу умбаӡои! Хаҵа дцаанӡа, длеихәлацәа дыргапеи.
– Ианрааз ҳабацәеи ҳанацәеи аҭаҭын иаҵарымшьи, – Џьанар иҩыза диқәшаҳаҭын. – Ҳаргьы ҳаныхәыҷқәаз ҳазҿызи? Шәҟәык ҳадцаланы ҳрымазма, аҭаҭынлаҵара, арашәара, аҿыхра, арыԥхра ҳаҿымзи. Авагонқәа аказармақәа рыҵхра, рыҵаргылара ҳабӷа ԥнамҵәахьази. Ҭагалан анааилак, шьҭа ҳԥсы ҳамшьои шаҳҳәо, аденгьра аацәырҵуан. Аҭаҭын фҩы зны иаҳхыҵп ҳәа иҟадаз.
Џьанар иажәа ироурц игәы азыҳәон, амала иацжәацы дахьыҟаз еиликаарц Баҭыр даламгандаз. Егьи иакәзар – Асҭанда аҵара иацылҵарц даара иҭахын, иҵегь уи иалацәажәарц дашьҭан, иеибырҳәоз иеиҳаны ирҳәартә изыҟаҵомызт, уи дшаԥынгылашаз иҽизақәыршәар. Идырын Џьанар имаӡазаргьы, имаӡамзаргьы уск дшаҿыз, дызлацәажәарц иҭахымыз мчыла дызлалаургарызи, иҟалоз убарц, унахыкәшашәа уҽазукыр, унапахьы дааиуазар удыруан акәымзар. Уажәраанӡа ирҭахыз ҽазыҟаҵарыда иеибырҳәозар, шьҭа днаҽԥынхны изымҳәарызшәа дазхәыцуан. Ус анакәха, ма аамсҭашәала диацәажәар ихәҭан, ма ирыбжьагылаз закәыз еилкаатәын.
– Жәаха уаныҟамыз, Аҟәантә Мамсыр уааигеит.
– Мамсыр дарбан, Мишоу? – дахлафшәа инахиган, Баҭыр днаицыччеит Џьанар ихаҭагьы.
– Аеи, Мамсыр – Миша, – иҳәан, Баҭыр дызҿыз ахь дааиасыхт: – Умбои, уск шузыҟалаз аабеит, арахь изакәу цқьа иҳаздыруам.
– Шәара шәзусҭқәада? – Џьанар аҭак деиҭанахон, аҳәаа зны ишынҵәоз шибозгьы. – Важьеи уареиу?
– Ҳа-ҳа!.. – Баҭыр дамхаччон. – Сҿаҵа сыциҩызшашаз дысзуԥшааҵәҟьеит. Асҭандеи сареи! Надшьагьы лхы ааҳалалклоит.
– Сабакылаӡыз зышәҳәаз нас? Шәабазааи?
– Азҵаара зҭиша ҳара ҳауп, уара усазҵаауа уалагама? – Џьанар измҩак Баҭыр икит. – Ас маӡа зуа ӡӷабк илышьҭоу иоуп, аха изаҳцәуӡои, ԥҳәыс дааугар зегьы иаҳҭахыупеи, ҟырҿмырҿкгьы еиҿаҳамкаауеи, – убри аус ада уск Џьанар ишимамыз агәраганы дыҟаҵәҟьазшәа акәын Баҭыр иҩыза дшынаиҿаԥшыз, изҭалашаз агәашә инадгыларц агьынрыгмыз.
– Уи акәу, даҽак акәу нас ҳалацәажәап, – агәашә инҭалаанӡа, ҿымҭӡакәа иааиуаз, ашҭа даннықәгыла, дааҭымгылаӡакәа дышнеиуаз, абас рцәажәара ааԥиҵәан, иҩыза игәы дамысӡарц, инапы изышьҭихын, дышиашаз иусурҭа ҭыԥахь днеит.
Уи аҽны имҩатәны агараж аҿы днеиуа, даҽаџьара машәырны диҿаҳазшәа днаиԥыло мацара, Баҭыр акырынтә Џьанар иҽиқәиршәеит. Даҽа уск дазҵаауа, имҩатәны далацәажәон. Баҭыр еиликаарц шиҭахыз азы, Џьанар ихала ицәыримгозар, зҵаара изыҭиуамызт ааигәа, уи ашьыжь реиԥырҵшьа злаҟаз ала, Џьанар идыруан. Баҭыр далацәажәартә аҭагылазаашьа ииҭомызт. Амала диҩызаны дшыҟаз еиԥш дшаанхаз иидырырц дашьҭан. Шьҭа аус злаз ҳамҭакы аԥсгаха аҩны ирҭартә дныҟәар акәын. Уи азы аҵга Баҭыр ихаҭа изиԥшаахьан, Асҭанда лҵара иацылҵартә длацәажәарц. Амала Џьанар, аҩны данааи, иаразнак иаҳәшьа лҿы уи цәыримгеит. Лхаҭа, рымала ианааизынха, уажәы-уашьҭан лызҵаара зызкхоз имдыруази, ацәыргаха лимҭеит.
– Ашкол аҿы исарҳәазеи ҳәа бзымҵаауеи?
– Санбаузҵаауеи? – акрифарц дахьылатәаз, лара иара дынидтәалеит.
– Еиҳау аҵара дҭалароуп лҳәеит шәнапхгаҩы.
– Уи закәыхи? – иаалцәымӷахеит.
– Ибҳәо закәи?! – Џьанар акрыфарагьы дааҟәыҵит. – Бҩызцәа закәытә ҵарақәоу изҭаларц изышьҭоу бдыруоу? Бара баҟара рхы иҭаӡамеи.
– Ашкол знык салгандаз ҳәа сыхәцәырххоит, – дагьыҩагылан, акҿаҩра дныкҿалеит.
– Ибыхьи, Асҭанда? Ибҳәо ашкол иалго аӡәы иҳәо смаҳацт. Ма Аԥҭа бхы дҭалоу? – аниҳәа, Шьардасиа лхаҿсахьа ибла иаахгылт. Уии Аԥҭеи акыр иеиԥшын. Амала Шьасиа акырӡа дыԥшӡан. Арахь иара иаҳа Шьардасиа длыҿцаауан, лаҳәшьеиҳабы длышьҭанаҵ. Рҟазшьақәа ма иеиԥшхандаз, Шьасиа лаҳәшьа длеиӷьымхаргьы.
– Дҭалазаргьы ҟалоит, – лҳәеит Асҭанда, маҷк ҿымҭкәа данааҭгыла ашьҭахь, уи ала лашьа дахьымҩахыҵызынтә даахьалырҳәит.
– Быхәмаруоу, аиаша бҳәоу?
– Сыхәмаруазаргьы ҟалоит, аиаша сҳәозаргьы ҟалоит.
– Асҭанда, аҵара бҵароуп! Ма аколнхара балалар бҭахыу? Сбыцхраауеит, бзыцәшәои.
– Ушԥасыцхраауа? Иумбаӡои ҳаб игәараҭа аарла ҳан лнапала ишеибаркыу. Уалафахәы хәыҷык уоуеит ҳәа, ҳабзара, ҳацәгьара ирызхаӡом.
– Бымшәан! Шәыр-қәырк ҳҭилап, акы ҳаҿызаап.
– Ашәыр заҟантә иуҭихьоузеи? Ҳан аидарақәа рыҵалара шьҭа илылшаӡом. Аҭаҭын ҟаҵара даҟәыҵхьеит. Ҳара иҟаҳҵаргьы иалаҳарҳап зугәахәуеи, ашықәсан зны ак урҭозшәа ҟарҵоит.
– Зегь ус ауп ишынхо, аха рԥсы ҭоуп, аҵара зҵашагьы ирҵоит.
– Зегьы рҭагылазаашьа зеиԥшроу ҳара иҳаздыруам, ҳара ҳа ҳтәы ҳдыруазароуп.
Џьанар асҟатәи дцәажәалаӡомызт, ԥыҭк аниҳәах, дааҭгылт. Асҭанда лакәзар – илҭахыз, маҷк иадамхаргьы, дазаалгаз џьылшьеит. Еиҳаз аҵара илҭахызар лҽазылкырц лабжьеигазшәа акәын ишлыдылкылаз илаҳауаз зегьы. Ус акәымкәан дыхҭеикыр, инеималҭәар ҟаларын. Луаҭах ахь даннеи, асаркьа днадԥшылеит. Лхы лцәымӷахазшәа, дааҩнагьежьит, лҽыззылкрыз лзымдыруа. Уи лгәы зыҳәоз лхаҵацара заҵәык акәын. Арахь уахгьы-ҽынгьы илгәыҵхоз ауаҩы длыман, длызԥшын, лбжьаратә ҵара далгозар ҳәа. Лҵара иацылҵар шылҭахыз ааиаҳар, игәы иаанагарызи. Даҽа хәба-фба шықәса длызԥшызаауазма, иаргьы дхәыҷымызт, аҭаацәара аԥиҵарц иҭахымзи. Лани лареи Џьанар иԥҳәысаагараз дшыхҭарклоз еиԥш, иаргьы аҩны дкыдырцалонтәа, арахь аӡәы дылхьымԥшуазшәа ргәы иахьабоз иџьаршьон, иҟалаз рзеилкаауамызт. Лара лакәымзи дзызԥшыҵәҟьаз. Игәыӷрақәа
неиԥхьлырбар, агәеихшәара рыбжьамлози. Зныкгьы иҿыҵымшәаӡацызт лара лҵара иацылҵарц шиҭахыз.
Аха, мшәан, уи усҟатәи изылхьаази! Лара Баҭыр иҿаԥхьа длаҟәыр лҭахымызт, дшыбзиаз иаҳаларц, ишлылшоз аҵара лҵон. Џьанар, аизараҿ дымнеиргьы, уажәраанӡа иаҳахьан ус шакәыз. Нас иҟалази даҽазны иаҳазар, еиҳаз аҵара шьҭылхыртә дшыҟаз нацырҵазар? Доусы изааигәаз дызлабзиахашаз дашьҭан. Иаргьы иҭахын иаҳәшьазаҵә дызҳар, уи уамашәа ибатәымызт. Лгәаанагара иаҳаит, шьҭа иҽеиқәикрын лгәахәит. Баҭыр данлықәшәа уи аӡбахә изцәырлымгеит, иаҭахымыз ацәажәарақәа иаргьы иабеиҭахыз. Аха усҵәҟьа акәымзаарын ишыҟаз. Мшқәак ниасхьан еиԥш, ашьыжь лҵараз аҽеидкылара данаҿыз, Џьанар, андәылҵра иҽазырхиауа, асаркьа дадгыланы, ихы аниҳәоз аламҭалаз, дааирӡырҩит:
– Абаа, бҵара лабмырҟәын! Иеибаҳҳәаз бхабмыршҭын!
– Ианбаҳҳәеи? – лгәы аалымҟьарц агьлыгмызт.
– Ибыхьи, Асҭанда? Ауниверситет бҭалароуп, ибхашҭма?
– Исҭахӡам ҳәа уасымҳәеи?!
– Ара блатәеи! – дызҿыз дааҟәихын, ҭынч длацәажәарц, аҟәардә дылзаахеит, егьи ихаҭа днықәтәеит, еиҟараны еиҿацәажәарц. – Ашкол балгарц агьбыгым. Бхы ззыбкырц бгәы иҭоуи? Исзеилкаауам.
– Аусура салагоит, – хаҵа ицаз лзы иарбан усураз ҳәа лгәы дҭахәыцуа.
– Иаба?
– Нас иаабап.
– Аҵара иацызҵар зҭахым бара быда уаҩы дысԥымлаӡыцт. Ибыхьыз саҳәеи!
– Акгьы смыхьӡеит, аха аҵара сҭахым. Жәа-шықәса дуӡӡа ашкол иақәсырӡит, даҽа хәы-шықәса сырӡуеит, нас аԥсҭазаара ииасуеит.
– Ибҳәо закәи?
– Ааи, сҿара зегьы аҵара иазыскроума?
– Нас иззыбкуеи?
– Усҟәаҵ, Џьанар! – дҩаҵҟьеит лара. – Сышуацәажәо ашкол сагхоит.
Уи шылҳәази, лышкол ахь дшыццакуази, лындәылҟьашьеи збаз, ари аӡӷаб аҵара зцәымӷмыз аӡә шлакәыз еилимкаазкуа! Нас лҵара иацылҵарц зылҭахымыз лашьа изеилкаауамызт. Ас зхымҩаԥгашьа збаз ақыҭауаа ианакәызаалак «аӡӷаб лхы ахәац ҭашәеит, хаҵа дцар лҭахыуп» рҳәон, цәгьарак зурц иаҿыз лакәызшәа. Асҭандагьы убас лыхьзар? Лыкәша-мыкәша игылаз аҷкәынцәа аӡәаӡәала иааигәалаиршәеит. Иреиӷьны иибоз Аԥҭа иакәын, лара уи дылҭахны лҿыҵшәомызт. Ус лҩызцәа дреицәалшьомызт. Убри иеиӷьны илбаз дарбаныз?
Дҩагылан, ахш ажәгәараҿынтә иаазгоз Надшьа амҩа налиҭан, дындәылҵит иара. Аҳауа аԥхара ахыларц, аҿыхьҭара наскьон. Адгьыл аԥхара усгьы иаҵалахьан, ашәырҵлақәа быбышӡа игылан. Ааԥынра раԥхьатәи амза нҵәарц агьагмызт, аԥсабара ашәҭра хнаркәшаргьы иџьоушьарымызт, рыцҳарас иҟалаз уи иашьҭанеиуаз аҿыхьҭара аманы адәы ианықәлоз ҟалон, усҟан ашәырҵла рышәҭ рацәаны иаркыҷуан, зынгьы анхацәа шәырда ианыннажьуаз аамҭақәа маҷӡамызт. Ас заа аҵла рышәҭра ауаа ирҭахӡамызт ианакәызаалак, ҿыхьҭаны инаскьар иаҳа иеиӷьаршьон.
Егьи ахәы иқәланы илеиуаз Баҭыри иареи амҩақәа реиԥшьырҭаҿ иааиқәшәеит. Џьанар игәы маҷк иҭынчын, избанзар иара жәаха ҽнак дахьыҟаз зны ишиеиҳәоз ала диргәыӷзижьҭеи. Баҭыр ҿиҭуамызт уи аӡбахә ала. Уи еиликаарц шиҭахыз Џьанар изымдыруа дыҟамызт, аха иҿы ааихыхны зҵаарак ахьиимҭоз акәын аус злаз, уи ихы иархәаны, иаргьы ақәҿиҭуамызт.
– Асҭанда ашкол ахь дыццакуан, сахьлыбаауазгьы лызгәамҭеит, – иҳәеит Баҭыр. – Иарбан ҵароу дызҭаларц дызҿу?
– Иуҳәо закәи! – Џьанар гәаныла дагьаагәырӷьеит иҩыза ихшыҩ иара иаҳәшьа лҵарахь иахьцаз. – Аҵара сҭахым ҳәа даақәгылеит, ас убахьоума!
– Ҳаицлацәажәар акәын.
– Мап ахьылкуа зыхҟьо сзеилкаауам, – иџьеишьон Џьанар. – Аӡә дылҭахызар сгәахәын, аха лхы зызцашаз дызбом.
– Ааи, угәы иҭам, ухы иҭам аӡәы лыхшыҩ изцазар ҟалоит, – Баҭыр ас иҳәар иаҳа дшәарҭамызт. – Саргьы слацәажәоит, лгәы иҭоу еилыскаап.
– Улацәажәа! – диқәшаҳаҭхеит Џьанар, «уара иаҳа дазааугома, илашьоу сара соуми» ҳәа, игәы дааҭахәыцын, аха дара рҩыџьегь еишьцәазшәа иахьеизааигәаз амшала, мап изкуамызт, даҽак гәынхәҵысҭалагьы изаҵбаауамызт.
– Дылбааҟьаны иаауа дзусҭада? – Баҭыр даахьаҳәит.
Рышьҭахьала машьына ажәык, асаба шьҭаргыланы, илеиуан. Арҭ, уи аангыларц, рнапгьы шьҭырымхит. Ианылрывҟьа иҳәазаны иаангылеит, иҿыцҳараӡа иаҵаз агьежьқәа аныҟәцаҩ дырмеигӡозар, зхала аидара хзыршәҭуаз амеханизм ажә агәхьаа имазма. Аиҩызцәа неибарҩны, арыӷьарахьтәи ашә аимԥаа, акабина ҳаракы инҭалеит.
– Лахәыҭ, уабаҟаз уҳамбеижьҭеи? – ҿааиҭит Баҭыр.
– Автобазаҿ аус зымуеи, – уажәи-уажәи аԥсҟы анахь-арахь иргьежьуан аныҟәцаҩ.
– Уи зымдыруеи, аха иансабшам, ианымҽышам ақыҭахь узааи?
– Ԥслымӡк аҩныҟа иаазгап ҳәа сҿаасхарц, адиректор амашьына имсхит. Аха заа сзымааит. Самхацәеит иахьа. Уажәы аусура сагымхандаз ҳәа, сыццакуеит, аха сагхеит.
– Исзеилымкааит, аҵхагәҭаны аԥслымӡ ааугама?
– Ааи. Амашьына заа иҭызган, ҳҩызак иҿы игылан. Заа саартә сзыҟамлеит. Уа иҟаз убандаз! Аусура ашьҭахь амҩан шәеиза ҳәа ҳлымҳақәа иааҭыршьит. Смашьына ҵәахны санцәырц, ауаа ақыҭсовет аҿы еизахьан. Гагрантә аиҳабыра аан, аҷкәынцәеи дареи еилеибаҵеит. Уахагьы иҟалоит аизара.
– Изызкыуи?
– Ашәҟәы!
– Ҳаргьы ҳнеиуама?
– Шәнеи, уара! Ауаа рацәаны еизар рҭахыуп. Ус ауп ишыздыруа. Аусурамш ашьҭахь.
– Абра уаангыли! – Баҭыр амашьына ааникылеит, аԥсшьарҭа ҩны аҿаԥхьа ашә аартны, дагьылкаԥеит. – Ҳаргьы ҳцароуп, – даахьаҳәит иара, Џьанаргьы данылкаԥа. – Угәы ишԥаанагои?
– Ҳашԥамцои! Машьына хәыҷык змоу дҳаԥшаар акәын.
Рҩыџьегь, русурақәа ҳәа рҽымшакәа, агараж шыҟаз инеит, уаҟа гәыԥ-ҩык еилагыланы реицәажәара иашыкымҭын. Лахәыҭ зыӡбахә имаз аизара иазкын арҭ злацәажәоз. Уҳәан-сҳәанқәа убас ирацәан, адунеи даҽа блак ала ирбазшәа, ажәа реимакырҭан. Ргараж аиҳабы дшырзааигәахоз анырба, рызынтәык аахьаҳәит. Руаӡә ҿааиҭит:
– ПАЗ ҳауҭар, уаха ҳазынтәык ҳаицны Бзыԥҭа ҳамцози?
– Иҟаҳҵои?
– Иаха уа аизара ыҟан рымҳәеи, – иҳәеит даҽаӡәы.
– Ирҳәеи?
– Убри цқьа еилаҳамкаауеи, – иҳәеит аԥхьатәи.
– Саргьы сцап ҳәа сгәы иҭоуп, Џьанар дсыманы, ирҳәо уаҵәы ишәаҳамҳәои.
– Ҟаи! – ҿааиҭит аԥхьатәи. – Ҳхала иаабароуп, иҳаҳароуп.
– Сахьазхәыцуа: иаха аизара рымазар, уахашҟа изиаргеи? Иаха ирзымӡби?
– Убри еилаҳамкаауеи, – иҳәеит аԥхьатәи.
– ПАЗ ҳаҭа! Ҳцароуп, – иҽалеигалеит даҽаӡәы.
– Аҳәынҭқар машьына ҳхы иаҳзархәаӡом, – Баҭыр итәарҭахь иҿынеихеит. Ашә аҿы дааҭгылан, даахьаҳәит. – Аԥсуа ус зыхҭнырҟьо ҳаздырӡом. Убри азы ицар зҭахыу машьына хәыҷқәак ҳаԥшаап. Зегьы иреиӷьуп измақәоу шәҳацныҟәар убри аус азы. Абылтәы ааҳхәап, ԥарақәак неилаԥсаны.
Ираԥысуази изаԥсыуази еиҟараны, амҩа ишаныз, ақыҭсовет аҿы иааизар, Леуантии ицзи зықәтәаз амашьынақәа, автобусқәеи, амашьына хәыҷқәеи, ауааи изрылсуамызт. Кьахьыриԥа Борис уахьынаԥшааԥшуаз џьаргьы дубаӡомызт. Дынкыларӡ дабаргарыз? Леуанти дзықәтәаз ақыҭсовет ашҭа зҭахкааз аҿаԥхьа ииасуаз атрасса егьи аган ала дынҭыԥан, еилагылази ииасуази амашьынақәа ирлас днарылсын, агәашә дахьааҭашылаз, ақалақь аиҳабыра аанда аԥхьа еилагылан, ауаажәлар урҭ ирҿагылан.
– Шәзеизазеи? – иплашь еиқәаҵәа аџьыбақәа иҩ-напык ҭарӷәӷәа, дҵааит Кванталиани.
– Акино ҳбарц, – иҳәеит Ԥсардиа Лиуфа.
– Иарбан киноуу?
– «Ахҭарԥа шкәакәа» ахԥатәи асериа.
– Уара узусҭада? Исаҳәа зегь раԥхьа! – ақалақьтә комитет актәи амаӡаныҟәгаҩ ибон дыԥхамшьаӡакәа, зегь раԥхьа аус злаз, дымшәаӡакәа, диаҟаразшәа алаф илихуазшәа дышиацәажәоз.
– Аҭыԥантәи анхаҩы Ԥсардиа! – егьи усгьы иузыршәоз иакәмызт.
– Нас иҟалеи? Узусҭада уара? – акы иаԥсамыз аӡә шиакәыз иирдырыр акәымзи. – Ауасақәа реиԥш шәеизоит, шәнеи ахьырҳәалак, – апартиа амаӡаныҟәгаҩ еицәаз шнациҵаз анидыруаз, ас анааиаҳаҵәҟьа, ихылаԥ изнапыкаҿ икны, агәашә иааҭалаз арԥыс данаарыбжьаԥалоз акәын.
– Шәиԥхьа аобком актәи амаӡаныҟәгаҩ! – уи наиқәҿиҭит Кванталиани, ари Леуанти иакәын. – Уаҳа аӡәгьы ҳиацәажәар ҳҭахӡам!
– Иашоуп! – иқәшаҳаҭын ауаа.
– Шәаала! – ақыҭсовет аҵаҟа иҟаз аклуб ахь иҿынеихеит. Зегьы ишьҭеибаҵа ишьҭалеит. Аклуб ашә амилициа аԥырагылан. – Аҷкәынцәа! – ҿиҭит иара, инаивҟьаз амилициа ргәхьаа мкӡакәа, ашә ҿырхуазшәа аниба. – Ашә ааҳартуеит ҳәа шәаламган! Рхала иаадыртааит.
Агәашә уахьааҭашылоз, ииаҭымхазшәа ақалақь еиҳабыра еилагылан. Кванталиани дрылҵны дцахьан. Аӡәаӡәала аиҳабыра ахаҭарнакцәа, аарылҵуа мацара, ажәлар инрылаӡҩеит. Ауаа ирацәажәон, рыҩныҟақәа идәықәырҵарц. Усҟан Леуанти иуаагьы рылан, урҭ ирҳәоз аҭак роуларц.
Убри аамҭаз Кванталиани амилициа Гагра еизицазаарын, дгыгшәыгха дрылан. Ажәлар ирылеиҵар иҭахын. Аҟәаҟа ателефон дасын, нас иҽирԥсыҽит, иарҳәаз закәыз идгылаз ирзеилымкааит. Бзыԥҭа ажәлар шеилымҵыцыз аниарҳәа, атрубка даҽазны ианаақәих, зкабинет аҿы иҩнадыртәаз Борис Кьахьыриԥа иҽидиҳәалан, дышныҟәашаз иеиҳәеит. Борис иабжьаргаз аԥсуа ус иахәартә ишымҩаԥигашаз ихы иҭашәеит. Ажәлар рахь ацәырҵра изакуан ԥшраз азин аниоу, икабинет дындәылҟьан, акоридор ааҩҵәаны, абарҵа дааҵагылеит. Дшыццакуаз ишколи ақыҭсовети рашҭақәа ирзеиԥшыз аанда агәашә дынҭысын, дышиашаз аклуб абарҵа дҩықәгылеит.
– Иҟоу жәдыруама? – ҿааиҭит иара. – Шәеимпы! Шәца шәыҩныҟақәа!
– Уо-ора! Ари ииҳәо закәи?
– Деилагеит ҳәа сыҟоуп, – ираҳауаз џьаршьон еилагылаз.
– Ишәҭахи абра? – ҿааиҭыхт иара. – Шәзеизеи уаха?
– Шәыжәла нымҵәааит, ишәҳәо закәи?! – ауу зыхгаз ажәлар даарылҵны, Леуанти Борис дааидгылеит. – Даҽазны уаҩ дҳадымгыло иҟашәҵома!
– Иҟоу умбои, Борис! – ҵаҟантә Ҟаиҭан Рауф ибжьы гон, Кьахьыриԥа дызҿыз амаӡа уи иаҳа иеиликаазшәа. – Аус ҳуеижьҭеи, квартирак ҳарымҭеит, нхашьа ҳамам, арахь дара ртәқәа рызхара ҩны рзыргылом. Џьара ак ӡбатәыми.
– Ас шәеизар иаҳа ишәыӡбома нас? – Борис уи днаиқәҵәҟьеит. – Шәеилыҵыр иаҳа иаҳзеиӷьуп.
– Ауаа ргәы ншәмырхан! – Леуанти Борис дидгьежьылон, алада длыбааигарц.
– Уара, сара аплан сымоуп, – маҷк наҟ данынаскьеига, маӡала Борис даацәажәеит.
– Уи закәытә планузеи?
– Рхала исыҳәеит уаха аизара хырԥаны, уаҵәы ахәымҽхан ашҟа ииаагарц. Уажәы ажәлар срыҳәоит еилыҵырц. Уаҵәынӡа ҳаргьы ҳҽазыҟаҳҵоит. Хынтәба даартә иҟаҳҵоит, ҳаизара азакуан ԥшра шьҭнахуеит, шәзеизазеи ҳәа, гәыбӷанк аӡәы иҳаиҭараны дыҟаӡам. Уаха иеизаз раҵкыс ирацәаӡаны ауаа еизаагартә, аамҭа ҳамоуп. Уажәы сара сықәгылоит, нас уара унеи. Сыплан шьақәҳмырҟьап.
Леуанти дақәшаҳаҭын, избанзар Борис иплан Кванталиани иплан иаҿагылон. Ус иҟамзар иара аусура дшақәшаҳаҭымхоз идыруан. Кьахьыриԥа даақәгылан, зны драцәҳауазшәа ҽыдирбеит, нас дрыҳәеит, аха ауаа ирзеилкаауамызт ииҭахыз закәыз, иҿаиргылеит. Леуанти уи џьеишьаӡомызт, избанзар ихаҭа иаразнак изгәнымкылеит, еиҳараӡак Кванталиани Борис дижьазар ҳәа дшәон, Борис – иара. Убас рыхьуан ашҭа уахьааҭалоз инаркны аусҳәарҭа ахыбра аҿынӡа иамкуа еилагылаз. Леуанти даақәгылан, дымццакӡакәа, еиҳа еилырганы, адырҩаҽны аобком актәи амаӡаныҟәгаҩ дшаауаз, ашәҟәы шырзааигоз ала иргәыӷит. Еизаз ажәлар аилыҵра уамак ирҭахымызт, макьана ргәы ԥымҵәацызт, иахьааидгылаз рымч акыр ишыӷәӷәаз рбон, аха агәыӷрақәа анрырҭа, инеилыҵ-ааилыҵқәеит.
Ауха Кьахьыриԥеи Леуантии уаҳа еибабартә изыҟамлаӡеит. Борис дырган иацәажәон. Ажәлар зхьырԥшны изгаз ихы-иҵыхәа цқьа иахьырзымдыруаз ргәы иалан. Ауаа гәыԥны еиханы аусҳәарҭахь ишцоз анраҳа, Кванталиани икабинет аҿынтә иандәылҵуаз, уи ауаҩ уа дгылан, дгәарҭақәеит. Нас дрышьҭаланы дааны, ажәлар ииҳәоз иацныҟәо ишԥаҟалеи? Уи аамҭаз Борис дахьыргаз гәеиҭарц, Леуанти даҽа машьынак ала дрышьҭан. Амҩан амилициа аусзуҩ Шартава дникылеит, уи дицын ахԥатәи амаӡаныҟәгаҩ Тарнаа. Ауаа цқьа еилыҵзар ибарц амҩа данызшәа, Леуанти урҭ ижьазшәа ҟаиҵеит, даргьы агьырзымҳәеит. Нас дышиашаз Бениа Уасика инхарҭа днадгылеит.
– Ауаа абас ишыҩкны ишыҟоу, сгәы иаанагом уаха Борис дҭаркып ҳәа, – иҳәеит Уасика. – Аҩныҟа уца, угәы рҭынч. Уаҵәы ишәзыԥшу аус умдыруеи?
Уасика диашан. Леуанти иҩныҟа ихы ирхеит. Уи ҭынч дзыцәаҵәҟьомызт, ԥхыӡырлагьы адырҩаҽны иҟалашаз аиазара иҽазыҟаиҵон, уамак иӷәӷәамыз игәабзиара иахьынӡаушаз. Ашьыжь изааиуаз рыла иқәгылақәашаз ирзицҳауан, ажәак, ҩа-жәак, ирыдымхаргьы ргәаанагарақәа шеиҿыркаашаз. Виктор Барцыц иазыҟаҵара усгьы иаҭахӡамызт, дықәымгыларгьы иуӡомызт. Шьыбжьоншәа Лерик имашьына агәашә иаадгылеит. Аныҟәцаҩ аԥшәма иимбацыз хаҵак диманы, агәарԥ дааҭалеит. Амаҵурҭаҿ ианылатәа, Лерик Леуанти дааирӡрҩит:
– Ари ҳҭаксист Чыгәбар Леонид иоуп, Калдахәара дагьысгәылоуп. Уаха уқәгылозар, иуҳәаша зҵаарақәак имоуп.
– Иарбақәан? – Леуанти Чыгәбар иахь даахьаҳәт.
– Ашәҟәы иаҳәо апроблемақәа иашамкәан дазнеит Хынтәба иқәгылараҿ, иаҳҳәап…
Уи иаахиртыз агазеҭ аҿы аобком амаӡаныҟәгаҩ иажәахә абзацқәа аҵшьын, нҵамҭақәакгьы ақәҩҩын. Леуанти иҿатәаз ауаҩ, интеллигентк иакәын уҳәартә, ихшыҩ еилган, деилфаҷан, игәҭакы инҭкааны аҳәашьа дақәшәон. Азныказ ари ауаҩ дахьтаксистыз агәра изымгарызшәа, цәанырра ҟадыџьк даамҽханакит, аха зыгәра игахьаз Лерик амц иҳәарызма. Арахь ҳара рыцҳарас иаҳзыҟалаз аԥсабара хшыҩла, баҩҷыдала ихәыданамтәыз ҳауаа ргәырҵҟәыл шәырц, аҵара бзиа рҵартә, рыжәлар ирыхәашаз амаҵура роуртә, раамҭа рыцымныҟәеит. Иҿаҟәаны адунеи иалахан, хныҟәгарҭак иашьҭан.
– А-Чыгәбар, иҟоу удыруама: сара исҳәашаз сҽеиқәсыршәахьеит, – Леонид данааҭгыла, Леуанти уи дааирӡырҩит, – зегьы сара иагьсызҳәом. Уара игәоуҭаз азҵаарақәа ухаҭа ишцәыруго еиԥш, сара исзеиқәыршәаӡом. Ус анакәха, ухала уқәгылароуп.
– Аеи нас, – Чыгәбар данхәыц дақәшаҳаҭын.
– Уажәы исҭахыу, – даҽа цәажәатәык ахь Леуанти дниасит. – Аизара еизараҵас иаҳшьҭыроуп. Далхтәуп ахантәаҩы, амаӡаныҟәгаҩ. Ҳара иаҳҭахыу ауаа алаҳхыроуп. Еиҳараӡак амаӡаныҟәгаҩ. Апротокол ҳнапаҿы иҟалароуп ицқьаны. Акәымзар ҳаизара дара ишырҭахыу иалацәажәо иалагоит, ҳара ҳапротокол нарҿаҳкроуп.
– Иҟаҳҵода? – дизҿлымҳан Лерик.
– Вова Канџьариа иӡбахә уҳәароуп, – иҳәеит Леуанти.
– Аеи, шьҭа ҳцап! – Лерик дҩагылеит, ибон рҩыза рацәажәараз аамҭа рацәак шимамыз, арахь агәашә аҿы даҽа машьынак аангылан, џьоукы ааҭаларц иааҭыҵит.
Агәарԥ аҿы иқәҵуази иааиуази аԥсшәақәа ааибырҳәеит. Аԥшәма изааиз ираԥхьагылаз Гыцба Шьалуа иакәын. Уи дхирургын. Зны Гагра аус иуан, ақырҭқәеи иареи аиканрақәа рыбжьан. Ацхыраара ласы аҿы аус иуан акыр шықәса, убри деиҳахар рымуит. Иара инапы хьашьаа аус иур иҭахын, иаҳа иуадаҩыз аԥҟарақәа дрызҿлымҳан, аха иҟан ацхыраара ласы, аӡәы машәыршәа саркьак дыԥнаҟызар, џьара даҽаӡәы ҵәык дахакшазар, иааинырсланы иахьҿаҳәатәыз; уа иикыз аԥҟыгақәа анизымхалак, ачымазаҩ дахьишьҭшаз аԥҟырҭа хиан. Имала уаҳа данырмыхәа, Дәрыԥшь ақыҭан ахәшәтәырҭа дахагыларц дцан, иахьа уажәраанӡа Гәдоуҭа араион аҿы аус иуан.
– Дудыруаз, – иҳәеит иара. – Агырба Вова иоуп. Уажәы Барцыц Виктор иҿы ҳаҟан. Иаха иеиҿышәкааз зегьы еилаҳкааит. Ацхыраара атәы здыруа уара уоуп иҳәан, ҳаузааит.
– Ауаа ҳазԥшуп, – иҳәеит Вова. – Иҟаҵатәу ҳаҳәа!
– Зегь раԥхьаӡа: шәхала аизара шәхы алашәырхәуеит, иқәгылақәо рхатәгәаԥхарала ицәажәоит. Еилышәкаама? Аӡәы аӡә дазыҟаиҵазшәа аԥшра аимуроуп. Ҳазҿу зегь шәарҭоуп, уи ҳхаҳмыршҭыроуп. Иҟаҳҵо уск ахы ахьыҵнахуа маӡазароуп, иахьеиҿкаарҭахаз рзеилымкаауа. Анаҩс ауаа рацәаӡаны еизароуп, ашәҟәы ахьчара зегьы ирусхеит рҳәартә еиԥш.
– Леуанти, иқәгылаша ауаа рацәахаӡоит, рҽырхианы иҟоуп, урҭ зегьы шәзықәыргылаӡом, – иҳәеит Вова. – Арахь иаар зҭахыу зегьы аар, иахьыжәго шәоуӡом.
– Аклуб иамкыр, адәахьы игылазаап.
– Абзиараз! – уи иҭааз рҩыџьегь ҩдәылҵит.
Аизара еиҿкааны ицандаз! Зымацара инхаз Леуанти гәаҳәара заҵәык акәын игәыҵхоз. Хәымҽхан ааиуа ианалага нахыс, ирлас-ырласны изааиуаз аҷкәынцәа иарҳәоз џьоукы шеизаз, нас даҽа ԥыҭ-ҩык шацлаз, ашьҭахь ирацәахо ишалагаз акәын. Аусурамш анаанҵәа, уаҩы дмааиргьы идыруан Бзыԥҭа ақыҭан иеиҿкааз Гагратәи АТК-еи Пицундатәи автобазеи рныҟәцаҩцәа ԥымкрада ишааиуаз. Шьҭа дцарц ахәҭаны ибан, аҵыхәтәан изааиз аашьҭхны, ақыҭсовет ахь иҿынеихеит. Ашҭа дҭырҭәаахьан адәы иқәгылази аҵла рцәа ирыҵагылази. Иҵегь амҩа ианын. Уажәы-уашьҭан аобком актәи амаӡаныҟәгаҩ дааиуазар ҳәа иԥшын. Ашҭаҿ ҭынчран, рбжьқәа ныҵак иеицәажәон. Ашәара рыблақәа ирхыҵхьан.
Уажәи-уажәи амашьынақәа аангылон, ауаа лбаауан азы, аиҳабыра ааиуазар – ишиашаз ашҭа иҭаларын ҳәа агәаанагара рыман азы, амҩан иаангылоз ргәхьаа шрымамыз, шьҭа ааилашәира маҷк шагыз, «Волга»-к дааҭыҵит Лорик Маршьаниа. Аидеологиаз аобком амаӡаныҟәгаҩ, Сталин иеиԥш, изнапык хәыҷык дҩахашәа, идырӷәӷәалашәа иахьикыз, қьаадқәак згәылаз иварала игәыдкылан. Егьи инапала џьоукы аԥсшәа нареиҳәеит. Борис Кьахьыриԥа дицны иҿааихеит. Уамашәа иубартә уаҳа еиҳабык дыҟаӡамызт, ақыҭсовет ахантәаҩы ида. Аҵыхәтәантәи, Лорик Маршьаниа дима, аклуб дныҩналан, асценахь дҩықәнан, ицыз аишәа хәхәа днахаиртәеит. Егьи, иплашь анааишәих, икостиум ахәа иаҵаз икьаҿ шкәакәа иԥшӡара иаҵнашьуан. Д-Маршьанҵәҟьан, гәыла дзеиԥшрахахьаз здыруадаз акәымзар. Уи атрибуна днықәгылан, аԥсуа шәҟәы даԥхьарц иаацәыригеит. Азала аадырҭәит.
– Ажәак сҳәар ҟалома? – дҩагылеит Леонид Чыгәбар. – Ҳаизазар еизараҵас имҩаԥаагап. Далаҳхып ахантәаҩы.
– Ара аизара мҩаԥаагома, – иҳәеит Лорик. – Ашәҟәы ҳаԥхьарц шәҭахымзи, саԥхьоит. Зҵаарақәак шәымазар – рҭак ҟасҵоит. Аха зҵаара ҟалаӡом, зегьы еилышәкаап ҳәа сгәыӷуеит.
– Иахьцалак ахантәаҩы далаҳхыр зышәҭахыми? – ҿааиҭит Леуанти изымдыруаз хаҵак.
– Далаҳхып, далаҳхып!.. – абжьқәа еиларԥсон.
– Ус ианышәҭахха, далаҳхып нас, – дақәшаҳаҭын Маршьаниа, ажәлар рҿагылара уадаҩын азы.
Аизара алагашьа згәы иаахәоз Леуанти хыхь ишәыз ааишәихит. Шоурахахьан, аԥхӡы иқәнаҭәон. Игәабзиара уашәшәыр аиҳараӡак ианцәырҵуаз аншоурахалак акәын. Азал аҿы шьапгыларҭа уоуамызт уҳәар, агьумҳәеит акәын иаанагоз. Ауаа рхқәа неидкьысло, еибарҿҿо итәан, абжьысырҭақәа ирыбжьагылан. Ашәқәеи ахышәқәеи аҳауа зыркылымсуа илагылан, иқәтәан. Хантәаҩыс иалырхыз дахьынатәаз асцена ашьҭахь ҭырҭәааны еилагылан. Адәахьынтә иааҩуан абжьқәа, ацәажәара иалагаз рҽеиқәыркырц, аҩныҵҟа ирҳәоз еилыркаарц рҭахын. Леуанти дшааҩнашылаҵәҟьаз илаԥш шәамахьк иқәшәеит. Уи Ҭамаз дшааишьҭыз усгьы еилкаан. Ишьҭахьҵәҟьа дааины, дрылаӷәӷәа дтәан, Леуанти иҟаиҵоз цқьа иҭиҵааларц. Уи игәхьаа мкӡакәа, имаз ашәҟәы аекземплиар аацәыриган, дтәан, Маршьаниа, аԥхьара дшыналагазҵәҟьа, ибжьаижьуаз иаҵишьларц.
– Маӡаныҟәгаҩыс далхзааит Вова Канџьариа! – ииулак дҩыҵыззеит Лерик Цыхьычба.
– Амаӡаныҟәгаҩ илаҳхи, – ҿааиҭит Лорик, – ақәгылара ҳалаго џьышәшьома. Сара ашәҟәы сышәзаԥхьарц сышәзааит ҳәа шәасымҳәеи.
– Ҳнапы ҳҩахап! – ҿиҭит аӡәы.
– Аеи, нас, ус ианышәҭахха, – дақәшаҳаҭын Лорик, уаҳа дабацоз ауаа дырҿагыланы.
Вовагьы ииулак дрылсны асценахь дҩыхәнан, аганаҿ ҟәардәк ирҭан, днадыртәеит.
Лорик шьҭа аобком иднаҵаз анагӡара иҽазикит. Ашәҟәы даԥхьон, уажәи-уажәи дааҭгыланы дзыԥхьоз иареи даазышьҭзи ишеилыркаауаз ала дахцәажәо. Леуанти ажәацԥхьаӡа игәеиҭон, аобком амаӡаныҟәгаҩ акыр бжьаижьуазар ҳәа. Маршьаниа идырны акгьы ицәбжьахаӡомызт, амала абзацбжарак дшаԥхьоз, иҳәатәын ҳәа ииԥхьаӡоз аныбжьеигалалак, ҿыц аԥхьара иҽаназикуаз, дахьаангылахьаз ихашҭны, цәаҳәак, ҩ-цәаҳәак аницәбжьахалоз ҟалон. Леуанти убарҭ ирыҵишьуан. Иашьҭахь итәаз зынӡа дизааигәахан, изҵишьуаз дшазкылԥшуаз итәазгьы игәарҭан, Леуанти илымҳа инҭыршьит. Уи игәхьаа рымкырц нарабжьеигеит. Лорик далгарц уамак игымкәан, ашәамахь дҩагылан, доурышьҭырц дрыҳәеит.
– Уаҳагьы уҽсумырбан! – наишьклеиҵеит Леуанти.
– Сара баша стәан, цәгьара ҟасымҵеит, – дрылҵырц дҳәыԥӡыԥуан иара.
– Ишԥаҟаумҵа, ацәгьаҳәаҩ?! – диҵаҳәҳәеит даҽаӡәы.
Дук хара имгакәа, уи асценахь дцәырҵхьан. Шартава днаиацәажәеит. Ақыҭа амилициа аиҳабы Шартава Лорик иҿы днеин, ак иеиҳәеит.
-Сара ашәҟәы ишынеибакәу саԥхьоит, – Лорик изԥшыз ажәлар рыхшыҩ ааирҵарит. – Иарбанзаалак ажәак бжьасыжьуам.
Уи дшаалгазҵәҟьа, азҵаарақәа наиқәырԥсеит. Аҭакҟаҵара дзахьӡомызт. Азҵаара зҭиуаз, рызҵаара ҟарҵаанӡа, уи иадҳәаланы иқәгылон, ргәаанагара рҳәарц, нас акәын ианҵаауаз. Даҽакала уқәгылар рымурц иаҿын асценаҿ итәаз. Лорик иҟаиҵоз аҭак згәамԥхоз ауаа рбжьы цәгьахон. Аизара ахантәаҩы изеиқәымкуазшәа збаз Кьахьыриԥа асценахь дкылсын, аизара амҩаԥгара иҽазикит. Ихала зҵаарақәак рҭак ҟаиҵарц даналага, ажәлар уи дықәырцарц агьрыгхомызт. «Ари деилагеит, иаабац иакәӡам», – неиқәҿырҭуан. Уи ихымҩаԥгашьа шхыхьчараз здыруаз Леуанти дԥышәырччон. Иқәгыларц изацәажәахьаз аӡәгьы дызцәажәомызт, урҭ ацәажәаха рырҭомызт, убасҟатәи ажәа иаҳәоз рацәахеит. Аҵыхәтәаншәа Леуанти ииулак дҩагылеит, ииҳәарц ииҭахыз акгьы изеиҿкаауамызт, убасҟатәи шоуран, ихыхь аҽарӷәӷәеит, аԥхӡы илхәаҭа ицон, аҩныҵҟа абжьеилаԥса рацәахеит, узхәыцуамызт.
– Аҩыза Хынтәба апартактив аҿы иҟаиҵаз ипровокациоу қәгылароуп, иахьатәи аизара ацашьа убри шьақәнарӷәӷәоит, – абас ала зегьы ааидикылеит иара. – Ашәҟәы знапы аҵазҩыз лахь рыҭара аҵыхәтәа ԥҵәатәуп. Автобус аҿоума, амҩа ҳахьану аума, ҳашьклаԥшра шәаҟәыҵроуп.
– Ишәҳәо закәи, ҳара аӡәгьы ҳишьклаԥшӡом, – иҳәеит Лорик.
– Шәышԥаҳашьлкамԥшуа, аӡәы абыржәы абрантәи дыԥхаҳҵеитеи, – аниҳәа, уи шиашаз ала, азал ааҩндырцәажәеит, асцена иқәгылаз Ҭамаз иԥшҭәы ааихыббит, избанзар ари аус
аҿы иҵыхәтәа ԥҵәахон. – Даҽаказы сшәыҳәоит: шәиԥхьа аҩыза Кванталиани аобком ахь, теориала дазыҟашәҵа, нас даашәышьҭып ақалақьтә комитет ахь усура.
– Ажәлар рыхьӡала исҳәар сҭахыуп, – ауаа рызҵаарақәеи рықәгыларақәеи ииулак днарыбжьаԥлеит Леонид Чыгәбар, итәарҭа днықәгыланы, итәази иеилагылази цәгьала даарыхҳәазшәа иун, – ашәҟәы знапы аҵазҩыз рызкылԥшреи рлаԥшықәҵареи шәаҟәыҵырц; аҩызцәа Џьниеи, Аргәыни, Ахьибеи рзинқәа еиҭашьақәшәыргыларц, – аинҟьареи ақәшаҳаҭбжьқәеи анаҟәымҵӡа, нас даҽаӡәы акы иҳәарц даналага, Леонид дтәар акәхеит, усгьы иуҭахыз зегь узҳәо иҟамызт.
– Шәааӡырҩы, сшәыкәыхшоуп! – аизара аилгамҭаз, дӡышӡа, хаҵа ҳаракык, иԥаҵа шла ақәцә еикәрҳәы ишьҭыхны, Леуанти иаԥхьаҟа дҩагылеит. – Изҳәо сара Сергеи Цәышба соуп. С-Абгархықәтәуп. Иааиуа асабша аҽны, иахьатәи аизара иаҩызоу аизара мҩаԥаагоит Абгархықә ақыҭан. Зшьапы инанаго аӡәы уаанымхан! Шәҳазҩеи зегьы!
Аҵхагәҭан ауаа еилыҵуан ргәалаҟаны. Згәалаҟамыз аобком аидеологиаз амаӡаныҟәгаҩи Гагрантә иаази ракәын. Амашьынақәа ашьшьыҳәа иқәҵуан, аилыхараҿ машәырк ҟарымҵарц. Зегьы еилыркаауан џьоукы еиҿаҳақәар, аизара мҩаԥгахарц зҭаххаз иҽеимкәан рыхцәажәара амчра знапаҿы иҟаз ишҵыргоз, ианрықәманшәалаха аӡәык-ҩыџьак аус иарҭон, убас ала жәлар рҵысра хырҽырц рҽазыркуан.
Аҩны дшааӡазҵәҟьа, Леуанти иҽикәабеит. Ауха дзыцәарамызт, убасҟатәи ҵаҟатәи имаҭәақәеи ицәеи еилаҵәиуан. Ацәаакыра илаирбарц, акраамҭа дтәан. Нас дышьҭалеит. Ашәҟәы иахырҟьаны, илаԥшықәҵаны ирымазижьҭеи, уи ауха еиԥш дҭынчны дызмыцәацызт. Ашьыжь заа дзымгылеит, дгыларцгьы игәы иҭамызт, макьана ахәыҷқәа аканикулқәа рыман азы. Иагьа иԥсы ишьазаргьы, ихы ҭууа ииарҭа дҩагәылҵит. Иахатәи аизара хәыц-хәыц игәалаиршәарц, аҽнынтәарак дызҿызаалак дынҭгыла-ааҭгылон. Аизарақәа шьҭа рымҽхак ҭбаахон, убри акәын зегь раҵкыс игәы иаахәоз. Раԥхьатәи акәын аҭагылаазашьа иахәаҽуаз, аиҳабыра уи анрызнымкыла, шьҭа еицлабрахарын.
Ахәаша аҽны акәын. Аҷкәынцәа машьынак рыманы иааит, Пицуна ҿыц идыргылаз «Литфонд» Д. И. Гәлиа ихьӡ ахырҵон, убрахь ицарц еибырҳәахьан, амҩа иқәлеит. Ахыбра аҿаԥхьа аизара иалагахьан. Аиҳабыра ццакуан аԥсуа милаҭ рзҵаара иашаны ҳәынҭқарратәла ишырыӡбоз аадырԥшырц. Леуанти иҩызцәа ицрыԥсса агәашә шыҟаз иҿынеихеит. Иахьабалак амилициеи КГБ-еи русзуҩцәа хыҵәаны игылан. Кванталиани атрибунаҿынтә, илаԥш арҭ шааҵашәаз еиԥш, иарӷьа жәҩа аурыс-ақырҭуа Воронов агәашә шыҟаз ддәықәиҵеит. Ачынуаа рҽааидыркылан, агәашә иаакәшеит. Аҷкәынцәа Леуанти илымҳа инҭыршьит иареи иҩызцәеи рзы шакәыз ас изныҟәаз. Ихаҭагьы ибон ус шакәҵәҟьаз.
«Агаӡақәа гаӡақәас ҳарԥхьаӡоит ҳәа сыҟоуп, – азныказ Леуанти дааԥышәырччеит. – Провокациак ҟаҳҵарц зынӡагьы ҳгәы иҭоума, изыршәои! Ҳара убасҟатәи ҳмаҷуп, иакәымкәа иааҟаҳҵо зегьы ҳхы иаахартә. Аӡәы ҳзиԥырхагахаӡом, аиаша заҵәык ауп ҳҿызхуа. Амала Кванталиани, – уажәык иԥсахы еибакыхуан иара, – иагьа иуҭагылазаашьоу еснагь иуҭагылазашьаауа џьушьоит. Шәаргьы, ахылԥа ҟаԥшьқәа!»
Иҽырӷәӷәа гәаныла дышцәажәозгьы, адиктатура иагьа адемократиара аанарԥшуазшәа унарбозаргьы, имчымхара усын, уацәымшәар ҟалаӡомызт. Азакәан ԥшра змаз аусқәа мҩаԥугалар акәын, еснагь ухы злаухьчашаз уазымхәыцкәа, шьаҿак узыҟаҵаӡомызт. Убри азакәын Леуанти ауаа ршьапы иқәиргылар зиҭахыз, усҟан русмҩаԥгатәқәа рҿы дара иаҳа ишәарҭадахон. Ари хыхьчаган. Акыр дыӷәӷәазшәагьы ибон шьҭа. Убри аус иадгылан иибоз Кьахьыриԥа ихаҟара ҳаҭыр иқәиҵон, еиҳагьы деиҳаны дибон, ажәлар ршьапықәгылараз маӡала иахьымҩаԥигоз азы.
– Кьахьыриԥа иҭахыуп уаха ааилашәшәымҭаз, апротокол ҳаманы, Мҷышьҭа аԥсыӡааӡарҭа шыҟоу ҳҩықәларц, – Леуанти дааидгылеит Виталик Гыцба. – Давлет Ԥлиа иаҳәатәуп, даҽаӡәы Пицундантә дышьҭихыртә. Бзыԥҭантә х-ҩык, ԥшь-ҩык иреиҳамзароуп.
– Давлет ухала дузымԥшааӡои?
– Ара дыҟазароуп, аизара ишаалгалак дсыԥшаауеит.
– Сара ахәымҽхан амҩаду ашҟа скылсуеит. Сшыжәбалак сышьҭышәх, азыԥшра сықәшәмыршәан. Вова Канџьариа дшәыԥшаа, уи даҳгароуп.
Леуанти аамҭа иман хәымҽханынӡа, иҩызцәа аҩны дааганы данынрыжь ашьҭахь. Ҩба-хԥа сааҭ рыла маҷ ус ҟауҵозма, ухшыҩ азышьҭны уаҿызар. Иара уск дзаламгеит, иҽазимкӡеит заа азын. Адиван дахьнықәтәаз, ателедырраҭара дшахәаԥшуаз, аамҭа ицәцеит. Иҭаацәарамыз ианакәызаалак, анхара дахыццакӡомызт. Аиҳарак ихы иҭагьежьуаз аҽны аныҳәатә еизара Пицунда имҩаԥыргоз ахь иҩызцәеи иареи ахьынармышьҭыз акәын. Кванталиани уи цасҳәа ирзиузу, дрыцәшәаны ус дрызныҟәоу? Ишьа иурц даҿызар, ишеиӷацәаз аартны иааирԥшит. Дрыцәшәазар – иаҳагьы иеиӷьзар? Иҽрыҟәганы дгылазаарын дшәаны. Амала аҽны иҟалаз, ус ӷәӷәас имԥхьаӡакәа, ихашҭит. Аиҳараӡак уажәы даамҽхазкыз адырҩаҽны абгархықәаа зҽыззыркыз аизара акәын. Уи амҩаԥгара иара ихәда иқәмызт, ианалагах дара иҟарҵон зегьы, аха аиҳабыра хыгашьак арҭар иҭахымызт, ма дара ишырҭахыз имҩаԥысыр ҟалон. Ус иагьа иҟазаргьы, – иԥсы ааивиган дҩагылеит иара, амҩаду ахь дцәырҵырц, – амҩақәҵага еизарақәа мҩаԥысхьан, даҽаџьара рхы хартә, аҳәынҵәы ргәыдырҭәалар руазма, ианамух иаҳа иеиӷьны имҩаԥыргарынеи.
Амҩаду ахь акылсра иадымраӡакәа, амашьынала иааизкылсын, ишиашаз ҩ-қыҭак ирылсны, Мҷышь аӡиас иҩавалеит. Уаҳа уаҩы дубомызт. Борис Кьахьыриԥа данбааиришь ҳәа ишыԥшыз, даҽа «Жигули»-к аабжьалеит. Арҭгьы уи иашьҭаланы, иҩаскьеит. Дәҳәыԥшк аҿы илалбааит. Ҩадахьала Кьахьыриԥа дахьиз, дахьааӡаз агәараҭа ыҟазаарын, уажәы уи иашьа дынхозаарын, иеицыз уи атәы здыруаз дмаҷын. Араҟа изеизигаз Борис, иарбан ԥхьаҟа аҭоурых иазынхашаз ҳәа иихәыцуаз – усҟан издыруадаз. Апротокол изаԥхьарц реиҳәеит. Уи ианакәызаалак шамахамзар уаҩы диҳәаӡомызт, адҵа риҭон акәымзар. Вова иқьаадқәа ааиҵихын, даԥхьон, Борис дзықәшаҳаҭмыз аниҳәалак, инаҵишьуан.
– Уи шәкьыԥхьроуп, – иҳәеит Борис, – аекземплиарқәа акы аобком ахь ишьҭтәуп, егьи шәҵәахы! Ҳзынԥо ҳаздырӡом. Леуанти, избан уара Вова Канџьариа ҳус дзалоугалаз?
– Аҵара имоуп, адокумент аиқәыршәара бзианы илшоит. Имшәакәа, имзакәа уск иҽазикӡом. Ҳашәҟәы даԥхьеижьҭеи, ҳус даара дазҿлымҳауп, ипатриотра арҿыхара сақәгәыӷуеит. Ҳус аинтеллигенциа азаҳаԥшаалароуп. Ижәымбаӡои амашьынаныҟәцаҩцәа рымацара шракәу зегь раҵкыс ҳзықәгәыӷуа!
– Ибзиоуп. Шьҭа еицу шәҳахәаԥш: сара, Леуанти, Давлет Ԥлиа, Миша Гамсаниа, Вова Канџьариа, Гыцба Виталик, Иура Сабуа, – ихы аӡәаӡәала ирызхан. – Абри амш шәхамшҭын! Анаҩсан иахьа абра ҳшеидгылоу анааҳаҵырх, иеицу аӡәы ҳаиҭиуеит. Ус анакәха, уҿы иааҭыхны, аӡәы иоуҳәар ҟалаӡом. Уԥҳәыс лоума, уҷкәын иоума, дзусҭазаалак аԥсуа ус азы иааибаҳҳәаз маӡазароуп. Иахьатәи ҳаиԥылараз аӡәы иҳақәикыргьы, ӡӷабки ҷкәынаки еибаҳарбарц ҳаҿын, лара дмааит, еилышәкаама? Уажәы апротокол ианыз гәаҳҭеит. Иҳамоуп ҳазлацәажәаша даҽа зҵаарак: аизара имҩаԥаагаз хәшьарас иақәышәҵои?
– Ибзианы ицеит, – иҳәеит Давлет.
– Уи иашоуп, аха имаҷуп. Леуанти угәы ианагои?
– Сгәаныла, ажәлар ааԥшит, амҩа ылхуп, ԥхьаҟа иҟарҵаша рдыруеит.
– Уи мацара азхом.
– Нас?
– Сара стәала, Октиабртәи ареволиуциа ма Ленинград аблокада аԥжәара Урыстәыла аҭоурых аҿы иҟарҵаз иаҩсуеит ҳаизара Аԥсназы. Адиктатура хынҩажәа шықәса иаҳхарԥоу иаҳзыннажьыз аԥсихологиатә ҭшәара амчра аблокада мшқәак раԥхьа иԥаажәеит, ижәымбаӡои! – адгьыл иахатәахьаз алашьцараҿ Кьахьыриԥа иблақәа, амца рхын азы, ицырцыруан. – Ауаа рнапқәа ԥтын, даҽа қыҭак аҿы даҽа еизарак мҩаԥаагоит рҳәеит. Ҳазынтәыкгьы мышкы зны ҳаԥсуеит. Ҳаԥсҭазаара хәыҷуп, аха баша имҩасыртә иҟаҳамҵап. Ҳаԥсадгьыл хәыҷы ахақәиҭраз ҳақәԥалароуп. Апатриот иқәԥара ҵыхәаԥҵәара амамзароуп. Сара исҭахыуп имаӡоу гәыԥк еиҿаҳкаарц. Абра игылоу уи шәалалар сҭахыуп, мап зкуа дҟамлозар ҳәа сыҟоуп. Исҭахыуп уи АНОДА-78 ахьӡыстәыр.
– Уи закәи? – ҿааиҭит Леуанти, егьырҭ усгьы рбжьы уаҳаӡомызт.
– Ишәҳәо закәи, Борис Григори-иԥа?! – Леуанти уи ааицәымӷахеит. – Зегь раԥхьа, ахьӡ аԥсышәала иҟазароуп.
– Аҭоурых азы убас иаҳа иеиӷьуп.
– Аҭоурых азы аԥсышәала ицәажәар иеиӷьуп. Анаҩсан, мышкы зны ҳусқәа ҳаҵырхышт. Џьоукы ҳҭамшәар амур ҟалоит. Ас ахьӡ ҳахҵаны ҳарбар, Асовет мчра ҳаҿагылоуп ҳәа ҳцәа дырцәгьоит, ҳажәларҵәҟьа ҳарзеилымкаауа. Убри азын, уажәнатә ҳхы злаҳахьчаша ҳазхәыцлароуп. Ус анакәха, еиӷьуп, иаҳҳәап, ЛИПА ахьӡзар, – Ленин имилаҭтә политика азықәԥаҩцәа. Аформа абас иҟазааит, аҵакы шәара ишышәҳәаз.
– Ааԥсарада аус ҳаулароуп, – Леуанти ииҳәаз Борис дақәшаҳаҭмызт, аӡәы диԥыҩларгьы иҭахӡамызт, аха Леуанти заҵәык уи ианаижьыртә ибон, ииҳәаз ҵаҵӷәыдамызт азы. – Ареволиуционер зырҳәози, – урҭ бзиа ишимбоз ара ицәыримгеит, аха аҵакы акәын уажәы дзышьҭаз, хамеигӡарыда иааҟәымҵӡакәа аус зуаз, иқәԥоз иакәын уи.
– Шәаангыли, машьынак аауеит, – Иура Сабуа ргәы рҽаниҵеит. – Амашьынақәа рахь ҳҩаскьап, иеибаҳҳәашаз ҳҳәеит ҳәа сыҟоуп.
Еицыз рмашьынақәа иаарыдизалт. Иааиуазгьы аангылан, амилициа форма зшәыз дааҭыҵит.
– Уск ҳаман, ҳааит, – Иура Сабуа аҭак ҟаиҵон.
– Сбагажник иалухи, акгьы ҭаӡам. Ҷкәынаки ӡӷабки еибаҳарбап ҳәа ҳгәы иҭан, лара дыҟам.
– Иухьи, уара!
– Уамак ҳаҿызаргьы абас уҳазныҟәозма?! – иҳәеит Борис иибоз игәы иаланы.
– Аа! – Иура ибагаж ҭаҵарҭа ааиртит, иҭацәын.
– Ҟоҳ! Уи закәыхи!
– Абарҭ аԥсуаа иреицәоу уаҩы дсымбацт, – ҿааиҭит Борис адырҩегь. – Ак ҳадубаларгьы, ҳауҭиуазма? Ибзиашәа иҳаҵоугалаша акгьы ҳаҿымызт.
– Сцоит, уара! Уаала! – Иура имашьына аус аруны, амилициа имашьына днашьҭалеит.
– Уи даап, шәицәымшәан! – Борис игылаз ргәы аариҭынчит.
– Уаҵәы Абгархықә ҳцар бзиан ҳҽааидкыланы, – алашьцараҿ Леуанти ибжьы уаҳауан.
– Иахьабалак ҽыдҳарбалар ҽеим.
– Шәара шәымцан, ус акәзар.
– Уаргьы умцан. Улаԥшықәырҵахьеит, иумдыруеи!
– Асҵәҟьа ҳхы ҳацәшәо ҳаналага, акыр ҳзыҟаҵама. Ақыҭаҿ ҳарбаргьы ргәы иаахәап, раҟара рыцлап. Сара сцароуп.
– Уца нас, машьына хәыҷык иакуа ауаа уманы. Иаауа дзусҭах? – арахь зҿаазхаз амашьына лашарақәа Борис ихшыҩ нарызцеит.
– Иура иакәзаргьы ҟалоит, – иҳәеит Давлет.
– Шәааи, шәақәтәа! – амашьына аҿынтә Иура ибжьы аагеит.
– Уабеигеи? – дазҿлымҳан Борис.
– Гәдоуҭа амилициаҿ. Араантәы ателефон иасзаап, џьоукы аԥсыӡ ркуеит ҳәа.
– Ҳаи, иҟамлааит! – игәы иалан Борис, иавҵагылаз егьи амашьынахь Леуантии ицзи аннеи, иаргьы Иура днаиватәеит.
Уи аизара иалахәыз Баҭыри, Џьанари, аус рыцызуаз даҽа ԥыҭ-ҩыки ирбаз-ираҳаз еимаркуан ауха, рмашьынақәа ирҭатәаны, рҩныҟақәа ианыхынҳәуаз. Адырҩаҽны, аусураҿ ианнеи, рнапы злакыз рыбла иабаӡомызт, изышьцылахьаз акәын азы, иазымхәыцӡакәа рус нарыгӡон. Рхы-рыԥсы ахьыҟаз Бзыԥҭа акәын. Ирымбацыз, ирмаҳацыз еизаран ари. Уажәраанӡа дара злахәыз аизарақәа, излацәажәоз азҵаарақәа хазын акәымзар, инеибынеиԥшын рымҩаԥгашьақәа. Аиҳабыра ықәгылон, урҭ ирыццәажәашаз дырцәажәон, заа идырхиахьаз ақәҵара иаԥхьон, рнапы азышьҭырхуан, еицҿакны ишрыдыркылаз ала. Мап ацәызкуаз аиҳабыра дырҿагылеит ҳәа ирԥхьаӡон, аиҳабыра ирықәшаҳаҭмыз асовет мчы даӷахон. Аизара зқәыз амҩа маҷк инавалаз, «ари колхозу џьушьома» ҳәа иааиҽԥныркылон, избанзар зны-зынла аколнхара еизарақәа рҿы аколнхацәа аиҳабыра ианрыцрымҳәоз ҟалақәон, аха дара урҭгьы аҵыхәтәан рнапаҿы иааргон.
– Џьанар, Важьа уиҭахыуп, – ҳәа аниарҳәоз, адырхаҽны акәын. Иусқәа даарҟәаҵын, аиҳабы дизнеит, дзиҭахыз ихахьы иаамгакәа.
– Утәа, Џьанар! – Важьа изааиз аҟәардә дизаахеит. – Жәаха аизарахь сыҟаӡамызт ҳәа соуҳәеит, аха аҩаша аҽны уа уеиҭашыҟамыз узырҵабыргуама?
– Сшыҟамыз сырҵабыргып ҳәа саҿӡамеи, – Џьанар иблацәагьы еиқәиԥсомызт, – исырҵабыргуа ҿыц сеиҭашыҟамыз ауп. Аха уажәтәи аизараҿ сыҟаҵәҟьан.
– Аиаша?! – Важьа иааџьеишьаз Џьанар уа дахьыҟаз акәзу, уи ахьимӡоз акәзу аилкаара цәгьан. – Нас ишымҩаԥысыз саҳәеи!
– Ауаа рацәан…
– Заҟаҩы ыҟадаз? – Џьанар даҽак ацеиҵарц даҿызаргьы, Важьа уи днаиԥыҩлеит.
– Уаа зықь-ҩык иреиҵамызт.
– Убасҵәҟьоу?! Усҟатәи зкуа ахыбра абарԥшааи қыҭак аҿы?
– Ауаа адәахьы игылан. Саргьы тәарҭа смоуӡеит, аҭӡамц садырҟьцыланы сышрымаз, аизара аанҵәеит.
– Шәадызцалазеи абасҟатәи мчымхара?! – уамашәа ибаҵәҟьон Важьа. – Убасҟатәи ақырҭқәа ҳашәцәымӷыума?
– Ақырҭқәа ҳцәымӷыуп ҳәа уаҩы имҳәаӡацт макьана.
– Макьана шԥыкәу? Ишәцәымӷахараны шәыҟоума? Ус планс ишьҭыхыума?
– Ақырҭқәа рхы шымҩаԥырго ауп аус злоу.
– Ақырҭқәа роуми шәызлацәажәо?
– Аиҳабыра имҩаԥырго амилаҭтә политика ҳақәшаҳаҭым.
– Аԥсуаа «иџым, аха иџхәыхәуп» ҳәа ак рҳәалоит еиԥш, аиҳабыра имҩаԥырго шәақәшаҳаҭымзар, ақырҭқәа шәрықәшаҳаҭым ауп иаанаго.
– Ааи, зны ақырҭуа жәлар ҳгәыдырҵар ҟалоит.
– Уи ишԥа?
– Аԥсуаа нхыҵынтә иааит ҳәа ацәажәарақәа уажәгьы ицоит, нас ашкол аҿы иддырҵоит Аԥсны иаборигенцәоу аԥсуааи ақырҭқәеи роуп ҳәа.
– Иашами нас?
– Иашаӡам! Жәытәнатә аахыс дгьылк аҿы еицынхозар, аҵара анрыларҵәамыз аамҭақәа ирылагӡанеы, жәларкны еилаӡҩахахьазаарын. Аха аԥсуаа, шаԥсыуааз иаанхазар, рымацара ара акраамҭаӡа иқәынхон. Иара знапаҵаҟа инеиуаз аҳәынҭқаррақәеи аҳәынҭқарцәеи аԥсуа ҳәынҭқарра дыруашәшәыруан, аха милаҭҵас ашәарҭара ианҭагылаҵәҟьа, сара стәала, амҳаџьырра аани иахьеи роуп. Иахьа, сгәаныла, ашәарҭара иаҳа иҿыцуп, иагьыуадаҩуп. Ҳхаҿра ҳцәыӡырц агьҳагым.
– Иуҳәо закәи? Аҳәынҭқарра шәаҳҭеит, ашколқәа шәаҳҭеит, шәара шәхы цқьа ишәзамырхәозар – ҳара иаҳхари?
– Иҳамоу зегьы мчыла ишәҿыхуа иааҳгоит, шәхала иҳашәҭаз арбану?
– Бзиоуп нас, – даақәыԥсычҳаит Важьа. – Уца!
Адиректор, имацара данаанха, иаҳагьы иԥсахы ԥыжәжәон. Арахь еиликаарц ииҭахыз изеилымкааит. Ишԥамҩаԥыси аизара? Ирҳәеи? Иара иусзуҩцәа уа иҟаз зусҭқәадаз, аӡәыр дықәгылама? Иара зегьы дырҭахызма, иакәымз изырҳәазар ҟамлози. Урҭқәа рзы Џьанар дизҵаарц игәы ишҭаз, реицәажәара иахьакәӡамыз икылнаган, иҭкааз азҵаарақәа рыҭира ацымхәрас, азеиԥш усқәа рахь ианиас, иԥсеибакра иаҳа иӷәӷәахон, дзыԥхьаз дааушьҭны, иԥсы ааивимгар, игәаӷ зегьы уи иқәиҳәацәарц дыҟан; аҵыхәтәантәи аамҭаз усгьы реизыҟазаашьақәа асал рыбжьалан, аҿҿа рыхга зынӡак ибжьалартә, ажьаҳәагала дабасрыз, уи иара иахьынӡеизеиӷьхоз, иахьынӡеизеицәахарыз изшәада-иззада. Ма даҽазны димыԥхьарызи, инапаҿы дыҟамзи, дабацоз. Иаҳа ибзиан даҽаӡәы диԥхьар. Имаӡаныҟәгаҩ дзыԥсахуаз даалыԥхьеит.
– Баҭыр дыԥшааи!
Уи дааиаанӡа, иҿы ӡыхьшәашәак нақәиҭәеит. Дҭынчхоз џьишьон, ихы ахьшәашәара азымчҳат, иаҳа ихьуан. Икресло днантәалан, ихы нкыдҵаны, иблақәа ааиқәиԥсеит. Шьҭа аԥсуаа рҵыхәтәа ԥырҵәарц, аусқәа ааидыркыларц ргәы ишҭаз, рхы шьҭырхыхуан. Важьа уи изычҳауамызт. Дара мшәаӡакәа изҿыз закәызи, – изеилкаауамызт иара. – Гагреи Гали рыжәлар рыла идырҭәхьан. Уачамчыра азбжарак гыруа ҿыцынхацәан. Иҟан ақыҭақәа ԥсыуак зынӡа дахьнымхоз. Гәылрыԥшь араион Уачамчыра араион иаҟәыган, қырҭуа нхацәала идырҭәырц. Уа ашәамахьцәа ракәын ихәаҽтәыз, аԥсуа дабаҟаз! Аҟәа ақалақьи араиони усгьы аҳҭны-қалақь ахьӡын аформаз, изладырҭәыз қырҭуа жәларымзи. Гәдоуҭа араион заҵәык акыр ԥсыуала ицқьан, аха араагьы аҿыц нхацәа мыҷхәызма. Анаплакы ҿыцқәа еиҿыркаауан, аҿыц нхацәа аанагарц. Иара директорс аԥсшьарҭа ҩны дарымҭар амуа аҿынӡа аусқәа неихьан. Нас абарҭ уажәы ирылшарын зыргәахәуаз арбаныз, ашәҟәы Москваҟа идәықәҵо, аизарақәа еиҿкаауа?
– Сышәҭахызма? – дааҩнашылеит аԥхьа иааиз иаасҭа илахҿыхыз Баҭыр.
– Улатәеи! Сыжәлар уманы, аизарахь уцеит ҳәа саҳаит.
– Сареи Џьанари ҳаиццеит акәымзар, даҽаӡәы дцаны сыздыруамеи, – амц иҳәеит Баҭыр.
– Уахь ацара азин шәызҭада?
– Ҳара иахьаҳҭахыз ҳцеит, азин абалҳхуаз?
– Аусурамшха уҭыԥ аанужьыр ҟалозма?
– Аусура ҳаԥырхагамхаӡеит, аусурамш анынҵәа ҳцеит.
– Аизара амҩаԥгара ус иазакәануп ҳәа уаҳама? Уҽзалаурхәи?
– Ишԥа закәаным, аиҳабыра рҽаладырхәызар?
– Ҳм!.. Зегьы дара ирдыруеит. Еиҳабыс иҟадаз?
– А-Маршьан.
– Уи дарбан? Аобком амаӡаныҟәгаҩ Маршьаниа иоума?
– Аеи. Аизара анҵәамҭаз Кванталиани дааит.
– Уи ииҳәеи?
– Акыр изырҳәодаз! Дықәырцарц агьрыгымхеит. Даара дырцәымӷыушәа збеит.
– Избан?
– Иусқәа бзианы имҩаԥигозаап.
– Маршьаниа дызҿызи?
– Ашәҟәы дырзаԥхьеит.
– Нас?
– Уаҳа уахь дықәлап ҳәа сыҟам.
– Избан?
– Каамеҭ иқәырҳәацәеит.
– Ишԥа?
– Ашәҟәы иану иашоуп рҳәеит. Уара ушахцәажәо иашаӡам рҳәеит.
– Ирҳәоз уазҿлымҳахартә иҟазу? Иалухи абри зегьы? Узцеи уахь?
– Абыржәы сшеилаҳәоу сеилаҳәан. Исшәыз зегьы цәаакит, убасҟатәи аԥхӡы сылхәаҭа сыҩнагылан. Сазҿлымҳахартә иҟамзар, уа сыҩнагылозма.
– Ауаа рацәазма?
– Ашҭа иакуамызт.
– Џьанар зқьы-ҩык ыҟан иҳәеит. Уара ашҭа иакуамызт уҳәеит. Нас заҟаҩы ыҟадаз?
– Изԥхьаӡада? Ауаа рацәаҩын. Амҩаду иангылаз амашьынақәа иаҳагьы ирацәан.
– Убасҟатәи ақырҭқәа ҳашәцәымӷыума?
– Ақырҭқәа ҳцәымӷыуп ҳҳәама, шәполитика ҳцәымӷыуп ҳҳәеит.
– Ну да?! Иаҳҳәап, сара иҽеимз ишәзызухьеи? Акыр мап шәцәыскхьоума?
– Ари аҭыԥ аҿы аԥсуа дтәазар акәын. Идгьыл аҿы иара даԥшәымазар ихәҭан. Аха агыруа ддыртәеит, сақырҭуоуп аниҳәа. Аӡәык-ҩыџьак ракәзар, агьҳҳәарымызт, аха ари ԥҟарахеит, политикахеит. Шәымацара шәаҳҭахымкәа шәааҳампыҵахар – иагьараан шәықәаҳцахьазаарын, ҳколлектив аҿы ус ҳҽаҳзеидкыларым шәгәахәуама? Абжеиҳарак ҳаԥсуааупеи. Аха шәара шәымацара шәакәым иҳагәхьаау. Ари ианаамҭаз иҳалсыр акәын, аха ҳагхеит.
Иатәамбаӡакәа дызхәаԥшуаз ауаа хәыцуан, ирбоз-ираҳауаз рыхшыҩ аҿы еилдырхуан, еиҿадырԥшуан, алкаақәа ҟарҵон, изықәныҟәашаз амҩа иашьҭан. Важьа, иҭаз доужьны, ахышә днадгылан, амшын дхыԥшылон. Иагьа умҳәан, иара дахьааӡаз амшыни аԥшаҳәеи аус ахьиуаз амшыни аԥшаҳәеи еиҿибааргьы, реиԥшымзаарақәа ргәынкылара иҽазикхьан. Мшынк акәын, ԥшаҳәак акәын, ауаа ирыбжьарҵаз аҳәаақәа еиҟәнашон акәымзар ҳәа дшахәаԥшлозгьы, араҟа ажәҩан иаҳа ицқьан, амшын кеикеиуан. Амра ашәахәақәа аԥшаҳәа иаҳа ирнааларызшәа, аҟәры лахьынӡа-ҩахьынӡа унықәыԥшуан. Ашьхақәа амшын иазааигәан, џьара-џьара амшын инӡаалон.
Иџьашьахәын Анцәа иҭыԥ, аха иқәынхоз ажәлар, иаборигенцәаны зхы зԥхьаӡоз, ҳәашьак ақәымкәан ицәымӷын. Иуаа хатәрақәаны рхы рԥхьаӡон, анхацәаҵәҟьа ажәытәан аусура уамак ирҭахӡамызт рҳәон агырқәа, аха амал рымажьын, рыдгьылқәа ҭбаан, рԥсадгьыл иаҵакыз ҭшәазшәа ишубозгьы. Агырқәа аауан абрахь, рҽагақәа рыжәҩахыр инықәҵаны. Рабацәа шԥаауаз аԥсуаа рмхы драшәарц! Аҽагакраз акәызма дара Анцәа адәы изықәиҵаз! Ма ҵыхәтәа змамыз ажьҭаараз, ал ҵлақәа ирықәырҵон. Агыруа аԥсуа бызшәала атәы аанагон. Агыруа дытәны дырбон? Агыруа ҳәа иарҳәон зегь раҵкыс илаҟәыз аԥсуа нхаҩы. Нас убрии агыруеи еиҟарартәма? Ари узычҳауазма! Агырқәа жәибжьтәи ашәышықәсаз Аԥсны азбжарак рнапаҿы иаарган, аха ашьха бнақәа ирыларҵаз аԥсуаа рыхҿақәа ҭыԥ рырҭомызт. Аҵыхәтәан иқәырцеит. Урыстәыла ареволиуциа аныҟала ашьҭахь, ақырҭқәеи агырқәеи Аԥсны иахаԥан, аха Урыстәылеи Қырҭтәылеи реинымаалара рхы иадырхәан, Асовет мчы шьақәдыргылазшәа ҟаҵаны, ақырҭуа ры Аԥсны иаларцеит. Абыржәшьҭа ҩышәи бжаки нызқь ақырҭқәа Аԥсны ианындырха, абарҭ ирылшарын зыргәахуази? Ҳаит, Важьа Бериа дикәахшандаз! Уи иакәын аԥсуаа ртәы здыруаз.
Уажәы рус еиқәзырхарыдаз? Едуард Авроси-иԥа! ЦК КПСС а-Политбиуро иалаз дрыдҳәалан. Брежнев иҿы аҳаҭыр ду ирҳахьан. Убри аӡәзаҵәык илшон аԥсуаа хаала реиқәкра, ианамух – мчылагьы. Уи мҩак иԥшаарын. Аԥсуаа ҿыц мҩала ижьатәын. Зкабинет иҩдәылҵны, амардуан инаҿагылаз Важьа имацара иакәызма уи иқәгәыӷуаз. Қырҭтәыла ажәлар зхьыԥшыз иара иакәнеи. Аха шәҟәы дук анапы аҵаҵа, ашьапы аҵаҵа изҩыз, амчра иаҿагыланы убри рыхьчарц збжьы ҳаразкыз ажәлар ақырҭуа ирымпыҵыҵит ирызгәамҭакәа ҵарала, хшыҩла, раанкылара цәгьахарын. Урҭ ирҳәоз, ируаз шҵаҵӷәыдамыз еилдыркаауан Џьанари Баҭыри дахьрацәажәоз. Ашәҟәы иаҳәоз иашан ҳәа аиҳабыра ирымҳәар акәын, ус ак анырҿыҵҟьа, аиааира згаз иԥшра аароур, иузынкылозма. Аусқәа шцашаз заа рызхәыцра Важьа илшомызт, аха Қырҭтәыла Акомпартиа Ацентртә Комитет Шеварднаӡе дзахагылаз угәы иҭамз апроцесс шаацәырҵлак аҭыԥ ақәҵашьа заа ҽазыҟаҵарыла дтәазар ахьихәҭаз азакәын. Иара усҟатәи хьаас изимази абарҭқәа зегьы?
Ирылшарызи абарҭ акҿаҩра, ашьҭаҵарҭа, агараж рҿы аус зуаз ауаа? Абарҭ иреиԥшымзи аԥсуаа зегьы! Иабацоз дара амчра иаҿагыланы? Ана-ара иахьынеидгыла-иахьааидгылоз иеибархәыҭхәыҭуан, нас иеицәажәалар ргәы ааладырҿыхларын.
– Баҭыр дабаҟоу? – дрызҵааит иара агараж аҿы.
– Ара сыҟами! – даацәырҵит иара, Важьа изҵаара аҭак даҽаӡәы иҟаиҵаанӡа.
– Смашьына иагқәаз ҟашәҵахьоу? – Важьа, игәаныла Баҭыр уажәы агитациак шыҟаиҵоз днаихҭықәгылоз шџьишьоз, агха шихьыз аниба, изҵаара ҟаҵашьа злаҟаз ала, «аизарақәа шәрылацәажәоу» ҳәа нацызҵаз иԥшра иман.
– Еиқәҳаршәеит, – ҳәа аҭак аниоу, иҵыргарц инапы неиҟьеит, џьара дышцоз деилыркаауа.
Амашьына ықәхысаа иныбжьҟьан, амҩаду шыҟаз иҩцәырҟьан, уамак ибжьамхакәа, араиком аҿы инкылҟьеит. Важьа даараӡа уамак иныҟәцаҩ, аԥсуа, амҩа дықәирхазшәа игәы иабон. Убасҟатәи дыццакуан, жәабжь ҿыцк изеилкаауазар ҳәа. Уаҳа уи аҽны даҽа уск араион центр аҿы имамызт. Аҵыхәтәантәи аамҭаз иҟалаз ахҭысқәа араиком аҩныҵҟа аус зуаз аԥсуаа шазыҟаз еиликаарц дгәаҟуан. Иагьа умҳәан, иаԥсыуа раионын ҳәа ирымԥхьаӡози, аиҳабыра ргәаанагара акраҵанакуан, ирхымҩаԥгашьахашаз уи иунарбон. Амалахазгьы аӡәы иҿыҵшәозма бзыԥҭатәи аизара бзианы ицеит ҳәа. Иара дахьыҟаз ус рзымҳәозу, ргәы иҭазгьы цқьа издыруадаз. Аиашаз аԥсуа еиҳабыреи ақырҭуа еиҳабыреи рҿаԥхьа иузнымкылоз ахҭысқәа ирҿагыланы иқәԥон уҳәартә рхы аадырҵшуан. Рыжәлар рызнымкылозар, арҭ араион иахаргыланы изрымази? Ус акәымкәан, аԥсуа усқәа ԥхьаҟа иргар рҭахызар, ашәҟәы знапы аҵазҩызи ирыдгылози рнапы изанызи, апартиа аусзуҩцәа, рхала инарыгӡар, раҳаҭыр шьҭымҵуази. Аҵыхәтәан, Важьа дышиашаз актәи амаӡаныҟәгаҩ иҿы днеит.
– Уи аизара, ҳусқәа аӡбеит ҳәа иаангылазар, ухы иаақәумкуази, – иҳәеит актәи. – Насгьы уи ахьыҟалаз Гагра ақалақь иатәыми. Уаҵәы Абгархықә аизара мҩаԥыргарц ргәы иҭоуп.
– Ишԥа? – Важьа иблақәа зынӡак иҟәазхеит. – Згәы иҭоу дзусҭада?
– Ақыҭауаа роуп ҳәа аинформациа ҳамоуп.
– Изыӡбада? Убри ауп еилкаатәу.
– Бзыԥҭа аизараҿ ирыларҳәеит.
– Ишәҳәо закәи? Амилаҭқәа еиҿаҳар ҳәа сшәоит.
– Иҟамло егьыҟам. Аха ҳзаҿагылозар аабап.
Важьа, дхынҳәны имашьына данҭалоз, абгархықәаа реизаратәы Џьанари Баҭыри ирдыруан, иахьицәырӡаз дыԥнажәон. Имашьына, шьҭхысаа ишцаз еиԥш, ихынҳәит. И-«Волга» ҷкәынаҵас дааҭыԥан, дышиашаз амардуан дҩаҿалан, даҽаџьара дымнеикәа, икабинет дныҩналан, амаӡаныҟәгаҩ аԥсуа ҷкәынцәа рҩыџьегь еицаалгарц лнапы ианиҵеит. Даргьы ааҩнашылеит дмырԥшӡакәа.
– Шәарҭ шәҩыџьегь сышәжьеит, аха уи хара ишәызго џьышәымшьан.
– Иҟалахи? – ҿааиҭит Баҭыр, маҷкгьы дԥышәырччо; Џьанар иакәзар – усгьы ҿиҭцәомызт, ухы иқәкны уимацәажәозар, иара иусқәа дрыхьӡомызт, Важьа иусқәа ракәмызт ҳәа игәы дҭахәыцуазшәа.
– Уаҵәы Абгархықә аизара шымҩаԥыжәго зсашәымҳәеи?
– Уи ҳара ҳаума имҩаԥызго, ақыҭауаа роупеи.
– Шәарҭгьы шәымцои?
– Уаҵәы сабшоуп, ҳхы ҳақәиҭуп, иахьаҳҭахыу ҳцап.
– Уԥши дышцәажәо?! Иара шыҟалоз зышәымҳәеи?
– Шәара шәаҳмазҵааӡеит, ижәдыруазу ишәзымдыруазу ҳара иалаҳдрааи?
Важьа иаразнак имцашыра хҽит. Баҭыр ииҳәаз иашамызт ҳәа узҳәомызт, ицасны изыҟарҵаз ҳәа агьыҟамызт. Дахьеилашуаз иашаны дархәыцуамызт. Ҿымҭӡакәа даатәеит маҷӡак. Нас аамҭа алеихигарц, ателефон дасун. Иара ианизасгьы ԥыҭрак драцәажәон. Ихы
нахыга-аахыго уаҳа дызтәомызт, даргьы изырԥшцәомызт, ицарцгьы изоужьуамызт, изгәаар иҭахымызт.
– Шәареи сареи ҳаҭыр еиқәаҳҵап… – аниҳәа, Баҭыр даацәыҵаччеит, Џьанар игәы иҭашәаз ааимырԥшызаргьы. – Узырччеи? – Важьа Баҭыр иахь даақәҵәит: – узырччеи?
– Ус баша, – иҳәеит Баҭыр, усҟатәи ҳаҭыр абеиқәырҵоз ҳәа ҵаашьа имамызт. – Ҳаҭыр еиқәаҳҵар – изгәамԥхода.
– Ааи, ҳаҭыр еиқәаҳҵон. Убас ҳаанхар сҭахыуп. Ари адунеи наӡаӡа ҳәа Анцәа сара исимҭеит. Шәареи сареи ҳаиӷацәахар зысҭахи. Араҟа аус зуеит, иҟасҵо сара сашьҭахь иаанхоит, шәара ишәтәуп, бзиала шәхы иашәырхәааит.
Ҳаҭыр иқәумҵозаргьы иқәуҵартә аҭагылазаашьа уҟанаҵон, ус ухы ааурԥшуан. Аиҳабы ақәҵәҟьаз џьишьозу, ма иҟаҵәҟьаз шидыруазгьы ихаҭа ихы иаирхәарц даҿызу инапаҵаҟа аус зуаз ирыздыруамызт. Важьа уажәтәи ихымҩаԥгашьа иҽеимз аҷыдарақәа иланы даанарԥшуан, Баҭыр убри азакәын дцәыҵыччозшәа дыздәылҵуаз адиректор икабинет. Џьанар игәы иҭаз аилкаара цәгьан, ихаҿы зынӡак аҽаԥсахуамызт, игәы иҭашәоз анубаалартә. Адәахьы амш бзиан, Амра аҭашәара аҽшазнакуазгьы. Аиҳабы иҿынтә иаадәылҵыз аусура ргәы рзақәкуамызт, иара усгьы аҽнытәи русқәа нарыгӡахьан. Амардуан иахьлалбааз игылан ҿымҭӡакәа. Рҩызцәақәакгьы инарыдгыла-аарыдгылақәеит. Ашьҭахь рҩыџьегь агәашә еицҭыҵын, амҩа иҩанылеит. Аиаша уҳәозар, Важьа дшыҟаз ргәы иаахәон. Уи амца ицразҵаз еилкаан, ашәҟәы рхьчарц, ажәлар ахьҵысыз акәымзи. Ус анакәха, ашәҟәы знапы аҵазҩыз рҭагылазаашьа еиӷьхон. Уи ус акәзар, аԥсуаа рҭагылазаашьа цәгьамызт, иааизакны уахәаԥшуазар.
Агәарбжьара ибжьаз арахә гәарларц анхарҭақәа ирызнеиуан. Баҭыри Џьанари убарҭ ирылагылан. Анаӡарантә иԥшуаз ахьчацәа ракәыз зџьимшьози. Шьҭа аҳаскьын ҿа аҩагылара аҽазнакуан, акыр иԥхарамзи. Аҳаиуан шьыбжьанӡа иаауан, шьҭа хәлаанӡа иҳәуазар цәгьа ирбомызт. Хәыҷи дуи жәабаҟа хы гәарԥк инадгылеит. Уа инхоз Жьакәа иқәра наӡахьан, ԥҳәыс данааигоз. Ларгьы ихәыҷыз аӡә лакәмызт. Рҩыџьегь храа-ӡраауа агәарԥ иҭубаалон, иара иԥҳәысаагара аҿынӡа иргылаз иҩнеихачаԥа иагәыдԥшыло мацара раамҭа ықәҳа ицон. Жьакәа аколнхара дшалаз далан, иара еиԥш дажәырц агьигымкәа, уаҩԥсыла еихаҳара ахьимамыз игәы канажьуа. Уи убасҟатәи игәнигон, аԥсуара иашьҭаз ирхьаауаз уамак ихьаамызт дшазҿлымҳазгьы. Амала агәашә иавсуаз иахьа аӡәы, уаҵәы даҽаӡәы даарысны икуан, аҩныҟа илаганы, ичеиџьыка дирбарц, ихаҭагьы ижәырц, убарҭ инарыҵганы. Аамҭагьы ихеимгози, еснагь усура убахьазу, иуфар-иужәыр акәын ҳәа, уаҳа аԥсҭазаараҿ иҟази, уԥсыр унцәыҵарҵон акәымзар иҳәалон иара.
– Уаха шәара шәысԥыхьашәеит. – Жьакәа, ижәқәа ажәгәар инҭаҵаны, даақәгьежьит.
– Ҟаи, амарџьа! Ҳаццакуеит, – дааҭымгыларц иӡбеит Баҭыр.
– Ҳусқәа рацәоуп, умгәаан, – нациҵеит Џьанар.
– Сышԥагәаауа, аха счеиџьыка мап ацәызкуа иҭабуп ҳәа иасҳәоит ҳәа шәаҳама.
– Ма даҽазны ҳаузааип, – Баҭыр ауха Асҭанда дибарц дыццакуан, лҵара иацылҵарц длацәажәарц Џьанар дақәиргәыӷзижьҭеи, димбаӡацызт.
– Уара, сара атрышә сасыр, сгәылацәа еизоит, аҩыжәра ыҟоупҳәа раҳауандаз, – дыччон иара. – Аха иасымша изымбо џьоукы снарыдтәалар сҭахыуп, жәабжь ҿыцк сазгәаҟуеит. – Арахь ирҳәо шәмаҳауеи, ухы ҭырҟьоит. Шәара шәыҷкәынцәоуп, иахьабалак шәнанагартә, шәшьамхы ҵаруп. Уаха исҭахыу шәара шәоуп, арахь шәлеии! – агәашә шьҭахьҟа дынҭалеит, дызхьынҳалаз усгьы иааирын ҳәа ақәҵаны.
Даргьы неиҿаԥшы-ааиҿаԥшын, ирҭахы-ирҭахым аԥшәма инаишьҭалеит. Амаҵурҭаҿ алашара наиркын, инаиртәаанӡа, рнапы заа идирӡәӡәеит. Аԥшәма ԥҳәыс дырбаӡомызт, аха дааирын ргәахәшәа, илызҵаауамызт. Абысҭа уны иақәгылан уҳәартә, иаарласны аиқәҵақәа ашәрҩеи аилаҵеи сак-сак ргәылаҵаны изныз ачанахқәа аақәиргылеит. Аԥҳәаса сызбал аџыши аџьымшьи ссаны иахьалаз убарҭан, аиаҵәара иарганы саан гәаҩа хәыҷык ианҵаны иахьырзеиԥшыз инықәиргылеит. Аишәаҿ аҩи ауаткеи усгьы еснагь иқәгылан. Акәац ӡы адырган иахьаныз макьана аџьџьа ахгон.
– Уԥшәма дабаҟоу? – уаҳа данимбаӡа, дҵааит Баҭыр.
– Уи дыҟаӡам.
– Ҟоҳ! Агәхьаа уаҳаргеитеи! – игәы иалан Баҭыр.
– Ианумух ма ҳаумыцхраауази! – ицәымӷахеит Џьанар.
– Сара сзышьцылоу ауп, шәымаҵ ура сгәы иаахәоит, – ирҳәоз аԥшәма иаахьирхәит.
– Арахә нҭоукырц уаҿызаргьы уахьаҳамгӡеит, – Џьанар дҳәыҵәы-ҳәыҵәуан.
– Убарҭ рҭыԥ иқәымҵакәа, ара сышәхагежьуан ҳәа шәгәы иаанагома, – дыччон аԥшәма данаатәа, – дара роуп шәымаҵ зуртә сеиқәзыршәо. Макьана имхьацт, иахьа-уаҵәы ҳәа срызԥшуп.
– Аԥшәмаԥҳәыс дабаҟоу? – Баҭыр иахьцалак игәаԥхомызт уи дахьимбоз.
– Ахшараиурҭа дҭами нҵәажә!
– Иуҳәо закәи?! – Баҭыр иаҳауаз изеилкаауамызт. – Ирҳәеи нас?
– Даҷк лзырхиала, гәылшьапк длоуоу ҳаздыруам рҳәеит.
– Убасҵәҟьоу?! – алаф шиҳәоз здыруаз Баҭыр данаачча, Џьанаргьы изымчҳаит.
– Уи ахьҭа лылалеит, џьушьт, – аԥшәма ихәы инапы наиркит. – Анцәа улԥха ҳаҭ! Ҳџьабаахә бзабаахәны иҳаԥгала! – исасцәа ихьԥшыртә, ибысҭа ааԥиҽит. Ҵәыцак аашьҭихын, дҩагылан, – Анцәа улԥха ҳаҭ! – иҳәахын, дныҳәа-ныԥхьа ижәит. Арԥарцәагьы ҵәыцак-ҵәыцак анырк, даҽа ԥыҭк акрырҿеиҵеит, ажәлар рныҳәаҿа ҩышьҭихаанӡа. Ахԥатәи аныҳәаҿа иазԥшын, шьҭа акыршырфара ирфаанӡа. – Сара ибзианы исгәалашәоит, – иҳәеит аԥшәма, – ауаа анықәырхуаз. Аиаша уасҳәап, уи ахҭыс иаҿагылоз зыҟамлеит, ҳаидгылароуп ҳәа уаанӡа рбжьқәа шдуузгьы. Рыхадацәа, ажәлар жьаны, иаақәырган, нас ауаа инарылалеит. Исгәалашәоит изызҳауаны инхаз аибашьра ҳшыргоз. Аӡәгьы дҳаигӡаӡомызт, дгьыл ҿаҵак еиқәдырхарц ҳахәларыжьуан. Зԥсы еиқәхаз, Анцәа имчала, ҳхынҳәит. Гәаҟран еснагь. Аԥсуа школқәа ааҳартуеит ҳәа, закәытә џьабааз ирбаз жәдыруандаз. Уажәы амҩадуқәа ирыԥну ҳаҭыр рзақәҵагәышьом акәымзар. Аԥхьагылацәа еснагь иаҭахыуп, дад! Абыржәы аԥсуа шәҟәы знапы аҵазҩыз аус ду дырҿиеит ҳәа исԥхьаӡоит сара. Урҭ, ишкҿарцалоз рзымдырӡакәа, ашәҟәы дәықәрымҵеит, аха ҳаидгылар ҳшәарҭахом ргәахәт. Шәаргьы шәрыдгылароуп. Иаҳхаԥаӡеит абааԥс! Аха ҳ-Аԥсны уаҩы изгом, шәымшәан! Ԥсыуак дыҟанаҵ, Аԥсны шахьӡу ҳадгьыл нхоит. Шәыда аҳ деимуааит! Ашәҟәы знапы аҵазҩыз Анцәа иныҳәааит! Маҷк ҳдыршәеит, аха Анцәа иҳаиҭаз ҳаԥсадгьыл ҳаԥшәымоуп, ҳаӷацәа рдаракәац ыҵабааит анырҳәо аамҭа рзылбааԥшааит! Шәҩызцәа шәрыланыҳәаз!
Арԥарцәа имроуцәакәа аныҳәаҿа ркуан, ргәы иаахәашаз анраҳа. Рызхара рфахьан, ԥыҭкгьы ржәқәахьан, аԥшәма иҟаз-ианыз еиликаарц, реиԥылара ацәажәарахь ианиаигоз. Дара злахәызи, излахәымзи аизарақәа рҿы излацәажәоз хәыц-хәыц еиликаауан. Адырҩаҽны Абгархықә ишеизоз анеиликаа, уи шымҩаԥысшаз атәы иаакыдгыланы иарҳәар иҭахын. Иара аҩны даххалан имацара, ахара дызцо дыҟаӡамызт. Изҵаарақәа нҵәаӡомызт, зегьы нҭкааны идырырц дашьҭан. Даргьы ргәы ԥымҵәаӡакәа ирбаз, ираҳаз шеиҭарҳәоз мацара, аҵх агәахьы инеирц агьагӡамызт. Иара иныҳәаҿақәа шнымҵәаӡоз анырба, ирулак ичеиџьыка ҭбаахарц иқәныҳәаны, цәгьала импыҵҵит.
Изқәшәаз рзеилымкаауазшәа амҩан ишеицәажәозгьы, аиҩызцәа ргәы алаҟан, еибарччон, иахьымҩахыҵыз зынӡак ирцәымӷӡамкәан, рыҩныҟақәа инеирц, агәарбжьарақәа ахьеихагылаз, рҽааиҩыршеит. Баҭыр, маҷк дҩаскьахьан еиԥш, иҩыза изҿиҭит, даҷк ибозар ирхиарц. Џьанар ижәны дыҟамзи, иаразнак изгәнымкылеит, аха нас Жьакәа илаф ишадҳәалаз ааигәалашәан, дшақәшаҳаҭыз ала аҭак наииҭеит. Жьакәа иԥшәма ус дахьлыхлафыз иаԥсамкәан ибон Џьанар, уажәы игәашә днадгылаанӡа. Дыхәмаруан ауха изҭаз, аха ихжәаз хәмарразшәа игәы инаҭон. Шьасиа диразҟхондаз, усҵәҟьа заҟа илзимҳәарыз. Дылхӡыӡаауа дықәзаарызшәа длызхәыцуан. Убри игәы дааҵаххит. Агәарԥ дшынҭалахьазгьы, дааҳәны длышьҭаланы дцар акәын ииҭахыз. Длызцацыԥхьаӡа длыниомызт, убас уажәы еиҭа ихьыр шыҟалозгьы, уахь дышлышьҭазаауаз имдыруази. Даанызкылоз ихаҭа цқьа изеилымкаауа, ма адырҩаҽны амҩа дықәларц ааиӡбан, аҩны дныҩнашылан, алашара амыркӡакәа, иуаҭах ахь ашә анааирт, иан лбжьы ааиаҳаит:
– Уааима, нан?
– Сааит, бысцәымшәан.
Уаҳа мҳәакәа, ларгьы ак ацҵаха лымҭаӡакәа, наҟ дныҩналан, ӡык иҿы инақәиҭәар шиҭахыз, ишьапқәагьы ӡырԥхак ишаҳәоз, даашьаны иҽааилихын, днықәиеит, иԥсы ааиҭакшәа дҩагыларц. Аҩы иҽадицаломызт ианакәызаалак, амцхә ижәызар ҟаларын, маҷк игәы бзиамызшәа ишибоз, данҩықәиа, азныказ ибзианы ацәа дынҭанагалеит. Аҵхагәҭан игәы хынҳәуа дааԥшит, амцашора имазаргьы ҟаларын, маҷк ицәа дҭахьыҭшьуан. Дшынаҳәааҳәуаз ааиршеит. Ашьыжь иуаҭах ашә ааимызԥааз Асҭанда, лан длымбацзар акәхарын, лашьа дыҟамзу дыҟазу лдырырц дгәаҟуан. Уи, дзызҵаашаз здыруадаз, лашьазаҵә иҭагылазаашьаз ицәаԥшҭәхәы иамҳәар. Ихьыз еилылкаарц, зҵаарақәак наиқәылԥсан, ирлас дыҩдәылҵын, риашьараҿ ҷкәынак диԥхьан, Баҭыр дааигарц, диҳәеит. Дызҭахыз Асҭанда шлакәыз аниарҳәа, Баҭыр дыԥшуазма, усгьы лацәажәара иҭахымзи, дкылҟьа даакылсит. Иаҳаз ала ҿыц уи аҽны ицәыӡуан.
– Џьанар дшыҟоу гәаҭи, – лҳәеит лара.
– Ихьи? – ҳәа дышлызҵаазгьы, ихы иҩыза иуаҭах ахь ихан. – Иҟалеи? – уи днаихагылеит.
– Иаҳҿеиҵаз зегьы цқьан, иҟалаз сыздыруам, – Џьанар аԥхӡы иқәнаҭәон, имцашора зыртәашаз ахәшә Асҭанда ианилҭа ашьҭахь. – Сымгәа сыхьуеит ҳәа сыҟоуп.
– Уи игәы разуп, ус изуҳәо дыҟам, – иҳәеит Баҭыр.
Дындәылҟьан, џьанарраа риашьараҿ зхатәы машьынак змаз диԥшаанӡа, Асҭанда иаалгаз ҵаҟатәи имаҭәа ҿыцқәа ишәҵаны, Џьанар иҽеилеиҳәеит. Лыҷкәын заҵә ак ихьыр ҳәа лшәара уамак иаммырԥшыкәа, Надшьа дынрыцдәылҵит, иара имашьына дахьынӡаҭадыртәоз. Лԥҳагьы дрыцны дцеитеи, дымцаргьы ишԥалуаз.
Надшьа маҷк даатәазшәа луит, нас дҳәарԥсаруа аҩны дшыҩназ, лыжәгәарахь диасын, зегьы лрыцқьеит. Ауҭра дынҭалан, маҷк лырпит, идырпхьаз лкәакәеит. Аха дызҿыз лыбла иабаӡомызт, лгәы ианыруамызт азы. Заҟа аамҭа цаз лыздыруамызт, даараӡа ирацәаны ицазшәа лбон, аполиклиникахь иргаз дылзааргаанӡа, ҩныҵҟала дыгәжәажәон азы. Агәарԥ данааҭаргыла, даныргоз аасҭа акыр деиӷьын, макьана дыбзиан шузымҳәозгьы.
– Иаха Жьакәа иҿы имҩахыҵзаап, – Асҭанда лан лгәы лырҭынчуан. – Иара ицәеижь аҿы еинымаалоз ак ифақәеит рҳәеит. Дыдрыцқьан, хәшәқәак ирҭеит, гәырк иларҵеит, ишицәымшәоз рҳәан, арахь дҳарҭеит. Ҩы-мшҟа диазарц иабжьаргеит.
Маҷк данеиӷьха, Џьанар дузыриозма. Аҩныҵҟа адиван днықәтәа-аақәтәаларц, ателербага игәы аарҿыхаларц иӡбан, дышьҭамлеит. Баҭыр ԥыҭрак уа дидтәалан, аха иҩыза дшеицәамхоз аниба, дцарц иақәикит, ахәымҽхан Абгархықә аизараҿ дыҟазар иҭахымзи. Машьынак ала дзааир, Џьанаргьы дцарц иҭахын. Асҭандеи Надшьеи иаразнак мап ацәыркит, Баҭыргьы иуамызт.
Абгархықә ақыҭан аусҳәарҭа ҩыҳаракны иқәгылан. Аӡәырҩы еизахьан, иҩызцәа иманы, Леуанти данҩеи. Абарҵа, амҩаԥгаҩцәа ирҭыԥны иҟарҵарц, амикрофон аҭыԥ ылырхуан. Ауаа рацәаны ладеи-ҩадеи амҩақәа ирнын. Иплашь аџьыбақәа инапқәа рҭакны, Леуанти насҭха дгылан. Араҟа уаҩы диздыруамызт. Илымҳа кыдҵаны, иҟаларыз еиликаарц, дӡырҩуан. Иҩызцәа цан, аизара ахьаадмыртуаз зыхҟьаз адырра изааргеит: аиҳабыра Аҟәантә раара иазԥшын. Џьоукы ааидгылан, аԥсшәа иарҳәеит.
– Абанҭ игылоу урыхәаԥш! – руаӡә уаа хә-ҩык рахь маӡала ихы неиҟьеит. – КГБ аҿы аус рыцыруеит. Ирҳәаз удыруоу: ргәы ԥҵәар еилыҵқәап, иабацои. Наҟ иԥхаҵазар акәын.
– Ирылоухи, – иҳәеит егьи, – урҭгьы рус нарыгӡоит, иузымдыруа даҽаӡә даар, иаҳа иузеиӷьума.
Аҵыхәтәантәи ииҳәаз иаҳа ииашан. Избан акәзар Бзыԥҭа аизара аныҟаз, Леуанти иашьҭахь итәаз ашәамахь исабрада аниҿырх, ирзымдырӡакәан Ҭамазгьы ус изыруит. Аԥсуа ус иашьҭаз рызкылԥшра даҽаӡәы инапы ианырҵеит ҳәа Леуанти иаҳаит, аха уи
иусушьаз изеилкаауамызт: уажәраанӡа дахьынаиааиуаз, автобус дахьҭаз, иахьабалак аӡә илаԥш иныруан. Ҩы-мшы, хы-мшы раахыс, уаҩы дизкылԥшуаны ибаӡомызт, урҭ «аԥшыхәцәа» ирусушьаз шьҭа ианбеиликаауаз. Аҟәыӷара иатәымзаарын аклуб аҿы ихымҩаԥгашьа.
– Леуанти, угәы ишԥаанаго, – еицыз аԥхьатәи ҿааиҭит, – уаҵәы мҽышами, Лыхны аизара мҩаԥаагоит, идуны иҟаҳҵару, имаҷны иҟаҳҵоу?
– Лыхнаа зынӡак шәаангылар еиӷьуп, – ари аус аҿы акыр здыруаз еиԥш иахьааидгылаз ихы шԥхеишьозгьы, Леуанти абас нарабжьеигеит. – Аҩаша аобком апленум мҩаԥыргоит ҳәа сыоҟуп. Убра ирҳәо ҳаҳап. Нас, анализ ҟаҵаны, аизара ду мҩаԥгазар иаҳа иеиӷьуп. Уи адагьы лыхнытәи аизара ҵыхәтантәизароуп, аихшьаала ҟанаҵартә.
– Аиаша иҳәеит, – рҳәан инаидҵит лхаа, рқыан имҩаԥысраны изышьҭаз аизара асҟатәи иҳаракны ахә ахьишьоз ргәы иаахәаны.
– Сара ақыҭсовет сахантәаҩуп, с-Ладариоуп, – дааидгылеит хаҵа кьаҿк. – Аизара сара имҩаԥызгарц сгәы иҭоуп. Амҩаԥгараҿы иҿыцу акыр аҭахны иубома?
– Мамоу. Ауаа ықәгылар, ргәаанагара шәахәаԥшны ақәҵара шәыдышәкылоит, уаҳа изакәи!
– Ақәҵарагьы аҭаххома?
– Ишԥаҭахым!
– Уара излоуҳәо ала, апротоколгьы ҩтәуп.
– Ишԥажәмыҩуа! Акопиа аобком ахь ишәышьҭыроуп.
– Бзиоуп! – уи днагьежьит.
– Ҳахьрылагьежьуаз исарҳәаз удыруоу, – Леуанти иҩызцәа аӡә дааидгылеит. Кириленко даауеит рҳәеит.
– Аҩаша ара дыҟазароуп ҳәа смаҳахьеи, – иҳәеит Леуанти.
– Кванталиани иахьа, аԥсуаа Бзыԥҭа ианеиза, ҳанҵәеит ҳәа дрылазаап, – нациҵеит егьи.
Убри аамҭаз а-«Волга»-қәа амҩа ианын, ашҭа иааҭалеит. Гәдоуҭа араион аиҳабыра рыцны, амашьынақәа иаарҭыҵт Борис Адлеибеи Гьаргь Ӡиӡариеи заԥхьагылаз аҟәантәи аделегациа. Ақыҭа аиҳабыра урҭ нарԥылан, абарҵахь иааргеит.
Леуанти, имала данаанха, ажәлар дахьрылаԥшуаз, ихшыҩ иаҳа ицҳафырны аус ауан. Аҩаша апленум ҟалозар, Кириленко иаарласны аҳаирплан даанагозар, ЦК КПСС амаӡаныҟәгаҩ ихала иаҳҿагылашаз ажәақәак иҳәар, ҳақәԥара шынеибакәыз азакәан иаҿагылоз усхон. Зҿы уашшуадаз?! Ҳазҿымҭуа ҳаанхар аҵкыс, акы ӡбатәын, рыгәҭакқәа заа иԥыргахартә. Еизара дук аҽазыҟаҵара аҭахны ибомызт иара. Бзыԥҭатәи аизара ашьҭахь еилкаан дарбан ԥсыуазаалак агәала шимаз, ақәгылара дшазыҟаҵаз.
– Леуанти! – дыҩны дааидххылт а-Ладариа, ибла амца рхыҳәҳәыла, – Беслане Алиоша (аколнхара дахантәаҩын) излеиҳәаз ала, Кириленко дааит, иазҳәаз Адлеиба иоуп. Ак ӡбатәуп, ҳусқәа ԥхасҭарымтәырц, угәы ишԥаанагои?
– Ҳаицхәыцуазшәа сгәы иҭаз убри акәын, – ҿааиҭит Леуанти. – Лыхны аизара ду мҩаԥаагароуп Абаа, абжьыуаа шәхашәмыршҭын!
– Ҳара ҳамцои! – ҩыџьа аацәырҵит.
– Шәара шәазхома, даҽа ҩыџьа ҳҭахыуп, хазы Тҟәарчал ицароуп.
– Ҳара ҩыџьа уахь ҳцар ҳалшоит, – Давлеҭ Ԥлиа ҷкәынак диманы даагылеит.
Арҭ аԥшь-ҩык рнапы ианҵаз рзынагӡарызу ҳәа асааҭ аагәеиҭеит: хәбеи ҩажәа минуҭи ыҟан. Лашьцаанӡа иҩеиуан абжьыуаа рҿынӡа. Ирдыруаз џьоукы рлымҳа иҭыршьрын. Аус злаз убарҭ ирылшарызма алашьцара иалагӡаны уахыла рыжәлар ирыхьӡарц, адырҩаҽны Бзыԥын иҟалоз аизара рҽаладырхәырц.
Убарҭқәа-егьырҭәа данрызхәыцуаз, ани Ладариа ахаҵа кьаҿ даақәгыланы аизара ааиртит. Ашәҟәыԥхьара иаҿыз, Бзыԥҭа Маршьаниа ишыҟаиҵаз еиԥш, ахцәажәара иҽазимкит. Уи даԥхьеит, иҵаҟа игылазгьы ажәак аӡәы ихәылшәомызт. Шьҭа еилкаан ажәлар рҿаԥхьа ашәҟәы уаҿагылар шыҟамлоз. Уи ахьауаз акоммунистцәа рымацара рҽахьеизыргоз апартактивқәа рҿакәын. Убраҟагьы уи амҩа аҵыхәтәа ԥҵәатәын, аха изла
макьана адырра цәгьан. Дӡышӡа амикрофон даадгылеит Цәышба Сергеи, уи инапаҿы икын аԥсуа-ақырҭуа реиҩызара иазкыз Ӡиӡариеи Анчабаӡеи ршәҟәы.Уи ашәҟәы даԥхьахьан анхаҩы Сергеи Цәышба. Ус иҟаз аиҩызара дақәшаҳаҭмызт азы, акритика ҟаиҵон, шьҭа шылашьцахьазгьы, дыццакуамызт, игәы иҭаҵәахыз аҵыхәанӡа иҳәаанӡа.
– Арҭ лыхнытәи аҷкәынцәа аӡә дысҭахыуп, – Леуанти иҩызак дааиԥхьеит, иаргьы иаарласны зықәра думз хаҵак дааигеит. – Аизара анҵәамҭаз уаҵәы аизара зымҩаԥыжәо микрофонла ишәызрылаҳәома?
– Ишԥарылаҳамҳәо!..
Ақыҭақәа рхаҭарнакцәа ара ирацәан. Уаҵәы иеихарц хаз-хазы ирарҳәартә узрылаҳәомызт. Микрофонла ирылаҳәаз ахаҭарнакцәа рыуаа рлымҳаҿынӡа инаргарын. Аус злаз ажәлар рхыԥхьаӡара маҷымхар акәын, нас зегьы шеиқәшәоз Леуанти агәра ганы дыҟан. Абгархықә реизара заҟа ибзианы иеиҿкаахаз, Аԥсны жәлар реизара еиҳагьы иҳаракхон, уи агәра игон иара. Зегь акакәын игәы ҭынчмызт, арахь иара илшоз шьҭа имаҷын. Аус ахала ибылгьон.
– Шәааӡырҩы минуҭк! – аилыҵра иалагахьаз ажәлар ирхатәаз алашьцара иналаӡуан амикрофон аарымызхыз ибжьы. – Уаҵәы Лыхны ашҭаҿ иҟалоит аԥсуа жәлар реизара ду. Зшьапы инанаго аӡәы унымхан! Уаха иалагӡаны, уҩыза иаҳәа, угәылак имаҳакәа днумыжьын! Ахәыҷы-аду, аԥҳәыс-ахаҵа, аӡәы унымхан!
Аиҳабыра шьҭа ауаа раанкылашьак рзыҟаҵаӡомызт, – Леуанти днеиуан амашьынахь, иҩызцәа дрыцны. – Ажәлар нукылар уҭахызар, амҩақәа ари амилициеи еиқәных иургылар акәын. Усҟангьы ҵыхәаԥҵәара змамыз амҩахәасҭақәа ирнылон, зегьы ԥуҵәартә, ауаа уоуамызт. Амҩахәасҭа укыргьы, ауаҩы абардра дылсуан, амаӷқәа ааицрасуа, ачықь дырхыԥа, абнара дыҵала, имҩа иԥшаауан. Амҩақәаҵәҟьагьы ишырҭахыз ирзыԥҵәомызт, маҷк акәзаргьы, аамҭа аҽаԥсаххьан, аамҭа ауаа аԥсахуан. Ишшәозгьы рызҿлымҳарақәа иахьрылацәажәоз, жәларык рразҟы рхаҭа иахьырыӡбоз ахь ргәы рыхон.
Аухантәарак Леуанти, аашандаз ҳәа аԥхыӡ дшалаз, ицәа зынӡа иҭынчмызт. Ус акәын уи дшыҟаз: идууз уск аниԥгылаз, ҭынч амҩа дзангылаӡомызт, дкарауараха дааԥшуан. Уи азымхозшәа, уажәи-уажәи даадырԥшуан амҩаду аҿы, зылашара иаҵәақәа зхаргьежьуа, аашаанӡа ладеи-ҩадеи иасуаз амилициеи, КГБ-еи, егьырҭ аиҳабырақәеи рмашьынақәа. Ашьыжь дангылагьы, ихаҿы ирыцқьонаҵы, урҭ рбжьы иаҳауан. Ҭыԥ ирҭомызт шьыжьхьа ахьынӡаимҵагылаз. Иҩызцәа ааины, амҩа данрыцықәгылагьы, ддыршәарызшәа ивахынҳәуан, аха уажәыҵәҟьа иаха рымаӡамызт. Дзықәтәаз амашьына заҟа Гәдоуҭа иазааигәахоз аҟара, рлеишәа иаҳа идырцәгьазшәа, зтәыҩа зхагылаз а-«Волга»-қәа рацәахон. Иагьшԥагәаҭеираз! ЦК КПСС амаӡаныҟәгаҩ Кириленко дааганы, ргәыӷрақәа зегьы идырҳәалозҭгьы, шьҭа уи иҿаԥхьа рхы шдырқьиашаз рзымдыруа еилахазар? Убри аламҭалаз, Леуанти ихыхь аҽарӷәӷәан, аԥхӡы илҵуан. Уи збаз иҩызцәа амашьына ааныркылеит. Ӡык изаарган, идыржәит. Аҩныҟа дырхынҳәны дыргарц рҭаххеит. Иара иуазма, хыхь хәшәык изырԥшаан, идыржәит. Акыр иԥсы анидыршьа, маҷк деиӷьызшәа аниба, идәықәларц рабжьеигеит.
Гәдоуҭантәи Лыхныҟа ицоз амҩа ԥҵәазу иԥҵәамзу узымдыруа, амилициа аусзуҩцәа ҩыџьара игылан. Аныҟәцаҩцәа рдокументқәа гәарҭон, агьрыдрымбалар иаурыжьҭуан. Арҭ зханыркыларызеи, шьапыла еиԥхьытта амҩа ианыз даара ирацәазар. Лыхнашҭа иҩаӡаанӡа, амашьынақәа зынӡа иоурмыжьуазшәа анырба, р-«Жигули» ҭыԥк азырԥшаан, шьапыла рҿынархеит. Макьана заацәан, аизара мҩаԥызгашаз зыҟаҵарак рымаӡамызшәа, амикрофонҵәҟьа ықәыргыламызт. Ашҭа ҭбаа ҭҭәааӡарц ианалага, шьҭа иахәҭаны ирыԥхьаӡан, амикрофон аақәдыргылеит, уи иацыз аппаратура аацәырыргеит. Баша еизарамызт, митинг духон, ашҭа агәҭа иқәгылаз аџь ду аҵаҟа. Шорахахьан, Леуанти иплашь ааишәихит. Кьахьыриԥа Борис, џьоукы драԥхьагыланы, даауан, еснагь ишьҭахьҟа иԥхьаҳәаз ихахәы еиқәиртәарц ирҽеиуа.
– Ак ҟалоит ҳәа зынӡакгьы иҳаздырӡомызт, – уи Леуанти дааидгылеит. – Ашьыжьымҭан ианҳаҳа, ииашоу ииашаму еилаҳкаарц, амҩа ҳақәлеит. Араҟа
имҩаԥызгаша ауаа ҟалоит, иарбанзаалак ак ушалаҟоу думырбан, – днаиабжьан, иҩызцәа рахь днеит.
Аизара хдыртырц иаҿын. Аӡәы даақәгылан, Аԥсны аиҳабыра ааргарц Гәдоуҭатәи араиком ашҟа аҳәара ҟарҵарц нарабжьеигеит. Зқьҩыла иеилагылаз уи иақәшаҳаҭын, ирҭахымызт дара идмырҳаӡакәа изҿыз аус иалацәажәарц, рхаҭа рактивқәа рҿы ишыҟарҵоз еиԥш ирҿыԥшырц ргәы иҭаӡамызт. Аиҳабыра ишрыԥхьоз рымдыруази, адырра роуазар ҳәа иԥшызшәа, дук хара имгакәа, рмашьынақәа рҿаархеит. Нас, шьапыла ажәлар ирылсны, аџь аҵаҟа игылаз аҟәардәқәа инарықәтәеит, аобком актәи амаӡаныҟәгаҩ Валери Хынҭәба рыгәҭа далартәаны. Макьана дыҷкәына аӡан уҳәартә, қәра наӡак далаҟамызт. Ас аусурҭа ҳаракы изҭагәышьодаз, протекциак иман акәымзар. Иусқәа цәгьамкәа дрыхьӡон, ижәлар рыгәҭыха игәҭыхамкәа изҳаит умҳәозар.
– Ҳаҷкәынцәа гәыбӷан рызҭаз аажәгеит, аха лахь зырҭаз абаҟоу? – ақәгыларақәа ишырҿыз, аӡәы амикрофон даадгылеит.
– Џьниа, Аргәын, Ахьиба абра иҳамазароуп, – ҵаҟантәи аӡәы ҿааиҭит.
– Хынҭәба Валери Михаил-иԥа амашьына ишьҭит, – аизара мҩаԥызгоз ибжьы аарылыҩит, – убарҭ ааргарц. Иаарласны ара иҟалоит.
Хара имгакәа, Алықьса Џьниеи Иура Аргәыни атрибуна азааигәара иаацәырҵит. Урҭ ақәгылара ргәы иҭаны иубомызт, аха ажәа зырҭоз ирзыӡырҩуан. Иаақәгылоз рызынтәыкгьы ашәҟәи уи иҽеимз анализ актив аҿы иазызуз Хынҭәба иажәахәи еиҿадырԥшуан, аԥхьатәи шиашаз иалацәажәон, ахә ҳаракны иршьон, ашьҭахьтәи иақәыӡбон. Леуанти ихаҿы ибзианы иаанхеит Хынҭәба зыжәлаз хаҵак ицәажәашьа. Уи изнапык аҿы ихылԥарч икын, аобком актәи амаӡаныҟәгаҩ иахь ихы рханы, аԥсуа усқәа шынаигоз шиашамыз аниҽԥникылоз. Иҵыхәтәантәииз қәгыларан угәахәуртә, ажәа ирҭеит Хынтәба Валери ихаҭа. Шьҭа аилашәшәира аҽшазнакуазгьы, аԥсуа милаҭ зҵаара аӡбараҿ зусқәа хыбгалахьаз актәи амаӡаныҟәгаҩ ижәлар рыбла шааԥшуаз дырҿагылаҵәҟьаны дзырҿагыломызт, ирыхәашаз уамакгьы изҳәомызт, аха гха-ԥхақәак ҟалазар рыриашашьа иҽақәиршәартә дшыҟаз, акыр зылшоз аштаб шимаз ала, ихаҭа дгәыӷыртә дыхиан. Ииҳәоз ауаа еиқәнакуаз џьишьозар ҟаларын, аха ажәлар аӡрҩра рцәыцәгьан, рыԥсадгьыл иахагылаз ауаҩы инапаҵаҟа иҟаз ауаа рыгәрагара рцәыӡхьан, хьаҳәа-ԥаҳәак амамкәа. Иҽириашарц игәы иахьҭаз, ак ада ак ззымдыруаз иаҳагьы амца рыцреиҵон. Ус иҟаз ауаа ржьара мариан, аха ахьчагьы зырахә ихьчоз, ҩынтә амц анреиҳәа, ахынтә раан ианаҭахыз игәра рымгазт, иусқәа ирцәгьеит ихала. Леуанти атрибуна азааигәарахь даарылсын, амца иҿықәтәаны, аобком актәи амаӡаныҟәгаҩ дааирӡрҩит:
– Апартактив аҿы излашәҳәаз ала, саԥхьоит шәажәахә ацыԥҵәаха, – «Аԥснытәи АССР аҿы Ленин имилаҭтә политика ихадоу аспектқәа ирыдҳәалоу, амилаҭтә еизыҟазаашьақәеа рымҩаԥгараз иахьа проблемак ҳаманы ҳаҟаӡам». Уажәы уи азҵаара шәышԥахәаԥшуеи?
Хынтәба зҭак аҳәара ицәыхьанҭаӡаз азҵаара иқәгылара иалаирӡын, иааҭкааны акгьы изҳәомызт. Уи, амала, иман ихы злаҿихшаз аҵаҵӷәы: КПСС Аизара ду аҿы Брежнев ус еиԥш иҟаз ахшыҩзцара иҳәахьазаарын. Аха Хынтәба, акоммунистцәа рактив ада уаҩы дахьыҟамыз иаахҵәа-аахыжәжәаны дышцәажәоз еиԥш, араҟа хымҩаԥгашьа имамызт. Ажәлар ирҳәоз зынӡак дақәшаҳаҭны дзыҟаломызт. Рыгәҭа дыбжьахан, аҟама аҿы дықәгылан. Амала, абраантәы деибга-деизҩыда иусурҭаҿ дызнеир, из-Анцәаз иҟнытә хыхьынтә ашацәа изааргарыз дықәныҟәарын, ажәлар ирҭахыз усҟатәи иазхәыцуадаз. Атрибуна длалбааит. Шьҭа еилыҵырц цәгьа ирымбо, аиҳабыра ҩагылан, Хынтәба инаишьҭаланы, рмашьынақәа рахь инеихақәеит, аха гәыбӷан зауз цәажәарц ауаа аҳәара аныҟарҵа, Џьниа даақәгылеит.
– Хынтәба иҭахын ҿымҭӡакәа ҳхәаҽны ҳтәазар, аха, ҳшыҵабгоз ҳабла иабаны, ҳҿи-ҳнапи еиқәыԥса ҳзаангыломызт…
Актәи амаӡаныҟәгаҩ, ихәдыкәырша шкәакәа ипалта иаҵаҵа, алашьцараҿ длеиҩеиуа дыԥшыртә амҩа изтаз рыгәҭа дыбжьан. Ашәҟәҩҩ ииҳәоз комментариақәак аиҭарц дааҭгылеит зны, аха ибжьы уаҩы иаҳауамызт, иара зызкыз дшааҭгылазгьы, иҿынӡа имнаӡозар, ма хырҩ аимҭазар акәхарын, ииҳәоз еиԥкааны иациҵон. Уи ицәажәара
имроуит, аха иқәгылара кьаҿ иаҳәоз аобком аусураҿ Аԥсны иахәарҭахашаз ак назыгӡоз уаҩ дыҟамызт.
Уи атрибуна дшаалбааз, аиҳабыра, ықәҵырц шырҭахыз мҩашьо, инаҵысит, аха аизара мҩаԥызгоз ақәҵара апроект аацәыригеит, еилкаан убри аԥхьара иахьырымгӡарц зҭахыз аобком актәи амаӡаныҟәгаҩ иуаа ықәигарц игәы шазыҳәоз. Ақәҵара иаԥхьон урысшәала, уи Москваҟа ирышьҭуан азы.  Уи аҵакы иеицәан Валери Михаил-иԥеи ицзи рзы аҵыхәтәантәи апункт:  Шьҭа Аԥсны инапаҿы иааигарын, уи ала Қырҭтәыла акзаара еилагахарымызт ҳәа иқәгәыӷуаз Шеварднаӡе ибла дышԥаҭаԥшрыз?!
– Ажәлар шәхаҵкы! – иаагеит аизара мҩаԥызгоз ибжьы. – Уаҳа еизара ҟаҳҵаӡом. Иахьа иҳаӡбеит зегьы ҳәа иԥхьаӡоуп. Ҳааԥшыроуп ҳақәҵара аҭак Москвантә иҳауаанӡа.
Ажәлар рыӡбара! Леуанти, аҩныҟа даазгоз амашьына дахьҭатәаз, уаҳа иахиҳәаарыз издыруамызт уи аҽны ибла иабаз. Апартиа Аԥснытәи аобкоми аиҳабыреи рус ажәлар ақәыӡбит. Аха закәытә ӡбышьази иҟаз?!
Аизара анҵәамҭаз уаҳа еизара еиҿырымкаарц рабжьаган, аха уск мҩаԥымгаӡакәа тәашьа рымамызт, ирыҵаргалоз иалырдраауази. Ашәахьа, адырҩаҽны, инаркны ахәыҷқәа ашкол ахь иҭыҵуан. Леуанти иаамҭа маҷхон, аха игәҭакы ҭаха инаҭомызт. Апартеиҿкаара иахагылаз Нургалиев ҿиҭӡомызт. Аӡәык-ҩыџьак ашкол аҿы ирҵаҩцәаз ашәамахьцәа излашәоз рзеилкаауамызт, иаҳагьы ишәаны ажәак рыхәлшәомызт. Иақырҭқәан ҳәа зҽеизызгаз ажәларқәа ас иаалырҟьаны аԥсуаа еидгыларын ҳәа ԥхыӡ ирбомызт, рхаҭақәагьы иаартны изеидгыломызт макьана, имаӡаны ирӡбоз здыруадаз аха, рыҽдыргамаӡомызт. Леуанти урҭгьы егьырҭгьы ихшыҩ шрызкыдызгьы, рус хьшәашәозшәа аниба, амшқәа хара имгакәа, Аҟәа дҩеит, Игор дибарц.
– Уи уажәы дузыԥшааӡом, – иҳәеит Ермолаи. – Аизарақәа рыҟаҵара ҳақәшаҳаҭым, зегь акоуп. Абжьыуаа рҿы еизарак шԥамҩаԥырымго иҳәан, даргьы цо-иаауа иашьҭалеит, дрыцхраарц даҿуп. Аха уҿы иааҭыхны аӡәы иоумҳәан.
– Уара угәы ишԥаанаго, – Ҭыҷ Гыцба иҿы дахьлалбааз Леуанти дизҵааит. – Иаҭахми абжьыуаа реизара?
– Ишԥаҭахым! Уи уаҵәы имҩаԥгахоит. Шьҭа уаҩы изынкылаӡом. Нас аусуцәа ркласс рымацара иахьыҟоу ақәҿырҭыргьы ҳҭахыуп. Ҭҟәарчалаагьы ирласны аизара мҩаԥыргоит.
– Амш цәгьахарашәа аҽеиҭанакуеит.
– Абжьыуаа аԥсуара аиқәырхараз амшцәгьа иацәшәап ҳәа уҟоума? Аӷ леиргьы, рмитинг иалгаанӡа, адәы ицәгылазаауеит.
– Иабеизо?
– Уажәы Ԥақәашь имҩаԥыргарц ргәы иҭоуп.
– Амҩақәа ркыр?
– Изласаҳаз ала, аиҳабыра русмҩаԥгатәқәа рнапы адыркхьеит, аха уаҩы дышрызнымкыло агәраганы сыҟоуп.
Убри аҽны аҟара, ашәҟәы ахьчараз аусқәа шцоз еиликаарц заҟантә даахьаз, Леуанти игәы ҭынч аҩныҟа дықәымлацызт. Аҳҭны-қалақь аҿы шьҭа иҿыхақәазар ҳәа игәы иаанагон. Ус зиҳәоз ажәлар рԥацәа рыхьчара дара рнапы ишаныз, иагьшыруалыз еилыркаауан аҟәатәи аинтеллигенциа. Ермолаии Ҭаҷи, уа ргәаанагарақәа еиԥшымзаргьы, изларҳәоз ала, Игор абжьыуаа дрыцхраауан реизара маншәаланы имҩаԥыргарц, уи азмырхакәа, аусуцәа ркласс рықалақь аҿы, ргәаанагара рхала ирҳәарц, амитинг иаарласны иеиҿкаахон.
Игәы иалан Ԥақәашь аизарахь дахьзымцоз. Уи аҽны хырԥашьа рымамызшәа ҟаҵаны, апартеиҿкаара аизара мҩаԥыргеит ашкол аҿы. Апартиа иалаз ԥшь-ҩык ракәын, урҭ рҿынтә аӡәы дшыҟамлоз заа ирдыруан. Леуанти дҟамлар, аизара хыбгалон. Иҭахымызт имшала
ишеиҵахаз ааиҿԥныркылар. Уи адагьы, иусураҿ даныҟамзи даныҟази еиҟаразшәа иҟалан, иурокқәа мҩаԥымгакәа избжьажьуамызт. Ԥақәашьтәи аизара аусурамш иақәдмыршәар ҟамлози аха, данхәыцх – изырццакуаз уск рымамкәа иҟазма. Арахь игәабзиара хазы иӷәӷәамызт, иааиҭахыз ишиҭахыз инарҟаҵозма. Аинформациа ааргарц уахь иишьҭыз агәыԥ адырҩаҽны дрықәшәеит. Ақәа кыдҵәаны ишлеиуазгьы, зшьапы инанагоз аӡә даанымхеит уҳәартә, ирацәаӡаны иеизазаарын. Амитинг аанҵәаанӡа, зегьы ршьапы иқәгылан. Араантә иршьҭыз ауаагьы еилысны иааит, маҷ-саҷк агәамбзиарақәа шьҭырххьан.
Иаалырҟьаны Аԥсны КГБ ахантәаҩы Галустов имаҵура дамырхит ҳәа ажәабжь ааҩит. Ажәлар имҩаԥыргоз аусқәа рнаҩсан, аиҳабацәа реиҵбацәа рыхәцә ркуан, рхаҭақәа рхы еиқәдырхарц, абас ихәыцны, ицәыҵаҷҷашаз ауаа ҟалеит, уахгьы-ҽынгьы имтәа-имыцәа имҩаԥыргоз аусура лҵшәадамызт азы. Урҭ рымацара ракәмызт, ажәлар ргәы аԥхара ыҵалеит. Иаҳа имацәысха даҽа ажәабжьк аауан: Акомпартиа Аԥснытәи аобком актәи амаӡаныҟәгаҩ Хынтәба Валери Михаил-иԥа инапынҵақәа рҟнытәи ихы дақәиҭнатәит иаалырҟьаны имҩаԥгаз апленум. Уахь аусураз диаган Борис Виктор-иԥа Адлеиба. Апленум далахәын Қырҭтәылатәи Акомпартиа Ацентртә Комитет аҩбатәи амаӡаныҟәгаҩ Колбин. Агазеҭқәа изларҳәоз ала, уа дыҟан Москвантә иаарышьҭыз Бровиков. Адунеи мааҳәи! Аԥсуаа шәиашан ҳәа иаақәгылеит.
– Уаха Мысра маӡала гаграа Кьахьыриԥа ҳаизигоит, – Вова Леуанти диԥшаан, абас иеиҳәеит. – Виталик дааишьҭит. Уахь узгаша амашьына аҩны иузнеиуеит.
Борис Кьахьыриԥа маӡала аҷкәынцәа еизигозар, имаӡаз уск нагӡатәын, уи еилкаан, ацыхаӡы аҵ шыцқьаз еиԥш. Уажәы-уашьҭан шиҳәоз, уаҳа инапы ак амыркӡакәа дыштәаз, ааилахәламҭаз акәын Чыкәбар Леонид инапала хәҭа-хәҭала иеибиҭаз и-«Волга-24» дақәтәаны данизааиуаз. Уа Виталики Вовеи ҭатәан. Цыхьычбагьы имашьынала шьоукы Гагрантә Мысра игахьазаарын. Дбараа ахьынхоз рханы хәы қәацәк иавсуан асфальт зықәшьыз амҩа. Ахәы азбжарак амхны иқәыргахьан. Убра аҭаҩаҿараҿ амашьынақәа гылан инаскьага-ааскьаганы. Амҩа ишазааигәазгьы, уахыла имҩасуаз изгәаҭаӡомызт, егьыс шьапыла ара шамахамзар уаҩ дубаӡомызт. Машьынақәак аус руан, руак иадамхаргьы КГБ алымҳа амазар – ирҳәоз еилырганы иазымкырц.
– Шьҭа зегьы ҳааизшәа збоит, – агәҭаны еикәша ианааидгыла, ҿааиҭит Кьахьыриԥа. – Иахьа аиааира ҳган ахь иҟоуп, аха уи иаанагаӡом аргама аус ҳаулар ҟалоит ҳәа. Ҳашшәарҭаз ҳаанхоит. Уаҵәы аполитика ахы ахьхо уаҩы изымдырцт. Аиашаз, апартиа амҩа еснагь акоуп, азнеишьақәа хазуп акәымзар. Ажәлар рнапаҿы иааргарц, ашәҟәы знапы аҵазҩыз ирыдгылоуп рымҳәар ԥсыхәа рмоуит, аха ажәлари ҳареи ҳаиҟәшара аарылшар, ҳахькылырго уаҩы издырӡом. Еиҳараӡак Гагра аус зуа ҳшәарҭоуп, ижәдыруаз. Маҷк ахақәиҭра ҳаузшәа аабоит, ҿыц исҳәахуеит, аха убри рхы иадырхәоит ҳусушьа еилыркаарц, ҳаиҿцаашьақәа ҭырҵаарц. Ҳраион сшоит ԥшь-гәыԥкны. Иҳамоуп агәыԥ Гагра, агәыԥ Пицунда, Лӡаа уахь иаҵанакуеит, агәыԥ Бзыԥҭа, агәыԥ Цандрыԥшь. Бзыԥҭатәи агәыԥ Леуанти унапы иануп, уи 101-тәи ауп… Маӡалатәи аусура имҩаԥааго иахьӡуп АНОДА-78, Абхазское национально-освободительное движение.
– Ишәхашҭит жәаха ишәасҳәаз, – ҿааиҭит Леуанти, – амилаҭ хақәиҭра аҵысра даҽа милаҭк рықәцара, бџьарла ақәгылара аанагоит. Ус иҟоу ҳасабтә ҳҿаԥхьа иаҳзықәыргылома аргама? Ҿыц исҳәоит иаҳа ишеиӷьу ЛИПАА-78 ахьӡаҳтәыр. Издыруада ҳашнеиуа уахь ҳаиасыр, аха иахьа…
– Ҳазхәыцп, – иҳәахт Борис ԥыхьа еиԥш, Леуанти идыруан, ус аниҳәа нахыс, акгьы иԥсахуамызт, дазхәыцыцргьы игәы иҭаӡамызт.
– Сара сгәыԥ иахьӡыстәуеит ЛИПАА-78, – иҳәеит иара. – Уиала схыхьчара иахьа салагоит ҳәа исыԥхьаӡоит.
Уи ауха даҽа шьаҿак ҟаҵан маӡалатәи аус арӷәӷәаразы. Амала дара ахьӡрыжәхоз есымша имҩаԥыргоз аусура аҿакәын, еиҳараӡак аиҳабыреи агәыԥ иалази анааиҿаххалак. Ҽнак ақыҭантәи аҭаҳмадацәа х-ҩык Аҟәантә иаауаз автобус илалбааит. Кьахьыриԥа
ишкол аҿы ианнеи, адиректор дрымбазт, иҩыза дырба, иара дырба акакәны ирыԥхьаӡан, Леуанти иҩны иаакылсит.
– Адлеиба иҿы ҳаҟан, – рҳәеит дара. – Шьынқәбагьы уа дыҟан. Еицҿакны ирҳәаз убри ауп: уажәраанӡа иҟашәҵаз зегьы бзиан, шьҭа шәаангыла, ҳнапы иануп аусқәа, ҳара инаҳагӡоит.
– Нас ҳаангыларыма, шәгәы ишԥаанагои? – зԥсахы еибакыз Леуанти иҭынчымра изымҵәахыр ҟаларын.
– Ус рҳәазар, ирҳәо ҳақәныҟәароуп, Аԥсны аиҳабы ҿыц данахадырыгыла.
– Уахь шәымцар акәын! – иааиҳымчҳаҵәҟьеит Леуанти. – Шәзышьҭыда? – аҭак иаҳауамызт. – Шәҩеин, шәаҳҿаргыланы шәаарышьҭит.
– Избан, уара? – ираҳауаз џьаршьон. – Кьахьыриԥеи уареи иҟашәҵо акакәӡами? Шәеизымҵааӡакәа аус хаз-хазы ижәуама?
– Иара шәишьҭыма?
– Ҳара ҳцеит, аиҳабыра аԥсуа усқәа излауала инархылаԥшырц рабжьаагарц.
– Ирабжьажәгаз аҵкыс ишәабжьаргаз амч аиутеи.
Еицыз руаӡә дагьгәааит. Уи ишьҭаланы, егьырҭ аҩыџьагьы рҿынархеит, ирыхьыз закәыз цқьа ирзымдыруа. Леуанти ибон ажәлар рҿы Кьахьыриԥеи иареи аус еицыруеит ҳәа ишрылаҵәаз, рыгәрагьы ргон. Нас уи маӡала урҭ абыргцәа аобком ахь идәықәиҵазма, хықәкыс имази? Мап, уи иакәымзар ҟаларын. Адлеиба ихаҭа, аԥшәмара анирҭа, аусқәа рыӡбара нҵәазшәа игәы инаҭама? Хынтәбагьы иаргьы зхааныз ақырҭуа национал-шовинизмара акәӡамзи? Доусы иҭыԥ ҳаракы дашьҭан, ианиоулак ҳазҵаарақәа ӡбазшәа ибон. Шьынқәбеи иареи гәыцхәрыла еизааигәан, уи акәзар ақәԥара шьҭа ихырқәшатәны изеицахәаԥшуаз, хысырҭак еицҭадыршәырц рыҽзеибырҭаз? Нас иабаҟаз аԥсуараз ақәԥараҵәҟьа? Уи амашьынаныҟәцаҩцәа рыгдыраҿ наӡаӡа иаанрыжьуазма?
Леуанти ашкол ахь амҩа данын, ихы зықәкны иихәыцрыз цқьа дақәымшәо. Аурокқәа рышьҭахь еилацәажәарак рыман адиректор икабинет аҿы. Уа имҩаԥыргоз имаҷыз еилацәажәарахон, уи иара иаразнак ихшыҩ азцеит. Аҵыхәтәантәи аамҭаз имаҷзи идузи аилацәажәарақәа аҵара ус иазеиӷьыз акәны имҩаԥысуамызт, урҭ аполитика иадҳәалан. Идуз аизараҿ еснагь аиҳабыра рафторитет ҳаразкшаз цәырыргон. Џьара хьаҵра уск аӡбахә аналадыршәоз, еизыргоз рхыԥхьаӡара еснагь имаҷын. Уажәгьы Леуанти агха имыхьит. Ухаҿы иаанымхақәашаз зҵаарақәак рыӡбеит. Иара, дызлахәхашаз акы иалацәажәоны ибомызт азы, маҷк иԥсы ааиҭеикырц, уамак дшымӡырҩуаз, аҵыхәтәан адиректор, иажәа иналаҵашәа, иҳәеит:
– Актив ыҟан иахьа. Аҵыхәтәантәи ахҭысқәа ирылацәажәеит. Актәи амаӡаныҟәгаҩ Кванталиани иҳәеит: иҟалақәаз иашаны еилкаатәуп. Нас ҿыц аҳәара еиҭа ҟаиҵеит: иҟалақәаз иашаны еилкаатәуп.
Леуанти дыҩдәылҵит, иҟалақәаз иашаны еилыркаарц Кванталиани иажәақәа адиректор арҵаҩцәа рҿы ишааигаз дазхәыцуа. Убасҵәҟьа иҟалахьан ашәҟәы иахьахцәажәоз апартактив ашьҭахь. Усҟангьы аҳәара ҟарҵон иҟалаз иашаны иеилыркаарц. Кванталиани, аҟама аҿеиԥш дахьынаҳәааҳәуаз, адиректор дышицнаҳәааҳәуаз акәын зынӡа иџьоушьашаз. Аԥсуа напхгара рҿынтә иҟан арахәыц иқәгылазар, анахьгьы арахьгьы аибакапаншьа аамҭала аҽақәыршәара бзиа избоз. Нас аԥыжәара ахьыҟалоз рҽадыркылон, аԥхара рԥшаарц.
– Леуанти Борис-иԥа, – дааидгылеит аҵаҩы Инга. – Саб уаха шәибар иҭахын.
– Сымнеиуеи уаха. Бара уажәраанӡа ара бзыҟоуи?
– Агазеҭ ҭҳажьуан.
Аурыс школ ахь иҿынеихеит. Уи адиректор актив далахәзар, уи нҵәахьан, дааны иколлектив иреиҳәозар акәхарын иҟалақәаз иашаны иеилыркаарц. Арҭ амчыбжьқәа ирылагӡаны, иарбанзаалак уахгьы-ҽынгьы ҭынчрак змамыз ауаҩы иусқәа нҵәазшәа, адунеи дықәыԥшуан. Аус руртә аиҳабыра ҵаҵӷәык рырымҭар, рхала аус рмуӡози? Ашәҟәы ианыз азҵаарақәа шыҳасабтәыз ала аиҳабыра рҿы анрықәшаҳаҭха нахыс, ргәы зҭынчхазеи? Аиашаз уи аахыс уамак мҵыцызт, аха дара зҿыз политикатә хымҩаԥгашьан.
Урҭ рымҩа хада рзыԥсахуазма, ианаалашаз даҽа мҩақәак рԥшаауан, ма ирхәыцрын. Ақырҭқәа Аԥсны зырҭахыз аԥсуара еихарҳарц акәызма, ақырҭуара ари адгьыл иахадырԥарц еилаҳауанеи. Иарбан мҩаз ишьҭырхуаз аԥсуаа ржьарц? Аиҳабыра рыԥсахра – актәи шьаҿан, избанзар аиҳабыра рыжәлар рнапаҿы ирзаамгеит. Аҿыцқәа ажәлар рнапаҿы иааргарц иалагахьан – бзыԥҭаа рбыргцәа жьаны иаарышьҭхьан. Хынтәба аԥсуара дшамыхәоз рбаны, аиҳабыраҿ аус зуаз аԥсуаа уи иамхра иашьҭазар? Даргьы гәырӷьаҵәҟьозар ак рылдыршарызшәа, ма уи дыҷкәынацәан, ахыкәмаҷар, зегьы рыгхақәа дирбозшәа ихамхаԥагьаха дырхагылазар – дырзымчҳазар? Шьҭа амчра дара иртәызшәа рбазар, дара рыуаҩ даннеи? Леуанти дзызкылсшаз даарак дақәымшәо, Кьахьыриԥа дынидгылеит.
– Абыргцәа Аҟәа изышьҭыда?
– Сара соуп изышьҭыз.
– Иаланахызи? Иаҳҿаргыланы иаҳзаарышьҭитеи.
– Шьҭа ҳажәлар иахаҭарнакцәоу цалароуп, аиҳабыра мҩақәырҵома уҳәо, ргәы кыдырхыроуп, уаҳа акыр ҟарҵоит ҳәа угәыӷуама. Дара ртактика рымԥсахи, ҳаргьы иҳаԥсахроуп. Ҳрықәгәыӷуашәа дҳарбароуп. Иудыруеи иԥхашьаны ак ҳзыҟарҵагьы.
– Актив аҿы шәыҟазма?
– Сыҟан. Иубандаз рхы шымҩаԥыргоз! Аӡәырҩы ҳҟәырҟьоит, убарҭ абыргцәа реиԥш. Ажәлар ржьара закәыхи. Ажәлар рахәуп. Иахьурхаз ицоит.
– Ус рзышәымҳәан!
– Уаасзыӡырҩы! Аџьмақәа, ашьха ианкарцо, атәыҩа ду зхагылоу аб раԥхьа игылоуп. Егьырҭ зегьы абри иашьҭоуп. Ахьча ирахә рышьҭахь дгылоуп, аха анҿиҭуа, ма атрышә данасуа, аб ауп амҩа зирбо. Уи анымҩахыҵ, иашьҭоу зегьы убри иашьҭалоит. Абқәа ҩба еиҟараны аџьмақәа изрылагылаӡом. Руак аԥыжәара амазароуп. Ари аԥсабара иаԥҟароуп. Аиҳабыра аҳаҭыр анроу, ҳара ҳаҵкыс, ажәлар урҭ ирзааигәахоит. Аҳаҭыр ҳара иаагар, ҳара ауаа ҳацныҟәоит. Уи рдыруеит азоуп ртактика зырԥсах, уареи сареи ҳгәырҩа иаго џьумшьан.
– Амала ажәлари арахәи ахьеидышәкыло сҭахым.
– Исҳәо урҳаи, иаҳа иузеиӷьуп! Шьҭа исаҳәеи Аԥсны АССР Аконституциа апроект ахцәажәара ҳабанӡазыҟаҵоу?
– Ааԥхьарақәа Гаграҟа рдәықәҵара ҳҽазыҟаҳҵеит. Иқәгыло зегьы гаграа ҳауп, аха Гәдоуҭантә аџьажәлар рхы аладырхәуеит. Ажәахә аиқәыршәара саҿуп.
Леуанти, амҩаду шыҟаз данкылс, маҷк уа дааҭгылеит. Макьана заацәан, аха аамҭа дукгьы имаӡамызт. Барцыц Виктор дибарц шиҭахыз уи иԥҳа иалымҳәахьази, уахь иҿынеихеит, амҩа аган иаваршәны. Уи, дибарц иҭахызар, ихала даақәлар еиӷьымзи, аха иқәра аҳаҭыр ибарц ихәҭаны иԥхьаӡон. Уа днеины, уск рзыӡбаӡомызт, Леуанти идыруан уи иҿыцыз акыр ҟалахьазар еиликаарц дшашьҭаз. Ус имаӡамызшәа ихы ибон Леуанти, аха ус шԥаҟамыз, ахҭысқәа убас еишьҭагылан имҩасуан, ак аҵкыс акы иаҳа иццакуа, рызынтәык аҭак румҭалар, иуцәеизон, иакәымз ацҭәы рылҵыртә.
Иҟан даҽа зҵаарак, Москваҟа ицар акәын жәпакы ашәҟәқәа, Аԥсны Қырҭтәыла алҵра азин амазарц, ашьҭахь Аконституциа иалацәажәарын, акәымзар ихадаз азҵаара наԥхьакны, ажәлар рзинқәа зларҿаҟәашаз азакәан хада ҭрыжьуан, ауаагьы ргәаанагара иазҵааӡозмыт, ус аԥшра шарҭозгьы. Абас аҵакы аманы ЦК КПСС ицашаз ашәҟәқәа хаз-хазы гәыԥ-гәыԥла анапаҵаҩра ирласны иеиҿкаатәын. Леуанти уи ауха Виктор иахь баша амҩа данымызт. Ирҭахҵәҟьаз апроблема аӡәгьы иӡбарц иҽазикӡомызт, аха жәларык рыгәҭакы еиқәшәозар акәын, уи аиҳабыра рҿынӡа инагалатәын, ауаа ԥхьаҟатәи ақәԥара иазыҟаҵалатәын.
Аԥсны, Қырҭтәыла иалхны, Урыстәыла иалазар иаҳа иеиӷьызшәа рҳәалар, аурысқәа арахь иузхьаԥшыр здыруадаз. Егьыс Аԥсны ахала иҟаларц акәын ақәԥара зызкызаашаз, аха, адиктатура ыҟанаҵ, ажәлар рыхдырраҿ тәыла хәыҷык ахьԥшымра зышьақәыргылахомызт ас иаарласны, ахҭысқәа былгьаны уи аамҭахь инеирц ахәҭан, усҟан зегьы рҽазыҟаҵаны иԥшызар, – аусқәа рҭыԥ рықәҵара иаҳа иманшәалахон.
Мамсыр, иаб иҩнаҭа данааиуазгьы, дшәо мацара дхьаԥш-куаԥшуан, аӡә дизкылԥшуазар иҭахымызт. Арахь аамҭа убас иҟалеит, зегьы ирызкылԥшлар рҭахын, КГБ-еи амилициеи русзуҩцәеи рыцәгьаҳәацәеи рнапы злакыз аус иахьӡомызт акәымзар. Ианакәӡамыз иԥсадгьыл ахь дахьыхынҳәыз гәнигон иара. Дахьыҟаз даангылар, дааҟәымҵӡакәа иҿихәшәтәларгьы, уа аус иуларын, кариерак еиҿикаарын. Ара иара иаха змадаз, ихы амца акызар – арцәаха имоуа, доусы ихы дашьҭан. Аухантәарак иашьа еиҵбы Баҭыри иареи акырӡа иеиҿашит, доусы ртәы ркын, ихьаҵуамызт. Аиҳабы иҭахын иеиҵбы дникылар, аԥсуа усқәа ҳәа изҿыз иҽрылаимырхәырц, уи ала, иара изҳәомызт, аха Мамсыр диԥырхагамхарц; аиҵбы дузаанкылозма, илшоз аҿы цхыраарак изыҟаҵозар, ихы деигӡомызт, ус мацара акәмызт, илшозар иеиҳабы цхыраарада даанымгыларц дихгәаҟуан.
– Аԥсуара шәацхраарц шәҭахызар, абас, еизарала, аиҳабыра рҿагыларала, акыр шәзыҟаҵома? – ашьыжь амашьына ианҭалагьы, урҭ еимаркуаз аҿы Мамсыр дхьаҵуамызт, иҟаиҵаз азҵаара аформа шамазгьы, уи зҵаарамызт, игәаанагара шьақәирӷәӷәон.
– Даҽакала қәԥашьак аманы избаӡомеи, – Баҭыргьы иҽиԥсахуамызт.
– Ишԥамам. Аиҳабыра рҿы шәнеи, ашәҟәы жәҩы…
– Ашәҟәы рмҩи, – аиҵбы аиҳабы иажәа «хьыла» иааԥиҟеит.
– Уи знык ак рҩит, ус иазхом.
– Уара имаҷны иудыруеит ҳәа сыҟоуп. Изласаҳауала заҟа шәҟәы рҩхьоу удыруама? Аиҳараӡак абыржәы иааҟәымҵӡакәа ателеграммақәа рдәықәҵара иаҿуп. Изахамҵгылеи?
– Иуҳәо закәу удыруоу? Асовет мчы шәаҿагылоит ауп уи иаанаго. Мышкы зны шәахькылнаго уазхәыцхьоу?
– Асовет мчы ҳаҿагыланы збаӡом. Уи ҳанаҿагыло иаартны ианаҳҳәалак ауп.
– Уи рҳәаанӡа, шәара шәлашәны абарҭ апровокаторцәа шәрышьҭазаауама?
– Уҿы иҭашәалак рзумҳәан! – Баҭыр амца иҿықәлон. – Сашьа уоуп акәымзар, ас сызтәоз џьумшьан. Сҿы иуҳәаз, даҽаӡәы иоумҳәан, уршьуеит.
– Сзыршьуеи, шәхы шәыхьча ахьысҳәо аума? Ибзиахар – зегьы рзы ибзиарахоит, аха ицәгьахар?
– Усҟангьы уара акыр уакуама, зхы аҳәызба иаҵазкуа роуп иахәуа.
– Ушцәажәо умбои, – иџьеишьон Мамсыр. – Маҵура хыҷык змоу зегьы шәҿаҟәоит, нас аус зшәыруада?
– Маҵурак змоу, акгьы даҳмыхәозар, илаҳхыуи, ихы мацара дашьҭоуп ҳәа?
– Нас шәрылга рызынтәык!.. Закәытә ԥылҳаҭроузеи сызлаҳаз!
– Абра уааҭгыли! – зԥсы еибакуаз Мамсыр, аԥсшьарҭа ҩны агәашә давсхьан, Баҭыр данааникылоз.
Еизгәааз иреиԥшны, Баҭыр иашьа имашьына дааҭыҵын, дымбааӡарц, икәыртка ихы иҭарԥашәа, иусурҭахь днеит. Иаразнак иҽизмырҭынчит. Мамсыр даԥсаӡамкәа дааргазаарын, џьоукы агәхьаа иарганы, амаҵура изыԥшаауа-аҽакуа. Ихьзи убри, аԥсуа қыҭа иалҵыз иакәӡамкәа? Ус акәындаз, иаби иани ршьа илаӡамызтеи. Баҭыр дашьцылан уажәшьҭа иашьа иуаҩшьахаз, иаамсҭашәашьахаз. Диацәҳаны игәы нирхаргьы, усҟатәи ихьаамхарызшәа игәы инаҭон. Аха убри аҽны, Важьеи иареи анеицәажәоз, дзырԥхашьашаз шыҟалаз даара инырит. Амала адиректори иареи реицәажәара Мамсыр ила ахы ыҵнамхит.
– Сызуԥхьаз, – Баҭыр икабинет аҿы данылаиртәа, Важьа дналагеит. – Лыхнытәи аизараҿ шәыҟазма Џьанари уареи?
– Ҳашԥаҟамыз! – дара рыда уа ус рзыҟамҵарызшәа аԥшра аман Баҭыр иааҭырҟьа. – Ҳамацара ҳакәызма, ҳусуцәа зегьы ыҟан ҳәа сыҟоупеи, – аниҳәа, дзацәажәоз иҿы ахьааихихыз иаанхеит.
– Ирҳәеи нас? – ихы инапаҿы иааганы, дҵааит Важьа, ирҳәазгьы иҟазгьы хәыц-хәыц зегь шеиликаахьазгьы.
– Сара исзеилымкааит, иаци, иацжәаци ара сыҟан, аха иахьоума иаҳа шәаназҿлымҳаха?
– Суԥхьозар ҳәа уԥшызма?.. Иқәгылақәада? Марыхәба дықәгылама?
– Ааи.
– Ииҳәеи?
– Ашәҟәы шаҳаҩыз иҳәеит, шьҭахьҟа ианаарга, иашамкәан ишҳақәыӡбоз ҳзыхдырҟьоз ҳәа дрылацәажәеит. Аизароа ианалагоз, иашамкәан ацәажәарақәа хыртын. Нас иара имҩақәиҵазшәа збеит.
– Анҭ бзыԥҭатәқәа, Бориси Леуантии уҳәа, аӡәы акыр иҳәама?
– Урҭ уа иқәгыланы зымбеит, аха Бзыԥҭантәи дықәгылан Барцыц Виктор.
– Ани амашьынаныҟәцаҩу? Ииҳәеи?
– Кванталиани ихы иашамкәа ишымҩаԥигоз акәын еиҳарак дызлацәажәоз.
– Убри Кванталиани идибалазеи, исзеилкаауам.
– Рҳәашьақәа злаҟоу ала, ак здумбало уаҩымзаап.
– Иахьа Ԥақәашь узымцеи? – дҵааит Важьа, иаразнак Баҭыр ихәламшәа икырц даҿызшәа.
– Сцар акәын, аха, сашьа дысҭан азы, аусурагьы сагхеит.
– Уашьа уара дуқәшаҳаҭым ҳәа сыҟоуп.
– Избан? – Баҭыр иааџьеишьеит Важьа имаз адырра.
– Усшәоуп ишыздыруа. Иахьцалак Аԥсны аҿиара уаргьы уҩызцәагьы, ашәҟәы зҩызгьы шәаԥырхаганы шәибоит.
– Уи игәҭакы уамак ицәыригом, – аԥхашьарахь диасны, зшьа зҿықәлоз Баҭыр шьҭа иааицәымӷахон иаҳауаз.
– Нас уара ара утәоуп, – рцәажәашьа ирзацымҵозшәа аниба, Важьа даақәҵәихт, – уҩыза гәакьа Ԥақәашь дыҟоуп, уи уахь ихала дызцеи?
– Џьанар аусураҿ дыҟаӡамеи? – уи дахьыҟаз шизымдырҵәҟьоз ихаҿы иаҳәон.
– Мамзар уи аинформациа шәзааигарц дшәышьҭу?
– Уахьҵәҟьа дыҟоуп ҳәа шәазҳәада?
– Угәаныла уаҳа дабацоз?
– Акгьы сеимҳәаӡеит ауми исыхьыз. Аха уахь дцазар – ибзианы иҟаиҵеит, – Баҭыр Важьа игәалаҟазаара лаирҟәӡарц иҽазикит. – Ҳазынтәык ҳцар акәымзи. Дара еиқәибаҵа иаҳзааитеи. Ҳаидгылар ауми.
– Шәеидгылошәа ҟаҵаны, Аԥсны иқәынхо ҳаилашәымҵан!
– Ҟаи, ус акгьы ҳгәы иҭам! – дҩагылан, дындәылҵаанӡа иеиҳабы игәы «ирҭынчит».
Амала Баҭыр игәы ҭынчмызт, иҩыза гәакьеи иареи ахьеицәыхьшәашәахоз. Уажәраанӡа дынкылаӡ данцоз, ихьыз макьана цқьа еилкаамызт, аха ихатә уск дашьҭаны, уаҩы далеигалар иҭахымзар, идырын ихьыз. Ԥақәашь аизарахь дцазар, – уи зиӡарызи? Ма ихатә усгьы дашьҭаланы, аизарагьы дахьӡо еицеилеигӡарц даҿызу? Уахь дыҟан ҳәа агәра згатәызи? Важьа еилкааҵәҟьаны имазма Џьанар дзыҟамыз? Ма дахьцоз еиликаарц дашьҭазу?
– Баҭыр! – ҿааиҭит русуцәа аӡәы агараж аҿы. – Изласаҳауала, Мамсыр дҳадгылам. Иахьа уааигон, ииҳәазеи?
Баҭыр дыԥсыр иҭахын, убасҟатәи иԥхеишьеит инапаҵаҟа аус зуаз иҿынтә иаҳаз. Важьа ус аниҳәоз, ҽԥныҳәа зиҭоз Баҭыр иакәын, иашьа еиҳабы дихьԥшырц иҭахын. Аха аусуаҩы, ҽԥныҳәаз изыҟаиҵоз, Мамсыр ихымҩаԥгашьа игәаԥхомызт, уи Баҭыр дахьиашьазгьы иҭахымызт. Важьеи аусуаҩи ддырԥхашьеит, аха ашьҭахьтәи иакәын иара дыҵазырбгаӡоз. Иҩеиҿықәтәаз амцаԥшь дарҿаҳан, адәахьы дыҩдәылҵын, зегьы рылаԥш иара ихызшәа, гәыбӷан ирҭозшәа, ихы ахьигарыз дақәшәомызт.
Заа аҩныҟа ддәықәлеит. Маҷк амш ааихсыӷьшәа иҟан. Ҿыц ақәа лалагаанӡа, Џьанар иҩнаҭа дынкыдгыларц иҭахын. Ихы ицәымӷын, ус дҟазҵаз иҩыза иҽахьиҟәигоз акәзу,
иашьа изы иаҳауаз аҽԥныҳәақәа ракәзу, ԥыжәара згоз изеилмырго, ицәеиӡҩалеит. Ус иагьа иҟазаргьы, Џьанар хара дицәгылартә дзыҟаломызт, зны амаҳәреи абхәындареи рыбжьаларын, иаҳагьы иеизаагәахарын. Уамак уи хьаас димамызт. Мамсыр иакәын ибӷа ашшара ԥызҵәоз. Уи ҭыԥс ишьҭихуаз зегьы еилыркаартә ишԥаҟалази? Баҭыр аизарақәа рахь дахьынаиааиуаз иибоз-ииаҳауаз иашьа адыррақәа ииҭарызшәа ихәаԥшуазар? Ицәа ааихыбзааит.
– Уа Баҭыр! – Жьакәа ибжьы агәарԥ аҿынтә иааиаҳаит.
– Хәлабзиа! – гәала змаӡамз иеиԥш, агәашә иааҭыҵыз Жьакәа аԥсшәа иеиҳәеит.
– Дад, бзиала уаабеит! Аҩныҟа ҳлеип!
– Убеиахааит! Сыццакуеит.
– Уҩыза дабаҟоу? Уажәгьы дычмазаҩума?
– Мамоу. Еизара дук иахьагьы иҟоуп, убрахь дцазар ҳәа агәра сымам.
– Уанаџьалбеит, счеиџьыка изеицәахеит ҳәа саҳаит.
– Ус акәӡам. Иара инымаалашаз акы ифеит ҳәа идырбалеит. Хәшәқәак ижәуеит, дшаалгалак дузаапеи.
– Анцәа иҳәааит! Ус счеиџьыка уацәымшәаҵәҟьозар, усызлеи! Ҳаицәажәап.
– Иҭабуп! Сымцар ҟалаӡом.
– Жәаха Лыхны сыҟан. Закәытә еизаразеи, аа! Уаагьы шәызбозар сгәахәын, аха…
– Уаҟа ҳҩыџьегь ҳаицыҟан.
– Баҭырхеит, шәарҭ шәҩыџьегь даара шәеизааигәоуп рҳәоит. Ешьцәас шәзеибаҟамҵеи?
– Ҳаиҩызара иаҳа илаҟәума, ҳаишьцәеибамтәыр амуа?
– Иуҳәо иашоуп, шәеиԥымхааит! Аха еизааигәахаз ианакәызаалак еишьцәеибатәуеит, ус иаԥыми.
– Уи аҟырҿ-мырҿ рацәаны иацуп, иаҳзынагӡом, ҳшыҟоу ҳаҟазааит, – ахәмаррахь ииаигон Баҭыр.
– Ҳаи, џьушьт! Шьтәак-шьтәак сара ишәысымҭои, – дацхәмаруан Жьакәа.
– Сгәаныла, аамҭа ҳамоуп, аешьарагьы ҳахьӡоит, – дыччон Баҭыр. – Аханы уара уҳартәоит.
– Ҟоҳ! Макьана схәарҭазаапеи! Убранӡа Анцәа снаишьҭыр уҭахызар, уаха усзымҩахыҵ! Ҽнак сзацымлои.
– Џьанар иҿы снеироуп. Даахьазар еилыскаап.
– Абзиара уақәшәааит, дад!
Баҭыр дыццакыҵәҟьон. Ашьхарахь џьара иҭадыдуан, уахь ақәа кыдхаҽа ишлеиуаз мҩашьо. Аԥсҭҳәа жәпаӡа ихчылан, амшцәгьа шааскьахаӡоз мҩашьо. Ақәаԥсата лалагеит, уи ианакәызаалак аҽҳәара иаҳа иаун, ақәыршыҩ кьаҿ аасҭа. Ахьшәашәара аҿан. Аԥхарақәа рышьҭахь, абар аҿыхьҭара ахьаҿалаз, ашәырҵла рышәҭ иазеицәахартә. Лаҵарамзаз анаҟәгьы нацларын. Ақәаԥсаҭа ужьаны уарлаҳәуан, маҷ-маҷ агьухьрымызт ҳәа ушгәыӷ-шгәыӷуаз. Азныказ дышиашаз иҩныҟа ихы ирхар иаҳа иааиӷьеишьеит, деиқәыбааӡа арҭ дрылахар аҵкыс. Џьанар дзыниаз адырҩаҽны еиликаарын, аха амшцәгьа ҵгас иҟаҵа, дымҩахыҵыр Асҭанда дибарын, ҵга имамзаргьы, ари аҩнаҭа ашәқәа еснагь изаартын аха.
– Уаатәа, нан! Џьанар дмааиӡацт, ашьыжь данцозгьы ҳамбаӡеит, – Надшьа акы лхы инҭалырԥан, арахә дрызцеит, Асҭандеи Баҭыри ааизныжьны.
– Уаҳа иҿы акы ааҭымхӡакәа, дцама? – Баҭыр уамашәа ибон иаҳауаз, изҳәаз данындәылҵ.
– Данцоз ҳамбаӡеит, иахьылҳәоз умаҳаи, – Асҭанда илзеилкаауамызт, ҽнак хәлаанӡа иааҟәымҵӡакәа ақәа анлеиуаз, лашьа дахьцарыз.
– Ԥақәашь аизарахь дцеит ҳәа ҳдиректор Важьа исеиҳәеит.
– Уи иалидрааи?
– Жәабжь ҿыцс иҟоу зегьы дрызҿлымҳауп, аиҳараӡак аԥсуа усқәа ҳахьрышьҭоу.
– Иакәӡамкәа адәы даақәгылеит, – Асҭанда илҳәара дақәшәомызт.
– Ас зҽыҟазҵо арԥыс аӡә бзиа дызбаз иоуп. Абас дҟалеижьҭеи иҵуеи зыбҳәаз?
– Ашықәс ҿыц иазкыз ахәылԥа аахыс акәушәа збоит.
– Шьасиа убра димбеи?
– Ааи.
– Бымбои. Аизара сыздыруам, аха длышьҭаланы дцазар?
– Исҳәара сыздыруам. Арахь сыхҭакны симоуп, еиҳау аҵара бҭалароуп ҳәа.
– Иара бзыхҭеикуеи, бҭалар бхала ибҭахӡами? – Баҭыр, иҵәгәыр лхала лҽанаҿалыршә, иаразнак длазҵааит, рцәажәара даҽаџьара ииалгаанӡа.
– Амцахь иҵегь уааскьеи, уҽурбап, – илҳәара лҿамшәо дшаақәхазгьы, лҽахылгар шылҭахыз ҩашьаҵәҟьомызт.
– Аҵара бзианы иахьыбҵо ргәаԥхоит, еиҳау акы бҭамлар, ргәы иалсштеи, – ахара иахигар, дзымхынҳәыр ҳәа дшәозшәа, излацәажәоз иҩ-напык рыла иҽалаирԥсуан.
– Уаргьы иуҭахыума сҭалар? – иамуазшәа анылба, игәы иҭаҵәҟьаз еилылкаарц, даақәҵәиит Асҭанда.
– Ишԥасҭахым.
– Сара исҭахӡам.
– Нас аҵара бҽадшьыланы изыбҵои?
– Ашкол сҭоуп, исҵоит. Цәгьарас иаҵеи?
– Ибымбои бхы ишҭало! Баша бҽыззыԥхасҭабтәуеи?
– Нас ма заочно сымҭалари.
– Нас анбыкәу?
– Нас насоуп.
– Хаҵа банцалак ашьҭахь азоума изыбҳәо?
– Сызургәаҟуеи?! Аҵара салгаанӡа, угәы сцәыхьшәашәахаштеи.
– Ус бгәы изаанагои? Сара сҩны иҩнагылоу аҵара бзианы ибымазар сҭахыуп.
– Аамҭа узнахои? Угәы хьшәашәахазар – заа исоумҳәои! – лылаӷырӡ лалҿеибаҳәарц агьлыгмызт, ҩныҵҟала илхәаҽуан акәымзар.
– Асҭанда, ибҳәо закәи?! Бызбандаз ҳәа сгәаҟуа, алада санцо, сааиуеит, аҩада санцо, саакыдгылоит.
– Сыздыруам, аха сцәалашәарақәа сгәаԥхаӡом.
– Бымшәан! Амала бҵара иацыбҵарц шысҭахыу бдыруандаз!
– Сара исҭахым. Ак ҳабжьагыларызшәа збоит.
– Акы ҳәа бызҿу арбан?
– Сыздыруам. Аха усырԥшцәар сҭахым.
– Амцхәгьы иԥшуада. Аамҭа мырӡкәа бҭала, нас хара иҳазгаӡом. Ачара сҽазыҟасҵалароуп. Ашкол дшаалгаз дигеит рымҳәакәа, астудентка дааигеит рҳәароуп. Шьҭа сцалароуп, – Надшьа дшааиуаз аниба, дҩагылан, дындәылҵит.
Аиаша уҳәозар, Баҭыр шьҭа дагьыҷкәынаҵәҟьамызт, Асҭанда илыхьыз изымдыруа. Лара лықәра иҭагылаз дарбанзаалак леиԥш хаҵацара дазҿлымҳацәан, уи иагьылӡомызт; еиҳараӡак дызҿынҵәаауаз ауаҩы данылзыҟала, есуаха уи дышизхәыцуаз лхы нықәылҵон, лыԥхыӡ далан, дҩагылацԥхьаӡа, ахышә дкылԥшны, амҩахь днаԥшуан; лҵарахь дцон, амҩан џьара дылбозар ҳәа; лурокқәа бжьалыжьуамызт, лхы иахьҭалоз азмырхакәа, ибзианы лҽырзыҟалҵон, лырҵаҩцәа лыбзарӡы анырҳәоз иара иҿынӡа инаӡар, иҵегь игәы лызҭаларын ҳәа дгәыӷуа; аҩны дааит, дызҿызаалак иара дизыԥшын, избанзар еиҳараӡак иусураҿынтә даакыдгылалон, лашьа дицны. Арҭқәа зегьы Баҭыр идыруан, лхәыҷы гәы ҭаирԥсырц иҭахымызт, ларгьы дшәыцԥхьаӡа иаҳа дизааигәахон. Уи лҵаҩ форма анылшәыз уамак иҭахӡамызт, уи лара лҿы заҟа ицәыримгарыз аха, дхәыҷӡазшәа динарбон. Лыҩнымаҭәа, ма аҵара иазкымыз уск аан лынҭыҵга маҭәа анылшәыз, ишәхьаз ӡӷабк лҭеиҭԥш анаалхәоз, иаҳа диҭахын.
Адырҩаҽны ашьыжь амш иаҳа еилгахьан. Иусурахь амҩа деиҭанын. Игәы ԥнаҵәахьан есышьыжь аамҭак иақәыршәаны агылара, дызлацоз дызлаауаз амҩа ангылара. Амҩа дахьаныз, Асҭанда машәыршәа илаԥш налаахозар ҳәа дгәаҭеиуан, убри ак азы даашьомызт. Уажәы, лҩны деиҭанкыдгылартә, аҿыҵга иман, Џьанар даахьазар еилимкаауази, даахьазар, дахьыҟаз азы димазҵаауази, имҩатәны Асҭанда дибарын. Аха иахатәи реицәажәара ашьҭахь лгәы дҭахәыцыртә аамҭа лиҭар иаҳа еиӷьын. Џьанар иакәзар аусураҿ дибарын, уа дымнеикәа аҽны дабацарыз. Амш акыр ихкәахьан, аха ианеилахәоз адырра цәгьан макьана, имҩан ақәа иқәымшәарц, излаилшоз ала дыццакуа, иусурҭахь ихы хан. Аиашаз, деиҭахәыцуан иара, ацара-аара игәы ԥнаҵәахьан, ус муӡакәа тәашьак злаҟауҵарызи акәымзар. Уалафахәы бзиа иоуамызт, џьара ԥарақәак рҳаны дназга-аазгашаз машьына хәыҷык ааихәар цәгьаӡамызт. Ус акәын рҩызцәа ишыҟарҵоз. Ԥсшьараҳәа мшқәак ргон, ианаамҭаз акыр еиҭадырсырц. Ус ҩба-хԥа шықәса иеизыргоз рмал машьынак иақәдырӡуан, аха нас дара еиқәнаршәон цатәык-аатәык анрымаз, акыр злаз рмашьынақәа, акыр рҳаны, иахҭнырҵаз алахырҩон.
– Уа Џьанар! – иҩыза даниба, даагәырӷьеит. – Иаха ара уцәазма?
– Сыцәазар иаҳа иеиӷьын, – макьана зыблацәа чыз, зхаҿы амхмыз Џьанар деимассызшәа, Баҭыр ибла дыхгылан.
– Уахьыҟоу дыррак ааруҭар, аҩны ишуцәшәо узымдырӡои?
– Сгәы сҽанӡамкәа ауп абжьыуаа реизарахь сышцаз, – амц иҳәон иара. – Ашьыжь саныҩцәырҵ ҳгәылацәақәак саашьҭырхит. Ԥақәашьҟа рхы хазаап. Ауаа чмазаҩцәахазшәа аизарақәа ирышьҭоуп.
– Ишԥачмазаҩцәаха?
– Ргәы былуеит аԥсуа ус азы сҳәар сҭахыуп. Уаалароуп рҳәан, саргьы сычмазаҩымхеи, исзымчҳаит, сызгоз ансоу. Имцаз акыр шәцәыӡит. Аизара ааилгаанӡа, ақәа шлеиуаз икыдҵәаны илеиуан. Аӡәы дахьгылаз дахымҵасит. Ашәҟәы иаҳәоз иашоуп ҳәа иадгылеит. Ирцәажәашьаз убандаз! Ҭҟәарчалҟа шьҭа ҳаихароуп ҳәа иқәгылан.
– Иаха узаау?
– Сзымааӡеит. Амҩан ҳмашьына ԥхасҭахеит. Арахь амш кыдхаҽеит. Хазы ҳлаҳәны ҳаҟан. Џьоукы рҿы ҳнеин, ҳаҽҳарԥхон, иаҳшәыз ҳашәхабаанӡа. Иҳацхраан, уи ҳмашьына ҟаҳҵан, ҳдәықәлеит. Маҷк аԥша сылаланы сыҟоуп. Иахьа заа сцароуп.
– Иуҳәо саҳауеит, аха уаанӡа Важьа дуԥхьар ҟалоит.
– Ҳаибамбахьеи.
– Шәеинаалоу?
– Сахьыҟаз аниасҳәа, аусура уаласцоит иҳәеит. Сышԥалоуцо, уара усзалцозар ҳәа, аусқәа реиҿкаара саҿупеи анысҳәа, иԥышә сҭасызшәа иҽааиқәикит.
Баҭыр иҩыза, дихәлаччо дшыниԥырҵызгьы, ак шицәиҵәахуаз агәра изгомызт. Ԥақәашьҟа ихы рханы мацара дцазар, иара ицәиҵәахуазма, еиццарц димацәажәози, ашьыжь данцәырҵ, машәыршәа иқәшәаз дыргазшәа аԥшра шаиҭазгьы. Амала убраҵәҟьа иаразнак дзимазҵааит, маӡала иқәҵра даҽа ҵакык шамаз еиликаарц. Ус ак шыҟаз Баҭыр агәра игон, иагьизгомызт. Агәра игон, избанзар иҩыза иҽыԥсахра иадҳәалан уи. Агәра изгомызт, избан акәзар ибла иабаз хы иаԥсан, лабҿаба иимбаз, имаҳаз дызлақәыӷәрызи. Аԥыхьа дахьыҟаз ишиеиҳәашаз ала, Џьанар диргәыӷхьан, арахь ихала ицәыригомызт. Абыржәы дкараханы, иблацә рҟәыҷуа данидгылаз, уаҳа дахьнеиз, дахьааиз еиликаарц, зынӡакгьы дыхҭеикрымызт, арҭқәа зегь шеидҳәалаз шидыруазгьы.
Џьанар аиашаҵәҟьа изцәыргомызт, аиашаҵәҟьа уҳәозар. Иара иӡбаны иман абжьыуа еизарахь ихы ирхарц. Лыхнытәи аизараҿ иибаз, иаҳаз аԥсуара ус азы имаз изҿлымҳара иацлеит. «Уажәраанӡа ҳабацәаз, шәанаџьалбеит!» ҳәа акырынтә игәы иҭиҳәаахьан уахыки-ҽнаки рыла. Ԥақәашьҟа дцар, иаҟара ицланы дхынҳәрызшәа дгәыӷуан, ус иагьыҟалеит, Баҭыр ишиеиҳәақәаз аасҭагьы, иџьеишьон Аԥсны аҭагылазаашьа зеиԥшраз ауаа ишеилыркаауаз. Нас маӡала дақәгәыӷуан иара Шьасиа уа дибарын ҳәа. Убасҟан, изааигәаз аӡә дицзар, дшьаҳахарызшәа дазхәыцуан. Дышьҭызхыз игәылацәа ракәын, аха игәҭакқәа рыздырӡомызт, иԥырхагахозшәа ибар, акы иаҵганы ма дырцрыҵрын.
Угәы иҭоукызҵәҟьа узынагӡахуазма, ианакәызаалак уи даҽа усқәак, хҭысқәак рымҩаԥысшьа иадҳәалан азы, даҽа мҩак ылырхуан. Ԥақәашь рмашьына наӡаана, даҽа машьынақәак рыла, ашьамсиа рхаргыла, ма мшьамбақәак рышәҵаны, шьапыла амҩа ианыз дышрызкылԥшуаз мацара, иблахаҵ гьежьхьан. Шьасиа лакәмызт, уи лқыҭаҿ иибахьаз аӡәы илаԥш дыҵашәомызт. Амшцәгьаз иршәырҵаз рҭеиҭԥш изеилымкаауа иарҩашьазар алшон, аха Шьасиеи Шьардасиеи ибар изымдыркәа дҟаларымызт. Аиазараҿ иқәгылаз илымҳа кыдҵаны дшырзыӡырҩуазгьы, ауаа рыжәпара дналс-аалсқәеит, – дзызҿлымҳаз уаҩы дибомызт. Аӡӷабцәа раб дыҟазаарын, аха уахыла амаҵурҭаҿ дназҿаԥшыз ахаҵа, ӡынрак еиԥш аныхьҭаз, иҽеилаҳәаны даақәгылар, дицәҩашьахарын.
Аҩныҟа амҩа ианықәлоз, лашьцарц агьагмызт. Шьасиараа рқыҭахь узлабжьалоз иааӡаанӡа, Џьанар неирҭак шимаз иҩызцәа иреиҳәеит. Ақыҭа агәаҿынӡа ишцатәыз анеилыркаа, аҵхагәҭаны амшцәгьаха уахь ибжьаларц рҭахымхеит. Амашьына ааныркылар, ихала уахь дышцоз анреиҳәа, дыхәҷымхарц иабжьаргеит, избанзар ақәа леиуан, ауаагьы аизарахьынтә ихынҳәуан еилаҳәны, аӡәы уиҭаауа иҟаҵәҟамызт. Иаргьы данхәыц ирҳәаз дазааит. Иагьа умҳәан, ӡӷабцәақәак идыруан акәымзар, зҿы унеиз иуҭахыз идырырц узҵаара игәаӷьыр, иоуҳәарызеи? Ма дахьнеиуа аԥшәмацәеи иареи еибадыруандаз!
Амала, хара изымцацкәан, рмашьына анеихәлацәа, «умшьҭ ҳакит» ҳәа ихлафырц, ацыфа риҭахьан. Ақәа рхьыкәкәа, рмашьына иагәҭасуа мацара, нхаҩык игәарԥ иҭаргалеит. Ибзиашәа зхатәы машьына змаз аӡә иакәын иара. И-«Жигули» игараж иҵиган, арҭ ртәы ҭаргыланы, афымца лашара ихы иархәаны, ахәҭак амхны, иара итәы аиҭан, ауха аангылашьак шырзыҟамҵоз агәра анидырга, иԥхарц фырџьанқәак дыркны, амҩа иқәиҵеит. Амҩан Џьанар аҽны ганкахьала деибамгазшәа ибон, избанзар Шьасиа лыхабарк ҳәа имбаӡеит, имаҳаӡеит. Егьи аганахь ала, даараӡа деибагазшәа игәы инаҭон, абжьыуаа реизара иибақәахьаз еизарак еиԥшымкәа имҩаԥысуаны дахьалаԥшыз. Шьамхахьы аҳәынҵәы жәларык ыларгыланы, еизарак наӡаны еиҿкаахо имбацызт, иагьимаҳацызт. Аацәылашахьан рмашьына аԥсшьарҭа ҩны ианаадгылоз. Усгьы ҽнак усура дыҟамызт, иаҭахқәаз ашьыжь еиҿкааны, иауазар аҩныҟа ихы ирхарын. Зегьакакәын идиректори иареи еиҿамҳар амузт, хаала усгьы изеицәажәомызт, имеицәҳаӡакәа аҵәқәа неиларҵа-ааиларҵеит.
Иҩны днаӡаанӡа, дагьааимҳәеит. Аԥша шилалахьаз аниба, аҽны деибамгазар ааигәахәит, аха ҽызлаирхәыз аизара иаҟара ицнаҵазшәа иныруан. Насгьы Шьасиа дышлықәымшәазгьы дыԥшаауа дахьлышьҭаз ҩныҵҟала ҭынч гәазыҳәарак даамҽханакуан. Дизымԥшаауа дахьлышьҭаз игәы иаахәон, данхәыццәалак агаӡара аҳәаа дхықәгылаз џьишьалон. Иқәра ахьааихьаз шьҭа аҭаацәара алалара ирласны излеиҿикаашаз мҩак дашьҭалар иаҳа ианизеиӷьыз, иара иҿаӡаз арԥыск иеиԥш, иауӡаз амҩа ахьынҵәоз анубарҭамыз аамҭа иҿҭаиргылон. Иуацәеи иҭынхацәеи длаԥшықәырҵацәартә дахьныҟәоз уамак иныруамызт, урҭ ракәмызт, иҩыза гәакьа дихашҭуа аҿынӡа днеихьан. Абзиабара ахҭҟьара акәа дҭанаршәахьан.
– Џьанар, иухьи?! – ашкол ахьынтә ихынҳәыз Асҭанда лашьа дылзымдыруа иҽиԥсаххьан.
– Акгьы, – иҳәеит иара, амца дахьадтәалаз, иԥштәы ихыгга, ахьҭа дакуазшәа, чаик анижәлак, маҷӡак дааунашьҭуазшәа, ишьамхқәа ихьуан, ишьаргәыҵеи ишьаҵәкьарақәеи изырԥхомызт.
– Амцашоура умоума?
– Сыздыруам.
– Нан дабаҟоу?
– Агәылара днеизаап.
Асҭанда лышәҟәҭра нықәылҵан, амцашорашәага аалган, иҩыҵра иҵеикырц инеилыркит. Аӡы нақәыргылан, амца бзианы иаҵалҵеит, ирласны ишырц. Алагьан лԥшаан, аӡыршы нанылҭәалеит. Амцашора имаз аҳаракыра гәалҭан, ишьапы еилылхырц лҽазылкын, иара имуит. Ихала иеимаақәеи иклаԥадқәеи ишьихын, ишьапқәа аӡы инӡаакшыло, иааӡаахуа дтәан, ичҳартә ахьԥс хҽаанӡа. Ашьҭахь, ииулак ичҳаны, ишьапқәа
аӡы иӡааикит, маҷк иааԥсыҽхацԥхьаӡа, аӡыршы ԥыҭк налаҭәо мацара, иҟәиеит. Ишьапқәа ирбаанӡа, Асҭанда аҩы еиқәаҵәа лыршын, ҵәыцак инеиҳаны илыржәын, ииарҭа ааиқәылхын, дхәыҵаланы длыриеит. Аԥхӡы иқәнаҭәон азы, ампахьшьы пашәӡа инеилыркит иҽалаирбаларц. Изымчҳакәа инапқәа хәыҵигаларц даҿын, лара илуамызт, дшыгәаҭеиуаз илабар лҭахын. Нас данкарахалак маҷк дыцәон.
– Уӷәӷәаз џьысшьон, аха даара зцәеижь ӷәӷәам аӡә уакәзаап, – анылҳәа, ахыза аҩныҵҟа иеилашуаз арԥыс, амца ҩаихҟьеит. – Уабаҟаз иацы? – даақәҵәины дҵааит лара.
– Ԥақәашь, – иҳәеит Џьанар, наҟ даламлацәарц, Анцәа диҳәо. – Аизараҿ сыҟан. Сбааӡеит.
– Уаҳа уабаҟаз?
– Уамашәа иббаргьы, уаҳа џьаргьы сыҟамызт.
– Уиоуми, – игәра шылымгоз лзымҵәахуа, амаҵурҭахь днеит, шьҭа акы днацҳарц.
Аамҭа цахьан, лусқәеи лышәҟәқәеи лзеилалон азы, акрыфаны лырҵага шәҟәқәа днарыдтәалеит. Илзымариақәаз зны заа лнапахьы иаалган, иаҳа илцәыуадаҩыз, аамҭа рықәлырӡырц, иаанлыжьит. Ԥыҭк анылҵа, аҩны еиллыргеит, лыӡәӡәатәқәа лзеиқәымларц аӡы иӡаалҵеит. Лан данааи Џьанар дылбарц дналмышьҭит, дыцәахьазар даалырԥшуан азы. Ахьҭа илалан дыҟан, дицәымшәар ҟалон, хәымҽханшәа дгыларын. Асҭанда ҿыц лышәҟәқәа аанылкылеит, ааилашәиаанӡа дрыԥхьаларц. Уамак ишлызгәнымкылоз анылба, ашьыжь, заа дгыланы, даԥхьарц лӡбеит, аиҳараӡак ажәеинраала.
– Ух гәышьа! – даақәыԥсычҳаит Надшьа, лыжәқәа еилырганы, акәтыҵра ашә аркны, данаахынҳә.
– Ибыхьи? – уи лылатәашьа Асҭанда илгәаԥхомызт.
– Сааԥсеит, нан, – Надшьа лкасы еицарса аалырҽеин, лыхцәы ааҵалкит.
– Бзырааԥсазеи, иахьантәарак агәылацәа брылоупеи? – Асҭанда лан длырччарц даҿын.
– Уаҳа сызҿуи сымацара сахьтәоу. Исеиԥшу џьоукы рахь сымцакәа.
– Убри барааԥсама?
– Аусура сықәнахит сҳәаз џьыбшьома?
– Бгәы иалоуи?
– Сгәы иалоу ыҟамкәа. Ишәхылаԥшуа хаҵа дшәымамкәа, шәызҳауеит.
– Нан, ибҳәо закәи, Џьанар ахаҵа наӡа диаҩсуеитеи.
– Аҭаацәара иалаланы, ахәыҷқәа змоу иоуп ихаҵоу. Уанӡа дыҷкәыноуп. Ақәра акәу џьыбшьома ауаҩы дхаҵазтәуа.
Асҭанда дҩеилыбзааит. Лан аԥсҭазаара акыр шылнарҵахьаз дымҩашьо даҽазнык илбон. Уи акәмызт аус злаҵәҟьаз. Надшьа лԥа макьана дыҷқәынан дылбозар, убасҵәҟьа акәымзи Баҭыргьы иҩнаҭа ишизгәаҟуаз. Ԥҳәыс данбааигарыз ҳәа иԥшымзи, ихәыҷқәа рыла агәараҭа анбаҭдырҭәаари ҳәа имхәыцуази. Усҟан иара иан лыгәжәажәарақәа изеилкаауазма. Џьанар диҩызамзи, макьана хаҵак иеиԥш дхәыцуазма. Аҵара дҭаларц Асҭанда илабжьеигон, ԥҳәысс иҩныҟа дигарц, аҭацаагацәа лзаашьҭра ацынхәрас.
Аусураҿынтә аҩныҟа амҩа данын Леуанти. Аус ахьиуаз абӷанҷтә зауад аҿынтә иаб шьыжьхьафараз даакыдгылахьан. Уи иусураҿ иеиҳабыра шынеибакәыз иақырҭқәан. Адиректор абжьаратә ҵарагьы имаӡамызт, амала ауаа рызнеишьа идыруан, анхамҩа инапаҿы иааганы иман. Аҵара умамкәа наплакы дуӡӡак уахазыргылодаз ҳәа зны азҵаара анцәырҵ, Бзыԥҭатәи абжьаратә школ аҿы уахылатәи аҟәшаҿы екстерно аԥышәарақәа иҭизшәа ҟарҵан, аттестат ирҭеит. Иуацәеи игәылацәеи дрыханы иааигон, зегьы еиҳабацәан. Лахь рызҭодаз, иԥырҽуаз ахаҳә бӷанҷыртәуан, иӡәӡәаны идәықәырҵон ҩажәеи хәба шықәса раахыс, иахьцоз ҳәа аԥсуаа цқьа ирыздырӡомызт, иагьашьҭадаз. Х-ҽеиҭакракны уахгьы-ҽынгьы, авагонеткақәа еицраҳәа аихамҩа ҭшәа хәыҷы иқәланы, ахаҳәи анышәи еицҭыганы, абӷанҷ зауад аҿы иааргон. Ахаҳә ахьԥҽуаз уахылагьы
ҽынлагьы абжьы цәгьа ақыҭа иахылҩуан. Аҵыхәтәан еилкаахеит абасҟатәи абӷанҷ ахьырго Қарҭ аметро аргылараз шакәыз. Шықәса рацәала иҭыргаз абӷанҷи иԥхасҭартәыз адгьыли рзы капеи кылҵәак Аԥсны иаимуӡеит. Иргаз амацара акәындаз лҵшәа злаҟарҵоз, аквартира рацәа змаз ҩба-хԥа ҩнеихагыла иҩнарҵашаз ауаа алааргеит.
Анапхгара агәыԥ ԥсыуа заҵәык далан. Уи Леуанти иаб Борис иакәын. Иара ианиааз аҵарахь дрышьҭит, избанзар амилаҭ рацәала иеилаԥсаз аусуцәа инапаҿы ишааигоз рбеит. Аусуратә процесс бзианы иеиҿикаауан. Иара, ҟазаҩҵас уа днеиаанӡа, рзауад, аус шауаз ианааԥхасҭахалак, ахыргәа-ҿыргәара иналагон. Ишааиқәдыршәалак ҿыц аусура рҽазыркхуан, аха иаарласны брук аҿшәеит ҳәа, иааныркылон. Борис, иус нап анаиркы, амза анҵәамҭа мчыбжьык шагыз, азауад аусура иаҟәихит. Мчыбжь дуӡӡак аусуцәа рызынтәык ашьжьымҭан иҭыҵуан, русурамш шаанҵәалак, рыҩныҟа ицон. Рзауад иагыз, хәыц-хәыц игәаҭаны, ирԥсахуан, ахьшьтәы заҟа аҭахыз арҭон; авагонеткақәа ак рыгымкәа еиқәдыршәон, урҭ амотоахагақәа ак рмыхьуа еиқәдмыршәар, амашинистцәа амзаз апремиа роуамызт. Амза ҿыц аԥхьатәи амш инаркны, аусуцәа х-ҽеиҭакраны уахгьы-ҽынгьы аусура рҽазыркуан, шамахамзар рзауад сааҭк иааныркылаӡомызт, аусура иалагаанӡа иҟарҵоз апрофилактика маҷ уаламцәажәозар. Амза анҵәамҭаз мчыбжьык шыбжьаз, еснагьтәи агәеисбжь ааныркылахуан, рзауад хыргәа-ҿыргәарак адыруларц агьадрымбалацзаргьы. Хәыц-хәыц зегьы гәарҭар акәын, ус рыдиҵон рҟаза еиҳабы Борис.
Аҵыхәтәантәи аамҭаз иара иусурагьы ибла цқьа иабаӡомызт. Иҷкәын еиҵбы ԥҳәыс дааиган, ақалақь ахь нхара диасит. Иҷкәын аиҳабы иакәзар – ишықәс ықәҳа ицон, иқәра шифоз изеилымкааӡакәа, аҭаацәара далалаӡомызт. Аӡәы дигәаԥханы, ма длыҿцаауаны ибомызт, иаҳауамызт, уаҳа иааидҟәыло дыҟамызшәа иҿыҟаҵаны адәы дахьықәыз аб ихьааигон. Ихьаалгон ан Кәыҷгьы уи ӡӷабк лыӡбахә ахьимҳәоз. Ииҵазгьы иусурагьы ирылихызи, ихатә ҭаацәара анаԥимҵоз? Ас мацара ихәыцуаз ани аби адунеи дара наӡаӡа ишраҭәашьамыз аурзымдырхуаз. Рԥсы ахьынӡаҭаз, бзиарак иалаԥшыр рҭахын, уи рԥа ибзиара акәымхози. Уԥсуазаргьы уашьҭахьҟаз угәы ҭынчны уԥсуазар акәымзи. Изааигәаз рыла илымҳа иҭыршьуан ргәы иҭаз, аха ирҭахыз аҭак раҳауамызт. Уажәык ихы-ихшыҩ шынеибакәыз ишәарҭаз аус иазикын, ихы ихашҭӡеит.
-Ариабжьарак уаабаӡом, уабаҟоу? – дҵааит аб, иԥа данааи. – Узҿу уаҿыз, аха ԥҳәыс дшааугаша узымдырӡои? – нациҵахт, изҵаара аҭак анимаҳа.
-Шьҭа ухәыҷу џьушьома, – лҳәеит ангьы. – Уҩызцәа урыхәаԥши, еиҵаҩҩы ишыҟоу умбаӡои, – ҳәагьы нацылҵеит.
Леуанти дааԥышәырччеит, избанзар «еиҵаҩҩыз» аӡәаӡәа рыман, ианеиҳаха ҩыџьа, аҳәса аазымгацызгьы маҷызма, доусы ихшара игыз иаҳа иара ихьаауан акәымзар. Дзыхшаз, раамсҭашәашьа нышьҭаҵаны, иахьжәылаз уамашәа ибаӡомызт, ргәы ахьԥҵәаз изычҳауамызт акәымзар. Ашкол данҭаз иеиҵбыз ӡӷабк диҭахын, лара дылҭахызу дылҭахымзу леилкаара уадаҩызшәа ишыҟаз, еиҟәнагеит, аӡӷаб даҽаӡәы диццеит. Убри аахыс игәаԥхози игәамԥхози, дызгәаԥхози дызгәамԥхози ражәа рзеибамыркыкәа, аамҭа ахьцаз имбаӡеит. Ԥҳәысаагара аӡбахә ала иани иаби игәы аартны драцәажәозма, иԥсшәа ус аҳәомызт. Уажәгьы рцәажәара аҵыхәанӡа ирызнагозма, зегь раԥхьа излаиргәыӷшаз имази, нас, агәашә шыҟаз иԥхьеит.
– Аԥсуа шәҟәы иазкны џьоукы ааит рҳәеит, – уи Виталик иакәын. – Иаарласны ақыҭсовет аҿы иааиуеит, урбар рҭахыуп.
– Снеиуеит уажәыҵәҟьа.
Леуанти данаахьаҳә ажәжәаҳәа қьаадқәак ааидикылеит. Изԥшыз иани иаби рахь дымнеикәа, агәарԥ дышнықәсуаз надырбаны, агәашә дынҭыҵит. Ақыҭсовет ахьыҟаз усҟатәи харацәамызт, ашкол анаҩсан акәын, дҳақьԥсықьуа дынкылсзар, зтәыҩа дууз а-«Волга» ахьгылаз данынахьԥшы, иаарц иҟаз шыԥшыз ааинырит. Аусҳәарҭа агәарԥ ааиҩиҵәаанӡа, даҽа машьынак ааҭалеит. Уи Чыгәбар Леонид иакәын.
– Уаргьы иуԥхьама? – наизҿиҭит Леуанти.
– Ҳазҭахыда? Исзеилкаауам, – иҳәеит Леонид, аԥсшәа ааибыҳәаны, амардуан ианыҩаҿагыла. – Колбин дшәыҿцәажәар иҭахыуп ҳәа сарҳәеит, иашоу сыздыруам.
– Иаабап, – иҳәан, хыхь ианҩықәна, Леуанти Леонид, қәрала деиҳабын азы, аԥхьа дноуижьит, ақыҭсовет ахантәаҩы икабинет ашҟа.
Зҽырхианы итәаз Қырҭтәыла Акомпартиа Ацентртә Комитет аҩбатәи амаӡаныҟәгаҩ Колбин Геннади Виктор-иԥа ихы дҩахан, ицыз Адлеиба Борис Виктор-иԥа данааҩнала, иаргьы дҩагылан, иааиз рнапқәа аарымихит. Апартиатә органқәа рмаӡаныҟәгаҩцәеи Леуантии Леониди наҟ-ааҟ иааиҿатәеит.
– Ну что у Вас? – ҳәа Колбин ианиҳәоз иқьаадқәа даарыхан, нҵамҭақәак рыҟаҵара иҽазирхиеит.
– Уара, – иҳәеит Леуанти, Леонид қәрала иеиҳабыра аҳаҭыр бо.
– Генниди Викторович! – Леонид ибла аартны Колбин диҿаԥшуан. – Аԥсуаа рҭоурых архәашьраҿ ақырҭуа еиҳабыра даара аҵак ду змазааша ацәгьарақәа ҟарҵеит. Урҭ афактқәа акакала сара срылалаӡом. Избанзар зегь шәарҳәахьеит. Ацәгьарақәа, арҭ цәгьоураны исԥхьаӡоит сара, иахьагьы иаҿӡам ҳәа узҳәаӡом. Иаҳҳәап, иаҭахыуи иаҭахыми аргыларақәа, анаплакқәа раарта уҳәа, егьырҭ аусқәа зызкыу акы заҵәык ауп: аԥсуаа рԥсы шҭоу рхәыҵашьра. Иахьа ақырҭуа-аԥсуа еизыҟазаашьақәа убраанӡа инеихьеит, арҭ еилыганы, Аԥсны Урыстәыла иадкылазарц ҳасабтәк ҟаҵамзар амуа. Даҽа мҩак сара избаӡом.
– Уара иуҳәарц иуҭахи? – Геннади Виктор-иԥа, Леонид иажәа ширкьаҿыз аниба, ихы Леуанти иахь инаирхеит.
Усҟан Леуанти Леонид иажәа иҵегь ироур иҭахын, аамҭа иоур ихы инапаҿы иаҳа иааигарц, иааиҵихыз агазеҭ ихаҭа ианҵамҭа кьаҿқәа зынӡалаз даҽа бӷьыцк уи иақәҵаны, ҭынч дтәан. Агазеҭ ианын аобком апартактив аҿы Хынтәба иажәахә. Уи акырџьара иаҵшьын, џьара-џьара Леуанти инапала нҵамҭақәак ҟаҵан.
– Ҳара ҳчымазара акоуп, зҵаарак иҿыцу фактла аҭак ҟаҳҵоит умҳәозар, – уи Колбин днаиҿаԥшит, уамак иаҳазшәа, апартиатә орган амаӡаныҟәгаҩ ихы ҩышьҭихын, дыззыӡырҩуази иареи рылаԥш ааиқәшәеит. – Сара исгәалашәоит, ҵыԥх аԥхынраз Пицунда инхо сан ланшьа иԥҳак дшаҳзааз. Даараӡа дсацәҳаит, избан акәзар сара еиҳау аҵара сымоуп, апартиа салоуп, ус иҟоу аԥсуаа маҷӡам, арахь апориадок аҟаҵараз акгьы ҳаԥсам. Ҳазҭахыда ҳара? Лара лхаҭа ашәҟәы лыҽлызҭаҩуам, аусурҭа лзыԥшаауам, аквартира ддәылырцоит. Ааигәаӡа аӡиас Бзыԥ нырцә инхо ԥҳәыск Гагра араион иатәу ахәыҷбаҳчаҿ аусура далагар лҭахын. Уи аарцә ауп иахьыҟоу, шьапыла усура дааларынеи. Мап лцәыркит, избанзар лара Гәдоуҭа араион аҿы ашәҟәы дҭагалоуп. Убасҵәҟьа аигәа иҟалеит Пицунда. Уаҟа аҩбатәи ашкол аҿы аусура хаҵак дзаламгеит, избанзар Гагра ақалақь азона аҿынтә шә-метрак днаскьаны дынхоит. Асовет мчы 60-шықәсхыҵраз ақалақьтә комитет аҿаԥхьа алозунгқәа қырҭшәалеи урысшәалеи рымацара икнарҳарц ргәы иҭан. Амала нас уа акгьы кнарымҳаӡеит, избан акәзар ҳашколқәа руак адиректор аԥсышәала алозунг кнарҳарц официалла ирабжьеигеит. Арҭ ирҩызоу афактқәа даара ирацәоуп, уааҟәымҵӡакәа иуҳәалап.
Ас еиԥш иҟаз аилагарақәа збонаҵы, хаҭала ЦК КПСС Амаӡаныҟәгаҩ Хада Леонид Илич Брежневи, СССР Иреиҳаӡоу Асовет аабатәи асессиа ажәбатәи ааԥхьара Апрезидиуми, ЦК КПСС Аполитбиуро иалоуи акандидатцәеи, РСФСР Иреиҳаӡоу Асовет Апрезидиум Ахантәаҩы аҩыза Иаснови рыхьӡала ицоз ашәҟәы снапы аҵамҩӡакәа саангылозма?! Уи анапынҵара амацараҿ саанымгылеит, гәыкала иацысҵеит, снапы ахсыжьит.
Ҳара зынӡакгьы иаҳҭахӡам ҳмилаҭ зҵаара сара сыгдыра ахьынӡаҩаӡо аҳаракырала мацара иӡбахарц. Ианамух апартиа аобком аҩаӡарала иҳасаблатәуп. Аха ҳара игәаҳҭеит ари апроблема анагӡара шымҩахҟьаз. Убри азы ҳара иаҳзықәыргылоз азҵаатәқәа цәыраагарц иақәаҳкит.
Ҳашәҟәы аӡбахә здыруаз знапы аҵазҩыз 130-ык ракәын. Схаҭа ажәак аасҿыҵхны аӡәы иасымҳәеит. Ҳазынтәык ҳаԥшын апартиа мҩала агхақәа рырҽеира рҽазыркып ҳәа. Аха апартиа аобком ииашамыз амҩа ылнахит. Ҳаҷкәынцәа ирыԥхьон, иҭырҵаауан ҳазҵаатәы. Абиуро аҿы иахәаԥшны ԥыҭ-ҩык лахь рырҭеит, апартактив еизырган, доусы рҭыԥқәа рҿы
ирықәыӡбарц иақәыркит, абранӡа аусқәа наргеит. Абас ауп ашәҟәы аӡбахә ажәлар ишрылаҵәаз. Ашәҟәы ирзаԥхьарц адырра ҟарҵеит. Гәдоуҭатәи апартактив шынеибакәыз иҳадгылеит.
Нас аизарақәа цәырҵит.
Шәааи, аҩыза Хынтәба аобком апартактив аҿы иқәгылара ҳазхьаԥшып, иқәгылара аҿынтә зҵаарақәак ҳарзааҭгылап!
Уи игәаанагарала, ҳашәҟәы ипровокациоу шәҟәуп, иара зҩыз ЦК КПСС ржьарц иқәԥозаап, ишьҭырхыз зҵааракгьы ҵабыргра аламзаап. Ус акәзар, ҳрыхәаԥшып фактқәак, ашәҟәы аныхынҳә ашьҭахь идыриашақәаз.
Декабр 10 рзы ҳашәҟәы Москваҟа идәықәҵан. 1978 шықәса ажьира мзазы еилаҳкааит ашәҟәы аӡбахә аобком аҿы ишраҳақәаз. Ҳара идырны иҳамоуп уаанӡа, ажьира мза 13 рзы Т. Амбарова  аҿы илкьыԥхьит  захьӡу астатиа, уаҟа изларбаз ала, 60-70 нызқь-ҩык Аԥсныҟа нхара иааргарц иақәкны ишрымоу, урҭ ԥыҭ-ҩык Қәҭешьтәи аекономикатә раион аҿынтә ауп. Уаанӡагьы еилаҳкаахьан ақырҭуа економистцәа русумҭа «Аԥснытәи АССР араионтә план еиқәыршәара асхема (Амшын Еиқәа агаҿа апланҟаҵара апроект) ақырҭуа гипро қыҭа ргылара  1976 ш.» иҳаҩсыз февраль 26 рзы, иазгәаҳҭап мызки-бжаки шиасхьаз, иара убри агазеҭ  аҿы Т. Амбарова илҳәаз мап ацәыркуеит З. Абӷаџьи Т. Кипиании. Ҳашәҟәы акәымзар, газеҭк аҿы аекономистцәа русура ахырбгалара ҩыџьа заҵәык ирылшарызма?
Уажәтәи IX апленум ақәҵарала, аҭыԥантәи амчрақәа рнапахьы ииасуеит асовхозқәа, аколнхарақәа, атрестқәа. Урҭ зегьы қарҭаа ракәын напхгара уажәраанӡа ирызҭоз. Ус шыҟаҵатәыз ҳара ҳашәҟәы иарбаӡамзеи?
Хынтәба излеиҳәаз ала, аҵара-дырратә усумҭа ахаҭабзиара зхьыԥшу автор икомпетентра, ихшыҩ аҭбаара, гәыкала иус азнеишьа ракәзаап. Аха агхаҟаҵара аӡәгьы дызлацәыхьчам азы, уи ҭынчла, авторитетла аилыргара зылшо аҵара-дырра ҭҵааҩцәеи, изыхәҭоу аорганқәеи, аиҿкаарақәеи ракәзаап. Нас закәытә цәҳара-шҳароузеи ишьҭырхыз Инал-иԥа Шьалуа Денис-иԥа ишәҟәазы? Аобласт газеҭқәа рҿы Аҵара-дырра Академиа аҵарауаа ррецензиақәа рнырҵеит. Дара убарҭ агазеҭқәа рҿы ашьҭахь иркьыԥхьит анонимтә рецензиақәа, ашәҟәи автори адгьыл изықәымгыло иахьнаргаз. Ҳобласт газеҭқәа Аҵара-дырратә Академиа иаорганқәазма?
Ҳашәҟәаҿы иахәҭаз аҭыԥ ааннакылеит атопонимика азҵаатәы. Хынтәбагьы уи далакьысит. Амала уаҟа иара ихы ирқьиоит, атопонимика иазкны иҿыцу акомиссиа аԥҵоуп ҳәа, избанзар ажәытә комиссиа ахантәаҩыс иҟаз Шьынқәба иус аҵыхәанӡа изынамгӡеит, иззакәу аобком актәи амаӡаныҟәгаҩ изымдыруазаап. Ус еиԥш иҟаз аҳәынҵәы Шьынқәба игәыдырҭәалеит, избанзар ҳәа сгәы иаанагоит, ҳашәҟәы дшақәшаҳаҭыз ала иҩны ириҭан, дықәҵны дцеит.
Сара исгәаԥхаӡом аԥсуа школқәа рзы арҵагақәеи аметодлитературеи рзы ишьҭырхыз амҩа. Араҟа апартактив аҵара-дырра аусзуҩцәа иакәымкәа ирыхцәажәеит. Избанзар урҭ рҭагылазаашьа иалаҟам аусураз. Урҭ еиқәзыршәарыда аобком акәымзар?
Азҵаарақәа зегьы иахәҭоу аҳасабтә роуӡом, избанзар акадртә проблема ӡбам. Акадрқәа реиҭныԥсахра аидеиа иашамызт. Аҩыза Хынтәба дыҽхәон «Аԥсныҟа системала аусураз иаарышьҭуеит аԥышәа змоу апартиеи, асовети, анхамҩеи русзуҩцәа, урҭ аекономикеи акультуреи рырҿиаразы рлагала маҷым». Иҳәатәуп арҭ акадрқәа макьана рхы дыриашартә ишыҟамлац. 1967 шықәсазы Гагрантә дықәырцеит актәи амаӡаныҟәгаҩ, Аԥснынтә – Аминистрцәа р-Совет Ахантәаҩы. Хәы-шықәса раԥхьа Гагра даарышьҭит Хачиӡе ақалақьтә комитет актәи амаӡаныҟәгаҩыс. Уи арахь дааигеит амилициа аиҳабыс Рухаӡе. Рҩыџьегь рпартиа-ҳәынҭқарратә усзура хацдыркит еисрала, уи ҟалеит Адлер аеропорт аресторан аҿы. Кванталиани иӡбахә сҳәаӡом, уи итәы зегьы ирдыруеит. Нас иарбан аԥсыуа культуроу, економикоу урҭ ззықәԥоз? Ԥсоу аҳәааҿы иҟарҵаз анҵамҭақәа ҿыц иақәдырӡит 230 нызқь мааҭ. Иҟарҵаз анҵамҭа, ашовинизм ақәкы ахьамаз азы, ҿыц еиҭаҟаҵатәуп. Заҟа кадр арахь иааргои абас иаауа? Ирацәаӡоуп! Араантәы Қарҭҟа иргеит жәа-ҩык, урҭ хьыӡҳәала рыӡбахә Хынтәба ицәыригеит. Аԥсны акадрқәагьы аусуцәагьы азхом рҳәоит.
Арахь ҳара ҳаҷкәынцәа заҟаҩы ықәҵны Урыстәыла ицазеи аусураз? Сашьа, Ленинградынтә данаа, ахәҳахәҭра аминистрраҿ иарҳәеит аспециалистцәа Қарҭынтә мацара ишырзаарышьҭуаз. Аобком иҟанаҵаз ашәҟәы иаҳәоит еиҳау аҵара змоу ақырҭқәа процентла иугозар аԥхьа игылоуп, аԥсуаа ахԥатәи аҭыԥ рымоуп. Балтика иаҿықәу ареспубликақәа аԥсуаа раасҭа еиҵызаап. Аха сара зҵаарак аҭак смоуцт: республикак аҿы еицынхозар, аԥсуаа ақырҭқәа раасҭа ҩ-ҭыԥк рыла изеиҵоузеи?
Ахара ҳадырҵоит бериевшьинеи иахьатәи аамҭеи еидкыланы ҳахәаԥшуеит ҳәа. Ус иаартны уи аӡбахә уа иҳамҳәаӡеит. Аха ииасхьаз аамҭа иалагӡаны агхақәа зегьы аԥырхызма? Бериевшьина аелементқәа нхеит акәымзар, иҟалақәо зегьы заанхеи? Гагра ақалақьтә комитет актәи амаӡаныҟәгаҩс аԥсуа дзарымҭазеи знызаҵәык иадамхаргьы ҩынҩажәа шықәса раахыс? Иҟалаз иаҳәо уи азҵаара аӡбара аамҭа ааины иааҳадгылеит ауп. Ҳара иҳаҳақәеит араатәиқәа ҳәа иԥхьаӡоу аҩыза Капба, ма аҩыза Хышба даарышьҭырц рҭахыуп ҳәа. Рҩыџьегь ҳара иаҳҭахӡам. Капба акыр иҽиҟьашьқәеит ақалақьтә совети Пицунда акурорти дахьынӡархагылақәаз. Хышба иҟазшьа ԥсыҽуп, Гагратәи акодла инапаҿы изаагаӡом. Ҳара даҳҭахыуп убас еиԥш иҟоу аԥсуа аԥсуеи апартиатә усзуҩи раҳаҭыр зыхьчаша.
Лыхнытәи аизараҿ сара аҩыза Хынтәба исҭеит зҵаарак: «Апартактив аҿы излашәҳәаз ала, «Аԥснытәи АССР аҿы Ленин имилаҭтә политика амҩаԥгараз иахьа проблемак ҳаманы иҟаӡам». Уажәы уи азҵаара шәышԥахәаԥшуа?» Аиаша уҳәозар, аԥхьатәи иқәгылара уажәы дзаҿагыломызт. Сара сгәынамӡара сзаанхеит. Стәала, иара диашам, уи шьақәсырӷәӷәар цәгьа избом.
Актәи. Ашәҟәы ахьцәырҵыз афакт амацарагьы иаҳәоит амилаҭтә политика Аԥсны Ленин ишиҳәаз ишынармыгӡоз, минуҭӡак иадамхаргьы «апасквиль» (Хынтәба) ҳҩызаргьы.
Аҩбатәи. Аобком апартактив дуӡӡак, абиуро атәы ҳаламцәажәаӡаргьы, амилаҭ азҵаара иазкын, уи иаҳәома Аԥсны амилаҭтә еизыҟазаашьақәа рымҩақәҵараҿ проблема ҳамаӡам ҳәа?
Ахԥатәи. Аԥсны зегьы ашьапы иқәгылоуп, агәҭынчымра амоуп, Ленин имилаҭтә политика ихадоу аспектқәа ӡбоуп ҳәа ԥхьаӡашьак амоума?
Убри азоуп аҩыза Хынтәба аобком апартактив аҿы иқәгылара шынеибакәу апровокациа ҟазшьа амоуп ҳәа изысыԥхьаӡо.
– Шәгәы ишԥаанаго, – ихы ҩышьҭихын, Колбин рҩыџьегь лаԥшыла иааимидеит, – аобком амаӡаныҟәгаҩ ҿыц дахьалхыу иашаны иҟаҵоума?
– Иашоуп ҳәа сазхәыцуеит, – иҳәеит Леонид.
– Иашоуп ҳәа иаҳԥхьаӡартә иҟоуп, аха ԥхьаҟатәи иусқәа роуп уи цқьа иҳаилзыркаауа, – агәаҽанызаара ааирԥшыр Леуанти иаҳа иеиӷьны ибон.
– Азҵаарақәа зегьы уӡбартә иҟоуп, аха сахьшәықәшаҳаҭым шәасҳәап, – Колбин иҩыга нықәиҵеит, – Аԥсны, Қырҭтәыла иадхны, даҽа республикак адҵара.
– Уи ихадоу зҵаароуп, – иҳәеит Леуанти, – Аԥсны ахатәгәаԥхарала аҳәаақәҵара, – иара ихаҭагьы иҭахымызт республикак аҿынтә даҽа республикак ахь аиасра, убри азын ишиҳәаз иҳәазар иӡрҩуаз ишиҭахыз еиликаарын, аус злаз Қырҭтәыла алҵраз азин аиура акәымзи.
– Ус ҟалашьа аимуазар акәхап, – дақәшаҳаҭмызт Колбин.
– Ихадоу апроблема ӡбамкәа, егьырҭ азҵаарақәа рынагӡара бжамҽамханы иҳампыҵахоит. Амилаҭ рхатәгәаԥхарала рҳәаақәҵара амҩа иқәҵазар, егьырҭ зегьы уи иашьҭалоит. Ма ҳаҳасабтәқәа шьақәхаларц шәҭахыу?
– Араҟа инхоит, аԥсуаа рнаҩсан, егьырҭ амилаҭқәагьы.
– Урҭ Аԥсны ахақәиҭра рҭаххарым ҳәа шәгәы изаанагои? Иразҵаауада умҳәозар. Ҳаргьы урҭгьы уаҩы ҳагәхьаа икым.
– Аԥсны иқәынхо азбжарак қырҭқәоуп.
– Абыржәы ҳазлацәажәо азҵаара аҭыԥ ақәҵара алымшарц ауми урҭ заҳхдырҵәаз.
– Ажәларқәа реиҩызара шәазхәыцуазароуп, ас хаз-хазы шәзынхома?
– Закәытә еиҩызареи, аиҟарамра ахьыҟоу?
– Шәгәаанагара сазымӡырҩи, шьҭа сара шәаасзыӡырҩи!
– Ҳлеир ҟалома? – Ԥсардиа Лиуфа, хаҵак дицны, дааҩнашылеит.
Аԥсшәақәа анааибырҳәа, илеибартәақәеит. Ҿыц иааизгьы Колбин дырзыӡырҩуан. Адлеиба ажәак ихәлшәомызт, реимак игәаԥхозу игәамԥхозу иҿаԥшылара иаҳәомызт. Аха реицәажәара иҽахьалаимгалоз ала, иҵегь рҳәандаз игәахәуазшәа ибон Леуанти.
– Маҷгьы еибаҳамҳәеит, – иҳәеит Колбин аҵыхәтәан, – ишәҳәаз саҳаит. Даараӡа иҭабуп!
– Иҭабуп шәахьҳзыӡырҩыз! – рҳәеит арҭ инеиҭак-ааиҭакшәа.
– Шәызҵаарақәа иҳаӡбаша ҳамоуп, аус ҳуроуп. Уажәы, саҭашәымҵан, маҷк сыццакуеит. Лӡаа исзыԥшуп. Уахь сцароуп.
– Уа шәзацәажәода? – дазҿлымҳан Леонид.
– Барцыц Виктор уа дыҟоуп, Ԥлиа Давлет диманы, – иҳәеит Адлеиба рнапқәа рымхуа.
Аԥшәмацәа рысасцәа ирыцлыбаан, рмашьына цаанӡа, агәарԥ иқәгылан. Нас ашәшьырахь инаскьан, доусы ргәаанагарақәа рҳәон. Аиааира ҳганахь иҟаны ирбон зегьы, Леуанти ида. Уи, игәҭакы уа ишцәыримгазгьы, дызлагылаз ирҳәоз мап узацәкуамызт: аиааира ҳганахь иҟамлар амуа, ажәлар рхы мҩаԥыргеит. Ус иахьыҟалаз иаҳәон аиҳабыра змаз раасҭа, ахшыҩ иалаҟаз, агәырҵҟәыл иалхәдамыз ауаа аган ишавахаз, ишырҭахыз аҿиара напаларкыртә аамҭа ирнаҭомызт. Егьи аганахь ала, аԥсуаа ирҭахыз апроблема хада Колбин изыӡбаӡомызт. Иара инаигӡарц дызлагашазгьы идырҟаҵомызт, агәра игон ус шакәыз. Асовет мчы шьақәгылеижьҭеи, ақырҭуа коммунистцәа Аԥсны злеиҵадырхаз аусқәа рырҽеира акыр ицәгьан, изныз аамҭа иалагӡаны риашашьак шаимууаз аӡәгьы дзазхәыцуамызт, агәыӷра иаанагон акәымзар. Уи ус ала иазхәыцуаз ас аҭагылазаашьа еиҿызкааз ақырҭқәа ракәын.
Аиҩызара иаҿыҵган зегьы. Амилаҭ маҷ излеиӷьхашаз цәажәарак шаацәырыргалак, амилаҭ ду уи иаҿагылон, аҵыхәтәантәи анапаҿы аԥхьатәи аанагарц, излауазала азҿлымҳара ахәаҽырц, иара иатәнатәырц, иауазар иаланаӡҩарц. Анационализмра цәгьоурак еиԥшыз аҷыдарақәа азырԥшаауан, ашовинистцәа аиҩызара бџьарс ишьҭырхуан. Урҭ рҩызара хыхьтәи аԥшра аман, аҩныҵҟа еилабаан.
– Леуанти! – Лиуфа иҩыза даахьаирԥшит, ицыз ахаҵа данца, Леонид дналаҵаны, рых-ҩык анааизынха. – Ара ҳаиааинӡа, уҩны ҳанкыдгылеит, уаабозар ҳаицны ҳаарц. Уаб, иусурахь дцарц, даныҩдәылҵ дҳақәшәеит. Дызҿу даҟәысхуам, аха ԥҳәыс дааигартә шәиацәажәа ҳәа дҳаҳәеит.
– Сара сызҿу сзаҟәымҵуазар сызлаҟәихуеи зиҳәаз? – Леуанти дыччон.
– Уи иалухи, аха аԥҳәысаагараз ииҳәаз иашоуп, – иҳәеит Леонид. – Ас адәы уабанӡықәзаауеи? Иҟаҳҵо зыҟаҳҵо ҳхәыҷқәа рзоуп, уаҩ духылымҵуазар – узҿу иалухи?
– Сара схазы акыр саҿума, – Леуанти дԥышәырччахуан. – Ажәлар рзоуп сзаҿу.
– Зегьакоуп ԥҳәыс дааугароуп.
– Иаазго уаҩ дсымаӡам, иаазгода?
– Уаҩ дышԥаумам, ухәыҷума уара? – Леонид ччаԥшьк иҿықәмызт.
– Шьҭа уабдузар иџьоушьарымызтеи, – Лиуфагьы аҵәы алаиҵон, Леонид иаасҭа дҿаԥхаҿаччон.
– Сԥсҭазаара ус иҟалеит. Аха макьана смажәыцт, џьушьт.
– Алафҳәара уаҟәыҵ! – Леонид дааҭгыломызт. – Уара ӡӷабк дузымԥшаауазар – ҳара дузаҳаԥшаауеит. Ԥҳәыс дузаамгозар – ҳара дузааҳгоит.
– Амҳарахьгьы слызнажәгома? – Леуанти ас аниҳәа, Лиуфа дшыччоз аимҳәара ҵигеит.
– Иҟоу удыруама? – ибжьы ныҵеикит Леонид, уажәраанӡа иеибырҳәоз аасҭа идырмаӡашаз цәыригарызшәа. – Абыржәыҵәҟьа ӡӷаббара ҳцоит.
– Изакәи ажәытәуаа реиԥш! – иџьеишьеит Леуанти.
– Ааи, ажәытәуаа реиԥш, ҿатәла иамуазар.
– Лаб иҩны ҳнеиуеит, лан даабоит, лара даабоит, лымаҵушьа, лнықәгыла-аақәгылашьа гәаҳҭоит?!
– Угәы ишԥаанагаз!
– Дысгәаԥхозар схы ҳаҭыр ақәысҵоит, ирласны аишәа сахыҵуеит, аҩы самшьырц, иакәым ак сымҳәарц, изымурц?
– Убасҵәҟьа ҟауҵароуп.
– Ус акәзар, дшысгәамԥхо заа иуасҳәоит, сҽагьасыршьуеит.
– Ари дҽеихараны дыҟоума, уара?! – Леонид Лиуфа иахь ихы наирхеит. – Баша узҳахәаԥшуеи, уааилабжьар!
– Силабжьаны изызурызи, игәаԥханы ԥҳәыс дааигароуп ҳәа, мчыла аӡәыр ԥҳәыс дизааргахьоума.
– Уаҟәыҵи, уара! Уаалеи уаргьы уҳацны! – Леонид имашьынахь иҿынеихеит.
– Ԥҳәыс дысзаажәгар шәҭахызар, – Леуанти дахьгылаз дагьахымҵасит, – шәцаны шәсызлацәажәа, сара шәыԥҳа дысгәаԥхозар збоит ҳәа, лани лаби рҿы сызнеиуам.
– Уаала, уара! – ҿааиҭит Леонид. – Лани лаби ирылоухи, лара зны дуҳарбап лусураҿ. Уажәы луацәа рҿы Гәдоуҭа дыҟоуп. Дахьынхаҵәҟьо Аҟәоуп. Аҩныҟа дцар, ҳамҩа харахоит, уагьҳазгом. Машәырны шәеибаҳардырызшәа ҟаҳҵап.
– Ус акәзар ҳцаҵәҟьапи! – Леуанти амашьына дынҭалеит, Лиуфа дима.
– Уара, – Леонид имашьына наирҵасит. – Хәмарра ҳцаҵәҟьо џьумшьан.
– Мамоу, џьушьт! – Леуанти дԥышәырччахуан.
– Ушуаҩ аамсҭашәоу дурбароуп.
– Аеи, џьушьт! – иҳәахт Леуанти.
– Абасала, – Лиуфа ихаҿы иқәлашон, – аполитика аҿынтә ӡӷаббарахь шәлаҟәит.
– Ак аҵкыс ак еиҵны избаӡом, – Леонид асигарет иҿыҵакын, уи иахыл*уаз алҩа изблак ишиҭахыз иааиртыр ауамызт. – Ианаамҭаз аҭаацәара ҳалалозҭгьы, ҳаиҵаҩы ҳаҟазҭгьы, ҳазҵаарақәа рхала иӡбахон.
– Ҳазлацәажәо закәи, ҳусқәа ҳрылгазшәа, – Леуанти деилашәазу дыхәмаруазу узеилкаауамызт. – Шәааи, аҩныҟа ҳгьежьып.
– Ииҳәо закәи, уара! – Леонид иаҳауаз иашаны иԥхьаӡон.
– Ҳааԥсеит, шәанаџьалбеит, ҭынч ҳлатәар, теледырракгьы аҵыхәанӡа иҳамбари.
– Уи уахьӡоит, узхьымӡаз уахьаагӡароуп, – Леонид имашьына Гәдоуҭа ақалақь аҿы џьара иааникылеит. – Абри аусҳәарҭаҿ аус луеит. Сара сцаны сшәарыцоит. Иауазар сааскьалгартә иҟасҵоит.
– Леонид, сабааугеи, уара! Аӡӷаб дусырбоит умҳәаӡази?
– Нас ддәылзгоит ҳәа уасымҳәеи.
– Сналыхәаԥшны дзеиԥшроу иалздраауеи.
– Нас иузызуп зугәахәуеи?
– Ресторанк аҿы ҳартәа!
– Узресторанда, капеи кылҵәа еицаҟьак зџьаба иҭам арҵаҩы.
– Усыханы санааугоз сшырҵаҩыз узымдырӡози? Аранӡа санаауга, иугәалашәама?
– Оо, Лиуфа! Ари иахьа сирԥхашьоит, усыцхраа!
– Уигьы дуцхраауеит, ресторанк аҿы ҳшәыртәа! – уамак зфарыз, изжәрыз иакәызшәа, Леуанти ҭыԥ риҭомызт. Шәарҭ шәҩыџьегь атаксиқәа ныҟәышәцоит, аҟәрышь шәымоуп. Сзусҭада, аресторан ахь сизнамго лҳәо дҟаумҵан.
– Уанаџьалбеит, зны дубар, нас аресторан аӡбахә умҳәалари. Иаразнак зегь уҭаххеитеи.
– Аиашаҵәҟьа уҳәеит. Дсырбеишь нас, дахьынӡеицаҟьоу ҳамбари.
– Алаф злухуа дзакәытә ӡӷабу удыруоу!
– Сара исыццо дзакәытә ӡӷабхари. Уаҩы иимгаз аӡә лакәхап. Шьҭа сызгалак сиҭа ҳәа уалҳәахьеит, иуҳәом акәымзар.
– Ари деивыст, ных, џьушьт, аҩныҟа уаагап, – Леонид имашьына аус аируазшәа, ацԥхақәа ааирхьархьарит.
– Ҟои, ус сумырԥхашьан! Аранӡа санаажәга, дысшәырба!
– Убас умҳәо нас! Дагьдәылызгоит, аресторан ахь шәеицаагоит. Иҳалымшаҵәҟьо џьушьома? Уара узы акгьы ҳаигӡом.
– Шәаагоит, – нациҵеит Лиуфа, – ԥыҭк ужәуазар.
– Изжәуеит, ишԥазымжәо!
– Иужәӡашт, – Леонид амашьына дыҩҭыҵит. – Афҩы уаҳаны уԥсы маҷымхандаз, – уи амардуан дахьаҿаз ибжьы раҳауан.
– Дыҟаӡам ҳәа дымлыбаауазар убап, – Леуанти Лиуфа дааирӡырҩит.
– Иалудрааи?
– Аресторан аӡбахә сымҳәар акәын данлыбааигоз. Уихәаԥши дахьаауа, – зымацара иццакны амардуан илбаауаз Леонид иахь Леуанти иватәаз днаирԥшит.
– Иахьа усура дымҭыҵӡеит рҳәеит, аф лысааит! – Леонид имашьына дынҭалаанӡа, Лиуфа аччара хиртхьан, Леуантигьы дԥышәырччон, ииҳәаз ҵабыргхазшәа иахьыҟалаз даргәырӷьаны. – Ҟиҳ! Уаҳа шәсыманы снаҵасуазар жәымбари!
Иухәыцыз амҩа уангыланы, уԥсҭазаара узеиҿкаауамызт. Изхәыцуаз умацара уакәын, амҩа уананылалак, заа иузгәамҭаз ахҭысқәа, улаԥш иҵамшәаз ауаа, иузымбаз урҭ рхәыцрақәа, иузымшьаз рҟазшьақәа, – зегьы ануԥылалак, урзымиааикәа ухьаҵуан, акәымзар ужәылар умч рықәхомызт, иуҿагылаз узышьҭымхыр, уҿҳәара дыркьаҿуан. Иагьа ианбзиаха, аԥсҭазаара агәахшәарахь укылнагон, нас ҿыц аҽеиҭашьақәыргылара узыуадаҩхон. Аԥсҭазаара еиҟарамыз аҭаҟәаҭаҿарақәа шьапыргыларҭан, амаҟәымбарақәа ирылсырҭан, зны идәышкәаӷьазырҭан, зны иашарҭан, аҽазны хәы ҳаракыран, лбаарҭан, ҭаларҭан. Цәала-жьыла урҭ ухоугозар – иаҳа имариарҭан, доуҳала агәжәажәарҭа ус уаниар аасҭа. Амала, доуҳала уиааир, еилкаахон уаҩрала заҟа уӷәӷәаз.
Асҭанда ашкол ахь амҩа данын, дцәыҵыԥшны ладеи-ҩадеи еимылдон, џьаргьы дылбомызт Баҭыр. Мшқәак цахьан, иара, Џьанар дицны, рыҩны дмааижьҭеи, аусураз данлыбаауазгьы, длықәшәомызт. Дылмықәшәозар еиӷьын, иҽлықәимыршәозар аасҭа. Рыуа иҵабыргыз лыздыруамызт. Иаҳа данылҭахыҵәҟьаз дахьылзымааиуаз лгәы ԥнажәон, усҟатәи дизхьаауаны лгәалашәомызт, иаҳагьы дышԥаизхьымаауаз аха, гәала ӷәӷәак ануоулак, убасҟатәи еиԥш хьаак умоуцызшәа угәы иунаҭон акәымзар. Жәаха ҽнак лан «ақәра акәу џьыбшьома ауаҩы дхаҵазтәуа» ҳәа лалҳәазижьҭеи, Баҭыр иԥҳәысаагарада иҩнра ус ӷәӷәак, лацәажәатәык шрымамыз лыхҭашәазижьҭеи, лхы ахьылгарыз дақәшәомызт, иара дылбар лҭахын, дылзааиуамызт, дыҩны дишьҭалартә лыӡӷабра илнаруамызт. Лышкол алгара мзқәак бжьан, урҭгьы дрызԥшӡомызт, диццон, знык иара иааиҿыҵшәар. Абыржәы дылбар убри аӡбахә иҳәарызшәа лгәы илнаҭон, даҽазных дыцакцәаны даҽаӡәы длышьҭалар ҳәа дшәон. Лтәарҭаҿ днеины лышәҟәҭра нхәыҵаҵа, лҭыԥ шаалылхлак, арҵаҩы данааҩнашылоз цқьа дылбаӡомызт, лҵарагьы дашьҭамызт, дҟәызгаӡа дыштәаз, лырҵаҩы дҩалыргылон:
– Быбла уаҩ ҳабаӡомеи, ибыхьи?
– Ааԥынра ҭаха лынаҭом, – аӡәы алаф иҳәон, изымдырӡакәа дақәшәон, Аԥҭа ибла ҭырхаха уи днаиҿаԥшуан.
– Исыхьрыз зышәгәахәуа, акгьы, – лҳәон лара, излауаз ала дԥышәырччон.
– Убас быбла аныбхаччо, заҟа быԥшӡоу бдыруандаз! – арҵаҩы аҵаҩы лгәы ҟалҵарц даҿын. – Акласс ӷәахьы бнеи!
Аԥҭа дшәон лҵатәы лзымҳәар ҳәа. Ӡӷабк уи деилахәар еиӷьалшьон, лхаҿы ианыԥшуан, илзыҵәахӡомызт. Асҭанда лхаҭа лхәыцшьа еилгамхар лҭахымызт, лгәы хыҭхыҭуан,
лҽааизылгон. Дызҭахызгьы лбзиарақәа рзы дызцәымӷызгьы рԥсқәа ӡаны илзыӡырҩуан. Илеигәырӷьазгьы ҿыц илыҵашьыцызгьы дтәарц дахьааиуаз илызԥшуан. Урҭ рылаԥшқәа лара илнырӡомызт, лхатәы дунеик далан, аԥсыӡ аквариум иахьҭаӡсуаз еиԥш. Лыбзарӡы ада даҽак иаҳарымызт Баҭыр, убри ак лгәы ҟанаҵон.
– Асҭанда! – даалыхьӡеит Аԥҭа, дырцрыҵны, лымҩа данангылоз. – Сгәы иаахәеит аҭак шыҟабҵоз, аха мчымхарыла бҽеизго аклассӷәахьы бнеиуазшәа збеит, иҟалеи?
– Акгьы, – иагьа ицәылҵәахыргьы, дахьеиликаауаз азы дышиаҭабуазгьы, лгәы дабаӡомызт илыцыз аҷкәын лгәы ширҟәандазгьы.
– Сбызжьо џьыбымшьан.
Аԥҭа уаҳа имҳәаӡеит, аиаша лҳәарцаз илықәимырӷәӷәеит, ус ала лгәы дасырц иҭахӡамызт. Дшылцәымӷмыз идыруан, бзиа дшылымбаҵәҟьозгьы ибон. Аҵара рыцызҵоз раасҭа иаҳаҭыр лбон, дышрылылылкаауазгьы еилкаан, аиҩызцәа драҟаразар иаҳа илҭахын. Иара ирлас-ырласны дибаларц дазгәышьуан, уи иагьигӡамызт, ҽнак ашкол аҿы димбар, ма аҩны длызнеиуан, ак иҭахны, ма ргәарбжьара дыбжьысуан, уск иманы. Бзиа дшибоз леиҳәарц дшашьҭамыз ахьынӡаиныруаз, уи аӡбахә лызцәыригомызт. Даҽаӡәы дылҭахны ибаӡомызт, издыруадаз ашкол ирыцҭамыз, иара изымдыруаз аӡәы лгәы изцазар? Иҽԥишәон, аха уи еилкаашьак изаҭаӡомызт.
– Аԥҭа, умҩа ухашҭма? – иара дызлацашаз амҩахыҵырҭа инавсхьан, Асҭанда лхы анизҩышьҭылхуаз.
– Ҵаҟала сҩеип, – аниҳәа, лара ақәҿылымҭӡеит.
Устәиала иаҳа ишыхараз, ма ишымҩадарахоз игәалалыршәомызт, иара усгьы идыруан, лара дласкьеигар иҭахын, усгьы идырын, аха урҭқәа игәалалыршәар, убрахь дызхалыбаауаз цәыригарц аҵга илымҭар лҭахын, еиӷьын ақәҿылымҭыр. Аус злаз лара илхәыцуаз иара ишеиликаауаз акәын, даҽакала дазхәыцыргьы ҟалон. Акгьы цәыригомызт, убри хадан. Изыхҟьоз цқьа ишизеилмыргозгьы, лгәы изкыдмызшәа ангәеиҭалак, ихы-игәы иҭаҵәахыз шымаӡамзгьы, иара иҿы иаирҳәаанӡа, иаргамаҵәҟьаӡамызт, ус иара изынхон. Лгәы џьара ишкыдыз еиликаанӡа, дылзааигәазар иҭахын, аха, ус ак аалыдибалар, иаарыбжьашәаз асал жьаҳәала ихаҭа ишимчыз дасрызшәа игәы инаҭон. Ус дышнәыҟәарыз агәра шигозгьы, лыда ԥсҭазаарак изеиҿкаарызшәа игәы азхьуамызт. Дахьынӡаибоз, лзааигәара ахьынӡаиныруаз, адәы дықәгылан, нас… настәи азхәыцра иҭахымызт.
– Абзиараз! – еснагь еиԥш, ихаҿы хәмар лашаӡа, ҽыргаӡа ҟаҵашәа, игәҭакы шылдыруазгьы, ак имхьааӡозшәа, дагьааҭымгылакәа, рынхарҭа днаҩсын, асфальт зқәшьыз рқыҭа мҩахь дынкылсын, дааҳәны, егьи ахәы дықәнарц, агәарбжьара дҩанылеит; дахьиз, дахьааӡаз игәарԥ длықәгыланы, лара лгәарԥ дықәибаауазар ҳәа, иҩны дныҩналаанӡа, длаԥшырц дыццакуан.
Игәы зызҭынчмыз аӡӷаб усҟан акы днацҳазшәа луит, лгәы цқьа иагомызт. Аҩныҵҟа дакуамызт, адәахьы дыҩдәылҵит, ауҭра иҭаз лан ԥыҭрак длыцхраац, лаԥшык лхын ҳәа лхахьы иаамгаӡакәан. Амш аҽеилнаргахьан, адгьыл еснагь иахоз руҭрақәа ирҭаларц агәазыҳәара рыман, аха анышә ишуҭахыз аус узадуломызт, макьана ицәаакын. Надшьа лыԥҳа длыцҭалар лымуит, лхаҭагьы ирласны дааҭыҵыр лҭахын. Аӡӷаб дықәгыланы алада дыԥшуан. Иудыруази Џьанари Баҭыри, реицәхҟьара иацрымҵакәа, еицны иаауазар. Амҩа ианыз дара шракәмыз усгьы идырын. Ажәҩан ааилккеижьҭеи, зԥсы еивызгоз аԥсабара агәыҳалалга ҳауа ҿыцӡа иахылҵуан. Лрыԥҳа ԥшқақәа ирҵаулаӡаны аус руан. Иаалыкәыршаз зҩыдаха илныруан, лхаҭа уи лыгәаҭомызт, дамҽхак дызмаз лхәыцрақәа тәаха-гылаха лырҭомызт.
Наҟ дныҩналан, лшәҟәқәа днарыдтәалеит. Дзыԥхьоз, цқьа дзазхәыцуамызт азы, илзеилкааӡомызт. Лҩтәқәа нап рылалкит. Аҩтә иуҭахымзаргьы, уамырхәыцыр ауӡомызт. Уаагьы дааҭымгылакәа, аус лызуамызт, аха иаҳа ирласны дызҿыз лнапахьы иаалгеит. Ҿыц аԥхьара лҽазылкаанӡа лхәыцрақәа напхьалцарц, дыҩдәылҵын лыҵаҟа ишьҭаз адгьыл иаҳа иманшәаланы ирҵәиуа иагәылгаз амҩа, лылаԥш ахьақәшәақәоз, иааимылдеит. Амҩа данԥшыларц лгәы ишҭамзгьы, ус ада уаҳа иамуит. Лыҵаҟа нахьи ишьҭан амшын гәеиужь ду. Амра аӡаалара аҽазнакуан. Даақәыԥсычҳан, аҩны деиҭаныҩналан, ашәҟәы аашьҭхны
дшылаҩеиуаз, маҷк даԥхьеит. Ахышә ҭбаа днадгылеит, ацәаҳәақәа иаҳа илбарҭан азы, издыруадаз амҩа акыр иахьылбарҭаз азакәзар уахь лгәы злыхоз? Уа дадгыланаҵ, лыхшыҩ лырҵага шәҟәы ишзазымцоз анылдыр, дааскьан лшәҟәқәа ахьықәыз, деиҭанатәеит. Лхы лнапаҿы иааго мацара, ашәҟәы ианыз анылхуан.
Џьанар даныхынҳәуаз, ааилашәихьан, шьҭа Баҭыр дицны дааҩналарын ҳәа, лара усгьы дгәыӷуамызт. Иара акранифа ашьҭахь ателербага дадтәалан. Надшьа, анааилахәлалак нахыс, лыхш аҭыԥ инықәҵаны, асериал рацәа змаз афильмқәа дрыхәаԥшлон, аӡӷабцәеи аҷкәынцәеи рхымҩаԥгашьа шџьалшьоз ажәак ала иадамхаргьы инарықәылҳәацәон, аха рыхәаԥшра бзиа илбон, уи гәазҭоз аешьеи аеҳәшьеи ргәы анеицалаҟаз инцәыҵаччалон. Уажәы Џьанар иан лнаҩсан дтәан, жәабжь ҿыцк рҳәозар ҳәа. Есуахагьы убас акәын. Аԥсны имҩаԥысуаз аилашыра иазкны, жәабжьк Москвантә ирҳәомызт, аԥсуа газеҭқәа ирнылоз, ара аҭагылазаашьа здыруаз иакәымзар, аӡәы изеилкаауамызт. Надшьа, ҽынла дызмыцәакәа лырхәлар, заа дышьҭалалон, аухагьы лыблацә еиқәыԥсо ианалага, лара «лфильм» анынҵәа, лиарҭахь дцеит.
– Уажәраанӡа шцәыкьаз шәаалон, шьҭа амш иацлеит, хәлаанӡа шәзааӡом, иҟалеи? – Асҭанда шәара ҳәа дзацәажәоз лашьа еиликаауан Баҭыри иареи рзы шакәыз изылҳәоз, уи ак аҵаны ибаӡомызт, дара реицныҟәара дашьцылахьан.
– Акурорт иаҳа иаауа иалагеижьҭеи, ҳусқәа иҵегь иҭбаахеит, – зыгәра угашаҵәҟьаз аҵаҵӷәы цәыригон иара.
– Баҭыри уареи шәеицны шәцаӡом, шәааӡом, – илҭахыз шизеилымкаауаз анылба, иҵалкырц иақәылкит, – шәгәы еицәыхьшәашәахеит, иззакәишь?
– Ҳгәы зеицәыхьшәашәахеи, уажәы командировкашәа ак имоуп, – амц иҳәон иара, Баҭыр дахьцоз Гәдоуҭа акәын, уаҟа зԥсы зшьоз еиҳабык дыҟан, иуацәақәак рыла втобус бзиақәак ааишьҭырц, усқәак еиқәдыршәан, иара иҭахызар даакыдххылартә аамҭа иман. Баҭыр ааигәа имӡакәа Џьанар иеиҳәеит араион агәаҿы ҷкәынцәақәаки иареи шеиҿцаақәаз аԥсуара усазы. Уаантә даацԥхьаӡа жәабжь ҿыцқәак бжьигалон.
Асҭанда данышьҭала маҷк лгәы ҭынчын, аха, лыхәда еимаччызшәа, хаҳәк лызкылагылан. Џьара дышцоз мҳәаӡакәа, Баҭыр дызныҟәеи? Дибарцгьы иҭахӡамзеи? Уи азхәыцра данамҽханак, уажәраанӡа лгәы иҭақәаз ииасхьаз аҭыԥ ылырхит. Дызмыцәо аамҭа лыцәцахьан, аԥхьатәии ашьҭахьтәии лгәжәажәарақәа анеилаӡҩоз, илзымчҳакәа лылаӷырӡ лӡамҩақәа ирнылан иандәықәла, лызнацәак ала иаалрыцқьеит. Данҵәыуа лгәы маҷк идан, дкараха дамхацәеит. Данааԥшуаз ашкол дагхарц агьлыгымкәа шшахьаз лбан, ажәжәаҳәа лҽааидылкылан, лҿы ӡык нақәҭәашәа, акрыфара цқьа дахьымӡакәа, амҩа данын. Лҵара дагымхарц заҵәык Анцәа диҳәо мацара, ашкол агәарԥ дагьынҭалеит, аҵәҵәа бжьы аагеит. Лхы ҭууа ишыҟаз, рҵаҩык дылмыԥхьарц, ҿыц Анцәа дышиҳәоз мацара, аҵарамш анаанҵәа, изықәҿиауаз аӡә лакәны лхы лԥхьаӡеит, нас лаԥхьаҟагьы ус ишԥалықәымҿиарыз.
Баҭыр акомандировка дыҟан ҳәа Џьанар илеиҳәазижьҭеи, лара аҽны, ма адырҩаҽны, ма даҽа мшқәак дылзааирын ҳәа дгәыӷуамызт. Лгәы ҭаԥҽызшәа лхы шылбозгьы, адәахьы илнымԥшырц дықәԥон, зегьы ирызгәамҭаргьы, Аԥҭа лгәаҭа дҭаԥшыр лҭахымызт. Аҽны ианлаамҭаз ашкол агәарԥ дызҭымҵит, аҵара иалгоз еилацәажәарак рыман. Аҩныҟа амҩа данықәла, лхала дшаанхазҵәҟьа, зегьы ззеиԥшыз аԥшра шьҭылхуан, Аԥҭа дышлышьҭамыз агәра анылгалак. Иара, агәарԥ аҿы дшыҟазгьы, лара дышцаз шибазгьы, длыцны ддәықәымлеит, игәҭакыз здыруадаз. Лара ӡӷабк лаҳасабала уи аҷкәын дрыцҳалшьон, данхәыццәалак лхы ԥхалшьон, иара бзиа дибон ҳәа лгәы иахьаанагоз. Уи аӡбахә цәыримгацзар, нас иҵегь дҭиҵаарц длывагьежьуазар, уи бзиабараӡамызт. Абзиабара цқьа змаз лара лакәын. Баҭыр дыцәгьан лҳәомызт, дыбзиан лҳәомызт, иҽеимз уск ихы ишаҭәеимшьацызгьы иҟаиҵар, ма бзиара дук наигӡар, лара ихьаалгарын, ма деигәырӷьарын, аха лыбзиабара кьыс аимукәа илзаанхон, абри акәын ацәанырра цқьа. Аҷкәынцәа рҿы ишыҟаз лыздыруамызт, аха аӡӷабцәа рҿы убас иҟан. Иҽеимз уск лызцәыригаргьы, аӡӷаб дгәаазшәа ҟалҵон, реизыҟазаашьа ус илнаруан, лыӡӷабра аҷыдара мап лыцәнаркуан, арахь лара иара дшизыҟаз даанхон. Еизгәааны еилыҵуаз ртәы Асҭанда
илзеилкаауамызт, ргәқәа ааихшәаратәӡа иаарыбжьагылоз лбаӡомызт. Дунеик даҽа дунеик арҿиауан акәымзар – ишԥақәнахуаз.
Џьанар даахьан ҳәа лгәы иҭаӡамкәа, лангьы цәажәара агәылара днеизар, лхала аҩны дыҩнахар лҭахызшәа, илҭахымызшәа, – зегьы лзеиԥшны, агәашә аалыртын, дмыццакӡакәа аҩны азааигәара иҟаз акран аҿы днеин, леимаақәа ирыцрататаз аҳәынҵәа аарымылхын, ӡыла илрыцқьан, аҩнаԥхьа агәарԥ даақәгылан, ақыҭа мҩа лылаԥш нахылгеит. Дзусҭазаалак уаҩы данӡамызт. Ма лашьа даандаз, ииҳәоз лмаҳарызи. Жәабжь ҿыцс иҟаз зегь идыруан, иҿыхра цәгьан умҳәозар. Иҩыза иӡбахәк иҿыҵшәозар лбарын ма. Ахышә ала илбон рмаҵурҭа алашара шаркыз, лан ишлырцәарыз лхашҭзар акәхарын, уи ус ирлас-ырласны илыхьлон. Ашә аалыртын, дныҩналеит, лышәҟәҭра ақәчага инықәылҵарц ирхианы. Маҷк амца зҭаз аплита дадтәалан Баҭыр имацара. Ишанхаз аӡӷаб дҩалхаҵгылеит.
– Иҟеи бзымбеижьҭеи?
– Уо-о-ра, сгәы шԥаԥуҵәеи! – Асҭанда гәырӷьара лаӷырӡызу, гәырҩа лаӷырӡызу иузымдыруа лалҿыкәкәан, лхаҿы нарҳәны, ашә азганк азааигәара игылаз акресла днантәалеит.
– Асҭанда! С-с-су!.. – лбжьы ҭылымгарц Баҭыр даалзааигәахеит. – Џьанар иуаҭах ахь днеит, иҽеиҭеикырц.
Лара дҩаҵҟьан, лхаҿы имырбаӡакәа, лшәыра шылкыз, луаҭах ахь лҿыналхеит, лгәы зхаԥҵәаз ззеилымкааз Баҭыр имала дааныжьны. Џьанар данааҩнашыла ашьҭахьгьы, иаҳәшьа ирласны дцәырымҵӡеит. Уи дшааихьаз иара издырӡомызт, издыруаз иҽеихарԥс дтәан, Асҭандеи иареи иеибырҳәаз лашьа иаҳазар ҳәа дшәаны. Лара данааҩнала, маҭәала лҽахьеиҭалкыз амацара акәмызт, хаҿыла лҽылԥсаххьан. Лыблақәа лхалашо, амаҵурҭа дааҩнагьежьит. Ачанахқәеи, аҵәцақәеи, анапырбага қьаад рыбжьаҵаны, ачысҟаҵарҭа дааҩныҵны, ақьафурҭа дааҩналазшәа, иаақәлыргылеит.
– Асҭанда, – ҿааиҭит Баҭыр, – ҳарҭ акраҳфахьеит, бхала бтәа!
– Иуҳәо закәи?! Ҿаҵақәак ҳфеит ҳәа, сара амла сакуеитеи. – Џьанар ииҳәоз даҽакын.
– Уи ииҳәо иалабхи, акрыфаны ҳаҟоуп.
– Саргьы уажәоуп санааи, сымацара сызлатәари, – даахьаԥшит Асҭанда.
– Аиашаҵәҟьа! – ҿааиҭит Џьанар. – Ҳааидымтәалари, акы нҭамшәаӡозшәа ҟаумҵан.
– Ҟоҳ! Угәалаҟазаара шьҭыҵыртә, иуаҳаи? – Баҭыр дԥышәырччон.
– Исаҳаи?! Акреицаҳамфои.
– Арахь смааижьҭеи, акруҿарымҵацшәа уҽыҟауҵеитеи.
– Уажәеиԥш амла самкыцт, ус уҳәаргьы, егьыс уҳәаргьы.
Асҭанда аиҩызцәа еиҭеидылбалахон. Ак нақәыргыло, ак аақәхуа, рхәы лырԥхан, иааинырсланы илзыҟаҵоз ала ақәчага-ишәа аалырхиеит. Ааԥынраз ажәқәа ҿыц ихьон, акәтқәа ҵон, удырԥхашьомызт. Аџьымшь ҿеи иаҵәараки аалгарц, дындәылҵит акәымзар, рхәы хианы иқәгылан, рнапқәа рӡәӡәарц нарабжьалгеит, ампахьшьы цқьа аацәырылган. Баҭыр ларгьы дрыдтәаларц иҭаххеит, ус лгәы ишҭамызгьы. Нас лхаҭагьы амла деиқәынҵәон, илзааигәаз дызрыдымтәылози. Ҳишәа ҿымҭ узадтәалаӡомызт, ҵәыцак ааркыцԥхьаӡа, ныҳәак ахырҳәаауан, ҭынчгьы узтәомызт, дара леиҳабацәан азы, дҩархаҵгылон. Длатәацыԥхьаӡа дааҭымгылаӡакәа акрылфо мацара, лныҳәаҿа лкаанӡа, дҩагылеит. Зегьы дреиҵбын азы, лныҳәаҿа ҵыхәтәантәихон. Даргьы рацәак ржәырц ргәы иҭаӡамызт, аха ҳчеиџьыка унадтәаланы, аҭаацәеи асасцәеи урықәымныҳәакәа, гылашьа умаӡамызт учмазаҩымзар.
– Уареи сареи амш ҳацныҟәоит, – Баҭыр дҩагылахьан, инапы иӡәӡәон, – амҩан Жьакәа ҳамҩахигартә ҳиқәымшәар, уара уҿы, ма сара сҿы ҳамҩахыҵуеит.
– Уара уҿынӡа ҳаицызҩеиуам, аха ара ҳамҩахыҵлап, иуцәымӷымзар.
Баҭыр ишԥаицәымӷыз, Џьанар игәы ишаанагоз еиԥш акәымкәа, иҵегь игәы иҵхахон арахь дааилараз. Абыржәы Асҭанда дналацәажәарц иҭахын, амала хазы, лашьа дшиԥырхагаз изеилкаауамызт умҳәозар. Уи аҽны иауаны ибомызт, арахь рҩыџьегь Џьанар дырԥыршәомызт, иагьа умҳәан даԥшәыман, иагьа дизааигәазаргьы, иҩыза ара
дрыцынхомызт, дахьынӡаҟаз дидтәалазар акәын, абри ашьмаҿынӡа рҩыџьегь зеицнеиуамызт умҳәозар. Убасҟан Џьанар иҟамзаара аамҭа кьаҿ иауазар ихы иаирхәарц иӡбан, Баҭыр даақәҵәит.
– Бгәы зхаԥысҵәеи зыбҳәаз?
Ибла ихаччон, лгәы дасзар ирдарц дашьҭан. Аҭак лара дахыццакуамызт, арахь ажәақәак лҳәар иҭахын, рымала иҟанаҵ. Лашьа дшаахынҳәлак, аԥсыӡ аӡаҿы ацәажәашьа узарҵозар иаҳа уақәгәыӷрын, рҩыџегь ҿаҳахон. Надшьагьы ажәқәа шаалцоз ибон иара, уигьы арахь лҿаалхар, иаҳа ирзыуадаҩхарын. Лара ақәчага-ишәа лрыцқьон, ачаӷьа цәынха рныхны, ачанахқәа рыӡәӡәараз иҭалҵон, уажәи-уажәи дааиуан, акҿаҩрахьы днеиуан, ак лҳәарц лҭахызшәа ибон дааҩнашылацԥхьаӡа, аха дыццакуамызт, арахь раамҭа маҷӡан.
– Асҭанда, сыблаҭшаша! – иааирԥшқаӡеит иара. – Бгәы иалоу сабымҳәаӡои?
– Ариабжьарак уабаҟаз? – ақәчага дахьаадгылаз, диашахәҵәараӡа даанхон, лхы шьҭыхны днаиҿаԥшырц. Лара дааҭгылеит, лхы ахьлыкәаҽыз, лыхцәы лхаҿы азбжарак хнаҩо.
– Командировкашәа ак сыман, – иҳәеит, Џьанари иареи ирҳәашаз ҳәа еибырҳәазшәа. – Амала зара сцаӡомызт, Гәдоуҭа сцо-саауа сыбжьан. Аныхәлалак сзымҩахыҵуамызт. Џьанар даауеит, ҳзеицәажәаӡом, ҳаицәажәар шыбҭахыу збоит. Уаха асааҭ аказы шәгәашә аԥхьа сааиуеит. Бҵара иацыбҵарц бгәы ишԥаҭоу? Убри саҳәеи! – излацәажәоз ааиԥсахит.
– Убри ада усгьы лацәажәатә ҳамаӡам, – дгәаарц агьлыгмызт.
– Асҭанда, бҵара иацыбҵароуп, – аниҳәа, Џьанар дааҩналеит. – Бҩызцәа бреицәоушәа бҽыҟабымҵан. Аҵара лашароуп рымҳәеи.
– Ирымҳәеи, аха ҳара ҳзы илашьцахарц агьагым, – Џьанар иҽналеигалеит, иаҳәшьа ақәҿымҭӡакәа ачанах лӡәӡәарц даннеи. – Убри мап зацәылкуа сзеилкаауам сара.
– Мчыла иауама, Џьанар, хаалоуп акәымзар, – Баҭыр дҩагылеит. – Шьҭа сцалароуп, – дындәылҵит иара, иҩызагьы днаскьеигарц иҿанааиха, Асҭанда даарышьҭалеит.
Баҭыр, имала амҩа дахьаныз, аухатәи реиқәшәара игәы иҭамкәа, ихы иҭамкәа ишеиҿкаахаз даргәырӷьаргьы алшон, игәы иаамыхәаргьы ҟалон. Зныкгьы маӡала еиқәшәарц еибырымҳәацызт, аргама ишеиқәшәоз, ишеицәажәоз, лашьеи лани раҟара даргьы шеизааигәаз зегьы ирбарҭан. Убасҟан, рымацара ианааизынхалоз, рҩыџьегь рыда уаҩы изымдыркәа ирыбжьаз амаӡа иазкны ажәақәак ааимырдон, аха иаарыкәыршаны ишырбоз уи мҩаԥысуан азы, гәынҷыхьак аӡә игәы иҭамшәацызт. Шьҭа уахыла амҩа дшаныз, ма ишеидгылаз аазбоз изы, ари маӡахозма. Убри азакәын уахыла реиқәшәара уамак дзамеилаҳауаз. Аха ишәарҭаз уск уҽалоумгалакәа, уцәа уҭаӡыӡо, аӡӷаб улнымиакәа, убзиабара ԥышәашьас иамази. Уахь данхәыцлак, иаҳа имч илалазшәа, ишьаҿа ӷәӷәа иргылон.
– Асҟаамҭа аҩныҟа умхынҳәӡакәа, уабаҟаз? – аҩны итәаз Мамсыр, уамашәа ибон иашьа еиҵбы, иан длыцхраарц, иарбанзаалак шьаҿак ахьыҟаимҵоз. Ран заҵәык лакәын аҩны, агәара, ауҭра-сыҭра, – зегьы ирҿыз.
– Уара уи усҟатәи изухьааи?
– Иумбаӡои нан иахьлылымшо.
– Асабша, амҽыша уҳәа, санаақәшәо саҿыми. Ҳаихәлахазшәа убама?
– Ишәыгыугьы рацәами.
– Акы згым дарбану.
– Алаҵара ааигәахеит, шәымхы цәаӷәам, шәуҭраҵәҟьа рпым.
– Ҳадгьылқәа аӡы рыҵоуп, заа амхы узҭалома. Арахь уҟамижьҭеи, иухашҭқәеит. Сара сакәу уара уакәу аҩнра иацәхҟьада?
– Сара ара сынхоит ҳәа уаҳама.
– Нас сара, снапы ианызар, схала изымбари ианаҭахыу.
– Аизарақәа шәыхшыҩ ргеит, анхара шәнапы шәзадкылома.
– Аа!.. Убри ауп узыцәшәо. Аизарақәа ҳара иаҳԥырхагаӡам, изԥырхагоу шәыҟазар ҟалап аха.
– Ишԥашәԥырхагам?
– Ааигәа еизарак ҟаланы исгәалашәом, угәы иалоуи?
– Иҟамлои.
– Иӡбатәу аусқәа ҳамазар, иаҳмыӡбои.
– Ишәыхәырҭахаша ҟазҵаша ауаҩы аобком дахагылеит, аусуха ишәымҭо. Еизарала ишәыӡбуеи зугәахәуа?
– Аобком ауаҩ ҿыц дахадыргылазшәа убоит, аха сара днасышьҭма, дара роуми дазыҟазҵоз. Ажәлар ихьӡ рҳәама?
– Аусқәа партиатәла иӡбатәуп, уара узлацәажәо саботажуп.
– Ак ҟаиҵар иҭахызаргьы идырҟаҵом, иузеилымкааӡои? Сыжәлар ируам иҳәар ҟамлои. Уи иаҵганы уск наимыгӡои.
– Шәара ишәзыӡырҩны, аусқәа еиҿыркаауеит, аа? Шәыгәхьаа зкыда, убри саумҳәо?
– Мамсыр, иҟоу удыруама, – Баҭыр ибон реицәажәара ҵыхәаԥҵәара змамыз шеицәҳарахоз, – аиашаз, аусураҿ сааԥсоит, санааилак ажыга скыртә сзыҟалом, аполитика алацәажәара акәым. Ма ҭынч ҳаицәажәап. Уажәы сышьҭалароуп.
– Аусураҿ узырааԥсои, ажыга удмыркызар?
– Ашьыжь сныҵыҵуеит, саныхынҳәуа убоит. Акгьы ҟаумҵаргьы, иахьа хәлаанӡа лацәааихьшьк умоур, амшгьы уаркароит.
Дрымбар ишьҭаларын игәахәит Баҭыр, убри азакәын заа дызиаз. Игәы дамжьеит, ран аиарҭа анеиқәылх егьи ауаҭах аҿы, Мамсыр уахь днеин, алашара ирцәеит. Нуца лымацара дызтәозма, амаҵурҭа аҩныҵҟа ааиллырган, иахьабалак алашарақәа рԥсны, дышьҭалеит. Баҭыр даҽа ԥыҭрак аамҭа игеит, иани иашьеи ацәа иаарымнахуазар ҳәа дгәыӷны. Дҩагылан, ирмарианы иҽааилеиҳәан, иаартыз ахышә дынкылԥеит. Амзаҿ исааҭ гәеиҭан, дмыццакыкәа амҩа данылартә, макьана аамҭа иман. Ауха еиқәшәарц лниҵеит, аха Асҭанда дшақәшаҳаҭыз аҳәаха лмаӡеит, аҵхагәҭаны арԥыск иниара лҭахымзар?
Аиашаз Асҭанда уи лгәы иҵхаҵәҟьон. Лацәааихьшь ҟамҵаӡакәа, лаамҭа ааира дазԥшын, дызлашәаз дазхәыцыртә, лиарҭа рацәа дылаиан. Уаҩы данумбашаз аҵхагәҭан иалагӡаны Баҭыр дахьиниауаз лгәаԥхомызт, даҽаӡәы иакәмызт, уи азы иара ихаҭа игәы иҭашәарыз иалылдраази. Ма ашкол ахь данцоз лыҽлықәиршәартә длацәажәандаз, ма уаантәи даныхынҳәуаз, иара заа иусураҿынтә дылԥылаандаз. Амҩан ԥыҭк имеицәажәарызи, зегьы рзеибымҳәозаргьы. Уаҳа акгьы мҳәаӡакәа, лҵара ишацылҵашаз мацара далацәажәарц, аҵх агәы анааҩнашоз дылзаар акәын лгәы анԥжәаҵәҟьоз. Раԥхьа уи аӡбахә анцәырҵуаз, лашьа ииҳәаз агәхьаагьы лымкызар, Баҭыр иашьҭахь иаҳа дыбжьажьо дықәхеит, ашьҭахь ҩныҵҟала лҽазыҟалҵахьан лҵара ишацылҵашаз, иара иҿы уи цәырылгомызт, иалҳәаратәгьы дақәымшәеит умҳәозар. Аха ҽнак лан, Џьанар иԥҳәысаагара анцәырылга, аҷкәын данхаҵахоз аҭаацәара даналалак ашьҭахь шакәыз лҳәазижьҭеи, Асҭанда дзызхәыцуаз хаҵацара акәын, убасҟатәи Баҭыр иусқәа рынаскьагара дацәшәон.
Уажәраанӡа иеибырҳәақәаз ҳамҭанык иаалхашҭит, ас маӡала реиԥылара зныкгьы илыдимгалацкәа абасҟатәи данааи, уи ауха еиқәшәарц иаҳа изхаиҭаххаз анаалхҭашәа. Ԥҳәыс дигарц игәы иҭакны, аухаҵәҟьа ажәа лниҵарц дылзааиуазар? Ахьшәҭҳәа дҩаҵҟьан, ахышә дынкылԥшит. Уаҩы ицәаара лбомызт. Ихаҭагьы уаҩы димбарц, ала изыҵымҟьарц, агәашә дазааигәахарымызт. Иалырдраауази иара данааишаз? Асааҭ аалган, Амза илнарбарц, ирманшәаланы иаанылкылеит. Аамҭа ааихьан. Иаразнак диԥыларцгьы лҭахымызт. Иара длырԥшцәаргьы игәы иҭеикрыз лыздыруамызт. Дышизԥшыз илырдырыр акәын. Лшьамхы ҵысуан, лгәы аҭыԥ иҭагыломызт. Лнапы шықыџьқыџьуаз, алашара аалыркын, дзыгәхьааз дышизԥшыз идырыртә, егьырҭ рыхшыҩ азырымшьҭыртә, иаарласны илырцәеит. Даҽа ԥыҭрак дааԥшит. Лҽааилалҳәан, ашә абжьы мгартә, дыҩдәылҵит. Илырхиахьаз ҿахрак абысҭа ала иналҭан, агәарԥ днықәсны, збӷьы рацәахахьаз аԥҳәаса ҟаԥшь зхагылаз аанда акәақьҭахь лҿыналхеит. Машәырны уаҩы илаԥш дыҵамшәартә, днаҵагылеит, амҩахь иҟаз аанда дазааигәацәамхакәа.
– Асҭанда! – наҟтәирахь аԥҳәаса иҵагылаз Баҭыр ибжь маҷ еилылкааит. – Агәашә ала бысзааи!
– Мамоу.
– Нас аанда бхызгома?
– Мамоу. Ара сгылазаауеит.
– Избан?.. Уахь снеип?
– Мамоу, мамоу! Уа угылаз, сара – ара.
– Баагыла, схыԥоит! – аҵла дҩахьынҳалан иҽааирхиеит.
– Уа уҟаз, акәымзар шьҭахьҟа сыҩуеит.
– Сыгәра бымгаӡои?! – инапқәа лаиваҳаит.
– Изгоит, аха ас ҳзымеицәажәаӡои?
– Ҳаицәажәоит аха… Ҳаидгылар иҟалои?
– Акгьы ҟалаӡом.
– Сыгәра бымгошәа збоит.
– Угәра сымгозар, аҵхагәазы суздәылҵӡомызт.
– С-Асҭанда хәыҷы!.. Сара бысҭахыуп азоуп сгәагәо аҵхагәазы сыздәықәу.
– Убас схәыҷума? – лхы лцәымӷын лара.
– Ашкол бҭами. Убри азы ас сахьбацәажәогьы сҭахӡам, аха иахьцалак бысҭахыҵәҟьоуп, – дааигәыҵаиҳәҳәар цәгьа ибомызт, лара лҽахьизааигәалымтәуаз лаҳаҭыр лыхьчон акәымзар, лхымҩаԥгашьа Баҭыр иаҳагьы дылҿынҵәаауа бзиа дшинарбоз лыздыруамызт.
– Ԥҳәыс дааугароуп ҳәа аҩны ухҭарымкӡои?
– Уи ауми изҿӡоу, аха бара сбызԥшуп, ибзеилымкааӡои?
– Ашкол салгозар ҳәа уԥшуп, издыруеит.
– Ашкол мацара акәым, еиҳау ҵарак бҭалароуп.
– Уеиҭалагахт.
– Асҭанда, бҭалароуп. Нас ихьшәахоит. Знык бҭалар, бзықәшәалакгьы алгара иаҳа ибзымариахоит. Ус акәу, егьыс акәу сара сбыцхраауеит, бымшәан. Ирласны сара аҵара салгоит, нас бара бҵара сашьҭазаауеит. Асҭанда, зныкгьы ас ҳаиқәымшәаӡацт, иҟалозар, бнапы аасыркы, заҟа иҟәымшәышәу збар сҭахыуп.
Лара дгылан дымҵысӡо. Даҽа знык данлыҳәа, лнапы илҭахны инаилыркызу, ахала иҩышьҭыҵзу лзеилмырго, иара инапсыргәыҵаҿынӡа аарла инеит. Лнацәкьарақәа анааимԥыхьашәа, иаразнак даалыхан, усгьы аанда дхыҳәҳәо дгылан, аҵәахь аалқьышәирган, лыблахаҵ ааргьежьны, шьҭахьҟа деихеит. Лхы аҭыԥаҿ ианааи, иара дылбаӡомызт, дныҵаба дцахьан. Илурыз дақәшәомызт, азныказ илзиуз дазгәааит, шьҭахьҟагьы лҿаалхеит. Аӡәы дгәеиҭазар ҳәагьы дхәыцуамызт. Ашә ааимԥааны, дныҩнаԥҟаит, дҟәызгаӡа дааҭгылеит. Лҽааилылхын, дышьҭалеит. Дзықәшәаз иахылҳәаарыз лыздыруамызт, уаҩы дахьимбозгьы дыԥхашьаны дхәыҵалны диан. Ак лӡбо, ак лҳасабуа дыҟамызт. Лқьышә уажәгьы амца рҿықәын. Насыԥ дук дналаҳазшәа, лгәы раҳаҭны илбеит аҵыхәтәан. Ацәа хаа дынҭанагалеит.
Ашьыжь лан даалырԥшит. Ишшара ишахьан. Амра гылахьан. Ашкол дшагхоз лбон. Уамакгьы дыццакӡомызт. Лан, длацәҳарц агьлыгымхо, лԥсахы еибакуан, лԥҳа дшылымбацыз дахьылбоз. Уи зныкыр лҵара лҽаглырхахьазма. Амҩан лара лыда уаҩы дубарҭамызт. Ахәыҷқәа ахьнеишаз инеихьан, рҵара иалагахьн. Асҭанда ашәшьырҵа дааҵагылеит, нас ашьшьыҳәа ашкол ахыбра дныҩналеит. Аҩбатәи аихагылахь дҩыхәнан, акоридораҿ ахышә дадгылан, аҵәҵәа ҟалаанӡа. Аҩбатәи аурок иалагаанӡа, лҩызцәа дрыцны акабинет дныҩналеит. Арҵаҩы аклассӷәахьы длыԥхьеит. Лҵатәы лҳәазшәа, илымҳәазшәа, арҵаҩы лызҵаарақәа рҭак ҟалҵазшәа, иҟалымҵазшәа, илызҵаауазгьы лҩызцәа аҵаҩцәагьы дырзеилымкаауа, лыбла дара ирыхәамԥшӡо, дыхрааӡраауа дгылан Асҭанда.
– Ҩба! – лҳәеит уи ажәытә рҵаҩы. – Бтәа!
«Абри амш аҽны аӡә дсыӷрамгылар акәын» – Асҭанда лҭыԥаҿ днатәеит, лгәы дҭахәыцуа мацара. Акласс аҿы иҟарҵоз, ируаз-ирҳәоз лыбла иабаҵәҟьомызт, лхы-лыхшыҩ шынеибакәыз аԥҳәасаҵаҟа аанда кәақьҭ аҿы иҟан.
– Шьҭа зегьы ҳааизар, – иҳәеит Кьахьыриԥа Борис, ибжьы ныҵакны, – маи 1-зы иҟалаша адемонстрациаҿ ҳхаҿы акала иааҳарԥшыр сҭахыуп. Иқәҳаргылароуп иаҳзырӡбаша зҵаатәык. Гиви Кванталиани, атрибунаҿ дықәыргыланы, ҳара аԥсшәа иаҳәо ҳзиасуам.
– Аизарақәа еихсыӷьызшәа иҟоуп, аха аҭагылазаашьа злеиӷьу ҳәа акгьы аабаӡом, – ҿааиҭит Леонид Чыгәбар, Борис иажәа далгаанӡа.
– Убри азоуп ауаа ргәахы зеибафо, – нациҵеит Лерик Цыхьычба.
– Сара излеилыскааз ала, – Ԥлиа Давлет ианакәызаалак дӡырҩуан акәымзар, шамахамзар дрыбжьалаӡомызт, уаҩы имаҳацыз жәабжьк ааимгазар, – аиҳабыра адемонстрациа аламҭалаз ак рыҵаагалар ҳәа ишәоит.
– Ишԥаҟаҳҵари шәгәаныла? – дҵааит Борис.
– Хазы адемонстрациа мҩаԥаагар, аиҿкаара ҳалшару? – Леуанти, еикәшаны игылаз ргәаанагарақәа еиларԥсаанӡа, иаразнак игәҭакы иҳәеит, уи ашьҭахь доусы ргәы иҭаз, аҭахымкәан ирбозар, ицәыррымгарц.
– Иеиҿаҳкаауеит, аха ус иҟоу апровокациақәа ҳарҟәаҵып, – иааҿахиҵәеит Ҳараз Чамагуа, уи ианакәызаалак аҳәынҭқарра аган ала имҩаԥыргоз акәын дзықәшаҳаҭыз, ажәлар рхаҭарнакцәа рхала ирӡбоз иҭахымызт, аха аус анеиқәдыршәалак иҽалаирхәуан. Убри азын, Борис Ҳараз маӡала уск ахьырыӡбоз дкылигацәомызт, ауха Мысра (Шлара) рымаӡа ҭыԥ аҿы дааигеит умҳәозар.
– Уи провокациаӡам, – иҳәеит Борис, – Адемонстрациа мап ацәаҳкуам, ажәлар ахькылсуа ҳкылсуеит, аха уаҟа Кванталиани дықәыргыланы Анцәа иеиԥш ҳазихәаԥшуам ҳҳәоит. Иара уажәы Қарҭҟа иԥхьаны дыргеит, даҳҿагыланы дшықәԥаша ҳәа, инапы ианырҵо здыруада. Изҭахыу дцааит зегь ахьцо адемонстрациахь, аха ҳара маӡала адырра раҳҭап аԥсуа школқәа, аныҟәцаҩцәа, аусуцәа, анхацәа. Адемонстрациақәа раан аҩны идәылымҵуагьы ҳзаапеи.
– Атрибунаҿ иқәҳаргылода? – дазхәыцуан Леуанти наҟтәи аус.
– Абыргцәа, ҳаҭыр змоу аӡәык-ҩыџьак, ркәымжәы-ркабала еилаҳәа.
– Шәааи, Пицунда имҩаԥаагап! – алашьцараҿ аҷкәын ҳаракы Давлеҭ ибжьы ԥшқа даҽазнык иаагеит. – Акурорт ирбо-ираҳауа иҟалоит, ирхыҵәоит.
– Бзыԥҭа иаҳа еиӷьуп, – Леуанти уи даҽакала дазхәыцуан.
– Бзыԥҭа еиӷьзар ҟалап, – Борис Леуанти диқәшаҳаҭын. – Аԥсшьацәеи ҳареи макьана ҳаилаҳар сҭахым. Бзыԥҭа иаҳа икҿакырҭоуп. Аус злоу – ҳгәамҵра ааҳарԥшуеит, иааҳаларкӡалак шаҳамуа дҳардыруеит. Амцхә аршәҭкакаҷра аҭахӡам. Бираҟқәак цәыраагоит, лозунгқәак шәырхиа. Аполитбиуро иалоу рпатреҭқәа шәыԥшаа, аҳәынҭқарра шәаҿагылоуп рымҳәарц. Шьҭа ҳаилыҵроуп, аӡәы ҳлаԥшықәиҵаанӡа. Леуанти, уара хазы усҭахыуп, сара сызҭало амашьынахь унеи!
Амашьына хәыҷқәа, амҩа ианылаанӡа, рылашарақәа адыркӡомызт. Еишьҭагыланы ицәырҵуамызт. Ҩ-машьынак алада рҽанырҵәах, ахԥатәи аҿыланахеит, аныҟәцаҩ инаҩс Бориси Леуантии рыда уаҩы дҭатәаӡамызт. Егьырҭ амашьынақәа рышьҭаланы рҿархар акәын. Леуанти имала Борис дахьааиԥхьаз игәаԥхомызт. Егьырҭ гәрамгарҭас иукызшәа ргәы ирнаҭар иаргәаауан. Ашьыцра маҷк зыӷрамлоз уаҩ дыҟамызт. Уаамсҭашәаха зегьы урзыҟазар, уусқәа еиҳа иеиҿкаахон. Борис урҭқәа ргәхьаа имаӡамызт, асалдаҭ реиԥш ииҳәо иазхиазар иҭахын, иакәымз аҵаара-ԥшаарақәа изычҳаӡомызт. Ас анагӡаҩцәа имазар акәын, заҳаҭыр иазхәыццәоз ибар ҟалозма. Усҟан Леуанти Борис даҽакала ихы мҩаԥигар
еиӷьеишьон. Усгьы Виталик ила диԥхьалон, рҩыџьегь рҽыҵәах ргәы иҭаз еибырымҳәози. Убри аухаҵәҟьа хазы димацәажәар ааҟамло иҟамызт аха, Борис иара ишигәаԥхоз дныҟәон.
– Иахьеиԥш аилацәажәара уаҳа иҟамлароуп, – иҳәеит Борис. – Акыр ӡбатәызар – аӡәы иӡбароуп, ианеиҳаха ҩыџьа. Егьырҭ уи анагӡараҿ ҳхы иаҳархәоит. Даҽакала маӡала аус узуам. Зегьы хәыц-хәыц заа иӡбаны, доусы иҟарҵақәаша рзушароуп, хаз-хазы ирызнаугароуп. Иахьа ҳаиқәшәеит, аха иубап коллективла ахәыцра ҳахькылнагақәаша. Ажәа еимакра ахылҵуеит. Анаҩсан иҟаҳҵо зегьы зегьы ирдыруеит. Руаӡәк агьшимхамҳәо, ма ҳшимҭиуа агәраганы уҟоу? Зегь иреицәоу удыруама: аус ахы ахьыҵнахыз еилыркаар. Излеилырымкаауеи уаа жәаҩык еиларгыланы ҳгәы иҭоу раҳҳәазар. Агәаҽанызаара ҳахьчоит зегь раԥхьа. Абзиараз!
Аԥсшәа наҳәаны, Леуанти амашьына длалбаан, алашьцара иҽалак, агәарбжьара дныбжьалеит, Кьахьыриԥа амашьынаҿ ииҳәази маӡала имҩаԥигаз аилацәажәареи ахьеиқәымшәоз дрызхәыцуа. Иҟамлози абас имҩаԥгатәын ҳәа лымҳаҭасқәак аҩызцәа ирыҭазар? Аха изиҭаххеи доусы игәаанагара зегь ишраҳауаз иахьыдирҳәаз? Леуанти, аҩны дшааиз, алозунгқәа иҩит. Адырҩаҽны изнырҵашаз аҟаԥшь ба иԥшаан, Вова Канџьариа ииҭеит. Уи ибзианы дҭыхуан, алозунг изымҩуа дыҟазма. Ашкол аҿгьы маи 1 рҽазыҟарҵон. Рхы-рыхшыҩ уи иазкын.
Жәабжьқәак ааҩуан, иаарласны Леонид Ильич Брежнев ишәҟәы «Адгьыл маҷ» иахцәажәараны иҟазаарын, уахь инеиз зегьы рҽазыҟаҵаны иаԥыларц, ашкол аҿгьы лацәажәатәқәак рыман. Леуанти даԥхьеит уи, аха усҟатәи ишьҭыхны изхцәажәашаз акгьы ибомызт, уи иеиӷьыз ашәҟәқәа маҷхәызма, аха Брежнев авторс даҭаны иҭрыжьыз аҩымҭа еиԥш иҩыз ԥҵамҭа ыҟаӡамызшәа адиректор дахьалацәажәоз, апартеиҿкаара амаӡаныҟәгаҩ ихаҭагьы аибашьра далахәымзи, зеиԥш имбацыз ахҭысқәа ашәҟәы иахьагәылази рыӡбахә ахьырҳәоз, Леуанти ҿымҭкәа дырзыӡырҩуан, игәаанагара цәыригар, асовет мчы даҿагылан ҳәа дызцәымӷыз иҵыргар, ашьауӷ еиқәыршәарахь икылыргон. Уи иара иалихызи, дзышьҭаз аԥсуара усқәа рҿы инаишьклаҳауа.
– Иацтәи ҳаплан хирбгаларц Борис иақәикит, – ауха алашьцара ианаманакуаз, игәашә аԥхьа иаангылаз амашьына иааҭыҵыз Виталик Гыцбеи, Гарик Кьетиеи, Давлеҭ Ԥлиеи ирыцыз Леонид Чыгәбар ажәабжь ҿыц аацәыригеит. – Ари провокациак даҿушәа збоит сара.
– Ус анбашәеиҳәа?! – иџьеишьон Леуанти.
– Абыржәҟәара, – иҳәеит Гарик Кьетиа.
– Цқьа исашәҳәеи! – дрызҿлымҳан зҿы иааиз.
– Адемонстрациа ҳаҟәыҵуеит иҳәеит. Аҩада срацәажәеит, урҭгьы ақәшаҳаҭым ҳәа ауп ииҳәо, – иԥсахы еибакуан Леонид.
– Аҩада дзацәажәада?
– Ҳаздырӡом.
– Амашьына сҭахыуп, – дҩагылеит Леуанти.
– Ара сыҟами, – Леонид дыхиан.
– Аҟәа сцар, аӡәыр дысзыԥшаауазар збап. Игор Марыхәба заҵәык дахьынхо здыргәышьоит. Акыр идыруазар збап. Шәара шәысзыԥшыз!
– Уахь удәықәлаанӡа, иудыруазар сҭахыуп, – ҿааиҭит Давлеҭ. – Иахьа аобком ахаҭарнакцәа ҳрацәажәон, ара иааны иҟан (Латариа, Агырба). Урҭ ирҳәеит адемонстрациа ҳҽалаҳархәырц шырҭахым, уи азы иаҳҭахыу еилыркаар рҭахын. Кванталиани уа дыҟанаҵ, ҳшымнеиуаз анеилыркаа, уи уа дҟамлартә иаҳзыҟаҵар, шәнеиуама ҳәа иазҿлымҳан. Ашәа ҳәо, ҳнапы еинҟьо, ҳкәашо ҳаиасуеит ҳәа раҳҳәеит.
– Ус акәу, егьыс акәу, сцар, ирҳәо саҳап, – Леуанти, Леонид диманы, дындәықәлеит, амашьына шыҟаз.
Амҩан иааигәалашәеит Шлара аҳаракыраҿ, адемонстрациа шымҩаԥыргашаз ианалацәажәоз, Ҳараз Чамагуа ишигәамԥхоз ргәы иҭаркыз. Уажәы Борис Кьахьыриԥагьы уи дазааит. Ари зызҳәазишь? Ма Борис асҟатәи дахьаақәҵәииз Ҳараз идҳәаламзар?
Леуанти изеилкаауамызт ргәыԥ аиҳабы ихымҩаԥгашьаз. Уажәы иҩызцәа иарҳәаз ала амҩа дықәын, аха зны иара диҿцәажәар акәымзи. Иудыруаз зда царҭа умамыз ҵаҵӷәык аацәыригаргьы. Амала шьҭа мҩабжара иҩеихьан, шьҭахьҟа дабагьежьуаз, дандәықәлах. Аҟәа дҩеины, изеилкаауаз еиликаар еиӷьын.
– Кьахьыриԥа ихы-иҵыхәа умдыруеи? – иҳәеит Игор, ииарҭа дҩагәылҵны идикылаз иҿаԥхьа. – Уи игәрамгара ҟалома? Адемонстрациа шдемонстрациоу ицароуп. Убас ҳаӡбеит.
– Ус изӡбаз шәзусҭқәада? – иааџьеишьеит Леуанти, Игор ицәажәашьа дшалагаз ала, арҭ еизҵаақәахьан уҳәартә игәра имгазт. Насгьы аицәажәара ианбахьӡеи дара, иаха акәын Шлара ианеиқәшәаз, Борис иакәзар аҽнынтәарак аусураҿ дыҟанеи. Ма, ргәаанагара еиликаарц, аӡә дырзааишьҭзу?
– Ҳара, аҷкәынцәа.
– Шәарҭ хеилакык шәыманы шәыҟаӡам, шәеидкыланы ишәыҿцәажәодаз?
– Ус ҳаибабақәеит.
– Хеилакык ҟашәҵар иаҳа еиӷьын, Аԥсны ахьынӡанаӡааӡо напхгара азҭашаз. Уи еиҿызкаауа уаҩы араҟа дыҟаны збом, уара уаламгозар.
– Ус ауаа еидкыланы исымам, аха исҳәо шәазыӡырҩыр ауп, сара жәлар рфырхаҵа ҳәа сзырҳәо снеихьеит.
– Хеилакык ҟамлакәа, цқьа аусура еиҿкаахаӡом.
– Нас уара еиҿкаа!
– Иуҳәо закәи, Бзыԥҭантә саны маӡала аус напхара асҭома? Уи зылшаша ара дыҟазароуп. Хеилакык напхгара шаҳнаҭо аадыруазар, уаха ара смааргьы ҟалон.
Иеиликаашаз еилкааны, Леуанти длалбааит. Аҵх агәахьы инеиуан, Игоргьы амцхә дузырцәажәомызт, ақалақьуаа ианакәызаалак иаҳа ацәара рҭахын. Аԥсшьара уамак иззымдыруаз ақыҭауаа ракәын. Аԥхьатәиқәа рԥсы ршьаргьы еснагь икарахаз рыԥшра рыман. Арахь ашьыжь аусурҭа ҭыԥ рзыԥшын. Леонид иакәзар иаҳарыз дахгәаҟуа дыԥшын. Леуанти излыбааигаз ажәабжь аниаҳа, игәшыра хҽызшәа дааҟалан, ҭынч дцәажәон.
Леуанти Игори иареи реицәажәара хәыц-хәыц Леонид иахьынӡаиеиҳәоз, изымҳәаз акы ихы иааҭагьежьит. Жәлар рфырхаҵа ҳәа изырҳәо дахьнеихьаз акәын уи. Аиашаз, Лыхнытәи аизараҿ данықәгылоз, уаанӡа ажәлар дырблаҟьарц иалагоз рнаҩсан, ирҳәашаз хырхарҭа аиҭартә иҟалеит. Убас иҟалазар алшон Ԥақәашьгьы, аха Леуанти уа дыҟамызт, цқьа издыруамызт уи. Издыруадаз дышфырхаҵаз џьоукы ирҳәазаргьы, аха, урҭ ирҳәоз аасҭа, иара ихала ихы ус иԥхьаӡазар, жәлар дырфырхаҵаны дзыҟаломызт. Уусқәа убра унаргозар акәын уанфырхаҵахоз. «Иара усгьы илшақәаз маҷым, – ааигәахәит Леуанти. – Игор ихаҭа адемонстрациа мҩаԥаагарц шаҳҭахыз изымдыркәа, ажәабжь ҿыц ҳхала изааҳгазар? Идыруазшәа ҟаҵаны, ҳгәы иҭаз ихаҭа игәамԥхазар, убри азы Борис диқәшаҳаҭхазшәа сирбазар?» – дахькылсрыз Леуанти цқьа дақәшәомызт.
Иаргьы дкараха дыҟан, иҟалақәаз реиҿыбаара ицәыуадаҩын. Излауаз ала ихәыцырҭақәа еизиркәкәон, зегь изеилымкаауазргьы, ахҭысқәа еиҿаирԥшыр иҭахын, лкаак изыҟаҵозар ҳәа дгәыӷны. Зегь раԥхьа, Ҳараз ақалақь агәҭаны имҩаԥыргоз адемонстрациа аҽалархәра мап шацәикуаз Борис изымдыркәа дыҟамызт. Урҭ рҩыџьегь, Гагра иқәнагалазижьҭеи, еицын. Борис азакәан дацныҟәомызт, имыхәошәа ибар. Ҳараз даҽа уаҩын. Рҽыҵәахны ирӡбоз аус аҿы дзааигазеи? Анаҩсан, Борис дрыдҳәалан аобком аҿы аус зуаз, урҭ иаарҳәоз зегьы агәра шимгозгьы, дырзыӡырҩлон, лкаак ҟаиҵарц. Урҭ цо-иаауа Гагра ибжьан. Маӡала ирӡбаз нықәшьшәа рлымҳа иҭишьзар, ус ҟаҵашьак шамамыз иарҳәазар? Ԥлиа Давлеҭ излеиҳәаз ала, Кванталиани адемонстрациа атрибунаҿ дымнеиртә иҟарҵар, аԥсуа жәлар рҽаладырхәуазма ҳәа иҵааит. Ус анакәха, урҭгьы ирдыруан аԥсуаа адемонстрациахь имнеирц ргәы ишҭаз. Ақалақьтә комитет амаӡаныҟәгаҩ атрибунаҿ дымнеиртә ирзыҟаҵар, дара заа иазхәыцхьан арҭқәа зегьы, рхаҭақәагьы еилацәажәахьан, ирҭахын ҿыҵгак роур? Урҭқәа зегьы анеиликаа, Борис адемонстрациа хазы амҩаԥгара иҭахымхеит. Кванталиани аизарақәа рҿы ауаа дшырцәымӷыз ааԥшхьан, имӡаӡакәа ирҳәон. Уи уаҳа араҟа усушьа имамызт. Аобком аҿы уи иаартны ирзымҳәазаргьы, абзиара ганы, иаамсҭашәаха
дықәыргар рҭахызар? Арҭқәа зегьы гәаанагарақәан. Иабаҟаз аҵабыргҵәҟьа? Леуанти игәы иҭамшәаз даҽа хәыцрак цәырҵыргьы алымшози.
– Асааҭ иҟаи? – Леуанти, рмаҵурҭа данааҩнашыла, шәҟәқәак ирыԥхьозшәа, иԥшны итәаз аҷкәынцәа дрызҵааит.
– Асааҭ хԥа ҟаларц агьагым, – иҳәеит Давлеҭ.
– Шәҳарԥшит, аха уаҳа ццакышьак ҳмоуит. Иаабаз изларҳәаз ала, адемонстрациа хазы иаҳзыҟаҵаӡом.
– Еилаҳкааит, – рҳәан, уаҳа имԥшӡакәа, иҩдәылҵит, изҳәазгьы деилыркаарц иҵааӡомызт, амцхә зҵаара ҟарымҵаларц еибырҳәахьан, иара усгьы данцоз иҳәахьан Игор дахьынхоз шидыруаз.
Леуанти дымԥшӡакәа дышьҭалеит, иаамҭа маҷын. Ашьыжь ашкол аҿы дыҟан. Аурокқәа мҩаԥыргон, арахь ишынеибакәыз рхы иҭаз маитәи адемонстрациа акәын. Аиҭакрақәа раан иҵаҩы Инга ирлас-ырласны дааиуан, уи ус ҟалҵон ариабжьаракгьы. Дааҩнашылацԥхьаӡа зҵаарак лыман. Иара лара лгәы акы иамырҭынчуазшәа ибон, илыхьыз еиликаарц длызҵаауамызт, лызҵаарақәа рҭак ҟаиҵон акәымзар. Аха убри аҽны изымчҳаит:
– Ак быхьызшәа збоит.
– Исыхьуази? Шәара ишәыхьыз шәымҳәо, шәцәаԥшҭәхәы шәхыггеитеи.
– Сароу? Убас исныԥшуама? Иаха заа сзымааит, ацәа сыгыуп.
– Шәабаҟаз? – дԥышәырччон, аха гәыкала дҭылҵааҵәҟьон.
– Ҳазҿу аусқәа бымдыруеи. Амала бҿы иааҭыхны аӡәы иабымҳәан.
– Аеи, – лҳәан дцеит, лгәы шымнаӡоз убартә.
Аспорт дәқәа рҿы алозунгқәа еиҵырхуан, еиҵарҵон. Аполитбиуро иалаз рпатреҭқәа зкышаз рҭыԥқәа ддырбон, аҵарашьҭахь ахәыҷқәа класс-классла еишьҭаргыланы арепетициа ддырҟаҵон. Убасҟан Аԥсны ахсаала зныз ақырҭуа бираҟ зкызи апионер еиҿкаара абираҟ зкызи аԥхьа инеиуан, ҷыда маҭәа ԥшӡала еиԥшны еилаҳәаз ахәыҷӡақәа ашәҭқәеи, абираҟ ссақәеи, ампышҭақәеи кны урҭ ирышьҭагылан. Абҩарҵәыра арҵаҩы акы, ҩба, хԥа ҳәа дыԥхьаӡон, ршьаҿа еиқәдыршәаларц. Адемонстрациаҿ амузыка бжьы рҽақәдыршәар акәхон.
Есышықәса абас ҩынтә еизцаны апарадқәа, ма адемоснтрациақәа ахьҽырзыҟарҵоз, Леуанти, аурыс школ ахь амҩа дахьаныз, шьҭаҵәҟьа изычҳауамызт. Ҵыхәаԥҵәара змаз акәмызт ари. Ҵыхәаԥҵәара змамыз гәыкала апартиеи аиҳабыреи рзыҟазаара аарԥштәын. Арахь ауаа ирзеиӷьыз ҳәа акгьы рзыҟаҵозма апартиеи аиҳабыреи ирхагылаз. Гулливер дызнысыз дгьылк аҿы қәра змамз алыгажәцәа реиԥш, хыдарыла еилан. Амала уи ус шакәыз џьара иаауҿыҵшәар, уеиҳәҭаххаа узлаҭаркшаз ашәҟәы еиқәыршәараз инаушьҭалон.
-Иӡбоуп адемонстрациаҿ Кванталиани дшыҟамло, – иҳәеит Кьахьыр-иԥа, иусқәа иҽырхаршәаланы, иаргьы адемонстрациаҿ аԥшра змаз апарад иҽазыҟаиҵон. – Қарҭынтә дааит иара. Командировка Москваҟа ддәықәырҵоит. Аныҳәаз ара даныҟала, провокациак рыҵаагалар ҳәа ишәоит. Аха ҳара ҭынч ҳамтәароуп. Еиҿаҳкаап аԥсуа колонна. Уақәшаҳаҭума?
– Ааи.
– Аҽазыҟаҵареи амҩаԥгареи унапы иануп. Ҳара, иубоит, ҳашколқәа наагароуп. Нас ҳхынҳәны ҳашәзаауеит. Убранӡа ҭынч иаҳмыртәароуп. Асабша аҽны Бзыԥҭа аклуб аҿы ҳаизошәа рылаҳҳәароуп. Кванталиани дшымаауа ҳзымдыруашәа ҟаҳҵароуп.
– Ус анрылаҳҳәа, акы мҩаԥаагароуп, акәымзар ауаа ҳагәрагара иаҟәыҵуеит.
– Уара зегьы урыцәшәоит. Ус зны ирылаҳҳәап, убрахь рхы цароуп КГБ-еи амилициеи, егьырҭ аиҳабырақәеи, ҳара адемонстрациа хазы аҽазыҟаҵара ҳшаҿу рызгәамҭартә. Иузеилымкааӡеи? Ахәаша, аусура алгамҭаз, ҳаҷкәынцәа рорганизациақәа рҿы рыуаа ирарҳәоит ахәаша имҩаԥаагарц иаҳҭахыз шыхҳарԥаз.
Гыцба Виталики, Мхонџьиа Валерики, Чыгәбар Леониди, Цыхьычба Лерики Леуанти адырра риҭеит, рнапы ианыз ауаа рлымҳа иҭыршьырц асабша Бзыԥҭа аклуб аҿы аизара
шымҩаԥгатәхоз, излацәажәарыз ҳәа акгьы рзимцҳаӡеит. Ахәаша аҽны иаразнак еилкаахеит излагаз аус шауз. Ашкол адиректор аиҭакра ду аламҭалаз арҵаҩцәа ааизиган, иреиҳәеит адырҩаҽны, асабша, Бзыԥҭа аклуб аҿы ишымҩаԥгахоз Брежнев ишәҟәы «Адгьыл Маҷ» ахцәажәара. Амҽыша аҽны ақалақь иреиӷьыз апионерцәа реизара убраҟа еиҿыркаауан. Ақалақь аҵакы змаз уск зныкыр ара имҩаԥысхьазма. Аԥсуара иазкыз еизарак еиҿкаахарцаз џьоукы рҽазыркуазар ирԥырхагахашаз усын изқәыркыз.
– Ишәҳәо саҳауеит, – дҩагылеит Леуанти, – аха урҭ аусқәа еснагь ҳрыхьӡоит, арахь ашәахьаҽны маи ныҳәа ҳаԥылароуп. Аки-аки еиԥырхагахо, еилыргәагәаны рымҩаԥгара заҭахыуи?
– Уи ҳара иҳазҵаауада, – аҭак ҿахиҵәарц даҿын адиректор. – Ақалақь аиҳабыра имҩаԥыргоит, Қарҭынтә даауеит агенерал, ҳара ҳхы алаҳархәуеит ауп.
– Маи ныҳәа иашьҭархх, иаҳзаауеит Аиааира амш, – иациҵарц даақәгылеит Нургалиев Шалхан, имаиор чын ижәҩахыр ирықәызза. – Убри ишахәҭоу аԥылара иазкыуп Амаӡаныҟәгаҩ Хада Леонид Ильич Брежнев, – уи ихьӡи ититули заҟа иаҵишьыз! – ишәҟәы џьашьахәы «Адгьыл Маҷ» ахцәажәара аиҿкаара. Уаҳа ҳәатәы аҭахыума?!
Уаҳа уҳәар ҟалозма, антисоветчина атәы зҵазкуаз ашьауӷатә статиа уаҿадмыршәырц уҭахызар. Аизара ашьҭахь, даҽа ҩбаҟа урок аныҟарҵа, ашкол астадион аҿы имҩаԥысхуан ашколҷкәынцәа рмарш адемонстрациа. Леуанти ақыҭсовет шыҟаз иҿынеихеит, убраҟа жәабжь ҿыцк иаҳарызшәа игәы инаҭон. Агәашә данынҭыҵ, ибеит ақыҭсовет агәарԥ шыҟаз амашьынақәа шҭыҵуаз, ишҭалоз. Ақалақьтә комитети анагӡкоми аусзуҩцәа ракәын усгьы ихиамыз аклуб аҩычара знапы алакыз. Урҭ уа усуран изҿыз. Абжьааԥны еиԥш ақыҭа рҵаҩцәа рыгәра рзымгаӡеит. Макьана ирзымдыруаз маӡала аус зуаз русмҩаԥгатә иаԥырхагахарц акәын асабшеи амҽышеи ақыҭсовет ашҭеи аклуби рымпыҵаркырц изаҿыз.
– Иҟоу удыруама, – данаахынҳә, Леуанти Вова Канџьариа днаидгылеит, – гәыԥ-гәыԥла, х-ҩы, ԥшь-ҩыла ҳаҷкәынцәа аклуб ахь инықәԥшлароуп иахьа хәлаанӡеи уаҵәы аизара иналгаанӡеи. Адырра рыҭатәуп Мхонџьиа Валереи, Лиуфеи, Чыгәбар Леониди. Уаргьы, Виталик думаны, унеи. Изҿу иааҟәымҵӡакәан аус рулартә ҳныҟәароуп. Сара снеины саахьеит.
Адырҩаҽны ашьыжь инаркны еилыхаран изҿыз. Апионер еиҳабацәеи акомҿари ԥыҭ-ҩык аҷаԥшьараз иларгеит. Аорганизациақәа рҿынтә аусуцәа бзиақәа ҳәа ирԥхьаӡоз заа ирыԥхьахьан, рысасцәа ирԥылеит. Ирацәан арҵаҩцәа, адиректорцәа. Ақалақь аиҳабыреи аобком ахаҭарнакцәеи агенерал дрыма ианааи нахыс, амузыка аҳәара иааҟәырхын, зда рымбацыз ашәҟәы ахцәажәара рҽазыркит. Адәахьы иаанхаз амилициеи КГБ-еи рузсуҩцәа ракәхеит. Аҩныҵҟа имлеиз Леуанти дааидгылеит Ҭамаз, зынӡак игәы акалаӡамызшәа, дҿаԥхаҿаччо.
– Бзиарас иҟоузеи? – дҵааит иара.
– Маҷк ҳҿы аатырц, қәԥарамзар агьҳԥеиԥшымзар, бзиарас иҟоуи зугәахәуа? – уажәы иҿихырц ииҭахыз дазхәыцуа, Леуанти дзыдгылаз игәы еибаирфарц иҭахын.
Ари аԥсуаа драҳәшьаԥан, дара зны школкгьы еицҭан, ихазыз асекторқәа рҿы аҵара рҵон умҳәозар. Лаҳаӡы аҭыԥ анроу, уахь аҩны ргыланы нхара ииасит. Ҳара аԥсуаа ҳҽыздаҳҳәалаз, ма ҽҳадызҳәалаз усгьы ҳартәын. Арҭ ҳақырҭқәан ҳәа рхы анырԥхьаӡа нахыс, рԥеиԥш иаҳа иеиӷьхон, ус иҳаракхартә хшыҩ уамак иалаҟамхазаргьы.
– Ус зуҳәои? – иара итәала Ҭамаз иаҳаз уамашәа имбахи.
– Автобус аҿы иҳазкылԥшуазар, аизараҿ иҳавҵатәазар, ҳаҩны иахылаԥшуазар, ҳусураҿ ҭынч ишаҳҭахыу ҳзымнеиуазар, – уаҳа ус зысҳәарызи зугәахәуа? – Леуанти ицәыригаз Ҭамаз инапы злакыз аус акәын. – Ҳаиҩызцәоуп ҳәа уқәгыланы ҿуҭуеит, аха сара сгаӡоума, аиҩызара зхазы мацара зхы иазырхәо дызбар дысзымдыруа. Абзиараз! Маҷк сыццакуеит, – иҳәан, иҿынеихеит, аҩныҟа ихы рханы, уи дыццакуамызт, аха ииҳәаз ашьҭахь уаҳа ҳәатә аццатәымызт.
– Ашкол ҳаицҭан, – Ҭамаз игәы иалсҵәҟьеит иаҳаз, даахьаҳәны дназыдгылаз иҿы уи иагьизымҵәахит, – уажәы аҵәы сылеиҵоит, уихәаԥши.
Шьҭа хәымҽханра ааиуан, Леуанти ҿыц арахь данаақәлоз. Зегьы еимбӷьыжәаахьан, аклуб арыцқьарази агәарԥ аԥссарази иаанхаз ҵаҩцәақәаки ирхагылаз рҵаҩыки рыда. Кахьыриԥа ҩыџьа ахацәа дрыдгылан. Леуанти аклуб аҩныҵҟа дымнеит ашәҟәы ахцәажәараан, аха ирҳәаз дазҿлымҳамкәа дыҟамызт. Акы заҵәык уи иидыруаз – ашәҟәы, иагыз ыҟаӡамкәа, рҽхәара дула мацара ахцәажәара ишаԥсаз акәын. Уи анаҩсан иаҳашаз шыҟаз дацәымҩашьеит.
– Агенерал ииҳәаз уздыруам, – Кьахьирԥа иибази иаҳази зегь раҵкыс иџьеишьаз аацәыригеит. – Уамашәа ибазаап уажәыгьы, Ԥсоу иаҿықәу ақыҭақәа ааидкыланы, ақалақь Леселиӡе ахьаԥырымҵац. Уи азын иаҭахи, – иҳәеит иара, – амҩақәа хьӡык-хьӡык аарыхҵазар, ақәҵара ҟаҵазар, иқалақьхоит. Леселиӡе иполитҟәша аиҳабы Брежнев иакәын, абыржәы убри рхы иадырхәоит, уара, аҿагылара шҳалымшо рдыруеит, умбои.
– Ҳаҿагылароуп! – ааиҿыҵҟьеит Леуанти, ииҳәаз агәра гаҵәҟьаны.
Акырынтә иаҳақәахьан иара, ақыҭақәа еидҵаны, аҳәааҿыҵәҟьа ақалақь Леселиӡе аԥырҵарц шырҭахыз. Ажәытә аԥсуа ҭоурых аазырԥшуаз ақыҭа ду Цандрыԥшьи Гьачрыԥшьи аԥыхны, ақыҭақәа Гантиади, Хеивани аԥырҵахьан. Арҭ ирыланхоз аԥсуа хылҵшьҭрақәа шынеибакәыз Ҭырқәтәыла иахган. Аӡәык-ҩыџьак ахҵәацәа нанагақәеит Бзыԥын, Абжьыуагьы иалаԥсақәан. Уаантәы аԥсуаа ҿыц арахь иаақәаз ҟалақәеит, аха урҭ убас имаҷын, ҩыџьа рнацәкьарақәа рыла иуԥхьаӡартә. Адгьылқәа здырхәҳаз ашәамахьцәа ракәын ирацәаз, аха урҭгьы бжьы рымаӡамызт, акырынтә раасҭа имаҷыз ақырҭқәеи агырқәеи ахьыҟаз. Ахара ихәыцуаз аԥсыуаақәак Цандрыԥшь аԥсуа инернатк аадыртит, убригьы арҵаҩцәа ԥыҭ-ҩык нхартә-инҵыртә иҟанаҵеит. Иаԥшәымацәахаз, ираҳәҿагьежьуаз аԥсыуацәақәак рхы иархәаны, ишырҭахыз аԥсҭазаара еиҿыркаауан. Урҭ, ргәы иҭаҵәҟьаз ахьнеиуаз цқьа издыруадаз, агенерал Қарҭынтә дааганы, Бзыԥҭа идырҳәеит ақалақь Леселиӡе аԥҵара аамҭа хыԥацәеит ҳәа. Адырҩаҽны, амҽыша, апионерцәа еизырган, аԥсуаа абра имеизарц аҽны ргәы иҭан, ахара уԥшыр изҿыз иазхәыцхьадаз, аиҩызара иаздырҳауазшәа, аҽны хәлаанӡа, аклуб рымҽхакны ирыман.
Уахь Леуанти ашьыжь днеит, аҽазыҟаҵарақәа ишырҿыц гәеиҭеит. Дызбаз нхацәақәак ааидеизалан, дгәыдкыланы дрыгәӡит, аиҳабыра рхаҭарнакцәа шрыхәаԥшуаз. Урҭ ргәы шыԥнажәоз ибарҭан, абзиараз ҳәа нараҳәаны дцеит, уаҳа аҽны уахь дықәымлеит. Иара иашьҭахь даҽа џьоукы ааины ицарц ргәы иҭан, иара убас – хәлаанӡагьы. Усҟан иара дзызхәыцуаз ақалақь Леселиӡе аԥырҵарц ргәы ишҭаҵәҟьаз ахьиаҳахьаз акәын. Арҭ риааира цәгьахон. Аԥсуаа еиҟәшан. Дара ирыдгылоз аԥыжәара рымазаауан. Амала ажәлар еидкылатәын, дара рганахь имиасыз ихы ԥхеишьо дҟалартә. Уи ҵаск, қьабзк иреиԥшымхар, иҭаҷкәымны рымч зыҟалаӡомызт. Уи ҟалашьас иаҭатәызи. Ажәлар иааҟәымҵӡакәа ршьапы иқәыргыланы ирымазар акәын. Уажәраанӡа ес-жәа-шықәса усмҩаԥгатәык ала цәқәырԥак шиасуаз акәымкәан, есымша ицәқәырԥозар ахәҭан аԥсуа иԥсҭазаара. Ҵыхәаԥҵәара змамыз ақәԥара заҵәык акәын ҳҿызхуаз. Маитәи адемонстрациа убарҭ ахҭысқәа ируакхырц иҟан.
– Милор, – ашьыжь адиректор дидгалын иара. – Сара ашкол сацны сзымҩасӡом. Уск ҟасҵарц сыҟоуп. Соушьзарц сҭахыуп.
– Ус акәзар, уцагәышьа! – ашкол аиҳабы уи деиликааит.
Уи ашықәсан, адемонстрациа ахьымҩаԥыргоз аихамҩа атуннельқәа рыҩбагь еимаздоз ацҳа аҵаҟа, аҵыхәтәан Гагарин иашҭа ҳәа изышьҭаз, аргыларақәа мҩаԥысуан азы, аныҳәа иаԥыларц рӡбеит Ольденбургски иеиҿикаахьаз апарк алагамҭа Колоннада аҿаԥхьа. Кьахьыриԥа ихәыҷқәа атрибуна аҿаԥхьа иқәигарц дцеит. Уи ашкол ахьӡ бзианы ирымҳәар изычҳауазма. Акырынтә иреиӷьны иқәсхьаз ҳәа ирԥхьаӡахьан. Ахәыҷқәа ирышьҭагылан еиуеиԥшымз аиҿкаарақәа. Гәыԥ-ҩык, абыргцәа кәымжәи-кабалеи еиқәных, иааидгылеит. Аколоннақәа аиасра иаҿын. Зколлективқәа ирыцыз, атрибуна ишнавслак, иаахынҳәны арҭ иаарылагылон. Кьахьыриԥагьы даарыхьӡеит. Абар аҵыхәтәа еимазгаларц иааиуаз агәыԥ! Абыргцәа нарышьҭалеит. Аҷкәынцәа иркын ҩ-лозунгк. Актәи – «Нагӡара ақәзааит Ленин имилаҭтә политика!». Аҩбатәи –  Аӡәгьы изыҳәомызт амилаҭ еилырхуан ҳәа. Аԥсуа зҿлымҳарақәагьы рхьчон. Иахьаанагаз уаҩы изеилымкаауа, ашәамахь ҳәсақәа маҷӡамкәа иаарыдизалеит.
– Ҳара «Калинин» асовнхара аҿынтәқәоуп, – рҳәеит дара. – ҳагхеит. Иҳацәҳауеит, ишԥаҟаҳҵои?
– Шәаала ҳара шәҳацны! – нарабжьеигеит Леуанти.
– Иҟалома?! – игәырӷьаҵәа иахьыдирбаз абыргцәа ирышьҭагылаз аҳәсеи ахацәеи рааҩсан аҭыԥ аалырхит.
Урҭ збоз иаԥсыуааз џьыршьон, избанзар Леуанти ицыз аҿар идуцәахаз аколоннеи адемонстрациеи аҵыхәтәа еимаргон. Абыргцәа ирылагылаз Борис Кьахьыриԥеи зегь ираԥхьагылаз Автоколонна 2660 ирыцны иқәсхьаз Асовет Еидгыла Афырхаҵа Иасон Кәакәасқьыри анырба акәын ари аколонна лаԥшықәымҵаӡакәа ишынрыжьыз анырдыр. Иасон инапы зниҵаз аԥсуа шәҟәы мап ацәикит рымҳәози рактивқәа рҿы, аа дахьҳацыз! Атрибунаҿынтә рыбла ҭраа иԥшуан. Уамак ҟарҵар ҳәа ишәаны, ршьамхқәа рыҵаҟәарҟәаруа игылаз амилициа аусзуҩцәеи дара рҩызцәеи аӷьара-сараҳәа иааҵҟьеит, ҳколонна анааиҵас. Усҟан Пицунда ахор иалаз аҷкәынцәа ықәышәҭраа икәашон, «Шәнеибац» ҳәа Баграт иааигаз абыргцәа рнапы еинырҟьон. Ашьҭахьҟа иааиуаз анаарыкәша, игәаҭеиуаз амилициа аусзуҩцәа ажәлар инарылаӡын, иҟарҵоз акгьы убарҭамызт. Атрибунаҿ иқәгылаз иҟарҵози, зегь ргәы иаахәазшәа рнапы еинырымҟьар.
Акәашацәа анаақәҵ, абыргцәа «Шьараҭын» ааҭдырҟьан, ишшәаҳәоз апарк иныҵалеит, уаагьы иааилагылан, иаҳагьы рбжьы еиқәыршәаны, ишәаҳәон. Аԥсшьацәа рыблақәа цырцыруа ирызԥшуан. Амшын ахықәахь инарыԥхьан, рфото ҭырхуан. Абаӷәаза маҷ аҿаԥхьа, какалк ркырц, аҭәаҵла иааҵагылт. Уаҟа аныҳәаҿа иаԥҵатәызи, ашәа анҳәатәызи, даҽа гәырӷьара уск анбжьагалатәызи Борис Кьахьыриԥа ибарын. Аныҳәа мҩаԥызгаҵәҟьаз арҭ ракәзаарын.
Усҟан ақалақьтә комитет аиҿкааратә ҟәша аиҳабы Родонаиа атрибуна иқәгылаз даарылҟьан, Кванталиани ишҟа ателефон даст, аԥсуаа акаамеҭ шыҟарҵаз иеиҳәарц. Егьи игәы ҭҟьан, Москвантә Воронов иҽидиҳәалеит. Аҩбатәи амаӡаныҟәгаҩ иеиҳабы игәы ирҭынчырц иӡбан, аԥсуаа колонна бзиак ҟарҵан, хазшәа иқәсит, аха адемонстрациа иаԥырхагамхеит ҳәа иеиҳәеит. Еиԥшымз аинформациа заҳаз игәы арҭынчуазма, иаразнак дыԥрырц, абилет ҿеиҵеит. Адырҩаҽны Гагра дыҟан. Уи дшааз еилызкааз аԥсуа еиҳабыра, иара ихӡыӡаауазу рхы рыхьчозу здыруадаз, Қарҭҟа адырра ҟарҵеит. Кванталиани уаҳа Гагра уаҩы димбеит.
Уи аҽны амш даара ицқьан. Амра кажжы ирылаԥхон. Иара усгьы Леуанти даныхәыҷыз аахыс игәалашәомызт адемонстрациа аҽнык ақәа леиуаны. Еснагь еилган, ауаа ргәалаҟан. Уажәык зынӡак гәырӷьаран. Аԥыхьақәа реиԥш апарк иаҵакыз аспорт дәқәа рҿы ашколҷкәынцәа ркомандақәа амҵышә мпыли анапылампыли рзы еицлабуамызт. Аха агәырӷьара даҽа хаҿык аман аԥсуаа рзы. Дара рацәамызт, излаз ирылаӡҩон, амала ирыламӡҵәҟьарц акалашәа иқәԥон. Амра лҭагьалаанӡа, апарк иҵан, зныкыр ас аӡәыр ибахьазма. Нас Колоннада иҩыхәнахын, шьҭа Амрагылара шыҟаз амҩа иҩанылеит, атротуар ианыршәланы. Еибыҳәаны ҩыџьа-ҩыџьала еишьҭаланы иахьнеиуаз, рыгәҭа игылаз рхи-рҵыхәеи ибарҭамызт. Адемонстрациа аан ирыцымзгьы уажәы ианрықәшәа ирылагылеит. Ахәыҷқәагьы ҵаҩ маҭәала еибыҭаны ирыцыз маҷӡамызт. Шьҭак аныҟәара злымшоз рхы иаиааны, ршьаҿа ӷәӷәа еихыргон. Абыргцәа ракәзар – зынӡак иааҭгылозма. Арҭ рнапахьы иааргахьеит, рыдунеихаан рхы рзышьҭхрымызт ҳәа ирыхәаԥшуаз ақырҭуа милаҭ иреиуаз, иҟалаз рзымдыруа, ихьаԥш-кәаԥшуа ирывсуан. Еишьҭаз ауаа асанаториақәеи, аԥсшьарҭа ҩнқәеи ирылсны, ақалақьтә комитет амаӡаныҟәгаҩцәа ахьынтәакылаԥшуаз рхыбреи, амилициа аҟәшеи КГБ-еи еицзыҩнази, ақалақь анагӡаратә комитет аҩни, ақалақь стадиони ирывсны, аунивермаг иазааигәахон. Уаантәы ауниверсам аҿынӡа инаӡан, аихамҩа вокзал аҿы инеит. Уаҟа рҽыршан, иқәызгоз автобусқәа ирҭалт, џьоукы адәыӷбахь еихеит, даҽа ԥыҭ-ҩыкгьы ҿыц ақалақь ахь ихынҳәит, уаҟа инхон азы.
– Уааи, аҩныҟа уаагап! – а-«Волга» Леуанти иаԥхьа ианаангыла, Леонид Чыгәбар ихы аакылирҳәҳәеит. – Иҟоу удыруама. – иҳәеит иара, ишьҭырхуаз амашьына данҭала, аццакыра ацҵо, – абыржәыҵәҟьа жәаха иаҳзымԥшааз ҳлызцоит.
– Ӡӷаббара ҳцахуама? – Леуанти ашьҭахь дахьынҭалаз, аныҟәцаҩи уи иватәаз Лиуфеи неимда-ааимдо дырҿаԥшуан.
– Аеи, ҳцаҵәҟьап! – Лиуфа ишьҭахьҟа даахьаԥшит.
– Шәаҟәыҵ, уара! Аныҳәаҽха аҩны дыҟоу дыҟаму здыруада, – дызцылаз хәмаруазар игәахәын, Леуанти аҭак убас иҟаиҵон.
– Дыҟамзар – даарымгои, – Леонид ԥышәырччаракгьы иҿықәмызт.
– Ус лҭаацәа агәырҩа иаҳзалаҵом.
– Лара лыуацәа рҿоуп уажәы дахьыҟоу, лҭаацәа арбану? Урҭ Аҟәа инхоит. Лара Гәдоуҭа усура дрышьҭит. Аамҭала.
– Илымада зуҳәаз?
– Уажәыгьы иузымдырӡои? – иџьеишьон Леонид. – Лан, лаб, лашьа.
– Лашьа ԥҳәыс дааигахьоума?
– Даԥсыуоуп, дызлааигои, – дԥышәырччон Лиуфа. – Ҩынҩажәа дырҭысроуп.
– Убри азоуми ҳаизҳара змаҷу, – игәы иалан Леонид.
– Иҟоу жәдыруама: аҩныҟа ҳамҩахыҵп! Усгьы ныҳәоуп.
– Ӡӷаббара?
– Даҽазны.
– Аеи нас, – Леонид даақәыԥсычҳаит. – Уажәы даҽаџьара ҳхы кыдҵәҟьоуп. Ҳҩызцәа чеиџьыкак еиҿыркааит, ҳаицныҟәап!
– Аа, абааԥс! Абра уаангыла! Иахьантәарак ныҟәароуп шәызҿу, уажәы ҩыжәра шәцоит. Ишәылзыршои? Анцәа сикәхшоуп!
– Ҳазшаз иҳалиршоит.
Аԥҳәаса ианыҵагылаз ауха аахыс, Баҭыр Асҭанда иҽылирбаӡомызт, уи ала иаҳагьы дизԥшын лара, лԥсгьы лфон. Ашьыжь ашкол аҿы данааи инаркны, шьҭа хәлаанӡа дышлықәымшәоз лдыруан. Арҵаҩцәа дрызҿлымҳазшәа дтәан, арахь дҭанагалон. Знык аурок нҵәандаз шылҳәоз, аҵәҵәа шааҟалалак, адәахьы дындәылҵуан. Аҩызцәа лыман, лгәырӷьара аӡәы илалҳәаргьы лҭахын, аиҳараӡак аҵх агәазы ишеиқәшәаз, аԥҳәасаҵаҟа илзиуз, аха лҿы иааҭыхны заҟа уаҩы иалымҳәашаз. Аԥхыӡ дҭанагалазшәа, лымацара џьара днатәон, ӡӷабцәақәак аалыдизалаанӡа, аиҭакра нҵәон. Ҿыц аурок анбанҵәари ҳәа, дыццакуа дтәан. Уамакгьы ирацәамызт, аха ԥыҭ-ҩык аҵаҩцәа ахьеилатәаз ауада ҭбаа лара лзы иҭшәан, аҳауа лызхомызт, ахышә ҭбаақәа раартра рыҽшазыркхьазгьы. Уаантәы ианыҩдәылибаҳәалак, лара акоридор аҿы дзаангыломызт. Аууҳәа абжы гон, ахәыҷқәа рбжьқәа анеицылалак, нас иҷаԥшьоз рҵаҩык лбжьы ҵарыхәҵәахон, ахәыҷқәа ртәы иҩалҵәраарц. Асҭанда адәахьы иаҳа деихон. Днаԥшааԥшуан ус, илбарц илҭахыз уажәы џьаргьы лылаԥш шиқәымшәоз шылдыруазгьы.
– Бзызԥшыда? – еснагь лгәы иҭаԥшуаз Аԥҭа, игәы иалсшаз акы дақәымшәацызшәа, ак иԥгыларц игәы изҭамкуазшәа, дҿаԥха-ҿаччо, дыззымдыркәа акырынтә дызбахьаз, ахара изымхәыцкәа, гәырҩа змамз иакәыз џьишьарын.
– Аӡәы сизԥшуп ҳәа уазҳәада? – илхәыцуаз лылахь ианызшәа дахьаԥхьоз зны-зынла илгәаԥхомызт, зных изџьылшьон.
– Бара исабымҳәеи.
– Ишԥа?!
– Былахь иануп.
-Иалудрааи ҳәа стәоупеи, диқәшаҳаҭызшәа ҟалҵар иаҳа иеиӷьын, игәаанагара аҵабыргра шьақәлырҟьарц, дагьааԥышәырччеит, лхаҿы лашаӡа.
– Иахьа бнаскьазгап?
– Схала сзымцаӡои?
– Сымацара сгәы ҿыӷьуеит.
– Ҳҩызцәа урыцны узымцои?
– Бареи сареи ҳаиҩызцәами.
– Бзиоуп нас.
Игәы иаахәаӡаз уамак иаҳазшәа, шьҭахьҟа днаҭрысын, ишьапоуқәа иҵыҩрыр ҳәа дшәозшәа, хара-бӷьара иргыло, дшыҩуаз ахыбра дныҩналеит. Лара уи лыбла дагьабомызт, лгәгьы изҟәандан, ԥыжәара зуаз лзеилмырго. Уи ус ала дагьазхәыцуамызт, ҩныҵҟала анаӡара џьара ак лныруан умҳәозар. Аҵәҵәа ҟаларц агьагмызт, акырынтә еиԥш арҵаҩы длываԥало акласс дыҩналар лҭахымкәа, дласны лҿыналхеит. Аҵаҩцәа ажәжәаҳәа рырҵага шәҟәқәа ирыԥхьон. Ларгьы иаалымҵалҵеит. Ари амаҭәар азы илзымҵааижьҭеи, аҽны илыԥхьар ҟалон. Уаанӡагьы цқьа илзымҳәеит. Арҵаҩы, лара лахь лхы ыҟаӡамкәа, аурок аанлырҵәеит. Нас акәын лыхьӡ анылҳәаз.
– Асҭанда! Бара баангыли, сбацәажәарц сҭахыуп, – анылҳәа, зегьы ҩдәылҵқәеит. – Џьанар даакыдгыларц изынасыцҳан, дзымааи?
– Ус ааигәа агьсашәымҳәацтеи! – иааџьалшьеит аҵаҩы.
– Бара ибасымҳәеит, аха Баҭыр иасымҳәеи, – анылҳәа, Асҭанда, лхагәҭа инықәсызшәа, днеилыууаа дцеит.
– Уи ҳҭаацәара датәума, ус даҳзааигәоуп аха, изиашәҳәеи? – лҿы ҭабон азы, лыбз еиламхәакәа дахьцәажәоз иаҳхылаԥшыз иџьылшьон. – Сара сыла шәиԥхьар ҟамлози.
– Дышәзааигәоуп азоуми изиасҳәаз.
– Нас даартә иасҳәома? – Баҭыр иӡбахә наҟ иалалацәар лҭахымызт.
– Баҭыр диацәажәахьазар, бара дбылабжьон, уигьы азхон, аха дбылабжьаны збаӡом, ус анакәха рҩыџьегь меицәажәаӡацт. Баҭыр ихашҭрын ҳәа сгәы иаанагом, арахь иахысҳәаарагьы сыздырӡом.
– Иашәҳәарц ишәҭахыз сзеилкаауам. Имаӡазар… – Асҭанда илаҳауаз ахьлырхарыз лыздырӡомызт.
– Аҵара бнап шадкылаз иадкылам, сыҷкәын, – лҳәеит арҵаҩы анҵас.
– Еилыскааит.
Асҭанда дындәылҵит. Азныказ лхы аус ауӡомызт, илаҳаз дазхәыцыртә. Баҭыри лареи реиҿцаашьақәа дырны ицәырылгоны цқьа илызцәырымгозшәа лгәы илнаҭон. Еибырҳәақәаз цқьа ианеиҿалырԥш, ус акәымзар лгәахәит. Баҭыри арҵаҩи машәырны џьара еиқәшәазар, Џьанар дибозар дылзааишьҭырц лҳәазар акәхарын. Уи длымбазҭгьы, лашьа даалгарц лхаҭа илыдылҵар алымшози. Баҭыр, иаҳа дырзааигәан ҳәа ӡбаны, диацәажәеит лыӡбахә ала, ус анакәха, рҩыџьегь лаԥшықәлымҵаӡеит. Аха иара иҿаԥхьа Асҭанда дахьлырџьаз шԥаидикылеи? Егьырҭ азхәыцрақәа рзы маҷк лгәы анҭынчха, аҵыхәтәантәи, ахызаҵә лзааиуазшәа, даацәшәеит. Лыӡбахә ҽеимкәа зныкыр иаҳахьазма, ус иҟамларц лхаҭа дықәԥон, уажәы иаҳаз дышԥазнеирыз? Ашьшьыҳәа ахыбра идәылҵырц иааиуаз аӡӷаьб лшьаҿеихгара аасҭа лхәыцырҭақәа иаҳа ишыццакыраз, ашә дкылԥазшәа, дыҩдәылҟьан, лхы ахьылгарыз дақәымшәо, агәарԥ ааиҩылҵәан, агәашә дынҭҟьан, амҩа дланылеит. Уажәы-уашьҭан лаацәырҵра иазԥшыз Аԥҭа дымццакӡакәа лаԥхьаҟа длеиуан. Убасҟанҵәҟьа уи дылбар лҭахымызт, арахь иара дызныз ада даҽа мҩак лымаӡамызт. Дизааигәахацхьаӡа лааигәа иҟазаара лцәыуадаҩымхо ишылныруаз, дымцхәымзшәа лбо, длаихьӡеит.
– Бгәы иалсшаз ибалҳәеи?
– Сгәы иалсшаз акәу, иаахәашаз акәу иалудрааи?
– Былахь иануп.
– Сҭуҵаауама? – дҵааит, лҵаашьа аалцәымӷахеит, уи ус шакәыз иҳәо иҿынеихар, иахьылҭахӡамыз дкылнагар алшон.
– Нас закәи! – лгәы ишылнаҭоз акәымкәа, ирҳәоз имырҵаулацәакәа, иҽырзажәшәа иҽырчны дԥышәырччон.
– Угәы алаҟаӡоуп, изыхҟьазеишь?
– Бара бгәы ахьалаҟам иахымҟьои.
– Сҭагылазаашьа убас иугәаԥхома? Еснагь аччара уаҿуп, изларҳәо ала, сара есымша сгәалаҟам?
– Бгәы аналаҟоу, сара санбаччахьоу? Иахьа – ааи! Избанзар арҵаҩы бгәы нлырхеит. Аҵара ахьԥсыҽыбтәыз азы.
– Уи уаргьы игәоуҭама? Изыхҟьеи утәала?
– Ааԥынра! Ааԥынра ицәырҵуеит абзиабара.
– Уи аӡынраз ицәырҵыргьы ҟалоит.
– Изызцәырҵыз изы ааԥынрами.
– Аа!.. Нас схы ҭызҟьаз дзусҭада зуҳәаз?
– Убри былахь иаҳәаӡом, бдыруоу, – азныказ лгәы ааирҭынчит, аха нас: – Аӡәы ихьӡ былахьаҿ саԥхьозшәа збоит, аха цқьаҵәҟьа – мап.
– Иахьцалак уи дзусҭада?
– Цқьа еилыскаанӡа, исҳәаӡом. Иакәымкәан бхы уахь икыдысҵаргьы – изысҭахи.
– Уара уи узизҿлымҳаи?
– Быӡӷаб цәгамшәа быҟоуп. Иахьакәым џьара бҭаҳар сҭахым.
– Аԥҭа! – лбжьы нхҵаны дыччарц агьлыгымхеит. – Ажәытә ҳәсақәа рҳәашьаҵәьҟа умоуп. Иабааугеи: «иахьакәым бҭаҳар…»
– Уи гәыкала исҳәеит.
– Иҭабуп!
Аԥҭа алада длалбааны, рҩны иахыкәыршаны иҿаныҩеиха, Асҭанда лгәарԥ дынҭалахьан, иара илаԥшықәиҵаз дарбаныз дизхәыцуа. Баҭыр иахь лхы шкыдыз дазхәыцзаргьы, агәра гаҵәҟьаны дыҟамызт, уи акәын аус злаз. Лымҩа иркьаҿит, лгәы лхаршҭны. Лымала агәарԥ данаақәгыла, аҭбааҭыцәра лыцәмаҷхон. Аҩны дахьыныҩналаз, иаҳагьы илыцәҭшәан. Лхәы рԥхашәа акыршылфазгьы, лгәы иагомызт. Лгәы адәахьы илыхон. Уахь дабацоз, ишьақәҟьаз лҵараҵашьа шьақәлыргылар лыхәҭанеи. Мчыла лхы даиааины, лышәҟәҭра аашьҭылхит. Адырҩаҽнытәи лҵатәхәқәа зныз лырҵагашәҟәқәа аарылылхын, атетрадқәеи дареи чаҟәаӡа инеиқәылҵеит. Лыҩтәқәеи ҿырҳәала илҵози неимда-ааимдо аус рыдылулон. Атекстқәа, даарҿамхаӡакәа илҳәартә, лхы иҭаларц, абзац-абзац еиҭалҳәон, бӷьыц-бӷьыц зҽыззыҟалҵозгьы маҷӡамызт, ишынеибакәыз хык даԥхьаны илҳәозгьы рылан. Аа-урокк рыман уи аҽны. Угәы ааԥҵәон, угәы анузадымкыла. Зегь раҵкыс илцәыцәгьаз аԥсуеи аурыси литературақәа рҿы, ҩба-ҩба даҟьа еиқәҵаны, ҿырҳәала ирҵашаз ажәеинраалақәа ракәын. Зеиӷь ыҟамыз ажәеинраалақәа зны-зынла рҵакы азхәыцха лоуамызт. Ҿырҳәала иҵатәын, аамҭа рацәа рықәырӡтәын, илгәахшәон. Аха ахәшьара бзиаз зынгьы ухы уаиааир акәымзи.
– Нан, Орыхә мааӡеит, – лҳәеит лан данааҩнашыла. – Бнашьҭаландаз! Ихьазар ҳәа сшәоит.
– Егьырҭ гәарлама?
– Акәымзар сацәшәозма.
Илцәынхаз дхынҳәыр даԥхьарц иақәылкын, нас ашьыжь заа дгылар, даҽа маҷк лҽазыҟалҵарц лыӡбан, Асҭанда агәарԥ дынҭыҵит, рыжәқәа ахьгәарҵлоз агәаҩа аԥхьа дҭаԥшны, хыхьтәи ахтырақәа рахь нас дыхәнарц. Абнараҿ иаауаз аҵла маҷқәа цқьа дрыҵаԥшуа, ачықьқәа дрылаԥшуа, амаӷра дынрылагыла-аарылагыло днеиуан. Лбжьы хымҵацәакәа, рыжә ахьӡ ҳәаны ақәҿылҭуан, аҽылнардыррын ҳәа дгәыӷшәа. Даамццакыр лцәыхәлон, алашьцараҿ илԥшаахуази. Заҟа дыццакуаз лҽырлас, агәаҩа ау ааимылдеит, лыԥшаашьа лгәы алаҟаӡамкәа. Хыхьтәи ахтыраҿ дыхәнарц дышҩеиуаз, амҩахәасҭа анаҩсан, Орыхә аԥа иацәон. Ари ашьыжь ихьеит уҳәартә, аԥа арбзахьан, аҭра афеит
угәахәыртә, ааигәа агьубомызт, ажәгьы акыр аҽарыцқьахьан. Уамак шамфацыз убартә, еиӷраҳацәҟьамзаргьы амгәа ҭаҳан.
Ажә калцарц лҽазылкын, аԥа ан ацныҟәашьа иақәшәомызт. Аҳәыс ԥшқа ҩышьҭылхын, ажә лывагьежьуа, илывахынҳәуа, аԥа дахнабаауан. Аныҟәара лцәыуадаҩхеит, арахь аҩадара мариамызт, еиҳараӡак ихәыҷы-иду еидарак уанаҵаз. Аҵәыуара дакуа амҩахь дҩықәнеит. Аҽҽа налыргылеит, лԥсы ааиҭалкырц. Ҿыц ианаалгәыдылкыла, иҳәыԥ-ӡыԥуа илымпыҵахеит, уи збаз ан, ахы раҳаны аԥа иахьнашьырц иаҿын, лара даҵаҳәҳәон, изаҳауадаз акәымзар. Ианоулмышьҭӡа, аҽҽа ахьылгәыдкылаз аҽарҭынчит, аха ан убасҟатәи аҽырлас илывасуан, лаԥхьа лымҩа ԥҵәа имгыларц, лхаҭа дыццаклар акәын, илылымшо дааԥсаанӡа, нас иналыргылахуан. Аацәыҵлашьцахьан. Аҽҽа ҩышьҭылхыхын, дыццакуа дышнеиуаз, Баҭыр лҿаԥхьаҵәҟьа даацәырҵит. Илура лзымдыруа, аҳәыс ԥшқа шылгәыдкылаз, дышҳазӡа данааҭгыла, рҩыџьегь игәаҭеиуаз ажә нарыбжьагылеит.
– Асҭанда! – уамашәа дибон. – Ишԥабнаалои ари аџьашьахәы!
Иаалымихырц, ажә давсны, даалыдгылеит. Лнапқәа злакәыршаз ала инапқәа ндәықәиҵан, дахьаалкьысуаз деилирбзаауа, аҽҽа аалымихын, рхәыҷы дикызшәа, игәыдкыла иҿынеихеит. Ажә иазымдыруаз ауаҩы, аҵша шигоз анаба, иаҳагьы аҽарцәгьан, иваԥалон. Лара дишьҭан ҿымҭӡакәа, иара дыццакуамызт, дласцәар иаҳа иеиӷьын. Орыхә иаԥхьаҟа изиасрымызт, аха Асҭанда дааԥсахьан, ашьшьыҳәа дишьҭагылазар иҭахын. Уи адагьы, игәы иаахәон рҩыџьегь еицылартә иахьранашьахаз. Аидара даҵазаргьы, арԥыс хгылак изы уи капанызма, аиҳараӡак гәыкала ииҭахыз аӡӷаб даницыз. Лара лгәалаҟан, Баҭыр дахьылзааигәаз. Амала лашьа илымҳаҿынӡа инеигашаз арҵаҩы дзыҳәаз наигӡахьазу еилылкаарц, изҵаара лзыгәаӷьуамызт, уи лылахь еиқәнаҵон. Лҵара аӡбахә ихала ицәыригарын ҳәа дыԥшын, иара уи ақәҿиҭуамызт, акгьы имаҳаӡацызшәа. Лҵара ахьхьысҳахаз азы гәыбӷан лиҭар ҳәа дшәон, иара дахьнеиуаз, атәым ажәа иҳәозшәа, даҽакы далацәажәон.
Лара иқәҿылҭцәомызт, жәаха дигәӡызижьҭеи, дицәыԥхашьозшәа цәаныррак дҭаршәны даман, дахьылбоз дзалҵуамызт. Дизгәаазшәа аԥшра алҭон, арахь, дахьишьҭаз лгәаԥханы, лшьамхы лыҵԥраауан. Дцәыҵаԥшны дизԥшуан, ишьҭахь ихәамц акәын илбарҭаз. Иара, ацәыҵлашьцараҿ дынцәыҵамххырц, имҩа цқьа даныԥшуан, дналҿаԥшырц даахьаҳәыргьы, лхаҿы аҽеиҭакшьақәа цқьа ибарҭамызт. Лара дымшәаӡакәа дԥышәырччон. Аҵыхәтәан иареи лареи ажә нарыбжьагылан, ашацаҳәа ишьҭан, аԥа ӷьычны иргар, џьара иацәырҵәахыр ҳәа агәы ҭҟьаны. Уигьы ахатә ныррақәа аман, арахә хәыцшьа иалхәдамызт. Аҩны инаӡон еиԥш, Асҭанда днараԥысит, агәашә аалыртырц. Надшьа абарҵаҿ дыԥшын, дааҵыҵны лҿаалхеит. Лԥҳа агәашә аартра дахьӡахьан, ажәгәар ашҟа уназгоз агәашәгьы даахеит.
– Ишәзымшхааит! – Баҭыр, аҳәыс наргыланы, Надшьа лахь даақәҵәит.
– Иҭабуп, нан! Ауадаҩ уалаҳҵеит.
– Ари уадаҩума! Шәзыргәырӷьаша шәыгымзааит!
– Асҭанда! Баҭыр дбыманы аҩныҟа блеи! Арҭ рҭыԥ инықәҵаны снахынҳәуеит. Џьанар дааиаанӡа, уааԥшы!
– Уи дабацеи? – дҵаит Баҭыр.
– Днашәышьҭалеит, аха дахьцаз здыруада.
– Изҿысҭроуп.
Баҭыр агәарԥ ахь дҩеин, иаҳа иахьаҳаракыраз днықәгылан, иҩыза ихьӡ ҳәаны ҩынтә ҿиҭит, агәаҩа шыҟаз ихы рханы. Ишиаҳаз удырратә ибжьы ааиҩит. Арахь дҩеирц, Баҭыр уи изҿиҭуан. Асҭанда ампахьшьы Баҭыр изаалгеит, иара аӡы ахьааиуаз даннадгыла.
– Асҭанда, – ҿааиҭит иара, инапы ырбааӡа аҽҽа ахьигәыдкылаз ирыцқьо. – Џьанар ашкол ахь днеирц иасҳәарц ишсыҳәаз бдыруоу? – аниҳәа, лара днеилыбзаа дцеит. – Иасымҳәаӡеит. Бҵараҿ быҽбырӷәӷәар, ирхашҭып сгәахәит. Ашкол аҿы Џьанаргьы саргьы гәыбӷан ҳарҭо иҟабымҵан! Баҳама?
– Ааи!..
– Бҵара иацыбҵап ҳәа иԥшуп, бырҵаҩы лҳәашьала. Бҽанбырԥсыҽ уамашәа ирбазаап, ирцәымӷахазаап, – инапы рбаны, ампахьшьы ааиргьежьит.
– Аҩныҟа улеи!
– Сцалар иаҳа иеиӷьушәа збоит, – ҳәа шиҳәазгьы, амаҵурҭа дныҩналан, днатәеит, Џьанар дааиаанӡа ҳәа. Алашьцараз бнала амҩа ианыз ихьшаз иалудраази. – Ҿыбҭцәом, бгәы бзиаму, бааԥсоу?
– Жәаха исзууз даҽазны исзумун! – лбжьы аарла иаалыргеит, ус ахьылҳәаз лхаҭа илцәымӷны.
– Асҭанда, сара гәыкала бысҭахыуп. Сбызԥшижьҭеи знык бсыгәӡызар, ибгама? Заҟантә агәаҳәара соухьаз бдыруама? Сыҽныскылон.
– Аиаша?! – лгәы ҭыԥаны ицон.
– Аиашаҵәҟьа!
Убасҟатәи диҭахызар, усҟан еиԥш, бжьасҵас даалзыҭрысны, иқьышәқәа налҿеигәар заҟа дазгәаҟуази згәы ԥшқаз аӡӷаб ҳалал лҭәымҭаз, аха уажәыҵәҟьа, лара лаасҭа, иара акырӡа иҽгәеиҭон. Иагьа умҳәан, лҩны дыҟан, аҩныҵҟа алашара аркын, адәахьала иааиуаз дубарҭамызт, иара ибзиаҵәҟьаны уибарҭан. Арахь уажәы-уашьҭан лани лашьеи ааҩнашыларц иҟан. Агәарԥ аҿынтә аҩныҵҟа иҟаз знык гәрамгарҭас иаарызцәырҵыр, иузмыриашахашаз усхон. Баҭыр араҟа, иҩны днеиуазшәа, днеиуан-дааиуан, дара дырхатәызшәа иаҳаҭыр рбон, амала игәра ахьынӡаргоз акәын. Асҭанда даныхәыҷыз дшылзыҟаз еиԥш дылзыҟаз ахьынӡаџьыршьоз, иааира иеилаҳауан. Дышрымаҳәхашаз аардырыр, адунеи рзааҳәызшәа ирбар ҟалон, иудыруази маҳәҵас драҭәарымшьо даарымпыҵахар. Ус ҟамлақәахьази, шьҭа ихәыҷымыз арԥыс хгыла арҭқәа маӡала дрызхәыцуан, бзиа иибаҵәҟьазгьы илцәыҵәахны.
Џьанар, дышиашаз аҩныҟа дмааикәа, зны иан длыцхраарц ажәгәар шыҟаз днеит. Ашьҭахь рҩыџьегь еицны ианааҩнашыла, Баҭыр уаҳа дааҭымгылеит, ани аԥеи ихьынҳаланы дшыркызгьы, иагьа умҳәан, рыҽҽа даҵаланы иааигеит, фырџьанк идыркыр аԥсышәаны ирԥхьаӡон. Асҭанда лыбла ҭаа дизыԥшуан, иҵегь дтәазар, ибжьы лаҳауазар, дыхәмаруазар, дыччозар даара илҭахын. Иара иаҳа игәы иҽанымзи, ара дахьынӡыҟаз, лҭагылазаашьа абжьааԥны ишаҩызамыз лыҵырдыраар ҳәа дшәаны, аԥсшәа карҵәаны иреиҳәан, дындәылҵит. Алашьцараҿ иидыруаз имҩаҿ, ибла хҩазар, дшьацәхнысломызт, ишьаҿа ырццак дахьнеиуаз, убасҟатәи дласны дхәыцуан. Изааигәаз ауаа рԥеиԥш бзиахарц иҭахын. Аӡӷаб усгьы лразҟы ӡбан, аха Џьанар иҟазшьақәа акыр игәаԥхомызт. Ицәымӷын рҩыџьегь ахьеицәыхарахоз, иара ихаҭа акыр ихаразар ҳәа акырынтә дазхәыцхьан, уи аухагьы игәы иҵхон, аха дахьиргәаарыз арбаныз дзазнеиӡомызт. Акы заҵәык ирмаӡарыз – ӡӷабк дигәаԥхозар акәын. Уи азы иара иҩыза гәыбӷан изиҭомызт, Баҭыр ихаҭа амаӡа имамзи, Џьанар изимоурызи. Баҭыр ирмаӡоз азы, зны Џьанаргьы гәыбӷан ҟаиҵар ҟамлози. Амала арҭ ртәы хазын. Ус реиҿцаашьақәа ҟалеит, идмырмаӡар ԥсыхәа амамкәан. Издыруадаз Џьанар ихаҭагьы ииҵәахшаз уск далаҟазар, Баҭыр изааигәаӡаз ӡӷабк дигәаԥхазар? Уи дзусҭахарыдаз? Ихәыцра иагьа ирҵауларгьы, уи дыззааигәахашаз ҳәсахәыҷык дигәалашәомызт.
Нуца изаақәлыргылаз ихәы маҷк ифан, ателербага ахь диасит. Шьыжьхьа дадтәалазижьҭеи акырӡа шҵызгьы, уаххьа игәы иагомызт. Дызхәаԥшуаз игәы иабаӡомызт. Дшынеибакәыз Асҭанда лахь дыҟан. Иара ус дагьышьҭалеит. Иаалырҟьаны иӡӷаб лрыцҳашьара ҵаулаӡаны иааизцәырҵын, ицәа ааимнахӡеит. Лгәы амцхә илфозшәа ибон. Лықәра маҷын, лыбзиабара маӡеи, лҵареи, урҭ ирхырҟьаны, дызҭашәоз агәамҵхамҵреи шылхылгоз лара аӡәзаҵәык лакәын цқьа издыруаз. Изыхҟьаз изымдыруа, иаԥхьа иаагылеит лара, дхәыҷӡаны дынкаҳабӷало, Џьанари иареи рыгәҭа даныбжьаз, наҟ-ааҟ лнапқәа кны данынаргааргоз, нас, имацара данлықәшәалак, лызнапык кны, дыширныҟәалоз. Лашьа еиҳаби иареи усҟан ашкол иҭан, Баҭыр, иҵарахьынтә данаауаз, рҩны дынкыдгылалон, ҿыц аӡӷаб дналахәмарларц. Мшызҳа зызҳауаз лызҳашьа ибла ишыхгылаз, дыӡӷабымхеи. Макьана дыҵәрышкәаӡа дыҟан, дхәыҷыз џьыршьон лани лашьеи, ихаҭагьы убасҵәҟьа данлыхәаԥшлақәоз ҟалақәон, арахь лара абзиабара ҵаулаӡа
лызцәырҵхьан, даҽакала даршәон. Лызҳацыԥхьаӡа дыԥшӡахон. Иаарласны дибарц иҭахыхын. Ашьыжь ашкол ахь лымҩаҿ иҽлықәиршәарц иӡбеит.
Амш шбзиахоз ашьыжь иубарҭан. Аӡаӡа каҳәҳәын. Ажәҩан ԥҭацк хымызт. Згәы бзиаз ԥхынраҵас рҽеиларҳәон, усгьы рхы рхьчон, иршәырҵоз иршәырхуаз заа игәаҭаны ирыман. Баҭыр уск имазшәа хара инхоз игәыла дизнеин, игәарԥ дааҭыҵны, илыбаауаз амҩа днангылеит. Дмыццакӡакәан длеиуан, ақыҭа мҩа ду дазкылсаанӡа, Асҭанда лгәарԥ дааҭыҵуазар ҳәа. Асҵәҟьа заа ашкол ахь днеирымызт, иара дылхьымӡартә. Ибон аҩны дшааҩныҵыз. Агәашә дшынҭыҵыз изгәаҭомызт, аҵлақәеи ажәгәари ирҵәахуан лымҩа. Абар имариашаны лҿахьаалхаз. Дангәалҭа дааҭрысит, лныҟәашәа рмаҷуа, аха зынӡак дааҭымгылеит. Нас лҩныҵҟа агьҟамлаӡацызшәа, лҿаалхеит. Лҽыԥсахрақәа лхаҿы уамак иазыҵәахӡомызт даазқәылаз. Ажәа иацы илынҵаны, иахьа аҭак лымҳәар ада ԥсыхәа лымамкәа дыҟазшәа, лыхгарҭа лзыԥшаауамызт. Абзиабара даҽакала илныруан, макьана уи лгәаҵа еимнадартә, цқьа азхәыцшьа дақәшәаӡомызт. Уи лҽеиҭакшьақәа иаргьы уамак изеилкааӡомызт.
– Асҭанда! Бызбар сҭахын азоуп астәиала сҽызбықәсыршәаз, – иаразнак иаартӡаны длацәажәеит иара.
– Иҿыцу акыр соуҳәар уҭахызма? – лара дааҭгылеит.
– Иҿыцу – мап. Ус снабҿаԥшыр сҭахын, – аниҳәа, лара илаҳаз иахылҳәаарыз данақәымшәа, ихала дҵааит: – Ибцәымӷыума?
– Иауазеи, џьушьт, – Асҭанда дцарц лҭахын, лшьаҿақәа ԥшьала илзеиҭагомызт, мцхәгьы дзааҭгыломызт, аладантә џьоукы лышьҭан. – Амала иаха ҳаибабеит, ашьыжь сумбар амуа – иухьи?
– Зегь еилыбкаауеит, бгаӡоушәа ҟабымҵан.
Дналыхәлаччан, алада иҿылеихеит, иҩеиуазгьы аԥсшәа нареиҳәан, уаҳа даахьамԥшӡеит. Лара илҭахын даахьаԥшыр. Уи ивсны иҩеиуаз дрыцын Аԥҭа. Уигьы имҩа иркьаҿуан, иҩнынтә дышиашаз ашкол ахь ихы ирхар. Дахыкәшашәа даауан, амҩан дзықәшәарц ииҭахыз деилкаан. Иеицыз иҷырҷыруа алаф лылырхуан, Баҭыри лареи ак шрыбжьамыз агәрагаҵәҟьаны. Даҽакала уи иазхәыцыз Аԥҭа ҿиҭцәомызт, лахьеиқәрак аамырԥшӡакәа, дшыччозгьы. Мышқәак раԥхьа лгәы иҭашәаз ҳәа аӡә длаԥшықәҵаны димазшәа анлеиҳәоз, аӡәымзарак аӡәы ихы дҭамшәаӡацызт, иахылҳәаарыз еиликаарц дашьҭан. Абыржәы рҩыџьегь шеидгылаз аниба, иара длыдҵны иҿанылеихоз, лгылашьеи, лԥшышьеи, лҭынчшьеи имаӡаз ак рыҵибаауан иҳәартә даазхәыцит. Аԥҭа, ашкол аҿы инаӡаанӡа, Асҭанда амҩан диқәшәарц, дахыкәшаны дмааи. Убасҵәҟьа дныҟәазшәа ибеит Баҭыргьы. Абзиабара злаҽыз рныҟәашьа еиԥшымзи. Амала Аԥҭа уи агәрагаҵәҟьаны дыҟамызт, арҭ аешьеи аеҳәшьеи реиԥш еиҿцаауан, иакәымкәа дрыхцәажәаны, агәнаҳа иқәиҵар иҭахымызт, аха иибоз ианаҳәоз убри акәхон.
Асҭанда бзиабарала, Аԥҭа гәынамӡарыла ргәы иҵхоз арԥыс убри аамҭаз амҩа данын иусурахь. Џьанаргьы диқәшәан, аӷды-мдыҳәа еицәажәо ишлеиуаз, машьынак аарыхьӡан, инҭалеит. Аԥсшьарҭа ҩны ашҭа инҭагылон еиԥш, раԥхьа аусурахь иааихьаз Важьа, имҩатәны дшааиуаз, рҩыџьегь икабинет ахь дрыԥхьеит. Уажәраанӡа, рҿахәҿыхра мҩаԥигаҵәҟьозшәа, аӡәаӡәала дрыԥхьалон, уажәы рҩыџьегь данеицрыԥхьа, рцәажәара зызкхоз иазҿлымҳаны, аиҳабы ишишьҭагылаз, икабинет еицыҩналеит. Инаиртәан, иара иҭаҭын, амца аркны, маҷк даахеит, ииҳәарц игәы иҭакыз дшалагарыз дақәымшәозшәа.
– Абри ҳраион аҿы, – иҽааириашеит иара аҵыхәтәан, – аԥсуаа ргәы иаҳа имаҷны аԥсадгьыл иазыбылуа, гаграа иаҳа амца рыӷроума, сара исзеилкаауам.
Арԥарцәа неиҿаԥшы-ааиҿаԥшын, ираҳаз ақәҿырымҭит. Доусы иихәыцуаз здыруадаз, аха еицырхәыцуаз усгьы ак ыҟан: иарбан раионыз зԥсадгьыл азы иаҳа ргәы ахьыбылуаз аилкаара акәӡамызт ара ихы иҭашәаз. Ихы ахәац ҭашәар иаҳа иеиӷьаршьон, аха еиликааҵәҟьарц дызҿыз здыруадаз. Аԥсадгьыл абзиабара араионқәа зегьы рҿы ирылан, аха доусы ишазықәԥоз еиԥшымхар ҟалон, раионцԥхьаӡа, қалақьцԥхьаӡа дара рҷыдарақәа рыман, ауаагьы рылшарақәа еиԥшымызт, реилкаарақәа шеиҟарамыз усгьы иҩашьомызт.
– Маи 1 адемонстрациа анымҩаԥыргоз иҟалаз шәаҳау? – нациҵеит Важьа.
– Акгьы ҳмаҳаӡеит, – Баҭыр иаҳауаз ааџьеишьеит, Џьанаргьы уамашәа ибон, ҿиҭуамызт акәымзар.
– Ишԥашәмаҳаи, сыжәжьоит акәымзар, – Важьа инапы неиҟьеит, ииҳәоз агәраганы.
– Иҟалеи зырҳәаз?
– Ишәмаҳаӡацҵәҟьану?
– Шәаҳжьарц заҳҭахыуи, иаҳмаҳаит сымҳәеи. Акыр уаҳахьоума? – Баҭыр ихы иҩыза инаиқәикит.
– Исаҳахьазар иуасымҳәози, – иҳәеит Џьанар.
– Аԥсны зегь уи ауп лацәажәатәыс ирымоу, – Важьа исигарет ахы ларханы ацыблахаҭраҿ ирцәон, уа инаиршәылт. – Қарҭынӡа инаӡахьеит, шәарҭ шәшьапы адгыл иқәгылаӡамеи, иҟоу-иану шәмаҳаӡои? – иаҳауаз агәра игомызт.
– Иахьцалак иҟалеи? – Баҭыр аиҳабы акыр иҳәозар игәахәуан.
– Адемонстрациа анҵәамҭа еимаргалеит, рҳәеит, аԥсуаа, рымацара злаз аколонна хазы еиҿкааны.
– Иҟалеи нас?
– Ишԥаҟамлеи, кацо?! – Амилаҭқәа хаз-хазы аколоннақәа ҟарҵо иалагар – ҳабакылнагои?
– Уи уамак узацәшәари?
– Амилаҭ рацәа злоу аколлективқәа неиуазароуп ҳәа, ас рҽыршар, еиҿкаарас инаагои? Уи акәу џьушьома: Кванталиани атрибунаҿ даабар ҟалаӡом, зынӡак адемонстрациахь ҳцәырҵӡом ҳәа заа адыррақәа ҟарҵазаап. Актәи амаӡаныҟәгаҩ атрибунаҿ дыҟаӡамызт, ари шәгәы ишԥаахәои, аа? Абарҭқәа зегь рышьҭахь, аԥсуаа рымацара апарки аԥшаҳәеи ирыван, ахәымҽхан еицырхашьшьы ақалақь иалсит рҳәеит.
– Саргьы исзеилкаауам цәгьарас иҟарҵаз, – Баҭыр дҩаҵԥарц агьигьмызт. – Ныҳәоуп рҳәан, рҽеидкыланы адемоснтарциаҿ инеит, игәырӷьо ақалақь иалан, уаҩ дрымшьызар, аӡәы аӡы дарымҭазар, машьынак хдмыршәҭзар, ҩнык ԥырымҽзар, парк аҿы иакәымкәа имтәазар, закәытә цәгьароу иҟарҵаз?
– Кванталиани атрибунахь дахьынармышьҭыз?
– Усҟатәи дырҭахымхартә ихы ааимырԥшыр акәымзи.
– Ауаа ирҭахыу мацара ҟаҵо, аус узуама?!
– Ауаа ирҭахыу мацара акәым, амилаҭ азҿлымҳарақәа урԥырхагамхароуп.
– Аеи, џьушьт! Шәусурҭақәа рахь шәцагәышьа.
Баҭыри Џьанари ҩдәылҵны инеиуан, ршьаҿа рсса избоз рныҟәашьа изеилкаарымызт. Арахь Гагра инхоз иаҳа ипатриотцәаны Важьа рыӡбахә дахьалацәажәоз рҩыџьегь ргәы рнархьуан. Аиашаз Гагреи Гәдоуҭеи рҭагылазаашьақәа еиԥшымызт. Гәдоуҭа араион аиҳабыра ажәлар ирылҵыз уаан, раҳаҭыр аҳаракышьа даҽакын. Рыуа-рҭынха ҭбаан, еиҳабырак змаз ддыргәаар рҭахымызт, даҽаӡәы иакәым рзиҳәаргьы руамызт. Араион иахагылаз рыжәлар рнапаҿы иааганы ирыман, ирҭахымз ак ҟарҵар руазма. Қырҭтәылатәи ССР анапхгара рҿаԥхьа иҽхәартә иалаҟан.
– Џьанар, гаграа ихадырҟьацәома? Исзеилымкааит, – Баҭыр иҩыза дааирӡырҩит.
– Ҳҭагылазаашьа еиԥшыҵәҟьам, умбои, – иҳәеит Џьанар. – Милаҭҵас ҳара уамак ҳрызкҿацалом. Гагра ҳара ҳмаҷуп, даҽакала ақәԥара аҭахызар ҳәа сгәы иаанагоит.
– Ҳаиҿкаашьа еиԥшым уҳәар уҭахын.
– Ҳнапы еиқәҵа ҳахьтәоу иашамзар ҳәа сгәы иаанагоит. Џьара ак еиҿаҳкаароуп. Машьынак змоу дҳаԥшаароуп, былтәык злааҳхәаша еилаҳаԥсароуп. Ҳцаны еилаҳкаалароуп иҟалаз закәу, цхыраарак рҭахызар ҟалоит. Ҳрыдҳәалазароуп.
– Амашьына змоу Шьына иоуп иҳахәо.
– Уахаҵәҟьа Кьахьыриԥа ҳизнеип, – Џьанар Баҭыр инаиабжьеигеит.
– Шьына дсыԥшаауеит.
Рҩыџьегь, аҽнытәи русқәа ирхыццакыр, раамҭа ирлас ицарызшәа ргәы ирнаҭон. Ажәабжь ҿыц заа аилкаараз ҭынч изтәомызт, изгыломызт. Уи амацара акәӡамызт, аус
хыҭкаала рҽаларгалозшәа ргәы иахьырнаҭаз иарццакуан. Шьына имашьына ианҭалагьы, знык Бзыԥҭа алеира иазгәаҟуан. Кьахьыриԥа иҭыԥаҿ даныҟамла, ахәымҽханӡа уа дтәазаауазма, ргәқәа хьшәашәаха иаахынҳәит. Зҿы ицарыз иазхәыцуан. Борис иакәзар – Гагра дынхон, иарбан ҭыԥыз рыздыруамызт.
– Уара, абри Леуанти иоуп, Борис иҩыза аиҵбы, – даахьаҳәт Шьына, Леуанти, аҩныҟа дышцоз, амҩан даниба.
– Бзиа збаша! – аԥсшәа анырҳәа, Леуанти рнапқәа аарымихит. Изхаизааз анеиликаа, инҭкааны дырзааҭгылеит иҟалаз ахҭыси, дара рҭагылазаашьеи. Аиашаз, ацхыраара рҭахыҵәҟьан. – Зегь раԥхьа, ак анҳамоу, иҳацеизаша ауаа ҳҭахыуп. Ҳара ҳмаҷуп, Гәдоуҭантә шәаҳзаар, ҳааилагылоит, шәахьынтәааз иалырдрааи. Уи еилыркааргьы, ҳшеидгылоу рбоит, еиҳа еиӷьушәа збоит. Анаҩстәи ҳус Аԥснытәи АССР Аконституциа ҿыц апроект алацәажәара акәхоит. Бзыԥҭа имҩаԥаагарц ҳгәы иҭоуп. Амш арбану адырра шәаҳҭоит. Гәдоуҭа аус зуа ҳактивистцәа Агырба Вовеи, Гыцба Шьалуеи, егьырҭи шәрыдҳәалазар, урҭ рыла иааҳҭахыу зегьы шәаҳалоит.
– Ҳара ҳахиоуп, – иаангылаз амашьына дааҭыҵит Цыхьычба Лерик.
– Саҭамыз! – Леуанти дзыдгылаз рахь деиҭаахьаҳәит. – Уажәы Гәдоуҭаҟа сцароуп, Москвантә иаауа иахьырԥыло.
– Иаауада? – уамашәа ибон Баҭыр.
– Рубени Бровикови.
– Рубен дзусҭада?
– СССР иреиҳаӡоу Асовет Амилаҭқәа р-Совет Ахантәаҩы. Бровиков усгьы иӡбахә шәахахьеит, – ЦК КПСС дахаҭарнакыуп.
– Иаҳзааргеи?
– Убри еилаҳкаарц ҳгәы иҭами.
– Џьанар, арҭ ҳрышьҭаланы ҳаргьы ҳцароуп.
Гәдоуҭа ҿыц идыргылаз аконцерт зал ашҟа ауаа неиуан, ааиҭакрак ҟамҵаӡакәа. Азал даара идуун, иахьатәи аԥшра аман, итәаз аӡәы даҽаӡәы диԥырхагахартә еиҿкаамызт. Ақыҭақәа рҿынтә иааз рацәаӡан. Асценаҿ игылаз астол хәхәа шҩычазгьы макьана иҭацәын. Леуанти дныҩнаԥшит, нас ддәылҵит, бзиа иидыруаз уаҩы дибомызт. Араиком ахыбра ҿыц ааигәа игылан, уахьынтә иаауаз дрылсуа, иҿынеихеит. Уа дырбар шырцәымӷыз усгьы ишидыруазгьы, аусзуҩык днаидгылеит, иҟаз цқьа еиликаарц.
– Рубени Бровикови Аҟәа актив еизганы ирарҳәахьеит иахьа Аԥсны Урыстәыла адлара мап шацәкыу, – иҳәеит уи.
– Ҳаҷкәынцәа иахырҳәааз удыруама?
– Ус иаҳаз аӡә даҿагыло смаҳаит.
Леуанти шьҭахьҟа иҿааихеит. Аҟәатәи ҳауаа ианакәызаалак рхы рамхаԥагьаны иԥхьаӡон иара. Урҭ акгьы рзымҳәеит, аха иҟалаз убри акәын ҳәа иаразнак гәдоуҭаа, гаграа ирзаарыцҳар ҟамлози. Аиаша уҳәаҵәҟьозар, дара рхы рамхаԥагьаӡамызт. Амала милаҭ рацәала еиларԥсоз, еиҳараӡак ақырҭқәа ахьракәыз, аԥсуа интеллигенциа ыҟан рҳәарц, амузеиқәа, аинститутқәа, шәҟәыҩҩцәақәак рыԥхьазар ҟалон, ирмыԥхьаргьы иуҳәози, апартиа актив иалаз ракәын иеизыргоз. Ас аҭагылазаашьа иҭашәазар, ҳауаа акгьы рзымҳәазар алшон. Аха зегь раҵкыс дара зыцәшәоз адиктатура знапаҿы иҟаз апартиа аиҳабыра – ЦК КПСС, еиҳа еицәаз Аполитбиуро акәзар, – Аԥсны аҭагылазаашьа аԥсахра рҭахымзар, уаҿагылар урҭ ирӡбаз, политикатә аӷаны уҟарҵон. Асовет мчы шьақәгылазижьҭеи ари зегь раҵкыс ишәарҭаз усын. Ус иагьа иҟазаргьы, Леуанти игәы наӡомызт, – аҟәаа ирзаарыцҳар аҭагылазаашьа зеиԥшраз, Москвантә иааз иааргаз аԥсуаа
шақәшаҳаҭмыз аарԥшышьа иазымхәыцрызи, имҩаԥырымгарызи акциак. Иара усгьы ҭынч узтәозма, ак еиҿкаатәын, арахь иара имаз аинформациа наӡамызт.
Ауаа дрылагыла, азал дныҩналеит. Гаграа рыҷкәынцәа ԥыҭ-ҩык аахьан, рҭыԥ ылырххьан. Кьахьыриԥа Борисгьы уа дрылатәан. Уаа ҩ-нызқь-ҩык рыла азал ҭәын, абжьысырҭақәа ирыбжьагылан, аҭӡамц гьежь иадгылан, уахь изымлеиз адәны игылан. Асцена макьана иҭацәын. Иаалырҟьаны даацәырҵит ааигәа араиком иахадыргылаз Озган. Уи ишьҭан Рубен, Бровиков, ЦК КПСС ауаа ссақәа – Сенников, Васильев. «Абарҭ роума знапы ҳану?!» – ихы игәахшәаны дрызԥшуан Леуанти. Алатыш республика иаиууз Рубен иҳәынҭқарра иеиԥшыз Қырҭтәыла ареспублика азҿлымҳарақәа иаҳа иеиликаауан Автономтә республика Аԥсны ахьаақәа раасҭа. Озган иҿынтә аҳаҭыртә ажәа аниоу иааҿаԥҵәашәа Аԥсны зыҳәоз азҵаара хада мап шацәыркыз иҳәеит. Уи, аформаз дааган акәымзар, иаасҭа иаҳа амч змаз «аурыс» Бровиков ҿыц ицәыригеит иарбан формазаалак ала Аԥсны Қырҭтәыла алҵра ишақәшаҳаҭмыз, егьырҭ азҵаарақәа зегьы рыӡбара ишазхиаз. Ажәлар азҵаара ҟәышқәа рҭиуан. Рубени Бровикови еицлабны, амала ҭынч аҭакқәа аарышьҭуан.
– Қырҭтәыла Асовет Еидгыла иалҵырц аӡбар, уи ус азин амоуп, Аԥсны разҟыс иаиуеи? – зегь раҵкыс иӷәӷәаз азҵаара аҿынаирхеит аӡәы.
Леуанти иаҳауаз аҭак дазыӡырҩцәомызт, усгьы еилкаан уамак иҳахәашаз уаҩы ишизымҳәоз, араҟа аҿагылара ӷәӷәак ҟалашьак амамызт. Араион иахагылаз аԥсыуаан, рыуа-рҭахы рацәан, реиҳабыра дыргәаарц амҩа иқәломызт. «Макьана иқәломызт», – дхәыцуан иара, мышкы зны уи амҩа рзымаатыр шамуаз идыруазшәа. Кьахьыриԥа дахьтәаз днеирц, ауаа днарылсын, уи иеиҳәеит Гагра иҟаз заа еиликаарц, амҩа дшықәлоз. Ажәлар нарылсра шымариамызгьы, аиқәшәара хырқәшахаанӡа, Леуанти дыҩдәылҵит, Цыхьычба Лерик диманы. Рмашьына амашьынақәа рылгара шыуадаҩхазгьы, ауаа азал адәылҵра рҽазыркаанӡа, Гаграҟа рхы дырхеит.
Ақалақьтә комитет ахыбра аҩныҵҟа актив ԥшын. Урҭ ирзааргоз ажәабжь усгьы ирдыруан, аӷды-мдыҳәа, рыбла рхалашо, еицәажәон. Жәа-ҩык раҟара аԥсуа ҷкәынцәа адәны игылақәан, уҳәан-сҳәанқәак раҳахьан. Егьырҭ зегьы Гәдоуҭаҟа ицахьан. Уамак мҵыцкәа, а-«Чаика»-қәа аангылан, Рубени Бровикови ирыцзи ааҭыҵқәан, ахыбра иныҩналеит. Актив азал ахь инеит. Леуанти, иҩызцәа иманы адәны дгылан, ак уҳәаргьы изаҳауадаз, угәхьаа зкуадаз. Иаарласны Гәдоуҭантә ихынҳәуаз аарыдгылеит, гагратәиқәагьы анаарыдизала, уаа шә-ҩык иреиҵамхеит. Шьҭа угәы ааӷәӷәахарын, згәы нанамгоз рацәан рымҳәаразы «Анцәа» иҿынтә илбааз аԥааимбарцәа. Актив реизара кьаҿын. Ирзааргаз анраҳа аӡәыр ақәҿиҭуазма, напеинҟьарыла ирыдыркылан, иаазгьы ара иҟазгьы игәырӷьаҵәа еицдәылҵырц рҿаархахьан. Ажәлар рхаҭарнакцәа рҿынтә ауаа рызнеин, ирԥыларц аҳәара аныҟарҵа, «Анцәа» иԥааимбарцәа мап рзымкит. Рубен ииҳәац иҳәагәышьахит. Бровиков уи дихьԥшызшәа дидгылан.
– Ажәлар ирҳәаз шәахьахаҵымгылаз абанӡаиашоу?! – амца иҿықәтәаны, дҩагылеит хаҵак. – Қыртәылеи Аԥсынтәылеи аибарххарақәа рыбжьоуижьҭеи акрааҵуеит. Ас уаҳа нхашьа ҳамаӡам…
– Ара ақәгыларақәа мҩаԥаагап ҳәа ҳмааӡеит, – Бровиков уи дааникылеит. – Ҳара ишәзаагеит СССР аиҳабыра рықәҵара аԥсуаа ишьҭырхыз апроблемаз. Зҵаарақәак шәымазар рҭаҟ ҟаҳҵоит, аха адискуссиа шьҭаҳхӡом.
– Иаҳҭахыу шәазыӡырҩӡом, нас ҳус злашәыӡбои?! – игәы иалан даҽа хаҵак.
– Зегьы ҳарзыӡырҩит, еилаҳкааит, аха иахьа анҭыҵтәи аполитика даҽакала иауам, – ҭынч атрибуна дадгылан Бровиков.
– Сара агәра сызгом Аԥсны Қырҭтәыла алҵра мап ацәыркит, абасҟатәи ахҭысқәа аныҟала ашьҭахь, Асовет Еидгыла ҳарзеилымкааит ҳәа, – дҩагылеит Кьахьыриԥа, уи еснагь ицәажәара гызмалрак аҵеиҵалон.
– Агәра шԥашәзымго, арахь ҳхала ҳаауазма, ЦК КПСС Аполитбиуро ҳаанашьҭит. – дахьтәаз ибжьы ҩыҳарекит Рубен. – Иахьа даҽакала иаҳзыӡбом. Егьырҭ шәызҵаарақәа зегьы аӡбара мҩа иануп, уаҳа ишәҭахи?
– Аӡбара амҩа иануп ауми ҳзыцәшәо, – даанымгылеит Кьахьыриԥа, – избанзар урҭ уӡбар шыҟало еиԥш, иӡбамкәа иаанхаргьы ҟалоит.
– Ари учҳартә иҟам, – Рубен инапқәа ҩышьҭихит. – Аиҳабыра шәхылаԥшуеит ҳҳәеит, ишәзеилымкааи? Шәара ибрақьаҭу адгьыл шәықәынхоит. Ӡны жәбаӡом. Уаҳа ишәҭахи? Шәынха, шәынҵы! Шықәсык ҩба-хԥа мзы аԥхара змауа ареспубликақәа ыҟоуп, ижәдыруама? Шәцеи Балтика аҿықәантәи ареспубликақәа рахь!
– Аԥсабара ҳазашшуама ҳара?! – Лиуфа Ԥсардиа дҩаҵҟьеит. – Ҳашәзеилкаауам ҳҳәеитеи.
– Ҳашәзеилкаауам!..
– Ҳашәзеилкаауам! – азал ахи-аҵыхәеи ааимнадеит ари ажәа, Рубенгьы дџыхӡа даанхеит.
– Аԥсны РСФСР адҵара азҵаара ӡбоуп аԥсуаа изларыхәаша ҳәа хырҩ амҭакәа, – инапы ҩышьҭихит Леуанти, – нас изыхәарыда ҳәа шәгәыӷуаз ас ақәҵара аншәыдышәкылоз?
– Асовет Еидгыла иахәап ҳәа иӡбоуп, Қырҭтәыла… Аԥсынгьы иахәап ҳәа ҳгәыӷуеит.
– Ари аҵысра анародникцәа рҿы ишыҟалаз еиԥш инҵәеит, – иациҵон Леуанти, – дыршьит Александр, даҽа Александрк дышгылоз иазымхәыцӡакәа.
Аиҳабыра ираҳаз акгьы рзахҳәаауамызт, реиԥыларагьы ахыркәшарахь инаргеит. Итәаз ҩагылан, рхы-ргәы ԥыжәжәо иҩдәылҵит. А-«Чаика»-қәа ирҭалашаз ҩдәылҵаанӡа, ауаа еимбӷьыжәааит, изықәгәыӷуаз анырымба. Ақалақь аиҳабыра москватәи аиҳабыра наскьаргон, аԥсуа напхгарагьы нарылаҵаны. Русқәа зегьы хиахозшәа, еихәлаччон, ԥхьаҟатәи рплан хада анагӡараз ршьаҿаргыларҭақәа гәарҭон. Рхымҩаԥгашьа ажәлар азкылԥшуан, акәымзар, акрырҳацәа рџьыба иҭыганы, иаԥшәмацәахаз рысасцәа чеиџьыкак рзеиҿырымкаарызи абжьааԥны акәзар аха. Џьоукы русураҵәҟьа аҭхаџьырҭақәа рықәчагақәа ирықәрыжьуаз ачыс ианадтәалаз акәын. Убракәын иахьырыӡбоз рысасцәа ԥхьаҟа иддырҟаҵашаз аҳасабтәқәа. Ачеиџьыка аҵарҭыша аҵакы иазааигәахахьан, асасдкылара иамаз аламыс аҵакы дырӡхьан, избанзар уи ақәкы змаз крыфарахахьан, аԥсуа цқьара иацыз абаҟаз. Уҽы аӷәра иахәҭам аҽыуаҩ ианиурклак, ус акәын ишыҟалоз ианакәызаалак. Ус акәзу, егьыс акәзу, иаԥшәмацәахазгьы рысасцәагьы амла иакуамызт, рхы-ргәы иҭаз ус заҵәык акәын: згәы ҭынчмыз ажәлар рнапаҿы ишԥааргарыз?
Ажәлар ргәалаҟазаара баша иацәшәомызт, аиашаҵәҟьа уҳәозар. Ԥхьаҟа аусқәа шьҭан. Ауаа урҭ ишԥарызнеирыз? Абольшевикцәа ианакәызаалак уаҩы иххәыцуазма, зегьы рнапаҵаҟа иааганы, русқәа нарыгӡон, иамуазшәа анырбалак, абџьар нарҿаркуан, ԥыҭ-ҩык анҭадырхалак, даҽа џьоукы анҭарклак, абжеиҳарак шәон. Акоммунистцәа ус ахымҩаԥгара хьаасгьы иркуамызт, адәныҟатәи аполитикаҿы ирԥыхагахон акәымзар. Иаарыкәыршаз адемократиатә тәылақәа рықәымчра маҷк иаҵамгылар ауамызт, избанзар еснагь аконцлагер тәыла аԥсхаԥсра иазааигәахон. Мчыла мацара иеиҿыркааз аекономика аҵыхәтәантәи жәабаҟа шықәса ауаа, рыбӷа маҷк иааиҵырхыртә, ирыцхрааит, аха иаразнак аилаҳарахь ахы архахьан. Бџьар ԥынҵала мацара аполитикеи аекономикеи хара иузнагомызт, атрадициатә демократиа аиааира агон, уи иаҳа аҽарӷәӷәон, ҵаск, қьабзк ирҩызахон ԥхьаҟа инеицԥхьаӡа. Аҵаси ақьабзи рыла иеибаркыз ауаа жәларын, милаҭын, атрадициатә демократиа амҩа ианылаз аҳәынҭқаррақәа рыла иҿыцыз жәларны иаақәгылон. Аԥсуа имаз ажәытә хдырра итәыла знапаҿы иаазгарц иашьҭаз иԥхасҭартәуан. Урҭ иааргози иара ихдырреи еиҿагылан, атәыла рымпыҵаркызаргьы, ажәлар убри азакәын изықәԥоз.
Урҭ ирылан аус уамак арцыхцыхра иацәшәоз. Ҳаӡбахә анҭыҵ ираҳаит, Москвантә ауаа ҳзааит, ас зныкыр иҟалахьазма, ҳагәхьаа зкхьадаз, ҳҭагылазаашьа еицәаҳамтәып, аурыс еиҳабыра ҳаргәамҵрым рҳәон дара. Ари ажәлар рхыхчьара иаҩызан. Ус зҳәоз ауаа анырацәахалак, маҷк уаахьамҵыр ауӡомызт, иааукәыршаз урзеилкаауамызт, Леуанти изы убри акәын ишәарҭаҵәҟьаз. Ауаа рҿы аус утәын, иазыҟаҵалатәын ԥхьаҟа рықәԥара. Иаарыдгылаӡеит Аԥсны АССР Аконституциа ҿыц алацәажәара. Уи акьыԥхьра уаҳа ирзахырԥомызт. Егьырҭ ареспубликақәа зегьы р-Закәан Хадақәа рыдыркылахьан. Иаанхаз Аԥсны заҵәык апроектҵәҟьа рзымкьыԥхьыцызт, аҭагылазаашьа бааԥсы иахҟьаны. Аԥсны
Қырҭтәыла иалганы Урыстәыла адҵара, мап ацәкны, ажәлар ианрыларҳәа, ихадаз аус рӡеит ҳәа ирԥхьаӡеит. Шьҭа Аконституциаҿ убри шьақәырӷәӷәазар акәын. Аԥсны астатус аҿы республикак иалҵны даҽа республикак ахь аиасра азин аиур акәын. Ажәлар, абри азы иқәԥарц, амҩа дырбатәын. Нас ԥхьаҟа акы уазԥшыр алшон. Аиҳабыра ракәзар – Аԥсны шьҭахьа изларгашаз шьаҿак ҟарҵахьан. Ҩ-зҿлымҳарак ара иааиҿагылахьан. Леуанти дахьахәаԥшуаз, аус злаз ажәлар рыхдырра аҳаракышьа акәхон ԥхьаҟа аус злаз. Аԥсны зызҿлымҳаз мхьаҵыр амуа иҟалар алшон, избанзар аиҳабыра амчра рнапаҿы иҟан, иахьыргәаԥхоз амаа ҿарҵарын, аха ажәлар, рыхдырра ҳаракхар, ҵыхәаԥҵәара змамыз ақәԥара еиҿкаахар, рхы ҭадырхарымызт.
– Иахьа аобком аҿынтә Иури Латариа, даҽаӡәы дицны, Пицунда даҳҭан, – хара имгакәа уахык Леуанти диҭааит Давлеҭ Ԥлиа, иҩызцәа иманы. – Аԥсны астатус аӡбахә ҳаҿамгылар шаҳамуаз рдыруан азоуп изаҳзааз ҳәа сгәы иаанагоит. Ҳаизырган иҳацәажәеит. Ираҳҳәеит аобком ахаҭарнакцәа абра ишыҟоу аараҳар, ажәлар шеизоз. Убри азын излацәажәоз аус рҽақәырԥс ирымкыр иаҳа ишеиӷьызгьы рлымҳа инҭаҳшьит. Акрырҿаҳҵарц аресторан ахь инаагеит. Ҵәыцақәакгьы дҳаржәит. Иаалырҟьаны ираҳаит арҭ зхааз ауаа ишеилыркааз, аизарагьы ишаҿыз. «Исымҳәази ашә аҿы џьоукы ӡырҩуеит ҳәа», – дшәеит Латариа ицыз. «Ҳанҵәеит, ижәны ауаа рахь ҳашԥакылсуеи?!» – Иура Латариа уи диеиӷьӡамызт. «Ишԥаҟаҳҵо?» – иааӷьаҵәыӷьаҵәит ҳаҷкәынцәа. «Уаҵәы аизара ҟалоит ҳәа рашәҳәа, иахьа ҳазцәырҵуам», – хҿыхшьак иԥшааит Латариа. «Шәара, уахь шәымнеикәа, шәыҽӡаны шәца!» – ҳәа нарабжьаҳган, маӡала идәылганы, рмашьына иҭаҳартәеит.
– Угәы ишԥаанаго: шәара шәҿы иаҳа излеии? – дҵааит Леуанти. – Иахьцалак дара Кьахьыриԥа, ма сара сҿы имааикәа, уахь ицалаӡомызт.
– Уи сыздырӡом.
– Урҭ ҳаиҟәыршарц рҭахыуп, – дхәыцуан Леуанти. – Шәарҭ акурорт аҿы аус жәуеит, иаҳа акультура змоу шәакәны шәырбоит, иаҳа ирмарианы рнапаҿы шәааип ҳәа ишәықәгәыӷуеит. Шәыҽрышәымҭароуп.
– Аизара мҩаԥгашаьс иаҳҭаша еилаҳкаарц ҳааит.
– Гагра ақалақь аҿы имҩаԥаагозар акәын ихадоу еизарак. Нас ақыҭақәа рҿы убра иҳәахо амҩа иқәларын. Аха ақалақь аҿы ақырҭқәа даара ирацәоуп, дареи ҳареи ҳаилаҳауеит. Уи аҵкыс Бзыԥҭа, ма Пицунда, аԥсуаа иаҳа иахьырацәоу, ари аизара мҩаԥаагарц ҳаицәажәахьан Бориси сареи. Пицунда имҩаԥгахозар, уа инхо аинициатива зегьы жәгароуп. Иахьабалак ҳара ҽдырбашьа ҳамаӡам. Амала уаҟа амҩаԥгара Бориси сареи уамак ҳақәшаҳаҭцәамызт, иаҳа икҿакырҭоуп азы. Амҩаду иахьаԥну Бзыԥҭа ауп. Ладеи ҩадеи иаауа ара реиқәшәара иаҳа имариоуп. Гәдоуҭантә иаауа ирзыманшәалоуп.
– Ус акәзар, Бзыԥҭа имҩаԥаагап! – ҿааиҭит Едик Оҭырба.
– Ҳҽазыҟаҳҵоижьҭеи акрааҵуеит, – иҳәеит Леуанти. – Амала шәара шәҿынтә аӡә дықәгылар бзиан.
Апартиатә еиҿкаарақәа еснагь ирыцәшәон ауаа реизарақәа. Ус рҽахьеизыргоз, хадара зуаз ажәлар рхаҭарнакцәа ракәын ирхагылоз. Уажәраанӡа амчра зымпыҵакыз урҭ харада-барада икыладырӡуан. Адунеиаҿ аамҭа аҽаԥсахуан, асоветқәа рыҽдмыркәадар ауӡомызт, аӡхыҵрақәа ирҟәаҵызшәа ишыҟазгьы, иналак-аалак џьоукы ҭаркуан, аԥсихиатртә хәшәтәырҭақәа рҿы инаганы ихагартәуан. Апартиатә усзуҩцәа зхагылаз апартиатә еиҿкаарақәа, р-Устав излаҳәоз ала, аԥхьагылаҩцәа ракәын. Аԥхьагылаҩцәа раԥхьагылаҩцәа рхаҭа ракәымкәа аӡә, ажәлар даархагылар, иҵашьыцуан. Убри аҭагылазаашьа акәын адырҩаҽны аобком ахаҭарнакцәа икылхх изаарышьҭыз, аорганизациақәа рҿы, Аконституциа апроект ахцәажәараз, аизарақәа мҩаԥыргарц изақәыркыз, убраҟа доусы ииҭахыз иҳәарц абжьгара зыҟарҵоз.
– Уи бзиоуп, – иҳәеит Леуанти, – амала ахәымҽхан ҳаргьы еизарак мҩаԥаагарц ҳгәы иҭоуп.
Латариа Иуреи Агырба Гивии ираҳаз иаахҵәаны мап рзацәымкӡеит, иақәшаҳаҭымхаҵәҟьаргьы ирзалхуаз рыздыруамызт, рмашьына инҭалан, ақалақьтә нагӡком ахь ицеит, уа инеицәажәашәа ақалақьтә комитет иазнеирц. Уа аплан
шьақәдыргылеит, уи аҽны, маи 17 рзы, Бзыԥҭа иарбан организациақәаз Аконституциа ҿыц апроект иалацәажәараны иахьыҟаз. Урҭ аорганизациа ҭбаақәа рҿы акәын аԥсуаа еиҳараӡак аус ахьыруаз. Ахаҭарнакцәа Кьахьыриԥа Борис ателефон изасит ирӡбаз иарҳәарц. Дрықәшаҳаҭхазшәа ҟаиҵан, Борис Леуанти иабжьеигеит иус наигӡаларц, избанзар ирԥырхагахарц аплан шьақәыргыланы аус адырурц рнапаларкхьан. Ақалақьтә комитет аусзуҩцәа аԥсуаа рыгәҭаны аус рзымуа раҳаҭыр лаҟәхьан, аобком зықәгәыӷуаз рхаҭарнакцәа ракәын, избанзар Латариеи Агырбеи раамсҭашәашьеи рпатриотизмреи ауаа хнахуан, амала апартиатә орган аҿы аус зларуаз ала, р-Устав излаҳәоз имныҟәар ауӡомызт. Ахәымҽхан рҩыџьегь аурыс школ аҿы иаакылҟьан, адиректор илиқәпапан дыркит.
– Апартиа шәалоуп, иаҳәо ҟашәымҵар ҟалома, – ҿааиҭит Гиви. – Апартиатә еизарақәа мҩаԥыргоит, апартиа иалам уахь анеира азин роуеит, шәара шәзын еиҳа еиӷьӡами убраҟа заҟа шәҭахыу ажәалагала ҟашәҵар?
– Ари азакуан аԥшра аиуеит, – иҳәеит Латариа. – Изышәҭахи азакуан аҿагылара аԥшра змоу мҩала аусура.
– Ауаа еизоит, сара изланыскылои? – иааџьеишьеит Борис.
– Ишеизуго еиԥш инумкылои, – изычҳауамызт зԥсы аибаркра уадаҩыз Гиви. – Ари иахьа иаабама.
– Иҟасҵарц ишәҭахи?
– Аклуб аҿы ауаа унрылагыланы еимпырц урылабжьа!
– Исҳәо раҳап шәгәахуоу?
– Иуҳәо рмаҳауазар, изеизугеи? – Гиви дааҭгыломызт.
– Сара еизызгеит ҳәа аӡәы иашәымҳәан.
– Аӡәы ишиаҳамҳәогьы, ҳара уи аадыруеит.
– Сшәыршәаз џьышәымшьан, – Борис дыччон. – Амала доусы ҳаиҿкаарақәа рҿы ахцәажәара еиҿкаазар иаҳа иеиӷьушәа збаҵәҟьоит. Ауаа ирасҳәап, иауазар збап.
Дҩагылан, дыҩдәылҵит. Ашьшьыҳәа аусҳәарҭахь днеиуан. Дзырццакуази, ишколи ақыҭсовети аандак акәын ирыбжьаз. Ақыҭсовет аҵаҟа аклуб ыҟан, ашҭа ауаа ықәгылан, ааира ишаҿызгьы ибарҭан. Рацәажәара цәгьахон, аха еилыҵыр иаҳа иеиӷьны иԥхьаӡон. Ус ианыҟалалак, дызрылабжьаӡомызт, ианакәызаалак иаахыжәжәа-хыжәжәаны драцәажәон, даргьы изгәааны иқәҵны идәықәлон. Убасҵәҟьа ҿыц деиҭаныҟәеит.
– Ишәҭахи? Шәзеизеи? – раԥхьа дназыдгылаз абас реиҳәеит
– Уи закәыхи, шьоукы шәеиза шәҳәеит, шьоукы шәеилыҵ шәҳәеит, – ҿааиҭит аӡәы, напхгара рзызуаз ашәарҭа ишҭаиргылоз дазымхәыцӡакәа.
– Шәеилыҵ! Аизара аҭахым.
– Шәҳалахәмаруама, ари закәи, уара?! – иџьеишьон даҽаӡәы.
– Доусы аус ахьыжәуа аизарақәа ҟалоит, убра ишәҳәа шәгәы иалоу зегьы.
– Алакә ара иҟоуп! – игәааны идәықәлеит.
– Зны акы еибаҳҳәоит, ҳус еиҿкааны, ахықә ҳнықәгылоит, нас даҽак шәыӡбоит, ари закәи? – даацәырҵит Леуанти, иеиҳабы имацара данаанха.
– Сара сазхәыцит аорганизациақәа рҿы иҟало аизарақәа рҿы иаҳҭахқәоу ҳҳәар, – даахьаҳәит Борис, – иаҳа еиӷьуп.
– Ауаа еизганы ак рамҳәаӡакәа еимурпыр ҟалома, даҽазны ианеизгатәхо, аџьмахьча ихьыз ҳаниапеи.
– Иаҭаххар еизаагоит, иаҭахымзар еимҳарпуеит, уаҳа изакәыхи. Иаҳҳәо ҟарҵозароуп.
– Ауаа мыругақәоуп ҳәа шәаҳама?! Еснагь ргәы ҟауҵалароуп, угәра ргаларц, – аҭакԥхықәра зегьы Леуанти имгар ԥсыхәа шамуаз ибон, абарҵа даақәгылеит. – Аизара ҟалоит, аклуб ахь шәхынҳәы! Амҩахь ицәырҵыз шәырхынҳә! Борис Григори-иԥа! Иҟалозар Аҟәантә иаҳзааз аизарахь шәрыԥхьа! Изымааиуазар – адырра ҳашәҭа!
Ихала аизара мҩаԥигар шакәыз даазхәыцын, ихынҳәуаз днарылсын, асцена дҩықәнан, атрибуна днадгылеит. Азал ҭәуан, абла рацәа изԥшын. Шьҭа аизара алагара иаамҭан. Аобком ахаҭарнакәца ааиуамызт. Борисгьы дыҟамызт, урҭ дрыдхылазар акәхарын.
Ажәлар рыхьӡала ауаҩы Леуанти дишьҭит, асасцәа ааирц аҳәара ҟаҵо. Ибон аԥсуаа еиҿкаарала ишеиҟәыршоз, ас рымацара ианеизалак рхьаақәа цәыкәбарла рҽеизыргон, ихыҵыр имшынымхарц ишцәыкәбарыз инхар иаҳа иеиӷьаршьон. Аранӡа аус аннеи, аобком ахаҭарнакцәа рҽындмырхеит. Борис драԥхьагыланы ианаацәырҵ, Леуанти асценахь дрыԥхьан, ирызҭацәыз атәарҭақәа надирбеит. Амчра ахаҭарнакәца рҽаналадырхә нахыс, аизара азакәан ԥшра аиуан. Леуанти инапы ԥтын, аизара иациҵеит. Усгьы ажәахә иара иакәын иазыҟазҵаз, атрибуна даадымҵӡакәа, имҩаԥыгон.
– Иахьа ҳаизеит Аԥсны АССР Аконституциа (Азакәан Хада) апроект ҿыц ҳалацәажәарц. Иҳәатәуп уаҟа ишаныԥшыз автономтә республика аполитикатә, аекономикатә, асоциалтә, акультуратә еихьӡарақәа. Ҳара иахьа ҳаблаҿ имҩаԥысуеит аҭоурых ҵакы змоу ахҭысқәа. Ҳхалагьы урҭ ҳрылахәуп. Зқь-ҩыла ауаа злахәны, 1978 шықәса марти апрели рзы ақыҭақәеи ақалақьқәеи рҿы имҩаԥысыз жәлар реизарақәа ирҳәеит Аԥснытәи АССР астатус убас еиԥш ишыԥсахтәу, ареспублика еидгылак аҿынтә даҽа республика еидгылак ахь аиасра азин Аԥсны иаиурц. Еснагь ҳазҭагылоу амилаҭ еиҿыхара ҿагылара азҭаша акакәны иҟалеит убас иҟоу азин ҳаԥсадгьыл иаиур. Ас еиԥш иҟоу аҳәара ҟамлар залшомызт Аԥсны автономиа аҿиараҿы аԥышәа иамоу асовет мчра анышьақәгыла актәи амшқәа инадыркны ареспублика ахьыԥшымраз имҩаԥысуаз ахҭысқа инарықәыршәаны. Аиуристтә, азинтә еизыҟазаашьақәа Аԥсни Қырҭтәылеи афедерациатә ҟазшьа рымоуп ҳәа игәыӷны ишааиуаз, Қырҭтәыла анапхгара афедеративтә принципқәа р-Конституциа Хада иалдыршәшәеит, ССР Аԥсны иавтономтә республиканы Қырҭтәылатәи ССР ианаларҵа ашьҭахь. Аԥсуааи ақырҭқәеи хылҵшьҭрала, бызшәала, культурала излеиԥшымыз ала, ҳаизыҟазаашьақәа афедерациа шьаҭас ирымазар акәын. Ақырҭқәа, иунитартәу аҳәынҭқарра ашьақәыргылараз, ирыдыркылеит Аконституциа ҿыц, Аԥсны автономтә республикак аҳасабала, афедерациа апринципқәа ирықәныҟәартә, уи алалара залыршахом. Иҟаҵатәны иаанхо акы заҵәык ауп: милаҭла иеиҿкаау СССР автономтә республикақәа зегьы реиԥш, Аԥснытәи АССР иунитартәу Қырҭтәылатәи ССР иалгатәуп, ашьҭахь РСФСР иалаҵазарц. Амилаҭтә ҳәаақәҵараз Ленин имилаҭтә политика иақәшәо апринцип ауп араҟа қәныҟәарас ишьҭаҳхуа. Даҽакала ажәларқәа еизааигәахартә изыҟалаӡом. Ус анакәха, Аԥсны АССР Аконституциа иалаҵатәуп хшыҩзышьҭра зуҭаша астатиақәа, ма иԥсахтәхоит уи иагәылоу:
а/64 астатиа иацҵатәхоит: – «Аԥснытәи АССР ареспублика еидгылак аҿынтә алҵреи даҽа республикак алалареи азин амоуп аԥсуа жәлар ргәаԥхарала;
б/70 астатиа 8сахтъуп – «Аԥснытәи АССР ҳәынҭқарратә бызшәақәаны иамоуп аԥсшәеи аурыс бызшәеи»;
в/73 астатиа рҽеитәуп – «Аԥснытәи Автономтә Асоветтә Социалисттә республика шьақәгылоит Галтәи, Гәдоуҭатәи, Гәылрыԥшьтәи, Очамчыратәи, Аҟәатәи араионқәа, ақалақьқәа – Аҟәа, Гагра, Ҭҟәарчал рыла.
– Сықәгылар ҟалома? – хаҵак, инапы дҩаханы ишикыз, азал агәҭаны дҩагылеит. – Уахатәи аизара хшәырԥар даара ииашахмызт. Зегь раҵкыс сгәы иаахәаз: иахьа акьыԥхь абеит Аконституциа ҿыц апроект, шәара уи ахцәажәара шәҽазыҟаҵаны шәтәоуп. Ҳаизара даара сеигәырӷьоит. Саргьы исҭахыуп апроект аҿы иарбоу астатиақәа рҽеизарц, – иҳәан, Леуанти иаирбақәаз арҽеирақәа акакала иааиқәиԥхьаӡеит.
Уи иашьҭахь ажәа иаҳәоз астатиақәа зыԥсахтәыз ҳәа аҿыҵгақәа иааргоз рыԥсҭазаара иагәылган. Леуанти иидыруаз ахацәа рацәан, уа иҩызцәагьы маҷмызт, – Кьетиа Гарик, Дауҭиа Валера, Чыгәбар Леонид, аӡыш Цәышба Сергеи, Цыхьычба Лерик, аҭаҳмада Дбар Фыка. Аамҭа анизааи, аиҳабыра рыхьӡала, Латариа Иура даақәгылеит. Уи иинтеллигент ԥшра ухнахуан. Аӡәы игәы иалсра дашьҭамызт. Аеропорт аиҳабыс даман, дамхны даарган, аобком азеиԥш еиҿкааратә ҟәша дахьахадыргылаз аусура акырӡа ицәыуадаҩын. Згәы ԥшқаз ауаҩы араҟа иҭыԥӡамызт. Аха ус иаҭахын анырҳәа, мап изымкит, ҿыц игәы ҳалалра ииааин.
– Ҳазну ашықәс мзқәак рыла ҳазхьымӡаз аусқәа даара ирацәаны аамҭа ицәыҵнагеит. Урҭ зегьы хшыҩзышьҭра рызууп, излауала мҩақәҵара роуит. Иахьа шәеизара аҵакы бзиа
аҭаны имҩаԥысуеит. Аҳәара ҟаҳҵоит абра еицу убасҵәҟьа, аҵакы ҳаракы аҭаны, шәрызнеирц аиҿкаарақәа, анаплакқәа уҳәа рҿы имҩаԥысраны иҟоу Аконституциа ҿыц апроект ахцәажәара.
– Аҳәара ҟасҵоит, – уи иашьҭахь ҿыц дҩагылеит Сергеи Цәышба, – апартеиҿкаарақәа рҿеиԥш, жәлар реизарақәа рҿгьы Аконституциа апроект ахцәажәара азин ҳаурц.
– Сара иаԥсаны исԥхьаӡоит, – Леуанти иаҳауан даҽаӡәы ибжьы, – ҳгәаанагара Аԥснытәи АССР Иреиҳаӡоу Асовет изаамҭанытәым IX асессиа аҿынӡа инарыгӡарц гагратәи адепутатцәа Агырба Заур, Барцыц Кристина, Бганба Лили, Ԥачулиа Борис.
Даҽа ус дук иалахәыз ргәалаҟазаара рыманы, ауаа дәылҵуан, агәарԥ аҿынтә алашьцара рҽалак еилыҵуан, иқәҵәиуаз амашьынақәа раԥхьаҟа изхырхарҭаз рылашара рацәан. Асценаҿынтә аиҳабыра лалбаанӡа, Леуанти уа дықәгылан. Иара абарҵа данааҵагылоз, абжеиҳараҩык еилыҵхьан. Амҩахь иаҳа ирацәан. Аҵыхәтәантәиқәа дрыланы, дынҭыҵын, аҩныҟа иҿынеихеит. Дахьынхоз хараӡамызт. Агәарбжьарала данааи, амаҵурҭаҿ алашара аиркын, иқьаад нықәиҵеит.
Рҿахәы рҳәарц знапы ианырҵаз адепутатцәа х-ҩык Гагра ақалақьи Аԥсны ареспубликеи рҿы иҳаракыз аҭыԥқәа аанызкылоз уааԥсыран. Жәлар рызҿлымҳара зхьчашаз уаамызт, реиҳабацәа ирҳәарызи ҳәа рҿы иҭаԥшуаз ракәын. Ус иҟан аҭагылазаашьа. Аиҳабыра иргәамԥхоз рзыҳәомызт, русурақәа иаарымырхыр, рдепутатра акгьы иаԥсахомызт. Аԥшьбатәи – дыҩн ԥҳәысын, дколнхаҩын, дзаԥхьомызт, дзыҩуамызт, лҵара аӡбахә усгьы иаҳҳәомызт. Аҭаҭын бзианы иаалрыхуан азы, ддепутатын. Асессиақәа рҿы, анапышьҭхра аныҟаз, лнапы дҩахон. Адепутатраз збжьы лызҭаз рызҿымҳара зхьчоз лакәӡамызт. Нас ирхылаԥшрыдаз ажәлар?
Имҩаԥигаз аизара аҿахәы зҳәашаз ашәҟәы аиқәыршәара иҽазикит аухаҵәҟьа. Зны ианҵатәын ихы иҭагьежьуаз, нас ихиҩааларын. Адырҩаҽны усура дцар акәхон, аамҭа изҭадаз. Уи ашәҟәы аобком аҿы ирыҭатәхон, хылаԥшра рзазымургьы, ус еиԥш иҟоу ашәҟәы шроуз рхы-ргәы иҭазарц. Амала убас ала рус мҩак аиурын ҳәа дгәыӷӡомызт иара. Аконституциа ҿыц апроект иазкны даҽа жәлар реизарак ҟамларгьы алшон, аха апартеиҿкаарақәа рахь апартиа иаламгьы нарышьҭрын, ауаа даҽаџьара имеизарц. Апартиа иалази иаламзи аԥсуаа еиднагалақәар, ԥыҭ-ҩык ҟаларын аизарақәа рҿы, имшәа-имырҳа, имԥхамшьа ирҭахыз рҳәарц. Уаҟа ирҳәашаз азы убри аухатәи аизара мҩақәҵаган.
– Усыцхраарц сҭахыуп, – адырҩаҽны, аиҭакра ҟалаанӡа ҳәа дымԥшӡакәа, аӡәы ашә ааиртит. Леуанти дыҩдәылҵит, ахәыҷқәа дрылабжьашәа. – Аконститциаз аизара иалагарц агьрыгым, ажәалагалақәа цқьа исзыҟамҵар ҳәа сшәоит, ианҵаны исыҭа!
Ас ианааиуаз Леуанти аиҭакра ҟалаанӡагьы ирԥшӡомызт, изгәаар ҳәа дшәон. Агәынамӡара рызцәырҵуа рҿанынархалак, ауаа рыгәҭа аусура ицәыуадаҩхон. Арахь ахәыҷқәа «ауу» рыхга ианеилалоз ыҟан. Аха ас изааиуаз аӡәык-ҩыџьак ракәӡамызт. Уажәы дзыдгылаз данцаҵәҟьа, даҽазнык ашә еиҭасуан. Аҵыхәтәан иааиз Ԥлиа Давлеҭ иакәын, Анцәа иџьшьахартә, уи ари азҵаараҿ алабжьара иҭахӡамызт.
– Аиҿкаарақәа рҿы аизарақәа ирылагахьеит, – иҳәеит Давлеҭ. – Ҳаҷкәынцәа Аԥсны астатус аиураз иқәԥоит. Егьырҭ араионқәа рҿы аҭагылазаашьа зеиԥшроу аилкаараз Аҟәа ҳцар цәгьамызт.
– Ҳазго ҳамоу?
– Дсыԥшаахьеит. Дыԥшуп.
Анхарҭақәа уахьынарылаԥшуаз, уҭра-сыҭрақәак аус рыдулан акәымзар, амхқәа кьыс рымамызт азы, ара иалымиааз аӡәы арҭ нхара рҭахымызт игәахәрын. Ус иагьа иҟазаргьы, амхқәа рыцқьан, ацәаӷәара иазхианы. Иагьа умҳәан, амшқәа каххаа аусура иазкызаргьы, анышәаԥшьра ацәаакыра аҵан. Иаҳа иахьбарақәаз иқәаарыхуаз адгьыл рдыруан, аҽазырхиарақәа ирҿын. Рыцәмаҭәа еиқәшәан, уӷәк ацәқәа аӡәырҩы ирыман, макьана
ашьхаҟа икамцаӡакәа. Лаҵарамза анҵәара шьҭа жәабаҟа мшы ракәын иагыз, ауаа зызԥшызишь ҳәа уаахәыцрын, аха уи ҿатәла акәын рҳәон, жәытәла уи алагазижьҭеи макьана мшқәак ҵуан, лаҵарамза аҿатә рашәарамза азбжарак инеиуан. Баҭыри Џьанари аусура рҽазырхианы итәан, амала иццакуамызт. Изҭагылаз аамҭагьы еилыхарак азы, рус уамак рнапы акуамызт умҳәозар.
– Уа шьыжьбзиақәа! – зыжәқәа наԥхьацаны иаахынҳәуаз Жьакәа иаақәгьежьымҭаз арԥарцәа ааиқәшәеит, даргьы еихырхәаны рнапы ааимырдеит. – Аҩныҟа шәсызлеир бзиа ишызбо жәдыруандаз! Сыԥсаныс!
– Жьакәа, усура ҳаццакуеит акәымзар, учеиџьыка аҳаҭыр ҳамбо ҳаҟазма, – иҳәеит Баҭыр.
– Убеиахааит! – ҿааиҭит Џьанар.
– Уаха шәаныхынҳәуа сшәызԥшуп, ус акәзар.
– Ҳшақәшәо ҳаздырӡом, заа ҽазыҟаҵарак уаламган.
– Ҽазыҟаҵарас иуҭахыузеи, Баҭырхеит, сара еснагь сазыҟаҵоуп. Ишәсыржәызи ишәҽасҵази рыла сааиуеит, уаҳа сгәы аазырҿыхои. Жәабжкгьы аасашәымҳәари!
– Иуаҳҳәаша ҳамаҵәҟьоуп, Жьакәа. Аконституциақәа ирышықәсоуп сынтәа, иумдыруеи. Ҳаргьы Азакәан Хада ҿыцкгьы ҳадаҳкылап ҳәа ҳаҿыми. Иацы Бзыԥҭа аизара ҳаман.
– Ҳаи, сшәыкәахшахааит, Баҭырхеит! Уаха шәысзааир – даара сгәы ҟашәҵон. Ахаҵа ичыс шәзеицәахазаргьы, уажәы аԥшәмаԥҳәыс аҩны дыҟоуп. Џьара дсыцәцаанӡа, шәысзааи!
– Ҳшақәшәо аабап, – Баҭыр ииҳәац иҳәон, Жьакәа игәы нирхар ҳәа дшәон акәымзар, уи ичеиџьыка аҳаҭыр еснагь ара ибжьаз арҭ ирзышьҭхуазма.
– Аамҭа шәԥшаа, аамҭа! – Жьакәа, игәашә ахь иҿынеихаанӡа, игәыла иқәҿиҭит: – Уа Шагьан! Уааи уаанда еицаҳкып!
– Макьана исылшом.
– Нас ианбаукуа? Уаха сырахә, шьҭахьҟа рҿаархар, рхы хырҳәҳәаны, аанда иазааигәоу ушәырҵла ирыцрыхаштеи.
– Маҷк сгәы рахәым, умбои.
– Ҳаи, уаргьы саргьхандаз, цәгьала ҳашԥажәуеи, ҳус ҳамаздо дҳамаӡамкәа, – Жьакәа дахьымырмыруаз ибжьы арԥарцәа ираҳауан. – Уара ма ӡӷабкгьы духылымҵи, аха…
Баҭыри Џьанари леиуан имццакӡакәа, заа идәылҵыз русура иагхаӡомызт. Џьанар иҿы ҭабон, ихьыз изымдыруа. Дахьҿажәкуаз иҩыза ицәиӡон, амҩан ӡык убарҭамызт, доусы ргәарԥқәа рҿы акран рызҭагылан, уахь аҭалара иигәы азыҳәомызт, дышиашаз аԥсшьарҭаҿ длеир иҭахын. Уа дшынаӡаҵәҟьаз, изхара аӡы хьшәашәа ижәит, ҳамҭанык дагьааҭынчхеит, аԥхӡы шааиқәнаҭәазгьы. Баҭыри иареи анааицрыҵ, ашьҭаҵарҭаҿ днеин, ирҭахқәаз ишан, иуаҭах дныҩналан, азхаз игылаз адиван жәытә днықәтәеит. Дкарауарахазшәа ихы ибон, днықәиеит. Ибла нцәынҭааит. Ус дахьынӡашьҭаз здыруадаз, ашә наҟтәиала ишынаснасызҵәҟьа, даацәырҳан, дҩықәтәеит. Аиҳабы имаӡаныҟәгаҩ ҿыц лакәын. Зны аусураз ирыҳәаз дахьырзаамгаз инаҵганы, Важьа иара иҭынхак аусура лимҭеи.
– Адиректор Аҟәа дцоит, аекспедитор диманы. Шәара ишәҭахыу ааргарц ргәы иҭоуп. Ацхыраараз Баҭыри уареи шәиццар иҭахыуп.
– Ҳара иҳалеихи, иаҳҭахқәаз ашәҟәаҿы иаҳмырбеи?
– Ииҳәаз сымҳәеи, егьирхь иҟашәҵақәаз сара иалыздрааи.
– Бзиоуп нас, – Џьанар дақәшаҳаҭымхакәа иҟаиҵарызи.
– Убри анаҩсан: аԥсшьацәа шьыбжьхьафараз ианааилдыргалак, аизара мҩаԥгахоит, Аконституциа ҿыц апроект ахцәажәараз.
Џьанар иҿы ааиӡәӡәан, дааилкказшәа ихы ибеит, ус имаӡамкәа маҷк данаатәа. Шьҭа Аҟәанӡа ацара илшарызшәа даазхәыцит. Даҽазны ианиԥхьа, уи азы аҽԥныҳәагьы ирҭеит, дыҩдәылҵын, Баҭыр дызҭатәахьаз а-«Волга» дынҭалеит. Аԥсҟы зкыз днаиватәеит Важьа. Ашьҭахь ҩыџьа ишырҭахыз иҭатәан. Амашьына ықәхысаа ицон, реидарамҩангага Аҟәа
иҩеихьан азы. Уи дацын аекспедитор. Баҭыри Џьанари уажәгьы ирзеилымкаацызт рдиректор иманы дызхаауаз. Аекспедитор дычмазаҩызар, иааргашаз алԥшаараз ацхыраара аҭахызар, – акы иамусын.
Аҟәа иахьҩеиз рмашьына шьҭахьҟа ишылдәықәлара, аидара шьҭыхны, игылан. Аекспедитор дыԥшын, иеиҳабы дышҩеиуаз идыруан азы. Ашәҟәы ианырҵахьаз зегьы ыҟазар Баҭыри Џьанари игәарҭарц нарыдиҵан, Важьа аусҳәарҭахь дныҩналеит. Арԥарцәа абӷьыц аагәарҭеит, уа ианын аекспедитор иоуз, уажәы изымгаз азы, адырҩаҽны даауан. Аидарамҩангага аҿыланахеит. Арԥарцәа раамҭа ахьыбжьаӡуаз ргәы иалан. Џьанар игәамбзиара изацлан, ашоура изымчҳауа, ашәшьыра дыҵагылан, Важьа данлыбаауаз.
– Угәы бзиами? – уи уажәы акәын цқьа Џьанар даниҿаԥшуаз.
– Ааи, маҷк сеиқәшәам.
– Издыруеит иухьыз, амла уакит, – иҳәеит Важьа, арҭ џьара иртәарц иҭахны, аҿыҵга аниоу.
– Мамоу, уи акәӡам.
– Иагьумҳәан! Иухьыз здыруеит, – Важьа амашьына дынҭалеит, егьырҭгьы анааишьҭала, аныҟәцаҩ дыԥшуазма. – Иахьабалак аԥсуа Аконституциа ҿыц апроект ауп излацәажәо, – иҳәеит аиҳабы амҩан. – Иҭбаау азинқәа Аԥсны иаиурц иҟоуп. Ҳаргьы ҳаизара ҳагымхандаз! – аниҳәа, иашьҭахь иҭатәаз неиҿаԥшы-ааиҿаԥшит, уи иацәхирҟьарц иааигазар ҳәа ишәаны. – Амилаҭ рацәа ахьеилоу аиҩызара шәцәымӡроуп аус злоу. Егьирахь ишәҭахыу зегьы шәоуеит. Абра уаангыли! – инаидиҵеит уи иныҟәцаҩ, Ешыра аԥацхаҿ ианааӡа.
– Ус аизара ҳагшәырхоитеи! – ихаҭа убри дамеилаҳарц адырра ииҭозшәа, Баҭыр ибжьы мырхьаацәакәа аҿааирхеит.
– Иуҳәо закәи, схаҭа уа сыҟамзар ҟалома, – Важьа амашьына дҭыҵуан, – саанӡа шәааԥшы ҳәа расҳәеитеи.
Уи ицыз рых-ҩык а-«Волга» иааҭыҵын, рмашьына зықәгылаз хыбын, аҵаҟа илалбааит. Араҟа иахьабалак ҭхаџьырҭан, – аӡкнаҳа зҭаҽҽоз ацаҟьа агәаҩа инаркны, амашьынақәа зықәгылаз аҵаҟа, нас хазы аԥацха гылан. Важьа иаҳа игәаԥхеит ҵаҟа, уаҟа боксқәазшәа, ԥшь-ҩы, ԥшь-ҩы ртәарҭақәа кҿаҟаҵан. Рхәы бзианы иааргарц рнапы ианиҵан, ҩ-шампан ҩык дрыҳәеит. Длахҿыхцәан. Дцо-даауа иажәа иналеиҵон Аԥсны Аконститциа ҿыц апроект зегь раԥхьа аԥсуаа рзы акыр шаҵанакуаз.
– Ҳара Аԥсны ҳанхоит. Адгьыл маҷуп, аха ибеиоуп. Жәлар рацәа реиҩызара аҵак ду амоуп. Цҭәа рыбжьамлароуп. Ажәларқәа рнапы еикәырша аус ахьынӡаруа, Аԥсны аԥеиԥш заманахоит, аԥсуаа ракәзар – ишыҟаз еиӷьзаауеит. Шәареи сареи акыр еимаҳкқәахьеит, Аԥсны зеиԥшрахаша аӡбахә ала. Џьара сара сиашамзар ҟалоит, џьара – шәара, аха ҳазқәынхо адгьыл ҭынч мҩак ианызар ҳҭахыуп, абзиарақәа агымзааит! Иеиӷьу шәыԥсадгьыл шәагымзааит!
Иаҵәца анижә, мцхәы мҳәакәа, даргьы иржәит, аныҟәцаҩ ида. Ихааӡа иҟаҵаз ачыс унацәа адуфаларын, амала Џьанар игәы ишамгозгьы мчыла даҿын, дызцыз рҿаҵа ирцәгьар ҳәа дшәаны. Иара усгьы иҩызцәа раҟара изымфакәа, ихәы дҩахыҵит. Хыхь ианҩықәна, иҭагылазаашьа рдырызшәа, иццакуамызт, инықәгыла-аақәгылашәа Амра цқьа иахьханамырԥшылоз амшын ахь рхы хан. Амашьына инҭаланы рҿаныларха, Важьа алафҳәареи ажәабжь ҳәареи ааникыломызт. Баҭыри аныҟәцаҩи ччон, Џьанар мчыла дҿаԥхаҿаччо дыԥшуан, иҭагылазаашьа рзеилымкаартә.
– Батоно Важьа! – адкыларҭаҿ дыԥшын амаӡаныҟәгаҩ. – Апартеизара шәызԥшуп азал аҿы.
– Убра ҳзықәымгыло ҳҟаиҵарц даҿын ҳәа сыҟоуп, – Баҭыр Џьанар дааизхьаԥшит.
– Уажәыҵәҟьа ҳамцои, – Важьа даахьаҳәын, уахь иҿынеихеит, ицызгьы наишьҭаларц. – Шәтәақәа! – зегь шыҩаихаҵгылаз ибаанӡа, аиҳабыра рҭыԥ ахь дымнеиӡеит, нас илаиртәан, иаргьы иҭыԥ ааникылеит.
Апартеиҿкаара амаӡаныҟәгаҩ аизара аалыртын, ахантәаҩыс Важьа икандидатура ныҟалҵан, рнапқәа анҩышьҭырх, ажәа аиҳабы инаилҭан, днатәеит. Нас лара лакәхын
ажәахә ҟазҵахуаз. Иқәгылоз апроект шыбзиаз ала иҟыжәбыжәуан. Баҭыр иԥсахы шеибакуазгьы, ажәак ихәылшәомызт. Џьанар, аизара иалгандаз ҳәа, аԥхӡы илҵуан. Уаҳа ирҭахыз рзымҳәаӡакәа, реизара нҵәарц агьагмызт, Баҭыр дҩаҵҟьарц дҩеихон, нас иҽааирҭынчуан. Аҵыхәтәан игәаӷьын, дҩагылеит, аха, иажәа хьыла иԥиҟарц аҳәарагьы ҟамҵакәа, иаԥхьа ацәажәара далагахьан Шьына.
– Сгәаныла, Аконституциа ҿыц иарбазар ахәҭоуп Аԥснытәи АССР республикак аҿынтә даҽа республикак ахь аиасра азин амазарц.
– Сара исзеилкаауам, – Важьа иаҳауаз шизымчҳауаз ицәхыжжылон, – шәарҭ шәҭагылазаашьа убасҟатәи иҽеимкәан иҟоума, Қырҭтәыла алҵра заҵәык шәыҿнахыртә?
– Усҵәҟьа сымҳәаӡеит, аха ус еиԥш астатус Аԥсны иамамзар, ахақәиҭрахь мҩак амаӡамкәа инхоит. Ус амакра аҭахыума, сара сгәаанагара алазгалоит, иҟамлаӡои?
– Ишԥаҟамло, уи уара узин ауми, – Важьа ииҳәарыз цқьа дақәшәомызт.
Шьына?! Баҭыр ак иҳәаргьы, ҵак имамызшәа даақәхеит. Маӡа ма аргама џьара ианцоз иаланыҟәицарц амашьына хәыҷы змаз ҳәа иалырхыз Шьына ҭынч игәы ҭабылуазаарын, дызцыз цқьа дырбомызт акәымзар. Иҩызцәа рызҿымҭуазшәа аниба, иҿихырц ихала дгылеит. Нас ладеи-ҩадеи рбжьқәа еиларԥсеит, иара ицәыригаз ажәалагала ишадгылоз ала, уи акәындаз, аҳәынҭқарратә бызшәақәа ақырҭшәа ахьрылаз шырҭахымыз аацәырыргеит, ареспублика анапаҵаҟа иҟаз ақалақьқәа Аԥснытәи АССР анапаҵаҟа иҟаларц ажәа аларгалон.
– Сара исзеилкаауам, – зыдҵа ззынамыгӡоз иԥшра иаҳа иааихәон Важьа дахьтәаз, – абра итәоу зегьы убасҵәҟьа шәхәыцуама? Батоно Баҭыр! Џьанар! Шәарҭгьы убасҵәҟьа иҟоу ажәалагала шәымоуп ҳәа сгәыӷуам, зҿышәымҭуеи?
– Ирҳәаз азымхакәа, сара сгәаанагара заҵәык агзар, – иԥшра ихыгга дҩагылеит Џьанар, – Аԥсны ахақәиҭра амазар сҭахыуп. Уи Аконституциа иарбамзар – иалаҳхи иара?
– Аконституциа аԥсуаа рнапы ҿазҳәаша Закәан Хаданы иҟамлароуп, – зшьапы зыҵырхыз Важьа дзықәтәаз иҟәардә иҵиҟьарц, дҩагылеит Баҭыр. – Уи иарбазароуп ҳара абри ашәышықәса алагамҭа инаркны ҳзызгәаҟуа ахьыԥшымра зҳәаша астатиа. Ҳхала ҳҿиауазароуп, акәымзар џьоукы ҳдырҿиауашәа ҟаҵаны, иҳамоу абеиарақәа зегьы акакала иҳамырхуа рҿынархар, еихаҳара змауа ацәашьы еиԥш, ҳнеикәаӡҭуеит мышкы зны. Қарҭаа убри ауп ирҭахыу. Шәаргьы дара шәрыдгылома? – уи ихы Важьа иқәкын. – Ус акәымзар, ҳастатус азы шәҳацықәԥа! Ҳаимҩалацәамзар – иаартны иҳәатәуп.
– Шәажәалагалақәа апротокол иарбахоит, иахьахәҭоу идәықәҵахоит. Аизара аркыуп ҳәа исԥхьаӡоит, – Важьа дҩагылан, адәылҵырҭахь днеихеит. Ражәалагалақәа апротокол иаирбарын, иахьахәҭаз идәықәиҵарын, уа иааҳәны ишахәамԥшуаз, агьшалрымхуаз идыруан, аха иара дзыцәшәоз ажәлар ргәаанагара еиԥшны иахьцәырыргаз акәын. Уи иалҵшаз азгәаҭара уадаҩӡан.
– Ҳаи, иҳазгәамҭаӡоз Шьына иҟаиҵаз убо?! – Баҭыр уи дџьеишьон, Џьанари иареи аҩныҟа амҩа ианангыла. – Иара иашьҭахь иқәшаҳаҭны уаҩы дҩамгылар ҳәагьы дымшәеит.
Хьшәашәарахацԥхьаӡа Џьанар маҷ-маҷ доунажьҭуан. Уамак ихы дақәымчуамызт, амҩа дахьаныз. Ԥыҭк ианыҩаскьа, ирласны дааԥсарызшәа, цәаныррак иман. Жьакәа инхарҭаҿ ианыҩаӡоз, иԥсы ааиҭеикыргьы цәгьа ибомызт. Шагьан иаандахь днеиуан Жьакәа ихаҭа, игәарԥ дааҭыҵны. Игәыла наҟтәи ибаҳча дҭагылан, кардонқәаки газеҭқәаки кны. Убарҭ рыла иаанда ана-ара иџьгәон, арахә рылаԥш хикырц дашьҭазшәа.
– Уа Шагаьан!
– Ҳаи, ҳа-ҳаи!
– Уморахә мыӡааит! Узҿу закәызеи, сырахә агазеҭ иаԥхьо џьушьома?
– Ных, аандас иукуа егьыҟам, аха уаанда суркуеит ҳәа уаҿуп, – Жьакәа даақәгьежьит, иаауаз зусҭқәаз аниба. – Шәанаџьалбеит, еснагь сычмазаҩуп иҳәоит, хәшәык имжәӡацт, дуртәар – саҵкыс ифоит, ижәуеит. Асҵәҟьа аашьара убахьоу! Иаб даара дхандеиуан, иныҟаиҵаз Шагьан даанагоит, аха унапы злоумкыз ажәуеит. Аҳы, аҩныҟа шәааироуп!
– Ҟаи, Жьакәа! Уахь ҳнеиуа ҳаҟаӡам, – Баҭыр дымнеирц иақәкны иман уҳәартә аԥшра ааихәеит.
– Ус сзыжәумын! Жәабжьқәак шәыманы шәшаауа збоит.
Баҭыр уамашәа ибон згәарԥ инҭалаз Жьакәа Џьанар уахь анеира дшазхиаз аниба шакәыз иара ихаҭа ишьаҿа анынеихигаз. Урҭ Баҭыр днарышьҭалеит. Иаадәылҵыз аԥшәмаԥҳәыс аԥсшәа ларҳәан, Баҭыр иаразнак хаҵеи ԥҳәыси ргәы рҽаниҵеит арԥарцәа уамак ишзаанымхоз, ачеиџьыка рхиарала ихадмырҟьацәарц. Дара ихадырҟьацәаны иҟарҵарызи, аԥшәма иҳәан еиԥш, усгьы уахыла акрырфон азы, абысҭа уны иақәгылан, уажәааны ашә еилаҵа рыгмызт, шәхақәак еснагь ирҩан, аӡынра иааҭысуаны, ацыфаз иишьыз ашьтәа кәац рҩа уажәгьы иман, асызбал аԥҳәаса ҿа иалхын, – нас сасцәа гәарҭак злеибашаз афатә далаҟан, ихарҟьацәаны иҟаиҵарыз.
Иара изы ихьааз уи акәӡамызт. Ҭаха изымҭоз – ицо иаауа ирҳәоз ажәабжь ҿыцқәа иашаҵәҟьазу ма ихарҟьацәаны иалацәажәозу? Дырзыӡырҩуан, еиҳараӡак Баҭыр иакәын ицәажәоз, ирбаз-ираҳаз ашьапаҵаҵа, анапаҵаҵа еиҭеиҳәарц, аԥшәма ихаҭа дҭиҵаауан, хәыц-хәыц зегь еиликаарц. Инабжьаршәны ныҳәаҿақәак ааникылон, изжәуаз Баҭыр, иблахаҵ ыргьежьны, иҵегь дирпатарц даҿызшәа. Арԥыс аҩы илсӡомызт, зынӡак иҽаимыршьӡар, аха аԥшәма дзызҵаауаз аҭак бзианы иҟаимҵар ҟалозма. Џьанар ҩбаҟа-хԥаҟа ҵәыца аник, макьана ишиԥырхагамхацызгьы, изеицәахар ҳәа дшәаны, иԥсы ишьарц дызҭалаз агәарԥ ахь дцәырҵын, аҵла иҵаҟаҵаз арымӡ дахьнықәтәаз убас иԥсыршьаган, иҩыза макьана аишәа дахыҵырц иҭахӡамызт.
Ҵыхәаԥҵәара змамз усгьы агьыҟамызт, аԥшәмацәа ицны, Баҭыр данаадәылҵ, рнапқәа ӡык нақәырҭәан, арԥарцәа амҩа иқәлеит иааҭымгылаӡакәа, шьҭа аамҭа цахьан азы.
– Џьанар, уеиӷьхоу уеицәахоу аасоуҳәар? – акыр иҩаскьахьан, Баҭыр данҵаауаз.
– Аҩны сҩеиртә сыҟоуп.
– Ухәмаруоу ус иҽеимкәан угәубзиара ыҟоу?
– Уара угәы ишԥаанаго?
– Уанаџьалбеит, ҳаханы аҩада ҳабацо, иулымшозар ахәшәтәырҭахь ҳаихапеи, – Баҭыр даагьааҭгылеит. – Ҳусураҿ ахәшәтәҩцәа удҳмырбарызи.
– Урҭ аԥсшьацәа рзоуп изыҟоу, ичмазаҩыҵәҟьоу ихьуа рзеилкаауама.
– Иумуӡеитеи.
– Арахь уаала! Уамак смыхьит. Сеиӷьушәа схы збоит.
– Ԥыхьа Жьакәа иҩы узеицәахеит, аха уажәы иузыҳалалхааит!
– Жьакәа иҩы зҩыдоуп, акәымзар уаргьы иуԥырхагахон, аха сара исԥырхагахартә акы салаҟоуп, умбои. Аҩныҟа ҳлеип! Умҩахыҵ!
– Иагьԥхашьароупеи, – ацәылашьцара далԥшны Асҭанда агәарԥ дықәибаауаар иҭахын Баҭыр, арахь уаҟа уаҩ дыҟамызт. – Убеиахааит!
Алашара ахьаркыз амаҵурҭа ани аԥҳаи шыҩназ ҩашьомызт, Џьанар изԥшны. Баҭыр игәы ахьыбылуа давсуан ари анхарҭа. Убасҟатәи илаԥш ахын, заҟа ҵла гылаз, иарбан шәырҵлаз, аҿақәа еиҭаҳаз, урҭ ирзалхыз иарбан ҭыԥыз, – зегь идыруан. Уахгьы-ҽынгьы абри ашҭа дҭагьежьуан аӡӷабцәа иреиӷьыз. Шьҭа дыԥҳәызбахахьан. Лхаҭа дзеиԥшраз, лыбла иаԥшҭәыз, лԥынҵа иашаз, лыцламҳәа лхаҿы ишанаалоз, лыхәда паз, лыхцәы аиқәҵашьақәа иреиӷьыз лхаҭа усҵәҟьа илыздыруамызт, лхала лыҽшеиҿылкаауазгьы, иара ибла ишыхгылаз еиԥш. Данбеибарыз лара убасҟан дыззаигәахоз инхарҭаҿ? Уи амш ааигәахара ихала дазгәаҟуан, наҟ днахозшәа лара лгәы ишаанагозгьы. Аха, иқәра ахьнеихьаз ала, иаҳа иҭышәынтәалан дхәыцуан, дылхыццакцәар ирызхамырҭәаашаз цәыӡк роурызшәа дахәаԥшуан. Зегь аамҭак аамҭак рзыԥҵәан.
Игәарԥ данынҭашыла, аҩны азааигәара, алашьцараҿ ицәыҵагылаз амашьына аниба, Мамсыр дшырҭааз идырит. Аҩныҟа алеира даҳәомызт, аиашаз, убри ацәанырра шааизцәырҵыз иныруан.. Урыстәыла иашьа дахьынӡыҟаз реицәыхарара изгәаҭаӡомызт. Знык даандаз ҳәа дизгәаҟуан. Егьи дшынҭаацәараз иаб инхарҭа даҭаалон, гәырӷьаран дахьынӡыҟаз, дцаргьы иҭахӡамызт. Иашьа иԥсдагьыл ахь даарц шиҭахыз аниаҳа, иаҟара
ицлазшәа, дҭәы-дыԥха ихы ибон, ихынҳәра излаилшоз ала дацхрааит. Уи дааижьҭеи мзқәак ракәын иҵуаз, иаразнак иааԥшит иԥадгьыли иареи шеицәыхарахаз, ус анакәха, дызлыҵыз аҭаацәареи иареи еизааигәамызт, уи ибон Баҭыр, ран урҭқәа лныруамызт макьана аха. Уахь ус имаӡамкәан, Баҭыр арахә ахьҭакыз днеит. Ааигәа иҟаиҵаз алашара наиркын, ажәқәеи аҳәарақәеи рҭыԥ ишықәыз аагәеиҭеит, есуаха ас ҟаиҵалозшәа. Акәтыҵраҿ днеин, ашә шаркыз ибеит. Алашара ирцәан, даахынҳәит. Аӡы ахьааиуаз днеин, инапқәа бзиа ирбааӡан, иааиҿишьит. Ас адәы дабанӡықәзаауаз, аҩныҟа дымлеикәа, – уахь иҿынеихеит.
– Асҟаамҭа уанызмыба, ак ухьыз џьысшьан, – Мамсыр уи дҩеихаҵгылазшәа иуит.
– Аамҭа ус инеихьоума, уажәоуп анааилахәлеи.
– Аиашаз, ас уаап ҳәагьы сҟамлаӡеит.
– Сабацарыз смаакәа?
– Гагра уцазар сгәахәын.
– Уа иҟалеи?
– Есуаха уахь шәцалоит. Уахагьы уцозар сгәахәын.
– Ак аныҟоу ҳамцои. Уаха еизарак ыҟоуп ҳәа смаҳацт.
– Иацы Бзыԥҭа уҟамзи?
– Ааи. Аконституциа апроект ҿыц ҳалацәажәон.
– Гагра рус дара ирыӡбап, шәара шәҽызрылажәгалои?
– Уара уцан-уаан, убас уҳәоит. Ҳҽеиҟәаҳшартә ҳрацәоума.
– Шәара шәеиҿкараҿ шәаламцәажәо, Бҭыԥҭа шәцаны, усс ишәымеи.
– Араагьы ҳалацәажәеит.
– Нас ишәҳәеи?
– Уамашәа иубартә, анахьгьы арахьгьы иаҳҳәаз еиқәшәеит.
– Уи ауми – еиԥшны шәеицхәыцуеит. Узшьҭоу уаарҟәаҵны, аҩнаҭа еиҿукаар!
– Еиҿкаамкәан иубеи?
– Ҳан илылшом, ԥхьаҟа ак шыҟоу лбаанӡа, лус лнапы акуам.
– Ус умҳәан! – дҭынчын ан, иаӷьцәаны иахьцәажәоз шылцәымӷызгьы.
– Агьуалҳәом, аха ԥҳәыс дшааугара узымдырӡои, шьҭа ухәҷума?
– Нан дахьтәоу убас умцәажәар ҟамлаӡои? – Баҭыр иаҳауаз џьеишьаҵәҟьон.
– Иаҳӡои, ҳашьҭахь макьана агьыҟамзар.
– Иауеи изыҟам? Уара уеиҵаҩҩы уҟами.
– Сара саб иҩны саҿыҵхьеит.
– Уаҿыҵынгьы ҳаздыруам, аҵара сҵоит уҳәан, уахьцаз уҟьалахеит.
– Иуцәажәашьоуи?!
– Умҟьалахазар, сара макьана сзаҵәуп, иубоит, уаб иҩны уахымзаауа, аҩныҟа умгьежьи, Анцәа иџьашьахәхартә! Арахь ишәзааго аԥҳәыс шәыбла дабаӡомеи ас иҟьалахо. Амала аҩны инхаз шәеихеиҳарц шәҭахыуп. Аҩнду абара цәгьоуп. Ахьӡи ахьымӡӷи узышьҭхуазар, уаа, унха, сара сцоит ҟьалара.
– Ушцәажәо умбои, ушцәажәо!
– Иҟоу уасҳәап: сара сус сара исусуп. Ишысҭахыу исыӡбап. Амцхә алацәажәара заҭахи. Уара уанҭаацәарахоз, сара усмазҵаазаргьы, уан улазҵаау? Уи зугәаламшәои? Ишаҳҭахымз ауми уусқәа шеиҿукааз.
– Сара усцәымӷны аума сызулацәажәо?
– Ус сымҳәаӡеит, аха ахақәиҭра, уара ишуҭахыз еиԥш, саргьы исҭахыуп. Аха, ахақәиҭра сашьҭаланы, уара уаҟара сыбналазар убоит.
– Иуҳәақәо закәи, уара?
– Исҳәахуеи, исҭаххар, абыржәы ақалақь аҿы слеиуеит, уаҭахк сԥшаауеит, усура салагоит, нас нхарҭа бзиак сақәшәарын. Аха хьаақәак сымоуп азоуп саб иҩны сзахыу,
аколнхара атәра схьынҳалар ҳәа сышшәогьы, усураҳәа аԥшаҳәанӡа слыбаауеит, капеик сырҳарц.
– Аколнхара атәра ҳәа иуҳәо аӡәы иумырҳан!
– Ишәаҳар шәҭахым, аха ус иҟоуп азоуп, ианшәааз зегьы шәзыбналаз. Аколнхара зхьынҳалаша аҩны дааиргьы сҭахым, иаахҵәаны иуасҳәап.
– Ақыҭаҿ иааугар иуҭахыда нас?
– Убри ауми ухы уазхәыцыртә уаргьы уҟазҵаз. Акәымзар аргылаҩцәа рдинастиа уаиузма? Ма аргылараҿ изырдыдышаз уск наугӡама? Еиҳабыра ҭыԥк ануоу, унапы злакыз ухашҭу?
– Уара ииаӡааз уреиуазаап.
– Иҟалап.
Баҭыр дындәылҵит. Ихы имхацәгьахазшәа ибон, аха иҽирҭынчит, уахыла макьана ихьшәашәаз ашьха ҳауа анааиҿас. Иашьеи иареи еибырҳәаз ихаиршҭырц иҭахын, аха имала данаанха рцәажәара иаҳагьы еилыршәшәаны дазхәыцуан. Аԥсшьарамшқәа ианреиуамыз, даханы Мамсыр дзаарызи, акы даанамцазар? Иашьеиҵбы ԥҳәыс дааигарц дилабжьарц мацара даарымызт, уи ныбжьаргылашәа далацәажәон, ма дҭаацәарахар иҩны дартәарын ҳәа дгәыӷуан акәымзар. Раб иҩнаҭа ахәшҭаара мырцәара далацәажәон, аха Мамсыр урҭқәа ихьаамзар ҟаларын, иаҳа игәыҵхоз икариеира акәын. Агәамбзиара иахырҟьашәа дхынҳәит, аха дахьыҟаз акы иԥышькласзар ҳәа иаҳа агәра имамызт Баҭыр, избан акәзар уи дхынҳәызижьҭеи џьара ак илакьакьо уаҩы дибомызт, араатәи аҳауа убасҟатәи ихәарызма?
Амаҵурҭа уаҳа дыҩнамлакәа, Баҭыр иуаҭах ахь днеин, дышьҭалеит. Дааԥсаха дыҟамзи, Жьакәа иҩы хаагьы ихы иҭалахьан, дынҭаҳәахаа дыцәеит. Згәы иаамыхәашаз ак заҳазгьы диҩызамызт, ԥхыӡк ибазаргьы игәалашәомызт, убас ихы игәы ақәыбзианы, драҳаҭӡа данааԥш, шахьан, аҵарақәа ҷырҷыруан, иан заа иаулышьҭхьаз акәтқәа агәарԥ иқәын, арбаӷьқәа иреиҳаз аанда иқәгыланы ҿнаҭуан. Мамсыр имашьына, амотор аартны, акы даҿын, иидыруаз уск инап алеикызу здыруадаз аха, дԥышәырччон Баҭыр. Рдәықәламҭаз рхәы инадлыртәалеит. Ҿымҭӡакәа ршьыжьхьа иалачон, ианындәылҵ Мамсыр имашьына аус ахьынӡаируаз, Баҭыр агәашә аартны, нҭыҵ дыԥшын. Иеиҳабы амашьына анҭига, агәашә аркны, иашьа днаиватәеит. Рҩыџьегь ҿырҭуамызт, Џьанар инхарҭа илавалаанӡа.
– Абра уааҭгыли! – Баҭыр дыҩҭыҵын, ҿиҭит: – Џьанар!
– Баҭыр, аранӡа уааи! – иаадәылҟьаз Асҭанда лакәын.
– Ишәыхьи? – уи лаадәыдҵшьала, игәы иаамыхәашаз шиаҳауаз мҩашьо, агәарԥ дынҭалеит.
– Џьанар деиҭачмазаҩхеит, – длыманы лашьа иуаҭах дныҩналеит, уа рангьы дтәан.
– Баҭыр, усура сызцаӡом, сшычмазаҩхаз роуҳәароуп, – иҳәеит Џьанар.
– Амцашоура умоума? – ихаҿы ахьыҟаԥшьцәаз Баҭыр игәаԥхомызт.
– Имоуп, иагьыҳаракыуп, – лашьа иҭак Асҭанда днаԥыҩлеит, уи амц иҳәар илзыриашаӡомызт азы.
– Иухьыз ҳәа иудыруеи?
– Ԥыхьа еиԥш ауп сшыҟоу.
– Ахәшәтәырҭахь узгоит.
– Иаҭахӡам.
– Мап умкын! Ас ушыҟоу ара усзааныжьӡом. Агәашә аԥхьа Мамсыр машьынала дгылоуп, уажәыҵәҟьа сиацәажәоит. Асҭанда, дазыҟашәҵа, – дындәылҟьеит иара. Данаахынҳәуаз Мамсыр дицын.
– Ҳашиашоу Аҟәа даагап, – Мамсыр инарабжьеигеит. – Ареспубликатә хәшәтәырҭаҿ издырқәо ыҟоуп. Ус иаҳа иеиӷьзар ҳәа сгәы иаанагоит.
– Аеи, нан, – Надшьа дақәшаҳаҭын. – Амца дақәуҵар дбылуамызт, ихьыз ҳаздырӡом.
– Бымшәан, иаарласны дааҳгахуеит, – уи лгәы ҟаиҵон Баҭыр.
– Саргьы сшәыцны сцоит, – даақәгылеит Асҭанда.
– Бара бҵарахь бца! – иҳәеит Баҭыр. – Ирҳәо ҳара еилаҳкаап, дышьҭаҵатәхозар, зны санцо бзымгои. Иара деидышәкылеи!
Шылашьцахьагьы еицны Аҟәа иҩеиз Леиуантии Давлеҭ Ԥлиеи мццакӡакәа Игор иацәажәон, аҵыхәтәантәи дахьынхоз аҩны азааигәара. Усҟан уи дзыҩназ аҩны авокзал аҿынтә амҩаду ахьааихыуҵәоз игылан. Зегь раԥхьа иеимаркуаз Аԥсны шынеибакәыз имҩақәызҵашаз маӡалатәи гәыԥк ахьыҟамыз акәын. Маӡала аус аиҿкаара аинтеллигенциа ианакәызаалак иацәшәон. Азакәан аԥшра змаз аргама усқәа мҩаԥгалатәызар иаҳа иеиӷьаршьон. Аха ус мацара иахьамуаз азакәымзи шәи ҩажәеи жәаха-ҩык рнапаҵаҩреи уи Москваҟа адәықәҵареи маӡала изеиҿкааз, алҵшәагьы заиуз. Маӡа усқәак еиҿкаазар зҭахыз маҷымзар ҟаларын, аха рхаҭақәа алахәзар рцәымӷын, ирцәыҵыҵыр иахьнанагоз здыруадаз. Ус иагьа иҟазаргьы, ицо-иаауа ирыцрымҵуаз иаазыдгылоз Игор Марыхәба иакәын, уигьы ахыхьчара даара дшазҿлымҳазгьы. Игор илшаӡомызт ҭачкәымла џьоук реидкылара, уи аус дашьҭаларгьы, избанзар дызлагылалози иареи ҟазшьала иааибуамызт.
Леуанти дызлаҭатәаз ала иаҳа ибарҭан, наҟтәи иаангылаз амашьына иааҭҟьаны, амҩа ааихҵәаны, Виталик Гыцбеи Леонид Кьатиеи шҿаархаз, ииасуаз амашьына лашара рықәыԥхон. Арҭ зҭатәаз амашьына иааҭеибаҵеит еивҵаҟҟы. Урҭ ас ирласны дара рԥшаазар, иахьыҟаз ззымдыруаз КГБ ракәызма, ааигәахәит Леуанти. Маӡала аус иуаз џьишьон, аха зегь аргамазаарын. Игори иҩызцәеи маӡалатәи еиҿкаарак баша рҽаларымгалозаарын, хаз-хазы ақыҭақәа анырра арҭалозар иаҳа иахьеиӷьаршьоз, реинымааларақәа рыдагьы, иаҳа ԥыжәара амаҵәҟьазар?
– Шәарҭ ара шәахьынӡацәажәоз, актәи амаӡаныҟәгаҩ Гагра дларгахьеит, – амца иҿыҵатәан Виталик Гыцба.
– Дарбан? – урҭ аҩыџьа иззаиз раԥхьа иҵааз иеилкаара уадаҩын, убасҟатәи еицҿакны еицазҿлымҳан апартиа Гагратәи ақалақьтә комитет актәи амаӡаныҟәгаҩ шьҭа аԥсуак дышԥаҟарымҵарыз ҳәа игәыӷуаз.
– Начҟьебиа!.. – Виталик зыӡбахә иҳәаз зегьы дырдыруан, арҭ ашколқәа ианырҭаз иара ЛКСМ Гагратәи араиком актәи амаӡаныҟәгаҩс дыҟан. – Аԥсуаа еизаны уа игылақәоуп. Ауаа рылалеит, ажәлар еизыргарц. Ҳарҭ арахь ҳшәышьҭарҵеит.
– Борис уа дыҟоума? – дҵааит Леуанти.
– Уа дыҟан, дгәамҵны ддәылҵит. Чыгәбар Леониди Чамагәуа Ҳарази рхала Адлеиба иҿы иҩеины иацәажәеит. Иандәылҵ, ус иаҭахыуп, акгьы шымҳәан, уажәыҵәҟьа иаҭахым ҳәа иалагеит, дшырҿатәҳәаз ҳзеилкаауам. Шәымшәан, уи сара сыуаҩ иоуп ҳәа реиҳәан, зегь ҳзыҟаиҵоз џьыршьеит. Уи заҳаз Борис дгәааны дцеит. Дахьцаз ҳаздырӡом, – ас зҳәаз Виталик ибжьы ианыԥшуан ажәлар хада дрымаӡамкәа ишынхаз, уи еиликаауан Леуанти.
– Ҳара ҳцоит, зегьы ҟаҳҵоит! – Давлеҭ Ԥлиа «дааԥкуан». Аха уи изыҟаҵоз аусқәа аҳәаақәа рымагәышьан.
– Аццакра аҭахым, – дҭынчын Леуанти иԥшрала. – Ухы ырхьшәашәаны, зегьы убароуп. Ҳцалапи!
– Ари ас иҳазныжьуам, – инапы ҟьаны, дыллыбааит Игор. – Уа саргьы слеиуеит, – иргәыӷит иара иҭааз, амала Леуанти иаҳауаз уамак дақәгәыӷуамызт.
Игор ашә анаиркы, амашьына наҵысит, амҩа иананыла, аццакра ласхеит. Иԥшыз аҩбатәи амашьына нарышьҭалеит. Аныҟәцаҩ идагьы, уа даҽаӡә дҭатәан. Леуанти шьыжьы аахыс ԥсааиҭакрак ҟаимҵацызт, даара дкараха дыҟан, уамак ахәыцрақәа изеиҿыбаауамызт, аха излауаз ала ариабжьарак изыниақәаз еиҿаирԥшыртә амҩан аамҭа иман. Иацы акәын Аконституциа ҿыц апроект ианалацәажәоз. Ҿыц ишьҭырхуан Аԥсны Қырҭтәыла алгараз азҵаара. Арахь иԥхарҵаз апартиа Гагратәи ақалақьтә комитет актәи амаӡаныҟәгаҩ иҭыԥан аԥсыуак иҟаҵара руамызт, аԥсуа еиҳабыра ракәын рус анагӡараз рхы иадырхәоз. Иацы имҩаԥысыз аизара ду ашьҭахь, иаарласны даҽа зны еизахрымызт ҳәа ихәыцны, ргәыӷра
рымырҟьаӡарц, дааргеит агыруа Начҟьебиа. Аԥсуаа иқәдыргылоз зҵааракгьы рӡбарц иаҿӡамызт, аамҭа инахон, аусқәа дырххон, ианрыманшәалахашаз рԥшааларц.
– Ари ҳаԥхьа игылоу амҩа ҳаиҭаӡом, удыруоу! – аԥхьа инеиуаз амашьына даԥысырц згәы иҭамыз аныҟәцаҩ иватәаз Леуанти ииҳәаз шааиаҳазҵәҟьа, и-«Жигули» ҿыц ирццакын, иаԥхьа игылаз днаивҟьан, иццакыра мырмаҷкәа дышлеиуаз, дышьҭхысаа иҿылеихеит. – Аамҭа абанеихьоу?
– Асааҭ жәаҩа ҟалахьеит, – иҳәеит зсааҭ инахәаԥшыз Давлеҭ еилфаҷа.
Уажәтәи рыццакышьала ицозар, даҽа сааҭ-бжак ала Гагра илеиуан. Машьынак, ҩ-машьынак ракәымзар, амҩа ҭацәын. Ауааԥсыра зынӡак ианӡамызт, адунеи дагәахазшәа, Гагра, џьара еилыхарак ыҟан ҳәа уаҩы изымдыруазу, ма уахь ицашаз цахьазу аилкаара цәгьан. Бзыԥ ихыз ацҳа ау илықәсын, ақыҭа ду илалагылеит. Цац руазшәа ГАИ апост аҿы иааныркылеит. Ус дук рымазшәа, урҭ умҩа ԥырымҵәар руазма. Аныҟәцаҩ ишәҟәқәа ахьынӡагәарҭоз, Леуанти иҩныҵҟа былуан, егьырҭгьы рԥсахы еибакуа ицҭатәан. Ашьҭахь амашьына шьҭхысаа ҿыц аҿыланахахт. Амҩаду иаваршәны џьоукы шԥарымбарыз ҳәа игәыӷны, икылԥшуан, иҟалақәахьаз ак рзеилкаауазар ҳәа, заҟа уаҩы думбашаз. Зымҩақәа лашаз ақалақь илалагылеит. Аӡәгьы ааигәа дырбомызт, дырбаргьы шьҭа илырхызи, иаарласны ақалақьтә комитет ахыбра иладгылон.
Ауаа еилақь игылан. Амашьынақәа аара иаҿын, хә-ҩы, ф-ҩы ааҭыҵуан, уамашәа иубартә, амҩан уаҩ дырбаӡомызтеи. Доусы ииҭахыз иҳәон, ииҭахыз азҵаара цәыригон. Ақалақьтә комитет ахыбра амардуан иаҿагылаз Колбин ҭынч дҿаԥхаҿаччо урҭ рҭак риҭон, иеилагылаз уи ииҳәоз ишақәшаҳаҭмыз рбжьала иаадырԥшуан, аӡәаӡәала уамашәа ирбоз рҳәеит ҳәа ираҳаӡомызт. Ауаа ршыра хиҽырц, Геннади Виктор-иԥа идгылаз Борис Виктор-иԥа Адлеиба инапы дҩахон, дзыдгылаз иеиԥш дҿаԥхаҿаччон, урҭ рҩыџьа згәамҵра хыжжыз ауаа зланыркылози. Дшыҩуаз Аҟәантә даазшәа, амца зҿатәаз Леуанти ажәлар рыгәҭа дналагылеит. Ишьҭанеиуазгьы ауаа рыжәпара рыҽналадырӡит.
– Аԥсны Қыртәыла алҵра ада, зегьы ҳаӡбоит шәымҳәази, ас аума ишышәыӡбоз? – ибжьы ҩыҳаракны зегьы ираҳартә, ҿиҭит Леуанти.
Зызнапык аҿы ззахҭан қьаадеизга еиқәаҵәа зкыз Колбин егьи инапала Леуанти дизнеирц иирбеит, иқәҿиҭит. Леуанти ибон аҭак Колбин ишизыҟамҵоз, дизааигәахар игәшәымшә ҳәо дитәитәырц иҽизикуан, ииҭахыз иирҳәаӡомызт, иеилагылаз рҿаԥхьа уи иаҳаҭыр шьҭыҵуан азы, иҭыԥ дахымҵысит. Дахьыглаз дыцәҳауан уаҩы ишимбац, ииҳәоз аиҳабыра аҭак рзаҭаӡомызт.
– Абыржәы Аҟәантә саауеит, ишаасаҳаз сдәықәлеит, амашьына аццакра ҳәаак амаӡамкәа. Убасҟатәи шәныҟәашьа сеиланаԥсарц агьсыгымхеит. Уаха сҭахар сылшон. Абасҵәҟьа амҩа иануп егьырҭгьы. Ишәыӡбаз ҳақәшашаҭым аӡәымзар аӡәгьы.
– Ааигәа Климов аҩныҵҟатәи аусқәа рминистрс дҟаҵоуп. Уигьы мап ицәышәкуама? – дгызмалзу еиликаарц игәы иҭаз здыруадаз Колбин.
– Климов министрс инашьҭра иақәшаҳаҭу шәнапы шәҩаха! – рыгәҭа дахьгылаз, Леуанти ихаҭа раԥхьа инапы анҩышьҭих, адруҳәа анапы рацәа ҩхалалеит. – Илашәышьҭ! Мап ацәызкуа шәыҟоума?
– Мамоу!!! – адирижиор илаба иҟьазшәа, еицҿакны рбжьы алашьцара иаахыҩҩит.
– Начҟьебиа апартиа ақалақьтә комитет актәи амаӡаныҟәгаҩс иаашьҭра иақәшаҳаҭым шәнапы шәҩаха! – ихаҭа инапы анҩышьҭих, шәкыла анапқәа ҩхалалеит, ацәқәырԥа ҩышьҭыҵызшәа. – Илашәышьҭ! Иақәшаҳаҭу шәнапы шьҭышәх! – напыкгьы шьҭыҵуамызт. – Уаҵәы Аԥсны зегьы рнапы шьҭырхырц иҟоуп! – зегь раҵкыс изыцәшәоз аҳәамҭа аҳауа иҩалҵәрааит, ауаа ргәалаҟазаара аӷыӷкра аҿыҵәҟьа инеины ианыҟаз.
Убасҟан Барцыц Виктори, Быџьба Сергеии, Пицунда аус зуаз Аршбаки ирыӡбеит Леуанти ихы иҭамшәаз уск. Уи анынагӡатәыз амомент абыржәы иҟалаз анапышьҭхра, амардуан иаҿагылаз апартиатә органқәа рмаӡаныҟәгаҩцәа ируа-ирҳәо иақәымшәо ианықәнарха, ашьҭахь акәын. Барцыц Виктор, егьырҭ абыргцәа ицны, Колбин днаидгылан, гәыкала диҳәеит, ажәлар зыҳәоз наигӡарц, абри аус аԥсуаа зегьы аламгалакәа ирыӡбарц, ус адагьы шьҭа ԥсыхәа шыҟамыз еилкаан. Уи ишьҭахь убасҵәҟьа ицәажәеит
Аршбеи Быџбеи, амала рбжьы ауаа ираҳауа акәымкәан, Колбини Адлеибеи рымала ирыдгылан.
– Убедили! Ладно!Колбин, Адлеиба дима, днахынҳәын, ахыбра дныҩналеит.
– Акыр иахәозар, абри хәарҭахоит, – Виктор Барцыц, дхынҳәны дахьааиуаз, ибжьы Леуанти иаҳауан.
– Ажәлар шәхаҵкы! – ауаа днарылсын, Леуанти амардуан дҩаҿагылеит. – Ҳара ҳлеишәа заҵәык ауп ҳҿызхуа. Ҳахьнеиз ҳгылазароуп, уаҳа даҽа уск мҩаԥаагоит ҳәа аӡә даламгароуп. Амҩа ԥаҳҵәароуп ҳәа џьоукы шаҿызгьы уаха иаҟәаҳхит. Уи азакәан уаҿазыргыло усхоит. Амла уакыма, аӡы уакыма, иарбанзаалак цәгьара ус ҟаумҵароуп, аԥсуа жәлар рҭагылазаашьа уазхәыцроуп. Аҳәынҵәы ҳазынтәык иҳақәызҭәаша хҭыск ҟамлароуп. Асҟатәи зысҳәо, ари аус абыржәыҵәҟьа иӡбахарц алшоит, аиҳабыра ианыргәаԥха. Ианыргәамԥха – мчыбжьык, ма инеиҳаны имӡбахаргьы алшоит, аха ҳара хьаҵшьа ҳамаӡам.
Леуанти ииҳәоз Колбини Адлеибеи ираҳауан, Шеварднаӡе, ала кьаҿ, илымҳа аҿынӡа инаргар, ӡбашьак арҭарын ҳәа дгәыӷуан. Еибашьран ари адгьыл иқәыз аиҿагыларақәа ирылахәыз рзы. Колбин шьҭа дааирын анигәахәуаз, усҟан уа дықәгылазар иҭахӡамызт, Леуанти илабжьарақәа ааникылан, длалбааны ауаа днарылагылеит. Амаӡаныҟәгаҩцәа уамак рҽынмырхакәа иаадәылҵын, ԥыхьатәи ргыларҭақәа ааныркылеит.
– Абыржәы Шеварднаӡе телефонла сиацәажәеит, – ҿааиҭит Колбин. – Шәзыҳәоз мап ацәимкит, – иажәа кьаҿын иара.
Уажәшьҭа даҽакала ахымҩаԥгара аҭахын. Гәырӷьарыла знапы еинызҟьоз ажәлар даарылҵын, Леуанти дҿаԥхаҿаччо Колбин днаидгылеит. Егьи, иҵегь ихаҿы лашо, инапы еиҵых арԥыс хгыла дааигәыдирӷәӷәалеит. Нас Леуанти даақәҵәиин, Адлеиба инапы ааимихит. Агәырӷьа шыкьбжьы ааныркыларц, ауаа рахь инапы ҩышьҭихит. Еизаз рыхьӡала апартиатә органқәа рмаӡаныҟәгаҩцәа иҭабуп ҳәа реиҳәеит, изыҳәаз иахьахаҵгылаз азы. Ажәлар рыхьӡала имҳәеит Леуанти, жәларык ныҟәыргон ҳәа зхы зԥхьаӡоз ианакәызаалак ирцәымӷын ажәлар рыхьӡала даҽаӡәы дцәажәар. Амардуан иаҿагылаз еицны ахыбра иныҩналан, аҩбатәи аихагылахь ихәнеит, ақалақьтә комитет амаӡаныҟәгаҩцәа ркабинетқәа уа иҟан азы. Иҟалаз ззеилмыргоз Воронов, ҭацаагара дыргозшәа, деиқәышкәакәаха иҽеилаҳәа, иҿы раҳаны адкыларҭаҿ дыштәаз, иааҩнашылаз аниба, дҩаҵҟьан, актәи амаӡаныҟәгаҩ икабинет иныҩнашылаз днарышьҭагылеит, ак рҭаххозар даарывагьежьырц. Колбини Адлеибеи уамак инымхакәа, аԥсшәақәа нараҳәаны, илалбааҟьан, иаарыҵагылаз аиҳабыра рмашьына инҭалан ицеит. Леуанти данаацәырҵ изԥшыз амашьынахь днеит. Ашҭа аҭацәра иаҿын, илахҿыхыз ауаа еилыҵуан. Аҵхгьы акыр инеихьан.
Адырҩаҽны апартиатә еизара хмырԥакәа имҩаԥыргарц иаҿын. Ашкол апартеиҿкаара иалаз рхыԥхьаӡара ф-ҩык рҿынӡа инаӡеит. Урҭ авангардс ирԥхьаӡахуан, аха апартеиҿкаара ҟәыӷацәахар ҳәа ишәон азы, аҵара змаз рхыԥхьаӡара еснагь имаҷзар акәын, ари апролетариат (цәҳәи ҟьантази акәын ҵакыла иаанагаҵәҟьоз) ирпартиан азы, аусуцәа меигӡарыхда иалазар ҟалон. Егьырҭ 30-ҩык арҵаҩцәа аизара иалахәызарц азин рыман, апартиа аус ауаа иаҳа ираҳауа, ирдыруа иҟаларц. Урҭ ажәалагалақәа ҟарҵон, аха, акы аныӡбатәхоз, анапышьҭхра азин иалхәдан. Абас арҵаҩцәа рколлектив зегьы еизеит. Дааит ақалақьтә комитет ахаҭарнак Агырба Закан. Аконституциа ҿыц ахцәажәара иара амҩа иқәиҵарц даарышьҭит, избанзар араҟа аус зуаз рнапы ианҵазар, иудыруази ахцәажәара ахы ахьдырхоз, аҵыхәтәантәи аамҭаз аидеолоиа ахырхарҭа зырблаҟьоз рышхырцәаӷьҭраҿ. Аизара мҩаԥигон Нургалиев Шалахан. Дмаӡаныҟәгаҩын Леуанти. Инеиҭарк-ааиҭарклон апартиа иалаз зегь раҵкыс ирцәымӷыз апротокол ҩра. Раԥхьатәи азҵаара иҭиит Леуанти.
– Аобком ахаҭарнак ҳаизара иҽалаирхәырц даҳзаарышьҭрызшәа ҳдыргәыӷын, уаҩы дзыҟами?
– Сара уи аӡбахә сыздырӡом, – иҳәеит Закан.
– Сара исҳәарц исҭахыу, – дҩагылеит Вова Канџьариа, – афедерализм апринципқәа ԥыргахоит Қырҭтәылеи Аԥсни реизыҟазаашьақәа рҿы. Амилаҭ политика аилагарақәа
риашазарц, Аԥсны Қырҭтәыла алҵра азин змоу акәны иҟалароуп. Аԥсшәеи аурысшәеи ҳәынҭқарратә бызшәақәаны иҟазароуп. Аԥсны адгьылаҿ иҟоу ақалақьқәа ҵакыла Қырҭтәыла анапаҵаҟа иҟаны, формала Аԥсны иахьԥшушәа иҟамлакәа, Қырҭтәыла анапаҵаҟа рааныжьра ҟамлароуп.
Аԥсуаа рымацара иахьеизоз арҭ азҵаарақәа ас рцәыргара иаҳа имариан. Амилаҭ еилаԥса, еиҳарак ақырҭқәа ахьырацәаӡаз, ас иаартны ацәажәара уадаҩын, аха амилаҭ политика аилагара аҿырԥшы аныҟаз акәын, уи мчыла ириашахар акәхеит. Ақырҭқәа еилаԥсы итәан, ираҳауаз чҳауа. Вова Канџьариа ииҳәаз Леуанти ишьақәирӷәӷәарц, иҵегь ациҵеит:
– Аԥсуа жәлар рполитикатәи рдемократиатәи зинқәа рырҭбаараз, апроект аҿы иарбоу астатиа 159, Аҳәынҭқарратә Герби, астатиа 160, Аҳәынҭқарратә Бираҟи ртәы шҳәоу иашам ҳәа иԥхьаӡаны, даҽакала аԥхьашьа ҟалароуп, амилаҭ хаҿра аадырԥшыртә еиԥш. Аԥсны ССР иамаз Агерби Абираҟи ахархәара роур еиӷьын.
Еиҳабыра змамз арҵаҩцәа ықәгылазаргьы, Аконституциа ҿыц ас аԥсахрақәа аирутә, урҭ иреиԥшыз аиҿыхарақәа шцоз иныҵыҩ-ааҵыҩны ақырҭуа рҵаҩцәа ираҳалон, ргәы иалсзаргьы акыр ичҳауа иааиуан. Дара хыԥхьаӡарала ҩ-секторк ахьеидызгьы иаҳа ирацәан. Аԥсуа сектор ашьақәгылашьала, аԥсуаа рнаҩс уа аурокқәа мҩаԥыргон аурыс, ашәамахь, ақырҭқәа рхаҭагьы. Ақырҭуа сектор аҿы дақырҭуамзар уаҩ аус иуӡомызт, қырҭшәала мацара аҵара ахьымҩаԥыргоз иахырҟьаны. Абраагьы ҳара ҳаиҵан. Ибзиашәа ажәалагалақәа ҟарҵон, аха напышьҭыхрала акгьы рыӡбомызт, Аконституциа ҿыц апроект алацәажәараан, акәымзар уаагьы дара еиҳахон. Ҭынч итәазаргьы, уажәраанӡа аԥсуаа хәаҽны ишрымаз, рышколқәа аркны, дара рышколқәа шаадыртуаз, қәԥарыла аԥсуа секторқәа шцәырҵыз уҳәа, акгьы ргәаладыршәаӡомызт, аус рыцызуаз рхатәы ԥсҭазаара аиқәырхара, аиҵыхра иахьазықәԥоз, ақырҭуа зҿлымҳарақәа ирԥырхаганы ирбомызт. Зынӡак рыбӷа анааԥҵәа, адиректор Милор дҩагыланы иажәа иалаҵаны, Аԥснытәи АССР республика Еидгылак аҿынтә даҽа республика Еидгылак ахь аиасра азин атәы зҳәоз астатус аиуреи, аԥсшәеи аурысшәеи ҳәынҭқарратә бызшәақәаны рыԥхьаӡареи Аконституциаҿ иарбазарц аниҳәаз акәын. Ҩ-секторкны иеиҿкааз ашкол иахагылаз даргьы дреиҳабын, уик аарзычҳауамызт, рыбӷа ааԥҵәаҵәҟьеит.
– Уажәраанӡа ҳара ҳрылацәажәон СССР-и Қырҭтәыла ССР-и р-Конституциа ҿыцқәа рпроектқәа, – еихәлачны итәаз аҵара аҟәша аиҳабы Гагуа Михаил дҩагылеит. – Ареспублика анапаҵаҟа иҟоу ақалақьқәа рызҵаара амилаҭ рзинҭшәара ахь ииаганы узахәаԥшуам. Асовет Еидгыла анапаҵаҟа иҟоу ақалақьқәа ыҟоуп, ареспублика анапаҵаҟа иҟоу ракәым. Аԥсны Қырҭтәыла алҵра азҵаатәы уахәаԥшуазар, избан асоциалисттә Қырҭтәыла алҵра заҭахыу, даҽа социалисттә республикак ахь аиасра иаҳа изеиӷьу сара исзеилкаауам.
– Ақырҭуа бызшәа зԥырхагада? – дҵааит уаҳа акгьы ззеилымкаауаз ԥҳәыск.
– Гагуа иқәиргылаз азҵаара, 64 астатиа иазкны, аҭак ҟасҵар сҭахыуп, – дҩагылеит Канџьариа Вова, – СССР иаҵанакуа автономтә республикақәа, амилаҭ рҷыдарақәа рыла ишьақәгылаз, афедерациа иалоуп. Қырҭтәыла иалоу, Аԥснытәи АССР налаҵаны, аунитартә республика иалоуп.
– Саргы исҳәар сҭахыуп, – дҩагылеит Леуанти, – Гагуа иқәиргылаз азҵаарақәа рҭак шымариаӡоу, обиективла урызнеиуазар. Аиашаз иҟоуп Асоциалистә Еидгыла ма ареспублика рнапаҵаҟа иҟоу ақалақьқәа, амала амилаҭ зҿлымҳарақәа рыхәаҽра иазкымзар ауп. Аԥсынтәи АССР Аконституциа ҿыц ахьԥшуп СССР-и Қырҭтәылеи р-Конституциақәа, аха Қырҭтәыла Аконституциа ҿыц апроект иалацәажәартә аԥсуаа аамҭа рымамызт, дара рпроблемақәа даара иҵарны иқәгылан, ижәымдыруеи? Уажәшьҭа игәаҳҭап ақырҭуа бызшәа ҳәынҭқарратә бызшәак аҳасабала изаҳҭахым. 60 шықәса раахыс, ақырҭшәа ахьаҳзымдыруаз амшала, ҳакҿацаланы ҳшәыман. Шьҭа регламентк ҟаҵатәыми.
– Исҭахымызт, – иҳәеит аҵыхәтәан Нургалиев, – аколлектив аҿы цҭәак рыбжьалар еиуеиԥшым агәаанагарақәа ахьыҟалаз азы. Ҳара қәҵарак ҳадаҳкылаӡом, амала
шәгәаанагарақәа зегьы Аԥсны АССР Иреиҳаӡоу Асовет ассесиаҿ ирыдыркыло Аконституциа ҿыц аҿы иарбахоит. Аизара аркыуп ҳәа исԥхьаӡоит.
Ҿымҭ-ԥсымшьа иҩагылан, еицәхасқәар иалҵрыз рзымдыруа, ашьшьыҳәа иҩдәылҵқәеит. Ргәы иҭаз ахьырҳәаз аԥсуаа ргәы дырдазшәа рбон. Еиқәыԥсы инеинуан ақырҭқәа, хшыҩла ихәыдамыз рымчра рзымчҳауа. Уажәраанӡа зыхә рзымшьоз, иаҭарымҵоз ажәлар абаҟаз.
Адырҩаҽны сабшан. Кьахьыриԥа Борис икабинет аҿы иааидибагалаз уахыки-ҽнаки раахыс иҟалаз ахҭысқәа ирылацәажәон. Аконституциа ҿыц апроект ахцәажәараз, усгьы аҟамаҿы иқәгылаз иаҩызаха, коллективцԥхьаӡа еиҿыхаран изҿӡаз. Амилициаҵәҟьа аусзуҩцәа еиҿанагаларц агьрыгымхеит, рызбжак аԥсуаа рҳәынҭқарра аинтересқәа рхьчо ианалага. Урҭқәа рзы аинформациа анеизырга, Начҟьебиа иаагареи иқәгареи шыҟалаз аилкаара иаҳа иахыццакуан.
– Шәара шәабаҟаз?! – Начҟьебиа иқәгара иазкыз аизараҿ Борис дахьыҟамыз Леуанти дазҿлымҳан.
– Уара, сыԥсахы еибакны санаацәырҵ, КГБ Гагратәи аҟәша аиҳабы даасыдгылан, ажәлар еилоумган, апленум иаӡбаз хырԥашьа амам ҳәа сеиҳәеит. Ажәлар зеилазгои, аӡәыр деизызгаз џьышәшьома, рхаҭа ргәы ԥжәаны еизоит сҳәеит. Уара уҽыдумырбар еилыҵуеит иҳәеит. Уцаны смашьына уҭала, уцәырымҵын ҳәа сеиҳәеит, уара. Ижәымбари ус аӡәы дышәзеилцозар сҳәан, имашьына сҭалан, иааҟашәҵаз зегь збон. Даараӡа ибзианы шәыхәмарит!
– Аԥсуа дааргап шәгәахәуоу? – дазҿлымҳан Леонид Чыгәбар.
– Дааргаргьы ҟалоит, – иҳәеит Борис. – Аамҭала акәзаргьы, дааргап ҳәа сгәы иаанагоит. Ажәлар еиқәыркроуп, Аконституциа адкылара ҭынч имҩаԥгахарц. Уи ҟаларгьы ҟалоит, иҟамларгьы. Аус злоу иааргаз аҽныҵәҟьа «дыцқьам» ҳәа Начҟьебиа ишьҭахь дышԥаргеи, убри шәымҳәои! – дгәырӷьон Борис.
– Иахьа агазеҭқәа ыҟаӡам, – иҳәеит Давлеҭ Ԥлиа, – игәашәҭоу?
– Иззакәи?! – Лерик Цыхьычба, ихы кәымпыл аҿы илымҳақәа џыххазшәа, иҽааирҵарит.
– Иацтәи Гагра ақалақьтә комитет апленум иаӡбаз агазеҭқәа рҿы иркьыԥхьхьан, – иҳәеит Борис. – «Советскаиа Абхазиа» мацара 12500 екземплиар леиқәыжьны ишырблыз маӡала исаҳаит. Уи иахьа иҳаладырҵәазҭгьы, уаҵәтәи ианырҵар акәхон Начҟьебиа дыцқьамкәаны дышдырхынҳәыз. Уи згәаԥходаз! Заа зегьы рҵәахит. Амала даҽа мцуррак ҳаҵаргалар ҳәа сшәоит, – ҳәа шиҳәоз раҳауазшәа, ателефон иасит. – Сӡырҩуеит, – иҳәеит иара, атрубка илымҳа ианнадикыла. – Бзиоуп, – атрубка аҭыԥ инықәиҵеит. – Жәохә минуҭ рашьҭахь ақалақьтә комитет аҿы сҟалароуп. Асааҭ хԥа рзы, – дҩаҵҟьеит иара.
– Избан?! Избан?! – иааиларԥсеит итәаз ҩаҵибарҟьан.
– Сыздырӡом. Сызгода?
– Ҳазынтәык ҳуцны ҳамцои.
Иҩдәылибаҳәан, марымажа машьынак иакуаз ҭалеит, инхазгьы ҟалеит. Егьырҭ, цац руазшәа, аҽны машьынада иааит. Ашьҭахьӡа иаадәылҵыз Леуантигьы урҭ дрылан. Амҩаду ианын амашьынақәа даара иласны. Ҷкәынак дыҩны дааиуан. Уи излеиҳәоз ала, амашьынақәа ирыгәҭылакыз «Чаика» иақәтәан Шевраднаӡе, Колбин, Адлеиба. Лерик Цыхьычба иаарласны имашьына шааигоз Леуанти инаиеиҳәан, дласны амҩахь дцәырҵит. Уи, Амрагылара ицоз акы дахьынҳаланы, Калдахәарантә имашьына ааигаанӡа, аамҭа ицәцон азы, Леуанти иааиԥыхьашәаз аӡә диԥшаан, Гагранӡа еицыз леигарц диҳәеит. Ақалақьтә комитет аҿы данлеи, азал ахь днармышьҭит, апленум алагахьан азы. Арахь иара алгарц агьагмызт. Ашә илагылази иареи ахьынӡаиҿыхоз, ауаа дәылҩрны рҿаархеит. Ақырҭқәа хәаҽны ирымазшәа, знык аҳауахьы рындәылҵра иахгәаҟуазшәа, идәылыҩруан, аӡәырҩы, рқьышәқәа инарҭасызшәа, иаадәылҵуан. Аԥхыӡ уалаз џьушьарын, ас рыԥшра збахьадаз. Леуанти, ашә дылагыланы, урҭ дрызԥшуан, ижәбома иҳәозшәа. Аиҳабыра анааиуаз апартиа Гәдоуҭатәи араиком актәи амаӡаныҟәгаҩ Гәарамиа Астикәа Кәасҭа-иԥа рыгәҭа далагылан.
Аҵыхәтәаншәа идәылҵуаз дрыцын Борис Кьахьыриԥа. Уи иԥшраз изымбаз еилиргартә иузиаҳәомызт. Убасҟатәи Амрада дыԥхон, Амзада дкаҷҷон. Марымажа имашьына инҭалеит арҭ, Леуанти дрыманы. Егьырҭ даҽа машьынак рԥшаан, ирышьҭалеит. Цәгьала и-«Москвич» ҳәазон, иҟәарҽаруа иақәтәаз азышьҭхуамызт. Борис, аҭаҭын дшамыхозгьы, зегьы алҩа рҿыҵарббо ианиба, сигаретк рымихын, инымаалаӡо инацәкьарақәа ирыбжьакны, иҽеиҵых аԥхьа дахьҭатәаз, изхара дызгәырӷьомызт.
– Ҳа-ҳа-ҳа!.. – дымццакӡакәа ибжы ныхҵаны, цыра-цыра дааҭгылозшәа, дыччон иара.
– Уаҳа аӡәгьы мап имкӡакәа, Гәарамиа актәи амаӡаныҟәгаҩс дҟарҵама? – Леуанти иџьеишьон.
– Ҳа-ҳа-ҳа!.. Арҭ ианырҭахха иҟарымҵари. Шеврднаӡе даақәгылан, ҩа-жәак роуп ииҳәаз. «Иаха ара иҟалази, иҳазԥшу Аконституциа ҿыц адкылареи ҳрызхәыцны, маҷк ахьаҵра ҟаҳамҵар шыҟамло еилышәкаарц сшәыҳәоит, – иҳәеит. – Ҳара дышәзааҳгеит Гәарамиа Асҭико Кәасҭа-иԥа, – иҳәеит, – гәыкала ҳпартиатә кадр дшәыдышәкылап ҳәа ҳгәыӷуеит», – иҳәеит. Рызынтәык адруҳәа рнапы иҩахеит. Убри дҟарҵарц ауп ихала дзааз. Уажәы аԥсуаа рҿгьы аҳаҭыр игашт, аха агьаурым, ҳа, ҳа, ҳа! Знык сыбла иабазааит урҭ ашәы шыршәырҵаз! Ирыԥшраз шәымбеитеи! – Уажәы, Гәдоуҭа ҳҩаӡаанӡа, апленум иалоу еизыргашт, Гәарамиа ихы дақәиҭыртәыр, даҽаӡә ихаҭыԥан дҟарҵарц.
– Гәдоуҭаа ирхадыргыларц ирҭахыда? – дҵаахуан Леуанти.
– Уаагьы ҳара иҳахәаша даарго џьушьома, дара ркадр дааргоит, нас жьрацәрала дара зегь еидҳәалоуп. «Ҳара даҳкадруп» анырҳәо, ргәы иҭоуи зугәахәуа. Гәарамиа ҳаԥсуара дахәап ҳәа даҳзаарга џьушьома? Аха аԥсыуак дааргазааит, ҳа, ҳа, ҳа!.. Уи наӡамхаргьы, зны-заҵәык ас рыбла анҭаԥшра зыԥсоу жәдыруоу, уара?! Ҳа, ҳа, ҳа!.. Сԥсы шҭоу уи збазааит.
Гәдоуҭа ианҩеи, Константин Озган Гәарамиа иҭыԥан дҟалеит ҳәа игәырӷьаҵәа аилыҵра иаҿын, даҽа џьоукы гаграа ирыдырныҳәалон аҽны аҭоурыхтә хҭыс ду ахьырзыҟалаз. Илахҿыхын зегьы. Жәларык гәырӷьозшәа аԥхыӡ далазу, иибоз лабҿабазу ицәеилаҩашьозшәа, Леуанти уа дрылагылан. Марымажа амашьына ҿыж-мыж иақәтәаны, аҩныҟа ианыхынҳәуаз, Борис ҿыц изхара дзыччомызт. Ганкахьала апартиа аиҳабыра ахаҭарнакцәа ртактика аԥсуаа ҿыц иҿазҳәашаз акакәын, хымԥада, уи ажәлар ирзеилымкаар ҟалон. Уажәнатә шьҭа ихадмырҟьарц инарылабжьақәон, избанзар асҟатәи хылаԥшра Аԥсны иаимуцызт уажәраанӡа. Егьи аганахь ала, ирҵаҩратә усура инахаршәаланы, имаз аамҭа шынеибакәыз аԥсуара ус иазикуан, аиҳараӡак, ариабжьарак иааиԥмырҟьаӡакәа акыр зҵазкуаз ахҭысқәа дрылахәын, дааԥсаҵәҟьаны дыҟан. Арахь ихыхь ҭыԥ инаҭомызт, иаҳагьы даркарон. Борис ҳәааа змаӡамыз агәырӷьара данамҽханакуаз, иара амашьына ашьҭахь, иҩызцәа дахьрыватәаз, ихы нкыдҵашәа, иԥсы ишьон.
Амашьына дышлалбаазҵәҟьа, агәарбжьара анылара иамраӡакәа, рҩызцәа аазгоз даҽа машьынак аангылан, Чыгәбар Леониди Ԥсардиа Лиуфеи ааҭыԥеит.
– Уоора! – ҿааиҭит Леонид, исигарет амца аиркырц, исԥычка цәырго. – Гәдоуҭа ҳшыҟаз, акаамеҭ ҳхашҭит.
– Иҟалахи? – Леуанти идыруан Леониди Лиуфеи злацәажәоз, Гәдоуҭа аӡбахә анаацәырыргалак.
– Уара, ани аӡӷаб дҳамбаӡакәа, ҳашԥахынҳәуаз!
– Дсышәмырбоз нас!
– Ҳаит, иааҳгәаламшәеитеи!
– Уажәы, аранӡа уанааи, изугәалашәеи? Еснагь шәагхоит.
– Аиаша шԥаҳаиҳәеи! – дыччон Лиуфа.
– Аракәӡам иахьаҳгәалашәаз аха, – Леонид ихы ирқьиауан. – Шәарҭ шәмашьына ықәҵхьан, ҳара ҳазлаашаз ԥшааны ҳҿанааҳха, лара дааиуеит, уара! Лҩызцәа дрыцуп.
– Нас дзеиԥшроузеи? Дугәаԥхартә дыҟоу? Цыркьыкь лакәу?
– Ҟоҳ! Ииҳәо уаҳауоу, уара! Абар Лиуфа дахьгылоу. Уизҵаа!
– Аиашаз, уаҳа назҭахым лоуп, – дыччон Лиуфа. – Дызцу лҩызцәа заманақәоуп. Лара дахьрылагылоу, урҭ ухашҭуеит.
– Убасҵәҟьа дыҟоума?
– Уаҳжьома нас?! – Леонид, амца зиркыз исигарет даханы, алҩа иҿыҵуан.
– Уара дууазар, Лиуфа дирџьап ҳәа уҟоума.
– Дсыуаӡам, уара. Баша дыздыруеит, сҭаацәарамзар, уара дузҭодаз, сара слышьҭалонеи. Даара деиқәшәоуп, насыԥ бзиак лоур сҭахыуп. Уара иуеиӷьасшьо исԥшаауада.
– Дысшәырбеи, уара!
– Уаҵәыҵәҟьа ҳцоит.
– Аеи.
– Машьынала ҳаузаауеит, џьара умцан!
– Сабацои, уаҵәы мҽышоупеи.
– Уабацаҵәҟьо. Асааҭ жәеиза реиԥш ҳаузаауеит.
– Уара, ара мҽышазар, Гәдоуҭа шәахьоума? Аусура дҟалаӡомеи.
– Лара Аҟәоуп дахьынхо. Гәдоуҭа луацәақәак рҿы аамҭала ҳәа дыҟоуп. Уа ҳамнеиуеи. Аԥсуаа ӡӷаббара ишцоз ухашҭма.
– Аеи сымҳәеи. Сшәызԥшуп.
– Ҳумжьан! – Леониди Лиуфеи нахынҳәын, амашьына инҭалеит.
Леуанти Виталик иҿы дынкыдгылеит.
– Лерик Цыхьычба иҿынӡа уҩеир сҭахын.
– Уажәоуми ҳанааицрыҵ.
– Иҩны уцароуп. Уаҵәы ашьыжь Аҟәа сҩеины, ҳҭагылазаашьа зеиԥшроу еилыскаароуп. Уаҳа аӡәы иоумҳәан, Лерик игәыла Леонид иеимҳәааит. Уи Гаграҟа дцеит иквартирахь, аха уахыла иани иаҳәшьеи дырзаар ҟалоит.
– Усҟатәи изурмаӡои?
– Ус иаҭахыуп. Сахьцо-сахьаауа зегьы изырдырреи.
Зыдунеихаан хәшәтәырҭак иҭамлацыз Џьанар апалата избахҭахеит. Адырҩаҽны ихьаа тәан, дгылар ҟало ианиба, дагьыҩдәылҵит, ишьапы ааиҵихырц. Иԥсы ааивигеит. Хәлаанӡа убра рымӡк дықәтәазар, ма длаҩеиуазар иҭахын, аха ахәшәтәыҩцәа ус ируамызт, ихаҭагьы макьана илшаӡомызт, днықәиаларц ицәеижь аҳәон. Ирҿарҵоз ҩнатә чысмызт, аха иуфартә иҟан, аԥхьаҵәҟьа усгьы акгьы игәы ишамгозгьы, хәыҷы-хәыҷла дашьцылон. Амла дакуа даналага, маҷ-саҷк имфалар дабацоз. Уи аҽны шьыбжьон, Амра лхыҵхьан еиԥш, ҵаҟа адкыларҭаҿ ишиԥхьоз аниарҳәа, длалбааит. Уа иԥшыз Асҭанда лакәын, шәыра дук лкын, афатәқәеи, хаа-мыхаақәаки рыла ирҭәны.
– Бымацра быҟоума? – лҽынаигәыдлыжьлан данылгәӡуаз, длызҵааит иара.
– Ааи, – диҿаччон иаҳәшьа, дымҵәыуарц мчыла лҽынкыло.
– Нан илҳәеи?
– Илҳәарц иуҭахи? Улбар лҭахыуп.
– Лгәы бзиазааит. Ирласны сышлеиуа лаҳәа! Бымацара бааҵәҟьама? Баазгада?
– Автобусқәа бжьами.
– Баҭыр иабҳәар данаауаз бааимгози.
– Уи даанӡа, сара сзымԥшит. Арахь иузыҟарҵо узымфар ҳәа сшәеит. Нангьы уи дацәшәон. Уара ушԥаҟоу?
– Шәышсыршәаҵәҟьаз сыҟам, сеиӷьуп.
– Уԥшҭәы макьана цқьа имааицт. Ахәшәтәҩцәа иуарҳәои?
– Ашәахьа ашьыжь анализқәа зегьы еиҿадырԥшуеит.
– Убранӡа изнаргеи? Ҩы-мшы раахыс баша ушьҭоума?
– Ус иҟалеит, ишыҟаҵатәу дара ирымдыруеи. Агәырқәа сыларҵеит. Асабшеи амҽышеи ирықәшәеит, бымбои.
– Иухьуеи зырҳәа?
– Усҵәҟьа иааҭкааны цқьа исарымҳәацт сымҳәеи. Зыгәра рымго чмазарақәак рыӡбахә рҳәеит, зегьы уаҵәы ашьыжь еилкаахоит. Асҭанда, бысцәымшәан! Нан илаҳәа схьаа шеиқәдыртәаз. Шьҭа бцар сҭахыуп, избанзар ахәларахь ибыцәнеир, ҳқыҭа мҩа бахьанызаауа сҭахым. Уаҳа бмаан! Агәхьаа шәҽашәмырган. Баҭыр ацара-аара иаҳа изымариоуп, уаҵәы ма уаҵәашьҭахь даауеит, иҟоу шәеиҳәоит.
– Абзиараз!
Лымацара амҩа днанылеит, зхала Аҟәа зныкгьы имаацыз аӡӷаб. Ауаа рацәа рылаҩеии зеиуа хкы уҭахыз амашьына реивасреи, реилысреи, рбжьи ухы еиларгон, иҭырҟьон, удыршанхон, ухы ахьурхарыз уақәымшәо. Амашьына дахьлалбааз аракәын, араҟа иаанылкыларын Амраҭашәара ицоз. Абан автобус ахьаангылаз. Уи Гаграҟа ахы хан, ауаа еишьҭеибаҵа иагьнадизалеит. Лара макьана уахь дызцомызт. Лаб иаҳәшьа лыԥҳак абра џьара дрыман. Длыԥшаар акәын. Уи ладрес лыман, џьоукы дрызҵаан, амҩа ахьыҟаз ларҳәеит. Амашьынақәа дрыцәшәо мацара, амҩаду ааихылҵәан, иахьылдырбаз лҿыналхеит. Уахь ихарамызт, аха иагьааигәаҵәҟьамызт. Иаҳа уааԥсыралеи машьыналеи иҭацәхоз амҩақәа ааихылҵәацԥхьаӡа, иаалԥылоз дрызҵаауа мацара, дзышьҭаз амҩа лԥшааит. Илҭахыз аҩны аҿынӡа анеира иаҳагьы иуадаҩхеит. Аҩнқәа даара еилапапан, нас ахыбрақәа ԥыҭк ҩнык ракәызшәа номерк рыман. Аҵыхәтәан дзызҵааз илҭахыз аҩны лдырбеит, арахь лара илзеилкаауамызт уи аҩны зхакәыз. Ахыбрақәа еилакәаҳаны игылазшәа лгәы илнаҭон. Аҵара иацылҵарц Баҭыр изиҭахыз убасҟан иаҳа еилылкаауан. Днаԥшааԥшырц дашьҭан иара. Уигьы ҵарамзи. Дзышьҭаз лыуа дахьыҩназ ауаҭахқәа рышә днадгылеит. Аҵәҵәа бжьы лыргеит знык, ҩынтә, хынтә… Уаҩ дыҟамызт. Агәылацәа рахь аҵәҵәа дасит.
– Абра инхо сыуацәоуп, – лҳәеит лара, иаадәылҵыз ахаҵа илҭахыз еиликаарц данҵаа. – Уаҩ дыҟаӡам, иахьыҟоу жәдыруама?
– Ақыҭахь ицан, даҽа ҩы-мшҟа иҟалоу сыздыруам, – аӡӷаб замана деимидон иара, илеиӷьыз уаҩ диқәымшәацызшәа.
– Иҟалозар ак сызрашәҳәар сҭахын.
– Ишԥаҟамлои, банаџьалбеит, ас аӡӷаб данаҳҭаа, аказы мап лцәаҳкуама.
– Ақыҭантә дааганы ареспубликатә хәшәтәарҭыҿ дышьҭоуп ланшьа иԥа Џьанар. Дшааилак дылбар сҭахын.
– Бара бзусҭада?
– Џьанар иаҳәшьа Асҭанда соуп.
– Ҟаи, Анцәа биныҳәааит! Сгәы иаахәеит. Уи сара иласҳәоит, бгәы рҭынчны амҩа бықәла!
Ахәшәтәырҭақәа рҿы рхәы цқьа иҟарҵомызт ҳәа, уҳәан-сҳәанқәа рацәан. Аҩны илалбааны, шьҭахьҟа зымҩа аԥшаара иаҳа иззымариахоз Асҭанда, лашьа ихәы лзаагартә, даҽазны данизаашаз здыруадаз. Знык иадамхаргьы рҭынха дылбар лҭахын, уи азакәын убри аԥҳәыс дызлышьҭаз. Шьҭа арахь дызлааз амҩала дхынҳәырц дышнеиуаз, ахәшәтәырҭа аԥхьа илбаз атроллеибус аномер днахьыԥшит. Иагьа еикәаҵәиларгьы, уи атроллеибус, уа имнеир шамуаз дазхәыцны, дынҭалеит. Иара усҟатәи аамҭа рацәаны амҩа ианымызт, иахьаақәҵәииз ахәшәтәырҭа дшынахьԥшыҵәҟьаз, дыллыбааит. Амҩа анааиҩылҵәа, автобус ааҭгыларҭаҿ гәыԥ-ҩык акасса иадгылан, ларгьы рышьҭахь днықәгылеит. «ЛАЗ»-к ааигәахон. Абилеҭ анаамылх, уи дынҭалеит. Иҭәын. Гыларҭакгьы цқьа иамамызт. Афон ианылаӡа, илалбаақәаз рацәахеит. Ҭыԥқәакгьы ҭацәит. Иҩыхәнақәашаз ҭалаанӡа, арԥыск ҭыԥк лирбан, диаҭабны длатәеит.
Џьанар Баҭыр данаауаз Асҭандаз дааимгози ҳәа шлеиҳәаз даазхәыцит. Уи уажәы акәӡамызт ианылгәалашәаз, лашьа ус иҳәазижьҭеи лгәы иҭан, избанзар уаанӡагьы лгәы
иҵхон. Баҭыр зны данцоз дигарц леиҳәахьан, Џьанар даныргоз ашьыжь. Амала лара дышьҭырхырц усҟан Баҭыр димыҳәази. Иара иҭахымхеит. Уи уажәгьы лгәы иалан, лашьа ичымазара шылгәыҵхоз еиԥшҵәҟьа. Уи ашьыжь Џьанар Аҟәа днышьҭарҵар, рҩыџьегь, Баҭыри лареи, еицны аҩныҟа амҩа ианымзаауази, ҽнак хәлаанӡа еицымзаауази. Ус изиҭахымхеи Баҭыр? Днаскьаганы диргылазшәа лгәы иабон. Усҟан Баҭыр даныхынҳә аҩны дынкыдгылан, Џьанар дибарц Аҟәаҟа амҩа дықәлон, аха Асҭанда дшышьҭихуаз имҳәаӡеит. Лангьы ҿыцк ахьылмаҳауаз даргәжәажәозшәа анылба, лара лхала амҩа дықәларц лыӡбеит. Лашьа дыгәхьаалгон, арахь иҭагылазаашьа лыздыруамызт.
Автобус длалбааны, шьапыла амҩа дшаныз, аҩны данҩеиуаз, алашьцара аҽазнакуан. Амхы цәаӷәо аӡә дҭан, уи Баҭыр шиакәыз лдырит, аха лхы агәра лымгарц лҭахын. Дахьыҟаз идыруазар, иамҳәакәа дахьцаз игәы иалсрын. Иицәаӷәазгьы уамак ыҟаӡамызт, дҭалеижьҭеи ҩбаҟа сааҭ иреиҳаны ишымҵуаз ҩашьомызт. Ахәлара аламҭалаз амхы дызхаҭаларыз лзеилкаауамызт. Лара, иара илаԥш дыҵамшәартә, амхы давҵаланы дшааиуаз, агәашә днадгылеит. Надшьа ажәгәар дҭан. Лԥҳа дышгәалҭазҵәҟьа, агәарԥ даақәгылеит.
– Бан дбыкәыхшоуп, баама? Џьанар дшыҟоу аасаҳәеи!
Асҭанда лан дахьынӡалацәажәоз, агәарԥ иқәгылақәаз гәеиҭеит Баҭыр. Ацәқәа аауижьын, арахь иҿааихеит. Гәыбӷан зылҭоз дшааигәахаз збаз Асҭанда иаалцәымӷахеит, иԥхалшьон иамҳәакәа дахьцаз. Агәарԥ ҭазкуаз аанда дшазааигәахоз лымбозшәа ҟалҵан, аҩны дныҩналеит лара, Надшьа длацәажәар, иҟаз еиликаар, иазирхарын ҳәа дгәыӷшәа. Иара лан данаалыдгыла, акы ааибырҳәан, Надшьа лыжәгәар ахь днахынҳәит, иара дышиашаз аҩны дааҩналеит. Амаҵурҭа дыҩныҵхьан лара, Баҭыр дшааиуаз ангәалҭоз, усгьы дабацарыз ҳәа дымкылԥшуази.
– Асҭанда! – дышлыԥхьаз анлаҳа, даацәырымҵыр лзычҳауазма. – Дшыҟоу аасаҳәеи!
– Ашәахьа анализқәа рҭак иарҳәоит. Егьыс хар имамшәа збоит.
– Бзиоуп нас. Ҩы-мшҟа рашьҭахь сцап. Уаҵәы шәымхы сцәаӷәароуп. Уаҵәашьҭахь – сара сымхы. Ажәабжьс иаҳзаабгарызеи ҳәа сааԥшит, ацәқәа ҭасҵарц ианаазга. Акәымзар уаха сҭалап ҳәа сгәы иҭаӡамызт.
Уи днаскьалгарц дыницдәылҵит. Иара дышиашаз агәарԥ длықәсын, агәашә дынҭыҵны, уаҳа даахьамԥшӡакәа, днеиуан. Знык иадамхаргьы даалызхьаԥшырц дизгәаҟуа, агәарԥ аҿы уск лымазшәа, анахь-арахь дцон, даауан Асҭанда. Лԥсы ифон ацәыҵлашьцара дахьналаӡыз. Лан лҿаалхан, амаҵурҭа дныҩналеит. Аԥҳагьы дналышьҭалеит.
– Ух, нан, Џьанар дызҿузеишь уажәы? – уи Асҭанда лакәӡамызт дзызҵаауаз, Анцәа иакәын.
Усҟан ан илыгәхьааз лыҷкәын Џьанар, аиарҭа дагәылаианы, аҭуан даҵаԥшуан, ицышьҭаз ачымазацәа иааҭымгылаӡакәа ирҳәоз имаҳаӡо. Ариабжьарак Шьасиа лакәын дзызхәыцуаз, дыгәхьааигаҵәҟьон, димбазижьҭеи аамҭа уамага ицәцазшәа игәы инаҭон. Уажәы уи маҷк дихалыршҭит Асҭанда, лара илыԥшраз игәы инархьуан. Зынӡак дзихашҭуамызт, аха ихшыҩ аҵкараҿ даанлыжьын, даҽа хәыцырҭақәак излырҵарит. Лара иаалгаз афатә иҩызцәа ирзишан, илеидтәаланы акранырфа, инхаз иҵәахит, ашьыжь иабарц. Уи изаазгаз лԥхала аҩны дызнеизар идыруазар иҭахын, аха уи атәы иазҳәодаз. Иагьа умҳәан, ӡӷаб хәыҷык лакәын, даара илыԥшнын, амилаҭ еиҿыхарақәа иаҳа-иаҳа иӷыӷкуан, амҩан илхьынҳалоз дзусҭаз иалудраауази. Дылбарц дизгәаҟны дахьааз иеилнаркаауан иахәҭаз хылаԥшра шлызимҭоз. Дрыцҳаишьон, лгәы ԥшаауа амҩа дахьаныз. Раб иҟамзаара иара иаҵкыс лара илныруан. Иареи лареи жәабаҟа шықәса инареиҳаны ирыбжьан. Раб дылгәалашәаӡомызт. Абарҭ ашықәсқәа ирылагӡаны, ран дажәит, уажәы еиԥш ирҵауланы уи дазымхәыцӡацызт иара. Убри аламҭалаз еиԥш, агәабзиара зныкгьы дамыҳәацызт. Иҭахын иан иаҳа лԥсы лиршьар, иаҳәшьа дылхылаԥшыр, рынхара иҵегь инап адкылазар. Гәабзиарада урҭқәа дрыхьӡомызт. Зегь ирыцкыз дацклаԥшыр ихәҭан, нас уи иашьҭанеиуаз иаҳа иманшәалахарын.
– Иҟалаз шәаҳама? – дааҩналеит чмазаҩык. – Ара абахҭа ҳҭакыушәа ҳҭатәоуп, адәахьы иҟоу ҳаздырӡом. Начҟьебиа Гагра дырган, актәи амаӡаныҟәгаҩс дҟарҵарц. Дагьыҟарҵеит, аиашаз, аха хәлаанӡа дамырхит, аԥсуаа еизан. Ишәаҳау?
– Избан? – ақәақьҭ аҿы ииаз дҵаауан.
– Дыцқьамызт рҳәеит.
– Ахәмарра уаҟәыҵны, иуаҳаз ҳаҳәеи!
– Аԥсуа даажәга ҳәа иқәгылеит рҳәеит. Иахьа Гәарамиа Асҭико дрызларгеит рҳәеит.
– Ишәҳәо закәи?! – даарызҿлымҳахеит агыруак.
– Иҟалаз умбои, – ажәабжь ҿыц ааҩназгалаз уи иахь даахьаҳәын, гыршәала диацәажәон, уи Гәарамиа дизааигәазар ҟаларын, нас рҩыџьегь ак еимаркын, ргәы еизынхарц агьрыгымхо, иааидыҵит.
Асҭанда ари аӡбахә лзымдыркәа дыҟамызт, аха акгьы лымҳәеит, ицәырылартә аҭагылазаашьа лымамызт, Џьанар ихаҭа дирццакуан. Апартиеи асовети рорганқәа ирхадыргылоз ажәлар ргәаԥхарала аӡә дамырхуа-дарҭо асовет мчы аҭоурых иаҳәоны игәалашәомызт. Иаҳа иҳаракны иқәтәаз ргәаԥхарала иаҳа иларҟәны иқәтәаз рмаҵура иарҭон, иамырхуан. Аиҳабыра иҟарҵоз акандидатура апленум аҿы ишьақәдырӷәӷәазшәа ҟарҵон, мап аӡәгьы изкуамызт, икыр нас дзықәдыршәоз идыруан азы. Апартиатә органқәа рмаӡаныҟәгаҩцәа апленумқәа рҿы ишьақәдырәӷәон, асовет органқәа рхантәаҩцәа – асессиақәа рҿы, аха ари форман, ҵакыла изықәныҟәоз адемократиатә централизм апринцип уахәаԥшыҵәҟьозар, амаҵзуратә иерархиа хыхьынтә ҵаҟанӡа ишьақәгылан. Ари адиктатура иаформан ианакәызаалак.
Иаҳауаз уамак агәра игаӡомызт Џьанар, избанзар уик ҟалашьа змамз усын. Апартиа иаҳәаз змаҳаз ажәлар еилырцон, амилициеи ари рыжәырҵон акәымзар, ианбыкәыз ажәлар ирҳәаз ала апартиа анныҟәахьаз. Аԥсны имҩаԥысуан ахҭыс дуқәа ззуҳәашаз, аха уи иаанагозма апартиатә орган ақәҵара анаднакыла аҽныҵәҟьа ажәлар реизарак ицҟьа-шәҟьа иқәнаҵеит ҳәа. Абас иҟаз аус иахагылодаз игәаӷьны? Зхала иҿиаз хҭысқәазшәа рыԥшра рыманы имҩасуан, мҩақәҵарак уаҩԥсык иаимҭакәа акыр ҟалашьа амазма. Ус акәзаргьы, апартиатә орган иаӡбоз ԥыргашьас иаиуи? Аха… Џьанар даиԥхьхәыцит. Ааигәаӡа акәымзи Аԥсуа шәҟәы иашамкәан иҩын ҳәа ҿыҵгас иҟаҵаны, уи знапы аҵазҩыз лахьрыҭара анаанкылаз Лыхны аԥсуа жәлар реизара ақәҵарала! Иудыруази адиктатура апринципқәа рышьаҭа наҵысы-ааҵысызар? Аиашаз, уи иахьа иаламгеит. Сталин данԥсы нахыс, иҟәарҽаруан. Џьанар усҟан ихахьы иааиуаз ахәыцрақәа уаанӡа зныкгьы игәы иҭамшәацызт. Урҭ адәахьынтә изаауазшәа ибон, иара иҩныҵҟа ииуаз ракәӡамкәа.
Ииарҭа дҩагәылҵны, ичымазагатә маҭәақәа шишәыз дындәылҵын, абжьысырҭала днеиуан. Уаҟа ана-ара иеидгылақәаз урысшәала ирҳәоз гагратәи ахҭысқәа ракәын. Гыршәалеи қырҭшәалеи иеицәажәоз ирҳәоз шизеилымкаауазгьы, илымҳа рызкыдиҵазар, Гагра, Начҟьебиа, Гәарамиа рыӡбахә иалацәажәон. Урҭ игәамҵуаз рыԥшра рыман. Амардуан длаҿагылан длалбаауан, уаҟагьы иааиқәшәақәаз убри иалацәажәон. Ашьма ҭыԥ дынҭалеит. Уаантәы имдәылҵыцыз иидыруаз ажәақәа рҿыҵакын. Инапи иҿи ааиӡәӡәан, урҭ раԥхьа дыҩдәылҵит, уаҳа цәажәарҭас ҭыԥ рмоурц, гәаныла дырзаӷьуан. Иҟаҵәҟьаз еиликаарц, наҟ ахыбра дыҩныҵны дцарц акәын дзыҳәоз. Аха ихәшәтәҩы, агыруа, димазҵааӡакәа дцар, шьҭахьҟа хынҳәышьа иоуамызт. Арахь аҵхагәҭаны дабацоз, иидыруаны дзацәажәодаз. Даақәыԥсычҳаит. Усгьы ашьыжь инаркны иидыруаз џьоукы шԥамааирыз, иҟаҵәҟьаз иарҳәарын.
Дышиашаз аҩналарҭақәа руак днадгылеит. Уи еснагь ашә аркын азы, уаҩы диԥырхагамызт. Уа иадгылаз аҟәардә днықәтәеит, асаркьа зҭасаз ашә ала, алашьцара далаԥшуа. Егьи аҩналарҭа азааигәара адкыларҭа ыҟан. Ӡӷабцәа ԥшӡақәак уи иадгылан, рбжьқәа анааиаҳа, днарыхәаԥшит. Убас еинаалан дара, игәы иаахәаны дрызԥшуан. Зҽыԥхьакшәа иҟаз Шьасиа лхаҿсахьа ааизцәырҟьан, уа игылаз иханаршҭит. Ианализқәа зеиԥшраз ааиарҳәар, Баҭыр шьҭахьҟа иигаз имаҭәақәа изааргарц ицҳар акәын. Абра дышҭаз, усгьы аамҭа рацәа иман, длызцар иҭахын. Иахьцалак џьара лхы кыдзар еилкаашьак аиҭарц дахгәаҟуан. Иагьа умҳәан, зҭеиҭԥш даараӡа ибзиаз аӡӷаб, аҭаацәара
бзиа ирылҵуаз ауаҩышьа замана шьҭылхыр лыхәҭан. Ак згымыз лакәын уҳәар, уҩашьарымызт. Иаалыкәыршаз арԥарцәа дрымбо дыҟазма, Џьанар игәы каҳауан. Нас гәыӷра хәыҷык изцәырҵхуан. Ус аӡәы дихьԥшызар, џьара акала дыррак лаҳәшьа, ма лара ирымҭози. Ус агьрыдимбалацызт. Аԥҭараа рҭаацәара рҿынтә уҳәан-сҳәанк имаҳауази. Длышьҭаланы дымцеижьҭеи, џьара ак аҽаԥсаххьазар? Ихы заҟа хәыцра ҭапапоз, иаҳа ииашаз здыруадаз. Зцәеижь ԥсыҽыз урҭ ахәыцрақәа ирлас ддырааԥсон. Арахь урҭ мап рыцәкра иҭахымызт, иагьилшомызт.
Ҿыц днаԥшит, урҭ аӡӷбацәа илаԥш нарықәиршәарц. Дара уаҩ дыҟамызт. Амала хацәақәак ааиуан имариашаны, гыршәала ирццакӡаны иеицәажәо. Ражәа абжа рфоз џьушьарын, убасҵәҟьа рцәажәара ццакын. Џьара ак изеилкаауазар ҳәа, илымҳа нкыдиҵеит, ргәхьаа икӡамызшәа, измашьхәылҵк изшьамхык иқәыргыланы, инапсыргәыҵа иӡамҩа иқәҵаны, алашьцара далаԥшыхуан. Иаҳахьаз ажәақәаки ажәлақәеи рнаҩсан, ирҳәоз акгьы изеилыргомызт. Амала Гагра аԥсуаа иҟарҵаз ишақәшаҳаҭмыз еилкаан, даараӡагьы ргәы иалан, рыцламҳәақәа хьыдышь, рылахь еиқәҵашьеи, рыблақәа ршьа шырхыҵәҵәылози ибон, знык аҟара ихы анҩышьҭих. Милаҭла дзеиуз шырзымдыруазгьы, ирҳәоз аԥсыуак иаҳар рҭахымзар акәхарын, рыблақәа анааиқәшәа, иаахынҳәын, ҿымҭкәа инаскьан, ҿыц ҟәар-чар ҳәа иеицәажәо, ацырақәа рҿала акәымкәа, рԥынҵа иҭыҵуазшәа иахьуаҳауаз, иаҳа имыр-мыруа џьушьарын. Урҭ ибла ианаԥырҵ, автобусла абжьыуа қыҭак ахь дышцалоз игәалашәон. Зны уаҟагьы аԥсуа шәҟәы иалацәажәон. Аԥсуааи, агырқәеи, ақырҭқәеи рҟазшьақәа еиԥшӡамызт, уи рхымҩаԥгашьақәа ирныԥшуан. Уахык ақыҭа усҳәарҭаҿ дшыцәаз ибла иаахгылеит. Лара длықәымшәо, дцо-даауа дыбжьамзи. Лаҳәшьеиҵбы Шьардасиа лыҟәымшәышәшьа даамҿханакит. Уи лаҳәшьеиҳабы дзеиԥшрахарызи? Аиҵбы иаҳа дидыруазшәа иныруан. Аҳа аиҳабы лакәын бзиа иибаҵәҟьоз. Уи дылҿынҵәаауан.
Игәалаҟазаара ԥхасҭан. Асаркьа далԥшны, ажәҩан шыкеикеиуаз ибарҭан, ԥҭацк џьара ихыршәламызт, акәымзар аеҵәақәа кыдыџьџьа иахьабалак изааԥшрымызт. Аԥхынра ааигәаӡахахьан, иара ахәшәтәырҭа дҭан, амхы анылаҵатәыз, аандақәа урыкәшаны иангәоуҭашаз, аихаҳарақәа анымҩаԥгатәыз. Уажәык хьаак иманы ибомызт, наҟ дҭыҵны дцар иаҳа изеиӷьын. Ус агәаҳәара ааиоуан, аха, знык ара данҭашәа, ихьуаз зегьы еилкааны, аҽыхәшәтәра иауазар аҵыхәтәа ԥҵәатәын, даҽазны аара иқәшәар аҵкыс. Макьана дқәыԥшын, уажәнатә ахьаақәа имазар, даҽа шықәсқәак рышьҭахь дышԥаҟалоз. Асҭанда игәы лзыԥшаауан. Лымацара ақыҭантә даханы дышԥеизааи! Иагьшԥалызҳаи иацы лнацәа кны инаргааргоз! Лымала амҩа дықәызҵаз рангьы лгәы кыдгыланы дыҟазар акәхарын.
Иара дҩагылан, адашьмахь дышьҭаԥшуан, игәалаҟазаара шыҟаз еиԥш, ихы икәаҽ. Адкыларҭа шыҟаз иаԥхьаҟа ӡӷабцәақәак рбжьы иаҳауан. Руаӡә лтәы изгәакьаз бжьын, аха аҵхагәҭан ара дабаҟазаауаз игәахәшәа, иааихаиршҭит. Ԥыхьа уа еидгылаз аӡӷаб еинаалацәа ракәзар игәахәны, аҩбатәи аихагылахь дызлақәнашаз амардуан ахь даақәҵәиаанӡа, урҭ днарыхьԥшит. Дара ракәӡамызт, аха арҭгьы ахалаҭ шкәакәақәа ршәын, руаӡә лышьҭахь ала дибон, изгәакьаз дышԥалеиԥшыз уҳәарын. Уи илҿагылаз руаӡә иара дихәаԥшуан, лылаԥш изымчҳазт, амардуан ахь иҿынеихан, уа даанхеит. Даақәҵәиин, хаха аӡӷабцәа днарыдххылеит.
– Шьасиа! – дгәырӷьеит иара, арахь иҿааихаанӡа, зыхәдаџьал хҽыз иакәӡамкәа.
– Аа?! – ахалаҭ шкәакәа лара илыцизшәа илнаалон, уажәраанӡа илышәҵаны иибақәахьаз реиԥшҵәҟьа. – Џьанар уоуп ҳәа сыҟоуп? – лхы лнапаҿы иаалгахьан.
– Цқьа сыбзымдыруазаргьы, сыбгәалашәозааит, – аниҳәоз, илыдгылаз аӡӷабцәа, ара ус шрымамыз еилкааны, рҩыџьегь еизынрыжьхьан. – Ара аусура балагазар?
– Сан дышьҭоуп.
– Деицәахазар?
– Усгьы деицәамхеит, аха лҭагылазаашьа ҳзеиӷьтәуазар ҳәа, мчыбжьык аахыс дсыманы сҭоуп.
– Иахьа ҩы-мшуп ара сыҟеижьҭеи, ҳзеиқәымшәеи?
– Анцәа иҳақәимҵазаап, – дԥышәырччон лара.
– Макьана шәҭахома?
– Ҳҭахарц ҳзеиӷьоушьома?
– Мамоу! – дамхаччарц агьигмызт. – Издыруа данызба саалмацәажәари, сгәы ҭаҿыӷьит.
– Избан? Заҟаҩы ара иҭоу, узхара уҳәапеи, иуаҳапеи.
– Зегьы срыҿцәажәалар сҭахыу џьыбшьома.
– Ус акәзар, макьана ҳаиқәшәалашт, уҟаз! – лҳәан, дындәылҵит.
Дныҵаба дцазшәа дышлызхьаауазгьы, дахьибаз, дахьлыҿцәажәаз иҩныҵҟа дҟәандаӡа аԥсԥха изҭалахьан. Уи лан акорпус даҽа жәҩак аҿы дышьҭазар акәхарын. Џьанар, ашә илатәаз, доулмышьҭырц дшалагазгьы, длыҳәан, адәахьы днаццакит. Шьасиа алашьцараҿ џьаргьы дибомызт. Аныҩналарҭақәа рҿаԥхьа алашарақәа аркымзи, илаԥш назыхьӡоз ирхьигӡеит. Ҿыц илахь ааиқәиҵеит, инасыԥ шикыз инаимпыҵбазшәа. Џьара дибозар ҳәа дгәыӷны, ахышәқәа дыркылԥшуан. Иахьцалак иаарласны дибарц аҭагылазаашьа иман, игәы каҳартәҵәҟьа дыҟамызт. Шьҭахьҟа дааҩналан, хыхь дҩыхәнеит.
– Ҟоҳ! – ҿааиҭит ицшьҭаз руаӡә. – Уахьындәылҵыз иуаҳаи? Акыр улахҿыхны ухынҳәитеи.
– Исаҳахи, шәажәабжьқәа иашоуп рҳәеит, – дааԥышәырччан, ишьҭаларҭаҿ днықәиеит.
– Ари дцәажәозаап, – иааџьеишьеит даҽаӡәых.
Џьанар, игәы ахаҳә нҭыргазшәа, акыр деихыккон. Иахьцалак Шьасиа дигәхьаан. Ахәшәтәырҭа аҟәшақәа зегьы ачымазацәа рыла иҭәын. Лара дахьнықәиашаз лоуазу здыруадаз. Ма акоридор аҿы игылаз диванк дхарҟәысуа дшықәтәаз аалыршозу? Иагьа умҳәан, акыр иԥшқаз ацәеижь лыҟәнын, илылшарызу адтәалаҩ лџьабаа аныҟәгара? Дыцәарц шиҭахызгьы, Цәаблаҟә дикуамызт. Алашарагь иԥырхаган. Имыцәацыз еиҿаԥшуа иахьынӡеидтәалаз, алашара изырцәомызт. Ашьҭахьшәа дынҭанагалеит, аха дыцәазу, дыцәамзу изеилмырго, игәы уамак ираҳаҭӡамызт. Рыхәда ахыр-хыр бжьқәа гон акәымзар, ҭынчран. Ихы ихьуан. Аҩныҵҟа аҟәкы фҩы иашьцылахьаз аӡәы ахышә ыҵарбаҟа иаиркын, аҳауа цқьамызт. Дҩагылан, абжьы мыргаӡакәа, ахышә ааиртын, аҳауа маҷӡак аҽырхьшәашәаны иааҩналеит. Данааимнада иԥсы ааивигазшәа дааихыккеит. Аҳауа лбаадо, уа даадхылеит. Адәахьы ахыбрақәа иаҳа ирацәан, аҵлақәа раасҭа, аҵыхәтәантәиқәа макьана идуқәамызт.
Дыҩдәылҵын, акоридораҿ ахышә аҿаԥхьа адиван днықәтәеит. Амедеҳәшьа анаӡара лхы ықәҵа дыцәан. Иҿаԥхьа ателербага ықәгылан, макьана адырраҭара иаламгацызт. Иалагаргьы дахәаԥшыр уамак иҭахымызт. Аԥсны иахатәаз аилаҩынтреи аиқәшаҳаҭымреи еилырганы усгьы акгьы рҳәаӡомызт, урҭ рыӡбахә ала ҿырымҭӡар иаҳа иеиӷьаршьон. Зегьы маӡан, еилых ҟамҵаӡакәа, нас аиашаҵәҟьа уазҳәодаз. Иара ус дтәан, адәахьы днаԥшуа мацара, уажәы-уашьҭан Шьасиа илаԥш дааҵашәоз џьишьон. Амедеҳәшьа данааԥш, ахәшәқәа лыманы, апалатақәа днарылалеит. Ашьҭахь – агәырқәа. Иаргьы ак илалҵар акәын азы, иҭыԥ ашҟа днеит. Шьыжьхьафараз ицәырҵқәаанӡа, уа даанхеит, зегь ааԥшхьан, ԥхыӡк атәы рҳәаргьы игәы аарҿыхарын игәахәшәа. Акранифа, шьҭа ашьыбжьон иларҵоз агәыр изааргаанӡа, ара ус имаӡамызт. Шамахамзар ачымазацәа адәахьы идәылҵӡомызт, аԥсшьара роузшәа, риарҭақәа ирықәтәан, аӷды-мдыҳәа еицәажәон, лаф бзиак анеибырҳәалак, еибарччон. Уа зҭыԥ иамкуаз аӡәык-ҩыџьак дәылҵуан, адәахьы ицәырҵуан. Урҭ дрылан Џьанар.
Аҵлақәа иԥхьаӡозшәа, акакала днарыҵагыла-аарыҵагылон, агазон аҿы ашәҭқәа ишырхылаԥшыз гәеиҭон, нас аҩналарҭақәа еимыздоз амҩа данын, ибомызт иаха дзыдгылаз лҩызцәа. Иабацарыз? Урҭ дырмазҵаарызи Шьасиа дахьыҟаз рдыруазар ҳәа. Ашьыжь рҽырԥсахзар ҟалон. Урҭ ус шыҟарҵоз заа дазхәыцыр акәын. Ҩы-мшҟа рышьҭахь иаарын, аха иара уаанӡа Шьасиа, ара иааигәара дшыҟаз, димбаӡакәа дабаҟазаауаз. Дынлацәажәараны иҽылзааигәеитәыр иҭахын. Ас аманшәалахара зныкыр дақәшәараны дыҟазма. Аамҭа ихы изамырхәар, лыниара цәгьахон, дшиԥшаауаз амшқәа ицәцалон. Шьҭа шьыбжьон ааирц агьагмызт, ахыбрақәа иаардәылҵуаз зусҭцәаз еиликаарц дышрышьҭаз. Анаӡара акәзаргьы, лара шлакәмыз иаразнак идыруан, убас аӡәы илаҩашьоз ӡӷабмызт аха. Ахәымҽханшәа, адкыларҭақәа днарыҩналаны, дрыҳәаны абас иҟаз аԥҳәыс дырзышьҭазар
еиликаарц иақәкны иман, уахь даҽа дкыларҭак иатәыз ачымазацәа ҩнарҵаӡомызт, аха иҟалоз ибар иԥырхагахозма. Лан дахьышьҭаз, ларгьы дыҟамзи. Дахьыҵарымыз, дахьеибагамыз игәы иалан. Дышлышьҭаз рбар иҭахӡамызт, ларгьы дшазнеирыз издыруамызт. Зегьы зегь рцәиҵәахуан, амаӡара деиқәнархарызшәа.
Шьардасиа! Игәаӷьны хыбрак дныҩналарц иҿынеихахьан, Шьасиа лаҳәшьа анаӡара данибоз, усҟан иара амрагыларатәи акәақьт шыҟаз дгылан. Лара агәашә дааҭалахьан, шәыра дук кны, хыбрак днавҵалеит. Дыҩналарц акәхарын. Иара дласит дналыхьӡарц, аха лара наҟ дныҩнаԥҟахьан. Адкыларҭаҿ лан дылзааргар рылшон, лара дызныҟәозар. Дгылар рымуазар, лԥҳа уахь дҩарышьҭырц азин лырҭон. Еиӷьын дандәылҵуаз ҳәа длызԥшыр. Аус злаз, – шьҭа идыруан Шьасиеи лани ахьыҟаз. Игәы ҟалан, дагьԥышәырччон. Ашә аадыртырц аҿыж-мыжбжьы аадыргацԥхьаа, ибла ҭырхаха днаԥшуан. Шьардасиа лакәмызт идәылҵуаз. Амра лхышәҭырц агьагмызт, ачымазаҩ иҭааз асҟатәи дидхалар руазма. Ма аӡӷабцәа ран деицәахарызу? Акраамҭа анбжьыс, иибаз лара лакәымзар ҳәа дхәыцит. Аӡәы дылцәхҩашьалазар? Лҭеиҭԥш игәалаиршәон. Лара злалакәмыз ҷыдарак изыԥшаауамызт, лқыҭаҿ данибоз ашкол маҭәа лшәын, уажәы дызлаҽырбашаз ҵкыла деибыҭан, еиҳа дшәызшәа инарбон. Ашә анаатуаз, иара шьҭа дагьақәгыӷуамызт макьана лара лдәылҵра, дыццакны дагьхамԥшит. Аха данаақәҵәиуаз рҩыџьегь рылаԥш ааиқәшәеит. Дааскьазгоз Шьасиа иара иахь дыԥшӡомызт, длымбаз џьушьарын.
– Шьардасиа! – длеигәырӷьаҵәҟьон иара.
– Џьанар уоума?! – ларгьы дымгәырӷьеит узҳәомызт, лҿанаалха дналԥылан, рнапқәа ааимырдеит.
– Арахь бшыҩналоз збан, бдәылҵуазар ҳәа сбызԥшын. Шьасиа, мшыбзиа!
– Бзиара убааит! – илҵәахуаз лыбла хаара изҩышьҭылхит.
– Саҭабымҵан! Бара бызбахьан, аха Шьардасиа данызба дышбеиҵбызгьы аԥхьа аԥсшәа ласҳәеит.
– Иашаны уныҟәеит, – лҳәеит лара, иҳәатәыз дшақәымшәоз унырратә, уи зыхҟьоз аилкаара дазхәыцыр акәын иара.
– Шәчымазаҩ деиӷьзар акәхап?
– Деиӷьуп, – лҳәеит Шьасиа.
– Дызлеиӷьу агьызбацәом, – Шьардасиа иаҳа лылахь ааиқәылҵеит.
– Шәымшәан, Анцәа длыхәап! – ргәы ааирӷәӷәазшәа иуит, аиҵбы илзымҵәахыз аиҳабы изылӡоз изеилымкаауа. Издыруадаз, ихатә усқәа ахьигарыз издыруамызт, дара ртәы изацылҵар лҭахымзар?
– Уара угәабзиара шԥаҟоу? – лҵаашьа злаҟаз ала, иара ара ахәшәтәырҭа дышҭаз лдыруан уҳәартә иҟан. Уи лазҳәоз Шьасиа лакәымзар, дзусҭадаз?!
– Хьаа сымаӡам, анализқәа зеиԥшроу уаҵәы исарҳәозар ҳәа сыԥшуп.
– Агәабзиара Анцәа иуаҭәеишьааит! – жәытә ԥҳәыск изеиӷьалшьаз џьушьарын, Шьардасиа лцәажәашьа ԥшқа аҵамзар. – Автобус сагхар ҳәа сшәоит, абзиараз!
– Амҩа алԥха боуааит! Ҳааицәажәақәар иҵегь исҭахын, аха быццакуазар – бзиала!
Шьасиа лаҳәшьа днаскьалгарц длыцнеиуан. Агәашә дынҭганы даахынҳәрын ҳәа, длызԥшын. Лара Шьардасиа, атроллебус ахь длыцнеирц, амҩа аалыцеихылҵәеит. Иара маҷк дласкьан, дыԥшын, аеҳәшьа еиҳабы даахынҳәуазар ҳәа. Зынгьы наҟ иҽиҵәахырц ааиҭаххеит. Лгәы изцазар, уажәи-уажәи дахьаалҿаҳауаз, агәеихшәара лызцәырнагар? Длымбар дылбарц агәазыҳәара иаҳа илызцәырнамгарызи. Амала ҩба зламыз уаҩын иара. Иҭахымызт ахәмаррақәа. Длызԥшырц игәы иҭамзи – длызԥшын. Атроллеибус аниас, лара даауан. Агәашә дшааҭалаз, ӡӷабк даалыдхалеит. Иара иахь дшымԥшуазгьы дышгылаз лымбо дыҟаӡамызт. Лымҩа даԥырҵуазар ҳәа дизԥшызар? Дықәымҵуазшәа анылба акәзу, дзыдгылаз дыццакуазу здыруадаз, Шьасиа лҿаалхеит.
– Шьардасиа мшызҳа лызҳауеит, дзымбеижьҭеи дқәацәхахьеит, – иҳәеит иара, лара данизааигәаха. – Маҷк аамҭа лыманы, дааҳадхалар шԥасҭахыз!
– Даҽазны дмаауеи, макьана уҭыҵуама, – дааҭымгылаӡакәа днеиуан лара.
– Сахьбацәажәо бымбаӡои, бышиашоу бабацои?! – дԥышәырччон иара, ицәажәашьала диргәаар иҭахымкәа.
– Сара усацәажәарц уҭахыу, саҳәшьа Шьардасиа улацәажәарц уҭахыу сзеилымкааит, – даақәгьежьит лара.
– Шәҩыџьегь сшәацәажәар сҭыхыуп.
– Цәгьа иубом, – лыбла шылхаччоз, днахынҳәырц агьлыгмызт, даанимкылар:
– Аеи, аеи! Аиаша басҳәоит, иаҳа бара сбацәажәарц сҭахыуп.
– Убас уҳәар – еилкаами.
– Оо, Џьанар! – дааигәахон амедеҳәшьа, ахәшәтәыга маҭәахәқәа лыманы. – Акрумфеит, агәыр анулаҵатәыз, уҟаӡамызт. Уҽӡаны уцаз џьысшьан, аха иухьыз шьҭа еилкаами. Агәыр ара иааганы иуласҵап?
– Саҭамзааит! – Шьасиа лҿыналхон. – Сангьы хәшәқәак лысымҭар ҟалаӡом.
– Ҳаит, бабаасԥырхагахоз! – амедеҳәшьа лгәы иҭашәаз лцәеиԥхьирттарц, дналҿаччан, даахәмаршәа иуит, уи ала иаҳагьы иҽиргамеит акәымзар.
– Уагьылахҿыххеитеи! Дзакәытә уаҩы еихәлаччузеи ҳәа сухәаԥшуан.
– Мда… Сусқәа ҽеимзаап, – аниҳәа, шьҭа амедеҳәшьа лԥышәырччара аччарахь ииалгар акәхеит. Лгәы иаахәон лпациент дахьалҵыз.
– Сџьакет аҳәынҵәры сыцәҿшәеит, гәырки рахәыцки сыҭеи! – Леуанти Игор иуаҭахқәа рышә данынхыҵ, аԥҳәшәма ԥҳәыс лахь ихы наирхеит.
– Ирласны изҿаҵеи! – Игор Леуанти иџьакет ааимиԥаан, иԥҳәыс иналиркит. – Уара ара уаатәеи! Аицәажәаха аамҭа ҳамаӡам, – иҟаз-ианыз еиликаарц дҵааӡомызт, макьана еилкаа иҿыҵшәаӡомызт, иаразнак дҵааит: – Гагра ауаа дәықәаҳҵеит, аӡәыр узлеима?
– Мамоу, иҟоу еилыскаарц, схала сааит.
– Капитонов дааит. Ақырҭқәа ҳара ҳаҵкыс абра аус руит, – Игор, амца иҿатәаны, ихәыцрақәа еишьҭаланы иаауан, аамҭа хәыҷык ицәыӡыр ҳәа дшәозшәа. – Уаҵәы Аҟәа аԥсуаа еизароуп. Маи 26 рзы иҟалашаз уаҵәы иҟалароуп.
– Ажәлар ирхагылаша ауаа ҟалома? – уи акәын Леуанти еснагь хьаас имаз.
– Акы уацәымшәан! – Игор убас инапы иҟьеит, зегь ӡбаны иҟазшәа, иаҭахызар аҭакра-аҭыжьра агәхьаа зымкуаз ахацәа гылазшәа.
Уаҳа аказы димазҵаакәа, Леуанти Игор иԥшәма аџьакет аалымиԥаан, дындәылҟьан, ишәҵо длалбаан, изԥшыз амашьына дынҭалеит. Маи 26 рзы Аԥснытәи Иреиҳаӡоу Асовет асессиа мҩаԥысуан. Уи аҽны 40000-ҩык рҿынӡа Ленин иашҭаҿ еизарц рыӡбахьан. Леуанти ажәлар ирхагылашаз дырмоур ҳәа дацәшәон, уи азҵаара еснагь иқәиргылон. Ихыдаз ауаа реизара ианакәызаалак илҵшәадан. Еилкаак цқьа ирҳәомызт. Уи аус ӡбазшәа Игор ианиҳәа, аамҭа ирӡуазма, дыццакит. Аныҟәцаҩ дирласуан. ЦК КПСС амаӡаныҟәгаҩцәа ируаӡәкыз Капитонов иаара аԥсуаа зышьҭаз Аԥсны астатус Аконституциаҿ арбара аԥыргара ишазҳәаз еилкаан. Аобком апленум аҿы дықәдыргылон, ус иҟаз азин аԥсуаа ироурц уажәыҵәҟьа, адәныҟатәии аҩныҵҟатәии аусқәа аныуадаҩыз, ҟалашьак шамамыз идырҳәарц. Убри аамҭаз иеицҿакыз аԥсуа жәлар реиҟәшара алыршахар, ақырҭқәа русқәа иаҳа иманшәалахон. Зегь раԥхьа еиҳабырак змаз рыуа-рҭынха аақәгылон, ЦК КПСС амаӡаныҟәгаҩ даартә, хылаԥшра ҳауазар, уи ахә шьатәын, ҳусқәа еицәаҳамтәыр еиҳа еиӷьын ҳәа. Ус иҟамларц, заа ажәлар еизганы, ҳара ҳҿахәы, апленум аҿынӡа инагазар, лҵшәак аиуазар акәхарын. Абас акәын Леуанти, амҩа дахьаныз, ари ҟаларц дшазхәыцуаз.
Дышиашаз Борис Кьахьыриԥа, иусураҿ данимба, дахьынхоз днеит, амашьына, аҩны азааигәара инамгакәа, уахь изымнеиртә, амҩа ахьԥҵәаз ибжьаргыланы. Аҟәантә аригьы уаҩы дизымаацызт. Аҟәаа акы еиҵарҟьар ҳәа Леуанти даацәшәеит, аха ақәҿимҭит. Рҩыџьегь ааицәажәан, ирӡбеит ақалақь иаҵанкуаз ақыҭақәеи аҳаблақәеи знапы ианыз
рыҽрықәыршәаны, ажәлар ахьеизоз гаграа рҽалархәра еиҿыркаарц. Ақалақь аҩныҵҟа Борис ихала дрыхьӡон. Пицундеи, Лӡааи, Бзыԥҭеи Леуанти инапы ианын. Цандрыԥшь инхон ҩажәеи хәба ҭӡа раҟара. Изымцақәоз рацәахон, дара рхыԥхьаӡара уахәаԥшуазар. Уахь ацара-аара аамҭа рзақәырӡӡомызт. Убасҟатәи аҽҳәара кьаҿын.
Ашьыжь Леуанти Лерик Цыхьычба ижәытә «Волга»-ла дизааит. Аԥхьатәи аҭыԥ ҭацәын акәымзар, ашьҭахьҟа даҽаӡәы дакӡомызт. Амҩан ауаа рацәаны игылазаарын, зегьы Аҟәаҟәа иеихон. Ақалақь бжьаратә афымца дәыӷба цеит. Иамкыз, еиҳарак иагхаз атрассахь ицәырҵзаарын, зхатәы машьынақәа змаз ирзышьҭхуаз нрыжьӡомызт, автобусқәагьы ҭәын. Амҩан иубарҭан агәарбжьарақәа рҿынтә ауаа амҩаду ахь ишцәырҵуаз. Гәдоуҭантә Лыхныҟа убжьазгалоз ахаҵәирҭаҿ аинспекторцәа гылан, иаауаз зегьы, ашҭахь ицарц, алаба ӷра дырбо. Џьоукы уахь шьапыла амҩа ианын. Ажәа еимазкуаз маҷмызт. Ԥыҭ-ҩык, Аҟәаҟа ицарц, амҩадуи аихамҩеи рыбжьара иԥшын, втобуск ааиуазар ҳәа.
– Арҭ зҿу закәи?! – Леуанти иибоз џьеишьон. – Уаангыли! – аниҳәа, Лерик имашьына аганахь инаишьҭит.
– Уара, арҭ Лыхны аизара ҟалоит ҳәа ҳдәықәырҵоит, – иҿааихеит аӡәы, Леуанти дидырзар акәхарын.
– Аӡәы алада иҳәоит, даҽаӡәы аҩада иҳәоит, ҳабацари? Исзеилкаауам, – иҿааихеит даҽа хаҵак.
– Ҳаиҩыршарц ргәы иҭоуп, ҳдырблаҟьоит, – иҳәеит Леуанти. – Аҟәаҟа шәеиха! Зегьы ирашәҳәа!
Амашьына аҿынанахеит. Шьапыла иаауан, Лыхныҟа ицарц. Рымҩа уахь шакәмыз дирдыруан Леуанти иарыӷьарахь ала иԥылоз, Лерик иарымарахь иибоз рызҿиҭуан. Гәыԥ-ҩык ахьырбаз иааҭымгылакәа ирывсуамызт. Амашьынақәа еишьҭаххы ирышьҭан. Инызкылоз аинспекторцәа иҭатәаз зегьы рдокументқәа гәарҭарц иалагон, аха зышәҟәқәа зманы амҩа ианылодаз, аныҟәцаҩцәа ракәымзар. Ацҭәы шьҭыҵуазшәа анырбалак, иоурышьҭуан. Ус мацара аҳҭны қалақь иҩалагылеит. Амҩа еихагыларҭақәа ҭәын ачынуаа рыла, аха уамак уаҩы иԥырхагамызт, ауаа шьапылагьы амҩа ианын, иузынкылодаз, аӡәыцыԥхьаӡа чынуаҩык дидумыргылозар. Зегьы ашҭаҿ еизыҩуан. Макьана усҵәҟьа ирацәамызт, аха амҩақәа злаҭәыз ала, ашҭеи апарки иакрымызт.
Леуанти, зҿы днеилоз, дааилоз аӡәы дибозар игәахәшәа, ауаа днарылс-аарылсуа, ашҭа еимидеит. Дарбанзаалак аӡәы диҿамҳаит машәырны акәзаргьы. Уҳәан-сҳәанла еиликааит рызынтәык апартактив ахь ишрыԥхьаз, уа ишыҟаз. Аобком ахыбра шыҟаз иҿынеихеит. Актив реизара цон, уахь уназышьҭуадаз. Даахынҳәит иара, актив ахь днарышьҭыргьы, иуҳәоз заҳауадаз, акыр узалхуазма. Аҟәатәи рҩызцәа аҽнытәи рус ԥхасҭартәны дахәаԥшуан иара. Дара ажәлар рахь ицәырымҵӡеит, хагылада иаанрыжьыз рыуаа рахь дхынҳәуан, ихы игәы ахшәаны. Урҭ апартактив аҿы инеины, ашҭаҿ ажәлар еилақь ишгылаз, ирҭахыз рызҳәар, рҳәатәы ылҵуаз џьыршьеит. Уа дара зырцәажәодаз, зҵаарақәак рҭиир, иқәгылаз Капитонов рҭак ҟаиҵарын акәымзар. Иуршәодаз? Ус акәзаргьы, ажәлар ахьеизаз ҵакык амамкәа ииасуамызт, аха убри аизара ҟалартә изыӡбада? Гәыԥ-ҩык алахәызу, Игор имацара ихәда иқәиҵазу? Уи аҭак узыԥшаауамызт, ухала акы уазкылымсуазар.
Ашҭа ҭәырц агьагмызт. Акы инацҳауаз акрыфарҭақәа рахь инеилшәақәон акәымзар, Амра шыра рықәцеиуа, асфальт иқәгылан. Уҽеилухыр ахьҭа анулалоз, уҽеилоуҳәар ашоура уанакуаз, ухы цқьа ианузгәамҭашаз, Амра шыра ачҳара ануадаҩыз ааԥынра анҵәамҭа иҭагылан. Ажәлар ирмычҳарызи р-Ԥсадгьыл аиқәырхараз! Ашҭаҿ џьоукы изларҳәоз ала, 25-нызқь-ҩык ықәгылан; даҽа џьоукых изларԥхьаӡаз ала, 50-нызқь-ҩык. Амра алҭашәамҭаз, ар аакәдыршан, Капитонов Иван Васили-иԥа дрыма, Ленин ибаҟа аҿаԥхьа атрибуна иаақәгылеит. Уи иқәгылараҿ дзыԥхьоз актив аҿы иажәахә акәхарын. Ихадаз уи ииҳәаз аҿы Аԥснытәи АССР Қырҭтәыла иалганы Урыстәыла адҵара азҵаара шышьҭыхыз акәын. Аха ус еиԥш иҟаз азҵаара аҭак Аконституциаҿ арбашьа амамзаарын. Аԥсны аизҳара акәымзаарын ара иԥшаатәыз. Ленин имилаҭ политика иаҿагылозаарын уи
азҵаатәы ус ала аӡбара. Амала аԥсуа зҵаара ҳасабтәк азушьа шаҭатәыз ҳәа мҩак еилукаартә изазгәамҭеит. Ажәлар ираҳауаз рызрыдымкылазт, ицәҳашҳауа ишеилаз, гәыԥ дуӡӡак шьамхышгылеит, иара ус лахьынӡа-ҩахьынӡа, ашьҭахьҟа игылаз аламҵакәа, агәырқьҳәа илышьамхышгылеит. Зныкыр ус рхы ладырҟәхьазма, аха аамҭа ҳабанӡананагеишь! Ашьҭахьҟа игылаз ашҭа абжеиҳарак инеиҳангьы рхымҩаԥгашьа изадымгылази ҳәа, Леуанти даахьаҳәзар, урҭ ажәлар рыҽрыҟәганы игылаҵәҟьан. Капитонов иқәгылараҿ ауаа иргәамԥхаз дара иргәаԥханы рнапы еинырҟьон, изҿыз уамак уаҩы изгәамҭазаргьы. Еилкаан урҭ шқырҭқәаз.
Ихы шкәакәаӡа атрибуна даақәгылеит Шеварнаӡе. «Ҳаҭыр зқәу ҳашьцәа аԥсуаа!» Наҟ ииҳәоз уажәи-уажәи «аҩызцәа» ацын. ЦК КПСС Қырҭтәылеи Аԥсынтәылеи ирзыркыз ақәҵарақәа дрылацәажәон, аԥсуаа ажәа риҭон иааилшоз зегь шырзыҟаиҵоз, иажәа еидҳәаламызт, аха ажәа хаақәа иҿыҵиршәозгьы аԥсуа жәлар ираҳар рҭахӡамызт, изыӡырҩуамызт. Ашҭа амикрофон зҿыҵакыз иаҵкыс, абжьы дуун, наҟ дықәҵырц изҿырҭуан, иара изыӡырҩуазшәа аԥшра аҭаны дықәгылан. Ианамуӡах иаҳа ахаҵара згәыҵаҵәахыз џьоукы атрышә иасуан, ҵыхәаԥҵәара амаӡамкәа. Ахыш, атрибунаҿ деиқәыӡҭышәа, дныҵаӡ дцеит. Ибзиашәа ианаамҭаз иҽиӡеит, аԥхьатәи ацәаҳәақәа рҿы, уԥсы маҷхо иахьеилагылаз, ауаа ирыкәдыршаз амилициеи ари ажәлар рыжәлахьан, иара усгьы Москвантә иааз асасцәа рыхьчарц асалдаҭ ахьдыргылаз аханатә иргәаԥхомызт. Зыхшыҩ иаҳа ихьшәашәаз еихан ԥхьаҟа иеихаз ирулак иныркылеит, ачынуаа ирыцхрааны. Леуанти, ари амилициеи, рнапқәа еивҵаҵаны ҩ-риадкны иахьгылаз дрыбжьҵәрааны, рыгәҭа дҭалан, зҽызҟьацәоз аҷкәынцәа дрылабжьон, ибзианы рхы мҩаԥыргарц, иахьамуаз драцәҳауан, ас ала ҽеирак ишақәдмыршәоз еилыркаарц.
– Ус ҟашәымҵан, уара! – аԥсуа подполковник иҽааирцәгьеит, имгәацәа пыжьӡа даарзааигәахан. – Ишәымуазар даҽакгьы аадыруеит.
– Иуҳәо закәи?! – иааҵҟьеит џьоукы, ирԥырагылаз ари амилициеи реибаркыра акәымзар, дырӷәыхуан, рнапқәа анырҟьа ачынуаа ираахеит, рхылԥақәа рыхшәеит, ак ҟамлаӡазшәа рыҽдмырҵысит акәымзар.
– Иуршәода, аилымга?! – Леуанти уи дааизыҵҟьахьан, арҭ ахьынӡеилаз. – Ужәлар роума узҭаслымуа?!
– Абаа рҽеиқәыркырц урылабжьа! – иҳәахт иара даншәа.
Ианакәызаалак згәы нырхаз ажәлар рахь аиҳабыра анцәырҵуаз, ргәы ԥҵәаны еилыҵырц агьрыгмызт аныргәахәлак акәын. Уи аҽны Москвантәи, Қарҭынтәи иааз рықәгыларақәа ахәымҽхан, Амра алҭашәамҭаз, иҟалеит. Ааилахәлаанӡагьы инаргар ҟаларын, Аԥснытәи аиҳабыра рҿынтә, Адлеиба иакәхарын, иқәгыларала, аха Қырҭтәыла ахада тыршә асрала данықәырца, аԥсуаа аамсҭашәала иныҟәазар акәхарын, зегьы шеицыз еиманы, рмашьынақәа ирҭаланы, иқәҵит. Ажәлар ааилахеит, рҽырҭынчра рцәыцәгьаны. Анааилахәла ашҭа агәҭаны аӡӷабцәа рымацара латәан, амҳаџьыраа ргәарашәа рҳәон. Ирыкәшаны игылаз рҭоурых ргәаланаршәон. Уи аахыс Аԥсны ҭынчра амаӡамызт, амҳаџьыр мҩа ианԥшыложьҭеи, иангылоужьҭеи акрааҵуан. Иааиԥынкыланы рықәԥара иахькылнагашаз аӡәгьы издырӡомызт. Аамҭа шәарҭан еснагь. Ақәԥара акәӡамызт, ухьаԥш-кәаԥшуа амҩа уанызар акәын. Уи ацынхәрас қәԥаран изҿыз.
Аҵхагәҭан инеилыҵ-ааилыҵқәеит. Иааигәаны инхоз рыҩныҟақәа ицон, рыуа-рҭынха рыманы. Аӡәырҩы ирзааигәаз ирызцон. Амашьына змаз рқыҭақәеи рықалақьқәеи рахь амҩа ианын. Урҭ зегьы адырҩаҽны ашьыжь ҿыц ара еизыҩуан. Убарҭ ашҭаҿ ианааилак, уаҩ дрымбар еиӷьын, иахьынтәааз ихынҳәырц. Избанзар Капитонов иаара ашьҭахь, уи иқәгылара иаҳәоз иаҿагылоз амҩаԥгараз, аибашьра иазынаԥшуа аидыслара ҟалар акәын, иара усгьы уск узымҩаԥгарызу здыруадаз. Аиҳабырагьы ирылан еснагь аԥсуараз иқәԥоз аӡәырҩы. Аԥсуа шәҟәы знапы аҵазҩыз џьоукы ааидыркылан, Аслан Оҭырбеи Шамиль Лакобеи аԥхьа игыланы, атрибунаҿ иааин, инхаз ирацәажәеит аухатәиала рхымҩаԥгашьа рымԥсахыр ада ԥсыхәа шыҟамыз. Ашьыжьынӡа ашҭа цқьан. Аҵыхәанӡа иқәҵыз Леуанти иакәын. Уи изԥшыз Лерик Цыхьычба имашьына дынҭалеит, ицәаз иҩызцәа ааирԥшырц.
Уи аҽны адырҩегь ауаа еизеит имаҷымкәан, аха еиҳабы данырымба, рыгәхьаа зкыз данрықәымшәа, амилициа аусзуҩцәа анрыҿцәажәақәа, ахәымҽхан еилыҵит.
– Иҟалаз даҽакала ҟалашьак амаӡамызт, – иҳәеит Борис Кьахьыриԥа, ҽнак аҟара иԥсы шьашәа, Леуанти иара иҿы даннеи. – Ԥхьаҟа шәықәԥала ҳәа ҳарҳәазшәа ауп сара ишызбо. Арахь аҳәынҭқарра ус аҿы амаҵура мҩаԥаагоит, уара, аамҭа ҳазхом, ишԥаҟаҳҵареи? Исаҳәеи!
– Излауала анигьы аригьы ҳрыхьӡалароуп, – ҿааиҭит Леуанти. – Ихадоу иҟаҳҵаша ҳазхәыцроуп. Иахьцалак макьана Азакәан Хада рыдрымкылацт.
– Ирԥсахырц иаҳҭахыу астатиақәа ҳашрықәшаҳаҭым ала, ашәҟәқәа рацәаны иҩтәхоит, анапынҵара мҩаԥгатәуп, аԥсуаа рыдагьы, егьырҭ амилаҭқәа шҳақәшаҳаҭу аарԥштәуп. Уажәы убри шәҽазышәк.
– Уи лҵшәа аиуам уажәазы, аха ажәлар иҟарҵаша иазырхиахоит. Аиҳабырагьы маҷ-маҷ ҳахь ииагалароуп. Мышкы зны ҳақәԥара даҽа формак аиур ҟалоит, ажәлар азыҟаҵазароуп.
– Арҭ ҳандырхом ҳәа иаҿуп, – игәа иалан Борис. – Дареи ҳареи ҳаидԥсылагәышьоит. Аурыс мчы рхы иархәаны, ақырҭқәа ҭыԥ ҳарҭом, умбои, рхала ракәзар – изаҳиааиӡомызт аха.
– Шьҭа аҭагылазаашьа ҳамаӡам, – ихы ҩышьҭихит Леуанти. – Сара издыруа акы заҵәык ауп: ҳмилаҭ мыӡырц рҭахызар, ажәлар ршьапы иқәгылазар ауп.
Аха уи азы мацара акәӡамызт мчыбжь дуӡӡак инеиҳаны уахгьы-ҽынгьы анапынҵарақәа изрышьҭаз. Убарҭ амшқәеи аҵхқәеи рзы, Аконституциа аԥсахрақәа мҩаԥгахарц, ақәԥара убри аформа заҵәык акәын хархәарас иҟаз. Ашәҟәқәа рнапаҵаҩра иахьцалак маӡала имҩаԥган, избанзар КГБ ахаҭарнакцәа рԥырхаган. Аҵыхәтәан ашәҟәқәа зегьы ааизиган, Аконституциатә комиссиа ириҭарц, Аҟәа иҩеигеит, Цыхьычба Лерик и-«Волга-21» ала. Аобком ахыбраҿ дгылан иара, акомиссиа иалаз ақьаадеиза риҭарц. Аҟәа аинтеллигенциа ахаҭарнакцәа жәпа-ҩык, Ермолаи Аџьынџьал, Таҷ Гыцба, Руслан Гәажәба, Игор Марыхәба, абаза Николаи Шенкауа уҳәа назлаз, аадәылҵуан.
– Адлеиба Москвантә даан, ҳусқәа шиӡбаз ҳаиҳәарц, ҳаизигеит, – иҳәеит раԥхьа дназыдгылаз Таҷ Гыцба.
– Нас иаҳзиӡбахи? – дазҿлымҳан Леуанти.
– ЦК КПСС-и СССР Аминистрцәа р-Совети Аԥсны аекономикеи, акультуреи, абзазареи рышьҭхразы иҟарҵаз ақәҵара ааигеит, – ашәы зшәыз иҩызцәа дырҩызан Ермолаи Аџьынџьал.
– Иамуи? – уамак зыгәра имгоз абольшевикцәа рыҳасабтәқәеи рыӡбатәқәеи цқьа еиликаарц даҿын Леуанти.
– Уаха шәышҟа длеиуеит, ЦК КПСС ахаҭарнакцәа Василиеви Сенникови ицны, – еилыргак ацәыргара рҽацәырхьчозшәа ибон Леуанти, Марыхәба ас иҳәаанӡа. – Уа ижәбап иаҳзааигаз закәу.
– Апартактив ҟарҵозар, азал ахь ҳнармышьҭыргьы алшоит, – игәы иалан Леуанти.
– Шәрыҳәар ирҳәо шәаҳап, – иҳәеит Таҷ.
– Уажәы Гәдоуҭа илеироуп, уаҟа ирызԥшуп, – ҿааиҭит аполитика амҩан алацәажәара зҭахымз Руслан Гәажәба. – Нас Гагра илеиуеит.
– Ақәҵара дышәзаԥхьазар, исашәҳәеи ишәгәаԥхази ишәгәамԥхази!
– Амҩа ҳангыланы, иуаҳҳәои, – даақәҵәиит Игор. – Ҳусқәа шцац ицоит.
– Умбои, – иҳәеит Ермолаи, – иааигаз ақәҵара уназыӡырҩны ахәшьара иаразнак иузаҭом. Акьыԥхь ианырҵашт, ҳнапаҿы ианаҳклак, ажәацԥхьаӡа ҳазхәыцны, аҭак аҳҭар ҟалоит.
– ЦК КПСС иаҳзыҟанаҵаз ақәҵара, уара утәала, ақәыӡбара ма алацәажәаха урҭоит, – иҳәеит Роман Ҷанба.
– Шәыҟаз! – Леуанти даазгаз амашьынахь дласит. – Уццакы! – ҳәа аниеиҳәа нахыс, Лерик ақалақь далуаа иҿынеихеит, иаҳаз зегьы уи иаимҳәар ҟалозма, егьи азҵаара жәпакы еишьҭарххы иааишьҭуан.
Леуанти изеилкаауамызт аобком иаадәылҵыз ахацәа еилкааз акгьы цқьа изырымҳәаз. Урҭ ирҿыҵшәаз ҳәа џьара ак неигарц рҭахымзар ҟалон ахыхьчараз. Ма рхаҭақәа ираҳаз рзеилымкаазу? Изҵаарақәа аҭакқәа иҟарҵоз цқьа игәалаиршәарц, ихәыцрақәа еизиркәкәон, арахь аҽеизгарақәа ицәыцәгьан. Ихшыҩ еилккамызт. Амцашоура икатәаз иԥырхаган, ихаҭагьы дааԥсахьан. Аха иаҳаз игәалаиршәарц иҽазимкыр ауӡомызт, избанзар Гагра дахьлеиуаз аҩызцәа зҵаарақәак иқәрымԥсар руамызт. Ақәҵараҿ иргәаԥхази иргәамԥхази иарҳәарц данрыҳәа, «ҳусқәа шцац ицоит» иҳәеит руаӡә. Уи Игор Марыхәба иакәын, иара излеигәалашәоз ала. Уи иаанагози? Иаҳзеиӷьыз агьрымҳәеит, аус шаҳуалац иулатәуп ҳәа адырра ҟаиҵарц иҭахызар? Апартактив аҿы инеины, ргәаанагара рҳәарц рҭахын дара. Урҭ ирзымҳәаз араионқәеи ақалақьқәеи рҿы ирҳәар цәгьа ирбаӡомызт. Рхала ақәҵара изаҿамгылеи? Уи аҭак шидыруазгьы, ҿыц ихы дазҵаауан.
Бзыԥ ацҳа дышлықәсызҵәҟьа, зыгәра игоз ахацәа иреиҳәон иаарласӡаны ақалақь комитет ахыбраҿ илеирц, рҩызцәа аашьҭхны. Џьоукгьы ирыдиҵеит Бориси Ҳараз Чамагәуеи рԥшаарц. Пицундагьы аӡә ддәықәиҵеит. Арҭ дахьынӡарышьҭаз аамҭа хәыҷык ицәцеит. Ақалақьтә комитет аҿы данааи, ахыбра ԥыҭ-ҩык адизалахьан. Аҩныҵҟа апартиактив цон. Излеиликааз ала, Адлеиба, ЦК КПСС-и Қарҭынтә иаази иманы, Гәдоуҭа длеиаанӡа, ауаа рацәаӡаны ишеизаз адырра иоуит. Аиҳабыра рмашьынақәа телефонла иеибыҭамзи. Ауаа рацәара иацәшәон, аизара хырԥаны, ишиашаз Гаграҟа еихеит. Апартактив уамак иадымхалеит. Аобком актәи амаӡаныҟәгаҩ ЦК КПСС ақәҵара данаԥхьа, итәаз ақырҭқәеи, урҭ ирышьҭаԥалоз, уаԥшҵәык иҟамыз аԥсуааи напеинҟьарыла ирыдыркылан, иаразнак идәылҵит.
– Ҳараз, уара унеины шәҟәык Адлеиба изынашьҭ, – иҳәеит Борис, – абраҟа ирацәаны ҳгылоуп, ҳудукылар ҳҭахыуп ҳәа.
Еихьышәшәа-ԥышәа рҩызцәа аауан. Апартактив иалахәыз, аиааира згаз рыԥшра шьҭыхны, шьҭахьҟа амҩа ианын, еилагылаз инаргәылсны. Аԥсуаақәакгьы насҭха амардуан иааҿагылон, рсигаретқәа амца ахьынӡадыркуаз, ицәыҵаԥшны ҿыц зҽааидызкылоз ирызԥшуан. Урҭ русқәа ирԥырхагаз уааны арҭ рԥхьаӡон, арҭ ракәзар – аԥсуараз капеи кылҵәак иаԥсамыз ракәны урҭ рбон. Аамҭа ас иахьынӡацарыз здыруадаз, аха мышкы-мышкы аҵыхәан урҭ, арҭ рахь имиасыр, рԥсҭазаара уашәырхарын ҳәа ихәыцуадаз. Азал ахь анеира азин анроу, арҭ леин, иааҭдырҭәааит. Гәарамиа Асҭикәа ажәа анииҭа, Борис Адлеиба атрибунахь днеит. Асҭикәа наҟ-ааҟ иааизынхеит Қырҭынтә иааз ауаа жәпақәеи, Москвантә иааз зызхарамфа ацәыхха иԥшра змаз, аха иаҳа амчра иалаҟаз ахаҭарнакцәа Василиеви Сенникови.
Борис Адлеиба дзыԥхьоз ЦК КПСС-и СССР Аминистрцәа р-Совети р-Ақәҵара ҳәа иааигаз ианыз аекономика арҿиарахь иаҳа ахы кыдын, уи усгьы наџьнатә иаҿын, уи шьаҭас инаҵаҵаны, ауаа ирыханы иааганы индырхон, уажәгьы рқьаад ианыз убрахь ахы хан, иаҳагьы изакәанхон Аԥсны аҵахь агара. Аԥсуаа ирзеиӷьны иарбаз аԥсуа телехәаԥшра аартра заҵәык акәын. Ала аншлак, аҿы еиханакырц, ҿахрак абысҭа хьшәашәа амҵарыжьуан. Ҳаргьы иаҳзыруаз убри акәын. Ажәлар шынеибакәыз абри рзеилымкааргьы алшон, иаақәгылон «иҳамамыз ҳарҭеит, уаҳа ишәҭахи» зҳәашаз џьоукы, урҭ аԥыжәара ргар ҟамлози. Нас ақәԥара аихәлацәарахь аҿынанахон.
– Ҳара иқәҳаргылақәаз азаҵаарақәа рҭак зыҟами? – дҩагылан дҵааит Борис Кьахьыриԥа, иҩызцәеи иареи ишеибырҳәахьаз еиԥш, зҵаара мцхәы ҟамҵакәа, зегьы рҿахәы иааԥҵәаны иара иҳәарц.
– ЦК КПСС-и СССР Аминистрцәа р-Совети иаҳзыҟарҵаз Ақәҵара ҳаимакқәа зегьы аӡбоит, уи анагӡара ҩ-напыкла ҳҽазаҳкроуп, – Адлеиба даҽакала еилыргак изҳәаӡомызт, наҟ иациҵозгьы еилукаартә иҟамызт, аус злаз амч змаз ашәҟәы икын, аизара аҵыхәтәа ԥырҵәартә инеигон.
– Гәыԥ хәыҷык хазы ишәацәажәарц ишәыҳәоит: ЦК КПСС ахаҭарнакцәа аҩызцәа Сенникови Василиеви, апартиа Аԥсны аобком актәи амаӡаныҟәгаҩ аҩыза Адлеибеи, – азал агәҭаны дгылан Леуанти. – Ҳаҳәара мап ацәышәымкуазар, заа иҭабуп ҳәа шәаҳҳәоит.
Уахь ирызнеишаз рыхьӡқәа Леуанти изеиқәиԥхьаӡаз, Џьумбер Патиашьвили днеирымызт ҳәа акәын. Аха иара днеит. Бориси, Ҳарази, Чыгәбар Леониди, Ԥсардиа Лиуфеи, Виктор Барцыци, Леуантии ракәын аиҳабыра ирԥыларц ақалақьтә комитет актәи амаӡаныҟәгаҩ икабинет иныҩналаз. Борис иааргаз Ақәҵара шыбиаз ҳәа далацәажәеит, ус ада қәгылашьа усҟан иузыҟаҵомызт. Урҭ рҭыԥ рықәҵараз ҳастатус шыԥсахтәыз аацәыригон. Аӡәаӡәала рызынтәык цәажәон, рхьаа ашьапы аҵан, анапы аҵан. Аҿырԥштәы ҿыцқәа ааргон. Аҵыхәтәан Леуанти дҩагылеит.
– ЦК КПСС-и асовет напхгареи иҭабуп ҳәа раҳҳәоит Аԥсны аекономикеи акультуреи рырҿиаразы ирыдыркылаз Ақәҵараз, ҳажәлар хылаԥшра ирзыруазы, – игәы зырхынҳәуаз ажәеизадақәа цәыригон. – Ҳара еилаҳкаауеит ари Ақәҵара анагӡараз ҳамчқәа еизыркәкәа аус шаҳаулаша. Уи анагӡара еиҳа иалыршахон афедеративтә республика ҳалазар, – шьҭа иаацәыригеит ихадаз азҵаара – Қырҭтәыла алҵра. – Аха ЦК КПСС уи макьана ҟалашьа амам ҳәа иаԥхьаӡазар – ҳара ҳзаҿагылом. Ус иагьа иҟазаргьы, Аԥснытәи аобком аҭагылазаашьа аԥшаароуп ари Ақәҵара анагӡараз, даҽакала иуҳәозар, ҳхы ҳақәиҭны аус ҳаулартә гарантиак ҳаԥшаароуп. Сара изласԥхьаӡо ала, Аԥсны АССР Аконституциа апроект аҿы иацҵатәуп автономтә республика астатус аԥсахра атәы зҳәо ахшыҩҵак – республикак аҿынтә даҽа республикак алалара азин аиуроуп. Ҳара иаадыруеит ари азҵаара ЦК КПСС Аполитбиуро ишаӡбо, убри ахшыҩҵак ҳара ҳазхьчо акәны иаабоит, иҳамазааит. Ари сгәаанагара мацараны иҟам, ажәлар рыхьӡала исҳәар аӡәгьы сахҭниҟьом.
Аҵыхәтәантәи аҳәоу аиҳараӡак Василиев иааигәамԥхеит. Ажәлар рыхьӡала аӡәыр дцәажәар ҟалозма. Еицыз аиҳабыра ӡрҩуан акәымзар, дарбанзаалак аӡәы ҿиҭуамызт. Ирҳәоз ҳәа џьара ицәырҵыр ҳәа иацәшәон угәахәрын. Убасҟатәи рхы рыхьчон. Аҵыхәтәан аӡәаӡәала иахьынрыдгылаз иеибырҳәоз шаҳаҭ даимукәа ирҳәоз здыруадаз, аха уаагьы дара уамак ҿырҭцәомызт. Иуҳәоз заҳауаз уаҩ дрыцӡамызшәа збоз ҳауаа, ргәы дырдазар ацынхәрас, ргәқәа рыхьуа иҩдәылҵқәеит. Борис аҩнынӡа днаганы, Бзыԥҭаҟа ихы ирхон Виктор Барцыц, Леуантигьы даашьҭырхит.
– Угәы ишԥаанаго, – дҵаауан Борис, – иаҳзааргаз Ақәҵара абанӡаҳахәо?
– Ателехәаԥшра аӡбахә ҳцо-ҳаауа иҳамҳәози, – иҳәеит Леуанти, – ателецентр аргылара рҽазыркуеит, Колбин ибзоурала. Даҽа ԥыҭ-чыҭк ҳзыҟарҵоит. Атопонимика шьақәдырхалоит. Издыруада ашәҭҟыжьра, ажурналҭыжьра еиҵырхыр. Егьырҭ иарбоу ҳара иҳахәаша агьызбом. Еиҵырхуеит акомбинатқәа рыргылара, аҩныргылара, амҩаргылара. Урҭ зегьы ауаа раагаразы рпланқәа нарыгӡоит. Арахь Аԥсны аиҵыхраз Ақәҵара ааргеит, ухаҵазар иҟашәҵо иашам ҳәа раҳәала.
– Иашаны ухәыцуеит, аха абыржәы изааргеи? Иҟамлози иацы ма уаҵәы?
Аконституциа ҿыц адкылара рҽазыҟарҵоит. Уамак хара иргаӡом.
Рҩыџьегь аӡы иӡааԥшылон. Адырҩаҽны СССР аиҳабыра р-Ақәҵара акьыԥхь иадырбеит. Ҳауаа иҟаларызеишь ҳәа иԥшын. Аӡәгьы агәра игаӡомызт ҳабла хырмҩакәан акы ишаламгоз. Убри ашьҭахь ииасит даҽа ҽнак зԥшра мацарала. Уи аҽны шықәсык иаҩызазшәа ибеит Леуанти, ашкол аҿы дышнеизгьы, русқәа нҵәазшәа игәы инаҭон зны, даҽа зных рнапы зларкрыз рзымдыруаз џьишьон, аус ду раҩсны ишцозгьы, уамак рзыҟамҵозшәа игәы инархьуан. Аухагьы цқьа дызмыцәеит, џьара ак рызԥшызшәа, ацәаныррақәа изцәырҵуаз аԥхыӡ бааԥсқәа инарбон. Амала маҷк дзырҭынчуаз ҭагылазаашьак ыҟан. Ашьыжь инаркны, ус ӷәӷәак мҩаԥыргарц ианаҿыз, аҳәынҭқар машьынақәа рсиренақәа рыҵәаабжь уқәнаргыломызт. Уажәы зегь ҭынчран. Аҽны адырра ирҭеит шьыбжьышьҭахь Пицунда Гәарамиа Астикәа аиԥылара мҩаԥигарц шиҭахыз. Убрахь амҩа дшаныз, иаҳаит адырҩаҽны, Рашәарамза 6 рзы, депутатк Аҟәа дҩеирц ишлыԥхьаз. Ус анакәха, егьырҭ адепутатцәагьы ирыԥхьахьан, ирӡон акәымзар. Аԥсны Аконституциа ҿыц рыдыркылон, уаҳа даҽа уск ыҟаӡамызт.
– Абра еизгоуп ашәҟәқәа, – Леуанти Канџьариа Вовеи Цыхьычба Лерики анапынҵа риҭеит шьыбжьонра ааиаанӡа. – Аԥсны астатус азы анапаҵаҩра имҩаԥаагаз иацу роуп. Аобком аҿы Латариа Иура ма Агырба Гиви ирышәҭар, – иахьахәҭоу инаргоит. Ҳаҷкәынцәа дзусҭазаалак аӡәы дшәымԥшаакәа, хынҳәышьа шәымам. Ирашәҳәароуп
уаҵәы асессиа шымҩаԥырго, Аконституциа маӡала ирыдыркыларц иаҿуп. Агәра ганы сыҟоуп уи аӡбахә ҳауаа ишеилырымкаац, – иҳәан, урҭ дәықәҵаны, ихала Пицундаҟа ихы ирхеит.
Пицунда аҳаблсовет азал ҩнырҭәааны итәан. Гәарамиа раԥхьа дгылан, азҵаарақәа рҭак ҟаиҵон, аҽны изеизигаз аилкаара уадаҩын, имҩақәызҵашаз хырхарҭак аҭаны дцәажәаӡомызт. Итәаз рызҵаарақәа рацәан, ирҵаулаӡаны зҭак изыҟамҵоз ҟалеит, дагьашьҭаӡамызт уи ақалақьтә комитет амаӡаныҟәгаҩ. Аӡәык-ҩыџьак ракәымзар, ирзааргаз ақалақь анапхгаҩы игәра ргон, ҳара даҳтәны дрыԥхьаӡон, макьана араҟа иусушьахашаз шырзымдыруазгьы, еилкааны ирыман Гәдоуҭатәи араиком данахагылаз закәытә ҳаҭырыз ирҳаз. Убри былгьаны Бзыԥ аӡиас ирхьан. Аха Гәдоуҭеи Гагреи еиԥшымызт. Гәдоуҭаа рколнхара дәқәа данаарывалалак, имашьына иааҭигон арезин магәқәа, ишьаҵаны аҳәсҭы дынхылон, иларҵахьаз зеиԥшраз гәеиҭарц. Аԥсуаа иаҳа иахьырацәаз араион аҿы, ари анырба, уаҳа акыр рҭахызма, дрывагыланы дырбеит. Убас аусура далагеит иара Гагра. Ашацкыраз Ԥсоу иаваз аколнхарақәа дрылан, нас дхынҳәуан иусурҭахь. Амилаҭ рацәа ахьеилаԥсаз араион (ақалақь ҳәа ишашьҭазгьы) аҿы ирбоз еиуеиԥшымкәа ирыдыркылон, иара ас иныҟәарақәа ақыҭанхамҩа дырӷәӷәо изыҟаломызт. Арахь Гагра иаҵанакуаз адгьылқәа, ақыҭанхамҩа аасҭа, ааглыхреи анаплакқәеи реиҿкаарақәа иаҳа ирацәан.
– Урҭ ишәҳәақәо зегьы бзиоуп, еилкаауп, – ибзиазгьы еилкаазгьы акы шимбозгьы, Леуанти дҩагылеит ихадаз азҵаарахь зегь ирхынҳәырц, – аха ҳара иаадыруеит уаҵәы Аконституциа ҿыц шрыдыркыло. Иаҳҭахыу апроблема уа ишьҭызхуа уаҩы даабаӡом, уи азоуп иаҳцәыҵәахны асессиа зымҩаԥырго. Иҳаԥсыхәузеи?
Леуанти Гәарамиа игәра иаҳа игозар ҟаларын, игәрамгара аасҭа. Убри азын изгәамҭеит иара ҩныҵҟала заҟа иҽиԥсахыз, уи ихаҿы заҟа ианырыз. Еиларгәагәашәа акы далацәажәон, аха иааҭкааны зҭак ҟаиҵоз ҳәа, акгьы ибомызт. Иаҳзааргаз Ақәҵара ашьҭахь, Капитонов данықәгыла ашьҭахь, абасҟатәи хшыҩзышьҭра ашьҭахь (инымҵәаӡоз «ашьҭахь») ҿагыларак амҩаԥгара иаԥсамызт ҳәа, азал аҿы ацәажәарақәа аацәырҵит. Борис ахьҿимҭуаз Леуанти уамашәа ибон. Уи иҩыза Ҳараз данцәажәоз аҿагыларақәа цәыригон, аха усмҩаԥгатәык аҽалархәра дақәшаҳаҭмызт, уажәы зегьы рҽааныркыларц дахьрылабжьоз џьашьатәӡамызт. Гәарамиа дыԥшын реицәажәара ахькылсуаз ибарц.
– Акыр ахьаҵрақәа ҳзыруит, иашоуп, – Леуанти иаҳауаз дақәшаҳаҭмызт. – Ихадоу азҵаара рмыӡбарц ауп ус зыҟарҵаз. Убри ҳара ҳахнахит, ас акгьы ҳалшарц ҳаҟам. Уажәы Аконституциа рыдыркылоит, ҳастатус амырбаӡакәа. Избанзар Қырҭтәыла алҵра азҵаара мыӡбакәа ианаанрыжь, аеи нас, амала астатус ҳашәҭа ҳҳәан, ҳаиҭахьаҵит. Уажәы даҽа хьаҵрак ҳзыҟарҵоит, избанзар ақәԥара ҳшазхиам рбоит. Ҳара иаҳҳәаз ҳҳәалар акәын. Ҿыц убрахь ҳхынҳәыр иаҳа иеиӷьуп, избан акәзар, ҳхьаҵуа мацара, акгьы ҳзыҟаҵаӡом.
– Ииҳәо зегьы иашоуп, – дҩаҵҟьеит Ԥлиа Давлеҭ акьалантар. – Ҳжьара даараӡа имариахеитеи, – аниҳәа, итәаз рхы лахьышьшьит, рыхәда рыкәаҽ.
– Ателефон ахь ишәыԥхьоит, – аҳаблсовет ахантәаҩы Астикәа Гәарамиа диԥхьеит.
– Уажәыҵәҟьа саахынҳәуеит, – дындәылҵит иара. Ус иаразнакгьы дзымхынҳәит, данааи аизара хиркәшеит. – Борис Кьахьыриԥа, уахаҵәҟьа Адлеиба уибарц иҭахыуп.
– Иҟоу удыруама, – Давлеҭ Ԥлиа Леуанти дааихьӡеит, адәылҵырҭахь рҿанынархоз. – Гәарамиа ателефон ахь имыԥхьаӡеит, уи хәмарран. Дандәылҵ ихала аобком ахь ателефон дасит, уаҵәы асессиа шыҟало ара ирдыруеит ҳәа.
– Иахьантәарак имҩаԥигоз аиԥылара зызкыз уаҵәы асессиа шыҟало аадыруазу иаҳзымдыруазу аилкаара акәызма?
– Дыԥшыхәуан ҳәа сыҟаҵәҟьоуп.
– Машьынак ҳаицҭалап, – Борис Кьахьыриԥа даарыԥхьеит еицдәылҵыз Леуантии Давлеҭи. – Уара, – иҳәеит Борис, изҭалаз Барцыц Виктор имашьына андәықәла, – Аҟәа уцаны аҭагылазаашьа еилкаа!
– Адлеиба дзыԥхьаз шәара шәоупеи! – иҳәеит Леуанти.
– Сызцом. Рызынтәык сгәы рыхшәеит, рԥсцәа еиҭаргеит! Рхы ауп изышьҭоу. Аиҳабыра шаароулак, рыжәлар рхашҭуеит.
– Ҳаицны ҳцап! – ҿааиҭит Давлеҭ.
– Уаргьы уицны уца нас! – иҳәеит Борис.
– Ҳаицны ҳцар иаҳа иеиӷьуп, – дааҭгыломызт а-Ԥлиа ҷкәын. – Баша дышәмыԥхьеит Адлеиба. Шәара ишәеиҳәо ҳара иҳаимҳәар ҟалоит.
– Аеи нас, – Борис дақәшаҳаҭын, уамак иҭахымкәа.
Ариабжьарак амшқәа даара ибзиан. Ашәахьа аҽынгьы ԥҭацк ажәҩан ихымызт. Ахәшәтәырҭа апалата иҩншәшәоз ахәшә фҩқәа аԥхьа еиԥш Џьанар иаҳаӡомызт. Узмышьцыларыз арбаныз! Амедеҳәшьа ахәшәқәа длыржәхьан, агәрқәа рылалҵахьан. Ачымазацәа шьыжьхьа рфахьан. Ахәшәтәыҩцәа еицны иааиран иҟан, ирызԥшын, аамҭа ԥыҭк цахьан, арахь изагхаз рзеилкаауамызт. Чымазацәақәак рычҳара анмаҷхалак, иҩдәылҵуан, ахалаҭ шкәакәа зшәыз апалатақәа ирылазарц рбарц. Егьырҭ руада изыҩныҵуамызт, еимаркуаз здыруадаз. Џьанар дахьнеилак ахышә дкылԥшуан, Шьасиа адәы дықәибаауазар ҳәа. Усҟан иаргьы дыҩдәылҟьарц иақәкны иман, ихәшәтәҩы ииарҭа дадгылазаргьы. Лара дцәырҵуамызт.
– Арҭ иахьа ирыхьзеи?! – ииарҭа дахьықәиаз, аӡәы ихы ҩаҵирззеит, изызԥшыз ахәшәтәҩцәа ахьымааиуаз игәы иалырсны.
– Иаауеит! – даҽаӡәы дааҩналан, ишьҭаларҭахь днеит. Имааиуазшәа аниба, ҿыц ашә днылагылеит. – Рҿаархан, иабацеи уара?
– Ара иааиаанӡа, заҟа палата ыҟоу удыруоу, – дԥышәырччон ахԥатәи.
Џьанар ахышә дадгылан. Шьасиа лхаҿы ибла ихгылан, адәахьы аиаҵәареи, асфальти, аҭӡамцқәеи шеимидозгьы. Ибла мцхәы изыдхалацәоз асфальт мҩа дықәгылазшәа ибон. Днаӡа, дҳаракы, усҵәҟьа илыгымкәа, деинаалаӡа. Адунеи лара лзы ишазшәа, данаақәгылалак, лара лыда уаҩы дубомызт. Улаԥш даахгыларгьы, зегь ухалыршҭуан. Шьардасиа, иҵегь аалызҳар, лаҳәшьа даалываҟәыларын, уигьы убасҟатәи илыԥшнын, дахьигәалашәоз ахышә икылԥшуаз дԥышәырччон. Уи лҟазшьа даара игәаԥхон. Зынгьы аиҵбы иаҳа дидыруазшәа ибон аиҳабы лаасҭа. Уи акырынтә дибақәахьан, аха иаҳа дзызгәаҟуаз лыԥшаарақәа ахьицәыцәгьахоз игәы иалан. Уи дышлызхәыцуаз, ашә иазааигәахоз ашьапышьҭыбжьқәа гәнимгаӡеит. Ашә ааимԥаа иааҩнашылаз аԥсшәа рҳәаанӡа, дагьхьамԥшит. Нас ашьшьыҳәа ииарҭахь дааскьан, днықәиеит.
– Ушԥаҟоу? – иҩызцәа шихагылаз, Џьанар ихәшәтәҩы дааидтәалеит.
– Хьаа сымаӡам, аҩныҟа сцар цәгьа избом, – иҳәеит ачымазаҩ.
– Макьана умыццакын! – амедеҳәшьа иааилыркыз анализқәа рҭак зныз абӷьыцқәа дрыхәаԥшуа, ҿааиҭит ахәшәтәҩы. – Хьаак ахьумам бзиоуп, – ишьақәыӷәӷәара ашәара иҽазыҟаҵо, иаԥхьа иқәиаз иблақәа днарыхԥшылеит иара. – Аха уи уамакгьы аҳәаӡом. Уанализқәа цәгьам, ушьақәыӷәӷәара бзиоуп. Мчыбжьык ашьҭахь ҿыц уеиҭагәаҳҭароуп. Уаанӡа уҽухәшәтәлароуп… мап, уаҳхәшәтәлароуп, еилукаама?
– Ааи.
– Цқьа уалҳмыргар, ачымазара аҽарҿыцуеит, ухәшәтәра есааира иуадаҩхоит. Уалҳаргар, иуҭахыу ыфо, иужәуа удәықәымзаауеи. Нас иалухуеи?
– Сҭыҵуама, сҭамзаауеи, – дԥышәырччон Џьанар, ахәшәтәырҭа аҭыҵра иҭахызма дычмазаҩызаргьы, Шьасиа ара дахьынӡаибоз.
Зхалаҭ шкәакәа зшәыз, еицны ачымазацәа аӡәаӡәала ишынарыдгылозгьы, хаҭа-хаҭала хара-хара еидгылазшәа ибон. Рчымазацәа раасҭа даҽа хьаак рыбла ихын, уаҩы идырбарц рҭахымызт умҳәозар. Дара анца дрышьҭаланы ддәылҵырц Џьанар иҭахымызт, ахышә деиҭаадхылеит. Шьҭа иаарласны шьыбжьхьа рфарц иҟан. Убасҟатәи аамҭа аҳақьымцәа
ирцәцеит уи аҽны. Шьыжьхьа данадтәалазгьы, иара илаԥш ахьынӡанаӡааӡоз ихы-ихшыҩ адәахьы иҟан. Ашьҭахь длалбаан, дындәылҵит, шьыбжьон ҳәа ҩбаҟа сааҭ дыцәарц шиуалызгьы. Шьасиа лан дахьышьҭаз ахыбра дныҩналан, адкыларҭаҿ дрыҳәеит илыԥхьарц. Ан дышьҭан, аха Шьасиа дыҟаӡамызт. Уи ақалақь ахь дцеижьҭеи ԥыҭрак ааҵуан. Димбаӡакәа дышԥацеи? Даныхынҳәуаз издырӡомызт.
Иааицәымӷахеит аӡӷаб лымацара ақалақь ахь дахьцаз. Атроллебус ма автобус дахьырҭаз, лыԥшӡара ихнахны, илыхәаԥшуаз арԥарцәа иара дкылырблаауан. Лара убасҟатәи аԥшқара цәа лыҟәнын, аӡәы диргәаар ҳәа дшәон. Дылхыбаауан. Уи дзыхьчоз аӡә длыцзар иаҳа еиӷьеишьон. Данаарыз изымдыруа, ашҭа дҭахынҳәуан, амҩаду ахь уажәи-уажәи акылԥшра игәы ԥнаҵәаӡомызт. Гәыԥ-гәыԥла иааидгылоз еидашланы ак еибырҳәон, иаразнакгьы иааидыҵуан. Урҭ ирҳәоз уамак хырҩ азиуӡомызт, днарыхьԥшны лара данрылимбаалак. Амҩаду аҿы акәзар – ауаа еиханы Амрагылара шыҟаз ицозшәа ибеит азныказ. Уигьы зҿлымҳара азимуӡеит, избанзар дара ахьцоз аҿынтә акәын лара дхынҳәуазар дызлаауаз. Чымазаҩбара ҳәа иааиз уаа хә-ҩык ааидгылақәан, митингк аӡбахә рыман, партактивкгьы иалацәажәон. Аха ахи аҵыхәеи анизеидымкыла, уи ихаиршҭит, избанзар дзызхәыцшаз ихатә ус иаԥхьа ишьҭан.
– Ашҭа ҭырҭәааны ауаа еизеит, – иаҳауан иара даҽа кәакьҭк аҿы иааидгылаз рбжьы.
– Капитонов дааиуазар ҳәа иԥшуп.
– Ар акәшаны игылоуп, иҵегь азыҟаҵаны игылоуп зынӡа ааигәаӡа рҳәеит, џьара ак ҳаларымҵандаз!
– Ҵаара ԥхашьарам, – Џьанар урҭ даарзааигәахеит, – иарбан шҭоу ауаа ахьеизаз?
– Ленин иашҭа.
– Избан?
– Аԥсуа уск иахьа аобком апартактив аҿы иалацәажәоит.
– Атроллеибус!.. Шәласы.
Урҭ еибарҩны ианца, ихаҭа ара дзаанымгыларызшәа игәы инаҭеит. Арахь ацәаҳәала иеибыҭаз икьаҿи иеиқәеи ишәҵаны, иҽӡаны абахҭантә дыбаналазшәа, амашьынақәа дызларҭаларызи, ашҭаҿ ауаа дызларылагылози. Баҭыр аҩныҟа иигаз имаҭәақәа даарызхьааит. Ахәшәқәа идикыларц ианиԥхьа, уа даанхеит, иаарласны уаххьа рфарц ицон азы. Убри ашьҭахьгьы Шьасиа дмаацызт. Ашьшьыҳәа длалбаан, чымазаҩ маҭәала дшеибыҭаз, ашҭа дынҭыҵит. Иарбанзаалак капеи-кылҵәак иџьыба иҭаршәӡамызт, шьапыла ақалақь агәахьы иҿынеихеит. Дахьцоз ицозгьы иаауазгьы еиҟаран. Баша дааԥсаргьы иҭахӡамызт, амала џьара лара дышԥаиԥымларыз, ицоз-иаауаз зегьы ухалыршҭрынеи. Лара даацәырҵыр ауаа рылаԥш шылҟәырымгарыз даҩызан иаргьы, аӡә илаԥш дыҵшәозма амҩа ианыз иеилаҳәашьак змамз арԥыс.
Ашҭаҿ еилақь ауаа еилагылан, шьҭа шылашьцахьазгьы. Иҟалақәаз еилкаауа, рыжәпара далсуан, Шьасиа дибозар ҳәа дгәыӷны, деимдо мацара. Ашҭа егьи аган ахь даниасуаз, аамҭа акыр инеихьан, џьоукы неилшәа-ааилшәақәон. Дааҳәны дрылалаеит, дымццакӡакәан дрылаԥшуан. Шьасиа дибомызт. Иаҳа-иаҳа ашҭаҿ ауаа маҷхон, ус акәын еснагь ишыҟарҵалоз, адырҩаҽны ҿыц еизарц. Ихаҭагьы дааԥсахьан. Аҽны лацәааихьшь ҟаимҵацызт, арахь ашарԥазрахьы аҵх еихон. Еиҳабацәақәак, атрибуна иқәгыланы, ажәлар еилыҵырц ирылабжьон. Шьҭахьҟа иҿааихеит. Инапы аниҟьа, машьынак даашьҭнахит. Аҩныҵҟа ишҭәызгьы, аӡәы ишьамхы дықәтәазма уҳәо, цәгьала иҽаиркит. Иҭатәаз ргәы ԥжәон ираҳази, ирбази рымшала. Еиҳараӡак иргәамԥхоз ажәлар анеизырга уаҩ дахьрыдымгылаз акәын. Қәрала еиҳа иеиҳабыз дрылабжьон, аӡәы иахьиаҳауаз уи еиԥш иҟаз аҽԥныҳәа ҟарымҵаларц. Аус цәгьахар, ашҭаҿ унеирц уазҳәаз ихьӡ уҳәар акәын. Ус аус еиҵарҟәаҟәон, џьоукы ашьауӷ иақәдыршәарц. Џьанар данлыбаа, ас ирласны зԥсы еивызгарц згәы иҭамз рҭыԥ аадырҭбааит.
Иара длармышьҭырц цәгьа ирымбазт азныказ. Ашә илатәаз диацәҳарц агьлыгмызт, ӡӷабк дышлацәажәоз аҵх ихигазшәа имҳәазҭгьы. Дҩықәнан, уаҩ даамырԥшыкәа, днышьҭалеит. Дынҭаҳәахаа дыцәеит. Иҵегь аԥхыӡ дзалымҵкәа дынхон, ахәшә идикыларц амедеҳәшьа даалмырԥшызҭгьы. Ҿыц деиҭацәеит. Шьыжьхьа бжьаижьит, маҷк иԥсы
ишьарц. Ахәшәтәҩы иааираз, дҩаҵымззар амуит. Уи дгәаа-хааха даагәеиҭеит. Иаха дшыҟамз иарҳәазар, дахьцаз ихаҭа идырзар акәхарын. Ачымазаҩ иусқәа цәгьамзаарын, иара аҵыхәтәан излеиҳәаз ала, амала ауаа еиҿазыргылоз рахь дымныҟәалар иаҳа иеиӷьзаарын. Абар уи аҽԥныҳәагьы ахьыҟаиҵаз.
Уажәшьҭа Шьасиа ааигәа дибарын ҳәа дгәыӷуамызт, ақыҭахь дцазар ҟаларын. Ииарҭаҿ иҽеиҵых дахьықәиаз, даҽа ԥыҭрак дыцәеит. Ашҭаҿ ауаа реизара ԥхыӡырла ибон. Данааԥшуаз, шьыбжьон ҳәа ахәшәқәа идикылар акәын. Хьаа умаӡамкәан, ашьҭалара цәгьаҵәҟьан. Аҩныҟа дцаргьы уамак иҭахӡамызт, Шьасиа ара дыҟамзи. Дабацоз лара убри ауха? Лқыҭахь дцазар иаҳа иеиӷьеишьон, убрахь ихы кыдын. Ҿыц ажәлар реизара дазхәыцуан. Уаҳа ак рылдмыршакәа имеилыҵыр ԥсыхәа хьырмоуз игәы иалан. Ақәыџьмақәа ҳарҿыҵакын, ҳҽырҿаҳамҵарц ҳақәԥон акәымзар. Ахәшәтәырҭа аҿыҵәҟьа ахалаҭшкәакәарааи ачымазацәеи дара ракәын еиҳаӡаз. Ҳтәыла шԥарырҭеи ҳабацәа? Абасҵәҟьа рымч мхартә рҭагылазаашьа дырцәгьаҵәҟьазу? Ма ҿаҵа-ҿаҵа ҳадгьыл ҳҭиуазу? Ганха дахьықәиаз игәаӷ пеипеиуан. Игәалаҟазаара иҵегь иԥхасҭахан, дҩаҵҟьан, дныҩныҵит. Дакуамызт, длалбааҟьан, дыҩдәылҵит.
– Џьанар! – уи аӡӷаб лбжьы Шьасиа илтәызар заҟа иҭахызи. – Иаха аӡә душьҭан, – уи амедеҳәшьа лакәын, халаҭ лшәӡамызт, лыҵкы иаҳагьы дарԥшӡон, ус уск лыманы дааизар ҟаларын ауха иҷаԥшьоз аӡӷаб.
– Дарбан? – Шьасиа лакәзар игәахәуан иара, лыӡбахә иаҳауазар ҳәагьы дааццакит.
– Дуҩызоуп ҳәа сеиҳәеит. Ихьӡ схашҭит.
– Баҭыр?!
– Аеи. Усзымԥшааит. Уабаҟаз? Ашҭаҿ? Ҳзышәцәымӷыузеи?
– Бара бысцәымӷӡам, – дагьааирччеит иара. – Ииҳәеи?
– Уибар иҭахын. Дуцәымшәартә ушыҟаз аниасҳәа, салам узныжьны дцеит, – лҳәан, ларгьы лҿыналхеит. – Нас ииҳәаз удыруоу, – дааҭгылеит лара, – аҩныҟа урцәымшәарц иҳәеит. Умхгьы ицәаӷәеит. Абасҟатәи зсеиҳәаз сыздыруам. Сигәаԥхеит ҳәа сыҟоуп, – дԥышәырччон лара, иаргьы маҷк даалырччеит.
Баҭыр хымԥада ашҭаҿы дыҟан. Уаантәы дибарц дизааит, аха ишԥеивнагеи? Уи азҵаара аҭак уамак дашьҭамызт, иҟамлоз егьыҟамызт. Шьасиеи иареи зеиқәымшәазеи? Баҭыр дихашҭхьан, лара лакәын игәы иҵхоз. Ахәтәтәҩы иҽԥныҳәа, амедеҳәшьа иалҳәаз, акгьы усҟатәи игәникылаӡомызт. Шьасиа дибар иҭахын, амала иаарласны диқәшәарын ҳәагьы игәгьы иҭамызт, даазар еиликаарцгьы, лан дахьышьҭаз ахыбрахь днеирц ихы иҭашәаӡомызт.
– Џьанар! – иаалырҟьаны, ажәҩантә дкаԥазу, адгьыл дыҵыҵызу изеилымкаауа, иашьҭахьала дизааигәахон лара, шәырак кны.
– Бабаҟаз?! – ихаҿы иқәлашон.
– Ақалақь ахь сцан.
– Иаха ара быҟазма?
– Аҵхагәҭан сааит ашҭаҿынтә. Шеварднаӡе дшықәырцаз убандаз! Атрышә изасны… Иацтәи амш акыр иаҳзаԥсан ҳәа сгәы иаанагоит.
– Уа бсымбаӡеитеи.
– Уаргьы уҟазма?.. Санаауаз сымала сшәаны шьапыла амҩа санын. Узбар ҳаицны ҳмаауази.
– Иаҳагьы иеиӷьасымшьози, аха бзымбеитеи.
– Иахьа иацы иҟаз ҿыц иҟалозар сгәахәын, аха ауаа маҷуп. Еилыҵырц ирыҳәеит, уажәтәиала иеиҳау акгьы ҳзыҟаҵом ҳәа агәра ддыргеит.
– Бымала амҩақәа бахьырну сгәаԥхом.
– Ахьчаҩ дсызҭода. Дагьзысҭахи. Иахьатәи агазеҭ усҭи! – лшәыра иааҭылгаз агазеҭ наилыркит. – Ианқәоу убап. Сара сан лахь снеироуп.
– Бааи уаха абра ҳаиқәшәап.
– Избан? Аҵхагәҭаны ҳзеиқәшәои?
– Сыгәра бымгаӡои?
– Мамоу, ус азакәым. Угәра згоит, аха аҵхагәҭан ҳзеиқәшәари?
– Ус ҳаицәажәап сгәахәит.
– Ҽынла ҳаибабар ҟамлаӡои.
– Ус акәзар, асааҭ ԥшьба рзы блыбаа!
– Уцәароупеи, – лхаҭа уи дшаҳәаз аалнырын, илцәымӷахеит, ишахлырԥарыз лыздыруамызт.
– Усгьы сзыцәом. Зегь аныцәоу ҳаиқәшәар, ҭычроуп. Сааҭк инеиҳаны ибжьоуп, бан лымаҵурагьы бахьӡоит. Акы иеиԥшымкәа сбыҳәоит.
– Аеи нас, – дааԥышәырччан, ахыбра дныҩналарц лҿыналхеит, – сзааиуазар збап.
– Сбызԥшуп.
Џьанар, имала данаанха, абӷа змаз арымӡ дыҩны днахыԥан, ихыбра дныҩнаԥҟеит. Уи збоз ашә аҿы итәаз аԥҳәыс, – «Дзакәытә чмазаҩузеи!» – лҳәан, дишьклаԥшуан. Хара имгакәа, дыццакны длалбаан, адәны дыԥшыхын. Аамҭа жәбаҟа минуҭ иахысхьан, минуҭцԥхьаӡа сааҭк иаҩызан, лара дыҟаӡамызт. Уи дшизааиуаз агәра игон, «сзаауазар збап» ҳәа шылҳәаз игәалашәаанӡа. Дахызгоз абеидыруаз, аха дзымлыбаар ҟамлози. Ахыбра аҩналарҭа ашә ҩкыдҳалацԥхьаӡа, уахь дшыԥшуаз, агәыԥҵәарахь диасырц агьигымкәан, лара даадәылҵит деихышәашәо, даҽазны деиԥшымкәан, дпашәӡа ибла даахгылеит. Дҭәыцԥхьаӡа лцәа иаҳа-иаҳа ицқьахон, уи лара иҵегь дарԥшӡон.
– Аиаша басҳәар бҭахызар, – изыҵәахуамызт шьҭа ибла шхылкуаз, – мышкы зны бахьсықәшәаз даара сгәы ҟанаҵоит.
– Агазеҭ уаԥхьама? – илаҳауаз акырӡа лгәы ишаахәазгьы, иара дызлацәажәоз инахылгеит.
– Сиарҭа инықәыршәны, слыбааҟьеит, санбаԥхьоз.
– Иухамыршҭкәа игәаҭеи!
– Шьасиа, ибцәымӷымзар ҳлатәап.
– Бзиоуп, – абӷа змаз арымӡ ахьыҵагылаз лҿыналхеит дицны.
Иара аганаҿ днатәеит, лара иахьылгәаԥхоз аҭыԥ аанылкыларц. Аӡӷаб, арԥыс иахь дымнаскьакәа, дагьыхарацәамкәа, арымӡ агәҭаны днықәтәеит, лыбӷа кыдымҵакәа, ус ҟалҵар, лҽырхәашәа, иара иеиԥш, дынҭаҳазшәа даанхон. Лыгәчама заҵәык акәын арымӡ иқәыз. Лшьапқәа еиваԥсаны дахьынатәаз, лнапқәа лшьамхы иқәын. Лтәашьа, лгылашьа дацклаԥшуамызт, илыцааӡан. Игәы ҿылкаахьазшәа ибон, аха есааира игәы дыҵалаӡон. Илаԥш мчыла иналҟәигон, дахьынаԥш-ааԥшуаз дналыхәаԥшызшәа аԥшра аиҭон, арахь аблахкыга ӡӷаб дидтәалан, иҭагылазаашьаз, иагьа иҵәахыргьы, илыжжуан. Ииҳәашаз ниҿыҵабан, ус длыдтәалазарц игәы азыҳәон, илаԥш налаахалар иҭахын. Анцәа дрыцҳашьа! Уажәраанӡа дабаҟаз абри аӡӷаб диқәымшәацкәа? Лыхәда ҵҟәаш ибла изадхомызт. Лӡамҩа уаркалеиуан, аԥшқара ацәа аҟәыншьыла. Лмахәар азбжарак хҩан, лыҵкы амаӷрала. Лкалҭ лшьамхы иқәыршәын. Лшьацәкьарақәа хызҩоз лҵарԥала еимаақәа еихдашәа еиқәын, маҷк иара иахь даахьаҳәшәа дахьтәаз. Деимидацԥхьаӡа лхаҿахьы дхынҳәуан. Лыхцәы рчшәа еиҿкаан, иныҵакны ишыхҵәазгьы.
– Бара ақыҭаҿ бызҳау, ақалақь аҿакәу? – уамашәа дшибоз изҵаара ианыԥшуан.
– Ақыҭаҿ, – аҭак ахьынӡаҟалҵоз, ибла дхыԥшылон, нас ҭынч иниҟәылгеит.
– Уажәы иаасцәымӷахаз бдыруоу? – иҽааиҿкаашәа дтәеит иара. – Бара беиқәшәҭха бантәоу, сара ачымазаҩ имаҭәа ҩаза сышәҵаны сбыдтәалоуп. Даара ҳаинаалом. Бгәы иалоума?
– Иуҳәо закәи, – иара дахьынӡацәажәоз ибла дхыԥшылон лара, аҭак ахьынӡаилҭозгьы лҽылымԥсахӡеит, уаҳа дызхәаԥшрыз лаԥхьа итәаз ԥшрак далаҟаӡамызшәа. – Иушәу аума ууаҩра еиҿызкаауа.
– Ус рҳәоит, рхы абзиара адыргарц, аха иушәу даараӡа акыр аҵанакуеит.
– Уара иуӡахыма, – дԥышәырччон лара. – Иурҭаз ауми иушәуҵаз.
Нас лара уаҳа уи ибла дзыхԥшыломызт, иациҵарыз анизымдыр, лыбла хааӡа инаиҟәылган, дышьҭаԥшуан, ашьҭахь лхы ҩышьҭылхын, лаԥхьа игылаз џьоукы дырзыӡырҩуазшәа, амала лхы-лыхшыҩ шынеибакәыз дзыдтәалаз изкын. Ҳамҭанык иара ҿиҭуамызт, ус рацәак дтәазар лҭахымызт, ииҳәоз ицәынҵәазар, лара дцар акәхон. Иара дҵаиԥыршәар ҳәа дышшәоз лбарҭан, макьана дидтәалазар ҟалагәышьон, амала иеибырҳәашаз рымазар рыхәҭан. Иара иакәымзи иаԥхьагылашаз.
– Излауҳәаз ала, – дицхраарц лӡбеит лара, – иацы амитинг аҿы уҟан?
– Сыҟан. Абас сшеилаҳәаз сцеит.
– Аиаша?! – иааџьалшьеит. – Узбаз ирҳәеи?
– Исыхәаԥшуан, ҿырҭӡомызт. Саха рымамызт ҳәа сыҟоуп.
– Даара ауаа рацәан. Шоуран. Аҳауа рзымхакәа, зԥсы маҷхаз аҳәсақәа ҟалеит.
– Иацы бызбар сҭахын, ажәлар ахьеизаз сазҿлымҳан, арҭ анеицыла, сдәықәлеит.
– Субар зуҭахызи? – длышьҭаланы адкыларҭаҿ дышнеиз ларҳәахьан, уи атәы илырдырыр лҭахӡамызт.
– Ус бызбар сҭахын, бқыҭаҿ санҩеилоз еиԥш.
Уи лара ақәҿылымҭит. Лыбла шынаиҟәылгаз ала, лгәы иҭаҵәҟьаз здыруадаз, аха излацәажәоз дырҵауларц лҭахӡамызт. Ма убасҟанҵәҟьа иаԥсаны илымԥхьаӡозу? Ишылгәаԥхаз аниба, иаргьы иҽааникылеит. Лгәы дасырц зиҭахызи. Иаалырҟьаны ллымҳариқәа илаԥш нарыдхылеит. Урҭ даараӡа ихәыҷқәан, ллымҳа акылшәара хнаҩон инадыршәырлазшәа. Уажәраанӡа иахьизгәамҭацыз ихы ианеишьомызт. Уамакала иԥшӡан, иԥшқан дара, аха лхаҭа лхаҿы ҭиҵаанӡа, урҭ ибарҭамызт. Ак лҳәар лҭахын, иара дцарц дҩагылар ҳәа дшәон.
– Бан дышԥаҟоу? – иаалырҟьаны дҵааит иара, лара, ибла дшыхԥшылоз, лылаԥш ааиҟәылган, даараӡа улызкылԥшуазар, иубарҭан лылхь шынеиқәылҵаз.
– Хар лымамшәа дызбоит, – лҳәеит лара ашьҭахь.
– Илыхьуеи зыбҳәаз?
– Зегь еицлызцәырҵит, аха илхылгап сгәахәуеит, – лҳәеит, арахь ак ицәылӡозшәа иара игәы иааинаҭеит дшааԥышәырччазгьы.
– Иахьцалак асҟаамҭа еилкаа шәымамкәа шәыҟам.
– Мамоу, – лҳәеит лара, агәра игарцгьы инацылҵеит: – иахьа ирҳәо уаҵәы ирҳәом, ҳдыргәыӷуеит. Дааԥшызар ахәшәқәа лысҭароуп. Сцароуп.
– Банбазбои?
– Иануҭахыу, – дҩагылеит лара.
– Ус акәзар, макьана быҟазар сҭахыуп. Ачымазаҩцәа ыцәоуп.
– Сандәықлах, сцап. Саҭоумҵан! – лҿыналхеит. – Иухамшҭырц иухәҭеи? – дҩагылеит лара, игәы дасзар ҳәа дшәазар акәхарын, дԥышәырччон.
– Иарбан?
– Агазеҭ шгәоуҭаша, – игәы ааҿылкаанӡа, ахыбра дныҩналеит.
Убра дидгылан, лхаҭа дыҟаӡамкәа. Уи гәырӷьаран, иагьлахьеиқәҵаган. Мышкымзар мышкы убас иҟаз аӡӷаб замана динасыԥымхар, дицзаауан, дагьцарын дныҵаба. Еидарак игәы иацражьызшәа, иҩныҵҟа аахьанҭахеит. Дҩагылан, наҟ дныҩналеит. Амедеҳәшьа шьыбжьон ҳәа дахьышьҭамз азы ажәақәак шиалҳәазгьы имаҳаӡацкәа, апалата дныҩналан, ииарҭа иқәыршәыз агазеҭ аашьҭыхны, днықәиеит. Абри даԥхьарц зылҭахызи? Лара лнапы иакыз агазеҭ икын.
«Аинформациатә дырраҭара Қырҭтәылатәи Акомпартиа Аԥснытәи аобласттә организациа актив реизара азы». Уи аинформациа агазеҭ ахы аҵаҟаҵәҟьа ианын аԥхьажәа акәызшәа. Уаҟа Адлеиба Бориси ЦК КПСС амаӡаныҟәгаҩ Капитонов Иван Васильевичи рықәгыларақәа акьыԥхь ҩ-даҟьак арбан. Актәи адаҟьа хыхьтәи арыӷьарахьтәи акәакь аҿы иаарҭшәаӡаны Аԥснытәи АССР Иреиҳаӡоу Асовет Апрезидиум Аусԥҟа анын, уи изаамҭанымтәи асессиа ааԥхьара инаскьагаз даҽа ҿҳәарак ахь иахьиагаз зҳәоз. Аԥсуаа ракәмызт уи зӡбаз, дхәыцуан Џьанар, Аԥсны иааны иҟаз Капитонови, Шеварднаӡеи,
Рубени, Бровикови ракәын уа иеиқәшаҳаҭхаз. Асессиаҿ ирыдыркылоз Аконституциа ҿыц, иагьа умҳәан, аԥсуаа ақәшаҳаҭмызт. Еиласрак ҟалар ҳәа ишәон. Маҷк ааҭынчрахозар ҳәа иааҭгылазар акәхарын.
Ажәахәқәа инҭкааны дышрыԥхьоз, аамҭа цеит. Аԥсуаа ирыхәашаз рацәазшәа иубарҭан, аиҩызареи аешьареи рыӡбахә ҳаракны ицәырган. Ирацәан азеиԥш хәыцрақәа, ажәақәа. Хаҭала иқәԥоз аԥсуаа ирыхәашаз, аӡы иагазшәа, азеиԥш зҿлымҳарақәа ирыларӡҭын. Абри агазеҭ еиларҟәыҷны, иршәны аҟьамсар ирылаиршәырц агьааигымхеит, уи изыркыз дааигәаламшәар. Агазеҭ даԥхьарц лҭахын лара, иалихызи зылгәахуаз? Аказы илымҭеи. Адаҟьақәа нарҳәы-аарҳәуа ҿыц игәеиҭеит. Иабаҟаз иацтәи амитинг иазкыз аинформациа?! Агазеҭ ажәак џьара иарбамызт. Избан аԥсуа жәлар уахыки-ҽнаки ршьапықәгылара акы изаԥсарымтәыз? – иԥсахы ԥыжәжәон иара. Ак ҟамлаӡазшәа изиаси? Агазеҭ аҿы аус зуаз зегьы аԥсыуаан. Рхаҭа ргәы иалаӡамзи иҟарҵаз? Ма аиҳабыра абас ҟаҵатәын ҳәа ирарҳәаз изахымԥозу? Ужәлар рзы иашак узымҳәозар, аус зууази уаҟа? Арҭ зегьы хыхьчаразма изҿыз?
Дҩагылан, ахышә днадгылеит. Ҵаҟа џьара Шьасиа дибарызшәа игәы иҭаҵәахын. Алашьцара асфальт афымца лампақәа идырлашон. Џьоукы гылақәан. Лара дыҟаӡамызт. Лцәаара днахьыԥшызҭгьы, иузымдыруаз лакәӡамызт иаарылукаашаз аӡӷаб ҳаракы. Уи агазеҭ даԥхьарц даара илҭахын. Избан? Дзызҿлымҳахашаз ҳәа илԥхьаӡоз ихаҭа ишаликаауаз лдыруан. Аԥсуаа рмитинг акьыԥхь иахьанымԥшыз акәхарын ларгьы лгәы иалаз, инҭкааны илымҳәеит аха. Амитинг атәы цәырыргар зырҭахымзи? – дҭынчмызт уаҳа царҭа змамкәан иҩнахаз, ҿыц ииарҭа данықәиахоз. – Капитонови егьырҭ иқәгылақәази ирҳәоз иаҿагылан жәлар реизара. Арахь Шеварднаӡе атрышә изасны дықәырцеит. Акьыԥхь знапаҿы иҟаз дара ракәын, ирҿагылоз атәы зҳәоз аинформациа адырбозма. Аԥсеивгаха ажәларқәа ирырҭозма, арахь ахақәиҭра аӡбахә рҳәон аԥсуаа.
Дышхәыцуаз мацара дамхацәеит. Игәаламшәоз аԥхыӡқәа дрылан, дааԥшырц иҭахын, дзааԥшуамызт. Ус уцәа анҭынчмыз, уԥсы узшьозма. Ашьыжь ихы ихьуан. Аҩныҵҟа дакуамызт, ддәылҵуан, ииҭахыз данимбалак, дыҩналон. Дцо-даауа дахьыбжьаз, адунеи дакуамызт ҳәа ашә илатәаз иаҽԥнылҳәалон. Шьыбжьонӡа цәгьала ичҳаит. Шьасиа длыԥхьарц, длалбаарц игәы ишҭаз, џьоукы ҵаҟа ишизԥшыз иарҳәеит. Лара лакәын ҳәа агәра гаҵәҟьаны дыҟан. Уаҩы илаԥш дыҵамшәартә, дласит иара. Ашә иадгылан Асҭандеи Баҭыри. Урҭгьы дреигәырӷьеит.
– Иацгьы уҟан, Баҭыр, аусурамшха иахьа умаар ҟамлаӡози? – арымӡ ашҟа ианнеига, Асҭанда дымтәазт, иҩызеи иареи анынеидтәала, дҵааит Џьанар, изааз агәхьаа иахьагаз хьааигазшәа аԥшра аиҭон, арахь иахьибоз даараӡа игәаԥхон.
– Важьа сыҽимысхит, – дԥышәырччон Баҭыр. – Капитонов даҳзааижьҭеи, ҳара ҳус лҵшәадахазшәа ҳбоит, аха Важьа дҳацәшәоу сыздыруам, иаҳа ҳаҳаҭыр ибоу сыздыруам, ихьыз сзеилкаауам.
– Бҵара шԥаҟоу? – Асҭанда лахь лашьеиҳабы ихы наирхеит.
– Аԥышәарақәа сҽырзыҟасҵоит.
– Абааԥс, бҽырӷәӷәаны балга, ҳахьнеиуа ҿырӷәӷәа ҳцәажәарц! Нан илҳәои?
– Иахьа дааҳгарц ҳкыдылцалан, – иҳәеит Баҭыр Асҭанда лцынхәрас, – сара изымуит, ԥсшьара ушыҟаз агәра лсыргеит.
– Аиаша уҳәеит, уаҳа дааумган! Агәырқәа саарылгар, ҽнак ара саангылом. Аҳақьымцәа асанаториаҿ иҟоуп, есымша х-гәырк сыларҵартә, ара срацәажәаны, слеироуп. Нас сааны сҽыдсырбалап. Амала, Баҭыр, сымаҭәақәа ааугароуп, даҽазнык усзааԥсоит аха. Ашҭаҿ аизара аныҟаз, абас сцеит сеилыӷраа. Сымаҭәақәа ара џьара исҵәахуеит, ианысҭахыу ицәырызгартә.
– Уи мариоуп, – иҳәеит Баҭыр. – Умхы лаҵоуп, акы уацәымшәан.
– Иҭабуп! Уаҳа ҳәатә шәымамзар, заа амҩа шәықәлар сҭахын.
– Умшәан! – ҿааиҭит Баҭыр. – Шьына имашьына имсхит.
– Уи бзиоуп, ГАИ урымкыр.
– Арҭ аиласрақәа иҟоу, урҭгьы усҟатәи рҽырҟьацәаӡом.
– Иахьцалак заа шәнаскьазгап.
Иҩызеи иаҳәшьеи агәашә инҭиган, амашьына инҭартәаны, идәықәиҵеит Амрагылара шыҟаз. Баҭыр, излеиҳәаз ала, џьара дынкыдгылар акәын. Асҭанда изаалгаз афатә иманы, даахынҳәын, ипалатаҿ ашәыра нижьит. Дишьҭахх амедеҳәшьа даакылсын, ҵаҟа ишизԥшыз аниалҳәа, – Шьасиа! – иҩныҵҟа дынҭаҵәааит иара. Дшыҩуаз мацара длалбааҟьо дызбаз, абри иоума ичмазаҩыз, наҟ доурышьҭындаз ҳәа еибархәыҭхәыҭуан. Дзызԥшыз Шьасиа лцынхәрас, иаб иаҳәшьа дналҿаҳаит.
– Унан, Џьанар, иухьзеи, ахәшәтәырҭа уҭамлар ҟамло?
– Бымшәан, хьаак шьҭа исымаӡам, иаарласны сҭыҵуазар ҳәа сгәы иҭоуп. Бара ибазҳәада?
– Асҭанда жәаха аҩны днеизаарын, узбар лҭахын, аха ҳара акыҭахь ҳцан, убаашәт, абри ашҭаҿ ҳаизара дугьы ҳҽалаҳмырхәӡакәа иҳацәцеит. Уахьгьы еилахарами, аха ас ахьҳахьыз ԥхаҳшьаҵәҟьеит. Ҳанааи, абас-абас анырҳәа, сызтәозма, избақәаз аашьҭысхын, сеихеит.
– Агәхьаа балыргеитеи, ларгьы уажәоуп данца.
– Деиҭаану? Уи амла уакыр ҳәа дшәаноуп узбар зылҭахыз. Аҩны сшыҟамыз анылба, ҿыц деиҭааит, умбои. Ахьаа умамзар, уи бзиоуп. Ҩымшҟа рашьҭахь сеиҭаауеит. Абра иузаагаз ухы ахумбаан, – ашәыра неилыркит.
– Асҟатәи зфода! – дыччон иара.
– Уҩызцәа ыҟами, умацара акрызлоуфари. Маҷк сыццакуеит. Иаарласны уҭыҵыртә, Анцәа духылаԥшааит!
– Уоора, иахьа иҟалеи?! – иччон иҩызцәа, иарҭмаҟ иманы, ипалата данааҩнашыла.
– Амла шәакуеит рҳәан, зегьы шәхәы аарышьҭит, – дԥышәырччон Џьанар.
– Уаха қьафура ҳамазаап.
Џьанар изааргаз, итумба ианамк, егьырҭ ртәқәа ирҭеиҵеит. Асҭанда лакәын дзызхәыцуаз. Уи лгәы шизыбылуаз еиԥш, иара лара лгәхьаа имамызшәа игәы инаҭон. Ҿыц даарыцҳаишьеит еснагь ицәхәыҷыз иаҳәшьа еиҵбы. Дындәылҵны длалбаахт. Игәаҟуаз дааргозу здыруадаз, еибарҵәууа корпуск гәыԥ-ҩык адгылан. Имҵәыуазгьы рылахь еиқәын. Зегьы ргәхьаа иара изкуамызт. Днарывсын, Шьасиа дахьыҩналалоз адкыларҭаҿ днеит. Лара дыҟаӡамызт. Џьанар амца ҩаиҿыҵҟьеит, уаҳа димбарызшәа. Дахьцаз еиликаарц шиҭахызгьы, дара уи рыздыруамызт. Лышьҭа ицәыӡызшәа, зегьы импыҵышша даахынҳәит.
Пицунда Гәарамиа имҩаԥигоз аиԥылара аҿынтә, Аҟәа иҩеиз гаграа аԥхьа аҟәатәи рҩызцәа рԥшаарц иақәыркит, иҟаз-ианыз акыр рдыруазар еилыркаарц. Уаҩы иҩны дрымбеит, русурақәа рҿы иахьнеиқәаз ҟалеит, уахь усгьы аӡәгьы дҟалаӡомызт, аамҭа хыԥахьан. Лашьцарц агьшагмыз, зҩналарҭаҿ уаҩԥс дахьыҟамыз аобком ахыбра иныҩналеит. Аԥыхьақәа реиԥш уҭҵааны уоурышьҭуамызт, адашьма иқәыршәызи изҩаҿагылаз амардуан аурҳал хәхәеи ашьапышьҭақәа рнын, ҵыхәаԥҵәарада аҭаацәа шыхәноз, ишлыбаауаз уарҩашьомызт. Арҭ ирбарц ирҭахыз аҟәаа рызынтәык акттә зал иадӷырло иадгылан.
– Иҟоузеи ара? – Борис, иҩызцәа иманы, гәыԥ-ҩык днарыдгылеит.
– Иҳаԥхьеит, ирҭахыу ҳаздыруам, – иҳәеит Ермолаи Аџьынџьал.
– Уаҵәы асессиа шыҟало жәдыруоу? – ишырзымдыруаз агәра гаҵәҟьаны, дҵааит Леуанти.
– Амитинг ҟалоит, асессиа акәӡам, – иҳәеит Игор Марыхәба.
– Иҟаларым, џьушьт! – иааџьеишьеит Роман Ҷанба.
– Уаҵәы Аконституциа ҿыц рыдыркылоит, ҳаржьеит, – Леуанти агәра диргон. – Изыҟамлари, зыгәра угода!
– Усҵәҟьа акәзар, ишԥаҟаҳҵари, уара? – Ермолаи, дәахьыла дышҭынчызгьы, абас дҵааит.
– Ажәлар еизароуп, абри ишақәшаҳаҭым рҳәарц, – Ермолаи дзыцәшәоз акәын Леуанти ирабжьеигоз.
– Аԥсуаа ирцәыҵәахны р-Конституциа рыдыркыларц иахьаҿу шәымбаӡои, – Борис Кьахьыриԥа дәахьыла дҭынчын, ииҳәаз заҵәык иунарбон иҩныҵҟа шыбылуаз.
– Иаҳзыруз абзиарақәа рышьҭахь, уи абаҭахыу, ҳажәлар рыцҳа ршьыр, ҳабацои?! – дахьаацәырҵыз узымдыруа, иеибархәыҭхәыҭуаз даарызкылҟеьит еицырдыруаз абҵкьеҩ, ихаҭагьы дкьеҩӡа.
– Иарбан бзиароу?! – Леуанти уи деихеикырц дахьиқәҟаауаз, ибжьы бгыӡҵас ихаҭа иаҳауан.
Наҟгьы днарылҵит, егьырҭгьы ааимпыпын, иџьашьаны ирыхәаԥшуаз рылаԥш рзымчҳауа, азал аҿы инатәақәеит. Гаграа рзы еилкаан изықәгәыӷуаз рҿы уажәшьҭа акгьы шырзыҟамҵоз. Ас еиԥш иҟаз аус анымҩаԥыргоз, ажәлар аизара иалагаанӡа, ҩыџьа рбжьы ҭыганы еибырҳәаӡомызт. Убасҟатәи идырмаӡон. Уажәы, аобком ахыбра иҩнагыланы, аизара аӡбахә иалацәажәон. Ус анакәха, апартиа аусзуҩцәа рнапаҿы аԥсуара иашьҭаз ааргахьан, урҭ рыуаа арҭ ирылаҵаны, аӡәы имырбаӡакәа, рыҩныҵҟа аус руан.
Асааҭ жәаба ааҟалахьан, азал анҭыҵ игылазгьы ааҩнаргылан, зегьы ладыртәеит. Адлеиба Борис, џьоукы шишьҭаз, дааҩналан, дышиашаз атрибуна днадгылеит. Иқьаадеизга ааиртит, дцәажәон, аха бӷьыцкгьы дамыхәаԥшкәа. Уамак иҽадимырхылеит, амцхә ҳәарагьы абаҭахыз.
– Аамҭа иҳамаз зегьы цеит. Аконституциа ҳадаҳкылароуп. Уаҵәыҵәҟьа ихмырԥакәа. Ажәлар нкылатәуп, машәырк ҟамларц. Убри азы… – уара – Очамыра, уара – Ҭҟәарчал, уара – абри ақыҭа, уара – Гәдоуҭа, – иҳәан, убраҟа ҭыԥцԥхьаӡа ицашаз ҳәа заа иишахьаз зныз бӷьыцк даԥхьеит. – Шьҭа, – гаграа рыхьӡқәа ааиқәиԥхьаӡеит, – Гагра шәцоит.
Агаӡа инапала амаҭ идыркуан ҳәа, абар унапала уҽахьудыршьуа, игәы ԥжәон Леуанти, дыҳәцымцуа дахьтәаз. Егьырҭ ираҳауаз иақәшаҳаҭызшәа аԥшра рыман. Ҿагыларак уаҩы иҟаиҵомызт. Аобком актәи амаӡаныҟәгаҩ иакәзар – ҭынч ирабжьеигон рус уахаҵәҟьа нападыркырц, Аҟәаҟа аӡәыр ддәықәлозар ирабжьаргарц рҽааныркыларц, изымуазгьы ԥсыхәак изырурц. Иажәа даара икьаҿын. Агенерал афицарцәа адҵа риҭоз џьушьарын. Шьҭа ицарц анрабжьеига, агәырқьҳәа идәықәлеит Игор, Ермолаи, Кьахьыриԥа – зегьы доусы иахьдәықәырҵаз. Адлеиба Борис, идәылҵуаз дрылсны, иҿааихеит.
– Леуанти, иҟалеи, аԥсшәагьы соуҳәомеи? – Адлеиба ихы ззынаирхоз иԥшҭәи иҟазшьеи игәаԥхомызт. – Макьана ишәакгьы ҳаицахатәарц ҳаҟоуп, – дааидгылеит инапахьы дшааигашаз изымдыруа.
– Абзиараз! – Леуанти инаидгылаз инапы ааимихын, идәылҵуаз днарышьҭалеит.
Ахыбра аҿаԥхьа алашьцараҿ ҵҩа змамыз амашьына хәыҷқәа гылазшәа иубон. Ахацәа рымацара урҭ ирҭалон, ианҭәлак иқәҵуан. Уажәраанӡа Аԥсны лашарак абандаз ҳәа иқәԥоз ауаа ауха ицаны Аҟәаҟа уаазгашаз амҩақәа зегьы ркуазма? Ма дара даҽакала ихәыцуазу? Ма аӡы ахьцоз иагозу? Иара днеин, иҩызцәа зҭалоз днарыцҭатәеит.
– Ҳус наҳагӡеит, – Леуанти иџьеишьон Кьахьыриԥа дахьгәырӷьоз, – уажәшьҭа иазхоуп.
– Рангьы рабгьы неибамбааит! – еиҳабы еиҵбыз ибла иамбо, Леуанти амҩа дрыцықәын. – Абри аиҟарамра ҳақәшаҳаҭхароума?
– Нас иҟаҳҵо саҳәеи, уара? Ҳахьааиз умбаӡои? Агьҳдырҟаҵом. Арахь ирылҳаршазгьы маҷӡам.
– Абра шәаангыли! – Леуанти амашьына ааникылан, длалбааҟьеит.
– Лахьхьи, Пицунда, ауаа ҳазԥшуп, аобкомаа рмашьынагьы уахь ицеит, уара уабацои? – даахьаҳәит Кьахьыриԥа.
– Пошли они все к г-м! – урысшәала дыцәҳан, ашә ҩкыджьыланы, агәарбжьара дныбжьалеит
Нкыдгылара змамз агәалсра иманы, агәарԥ дааҭалеит. Алашара џьаракгьы иаркӡамызт, иани иаби шьҭалахьан, аҵх агәахьы инеиаанӡа имаарақәа ирышьцылахьан. Аҽыкәабарҭа дынҭалан, ӡык шиқәиҭәоз, машьынак асигнал бжьы иаҳаит. Уи агәхьаа икыртә, игәалаҟаӡамызт. Адунеи ақәзаара игәалаҟамызт, аӡәы машьынала иаакыдгылара агәхьаакра акәмызт. Иан, лԥа дшыҟамыз иааиз ишиалҳәоз, лбжьы иаҳауан. Иара данааиуаз дгәалымҭаӡазт, дшыҟаз лыздырӡомызт. Усҟан иара иҽыкәабаны даахынҳәын, иԥсы ԥыжәжәо мацара дышьҭалеит.
Џьара уск мҩаԥгатәын, аха иарбаныз ирылшарыз? Иалшон апротест ҩны Москваҟа идәықәҵазар. Амала усҟан лҵшәа ҟалаӡомызт. Москваа упротест агәхьаа ркӡомызт. Аус злаз – Аконституциа ҿыц адкылара мҩаԥыргахьан. Уара угәыԥжәара агәхьаа зкуадаз. Иагьа уаныманшәалаха, уашшыбӷьыц Аԥсныҟа иаарышьҭуан, иуԥхьаны лахь урҭараз. Аҩбатәи мҩас иҟаз – апартбилеҭқәа протестк аҳасабала апартиатә органқәа рҿы рышьҭаҵара. Уи иаҳа лҵшәа аиур алшон, аха иаимуургьы ҟалон, избанзар аус ҟаҵаны иалгахьан, Аконституциа ҿыц рыдыркылахьан. Апартиатә актив ааизганы, иуқәыӡбон. Закәытә гьаргьаласыз ишьақәдыргылаз, ак узыҟамҵартә, уск мҩаԥугаргьы илҵшәаданы. Зегь раҵкыс ифеидаз – жәлар реизара дук мҩаԥганы, апротест ҟаҵазар. Убри акәын зегь раҵкыс ирцәымӷыз, иагьзыцәшәоз. Ус иагьа иҟазаргьы, иалхтәын аҭагылазаашьа иақәшәоз руак. Избанзар имҩаԥугози уи ауха узықәгәыӷшаз рызынтәык, аобком аҿы ианеизырга ашьҭахь, ажәлар ныркыларц амҩақәа рыԥҵәара идәықәырҵазар. Дышхәыцуаз мацара, маҷӡак ила нцәынҭаауан, ашә аӡә данасуаз. Дҩаҵԥан, иҽааилаҳәашәа азала дныҩналан, ашә ааиртызар, Пицундатәи иааз ф-ҩык ааҩнашылеит, Давлеҭ Ԥлиа днархаргыланы, Оҭырба Едикгьы дызцыз. Аԥсра иақәшәазар еицәаны, илатәеит.
– Уаҵәы Аконституциа рыдыркылоит, ижәымдыруеи, – иҳәеит иара. – Давлеҭ, уа уҟамзи… Адлеиба даақәгылан, иҟоу абри ауп, ажәлар нышәкылоит, уара, уара, абра шәцоит, шәарҭ, абна шәцоит ҳәа, ҳаҷкәынцәа андәықәиҵа, иқәшаҳаҭмыз аӡәык дҟамлеит. Ицеит зегьы иахьрыдыз аҭыԥқәа рахь. Ҳзықәгәыӷуеи? Исашәҳәеи! – аниҳәа, ирыхьыз рзымдыруа, ҿырҭӡомызт. – Шәарҭ шәабаҟаз? Шәзааз зышәымҳәои! – ак ицәа иалашәан дыҟан.
– Гиви ара дааин, уимбеит, – иҳәеит Давлеҭ, Леуантигьы идырит машьынала изааихьаз Гиви Агырба шиакәыз. Ус анакәха, Пицунда аобкомаа шрызԥшыз атәы аниҳәоз, Борис Кьахьыриԥа идыруан уи уа дышлеиуаз. Урҭ акы еибырҳәахьан Аҟәа. Гиви ажәлар рынкылара аиҿкаара инапы ишаныз еилкаан. Урҭқәа зегьы Леуанти иаразнак дзазхәыцуамызт, аха маҷ-маҷ уи дазнеиуан. – Зегьы еизан, убра еиҿыхоит, – ҳәа Давлеҭ ианациҵа, усгьы еилкаан машьына хәыҷык иазкуаз шизаарышьҭыз, дахьыҟаз еилыркаарц, уск мҩаԥигарц далагозаргьы еилдыргарц, дагьныркыларц. Уи иалахәын аобком аусзуҩцәа рыдагьы, Кьахьыриԥа, рҩызцәа… Ара итәазгьы.
– Нас Аконституциа ҿыц ҳақәшаҳаҭуп ҳҳәома? – Леуанти ас дышҵаазгьы, ихы иҭаз даҽа хәыцран: изеилкаауамызт зегь иара ицәшәартә рҽырзыҟарҵаз. Имацара ак илшарын ҳәа ихәыцуазма?
– Иаҳҳәои, аха уажәы иҟаҳҵараны иҟоу ҳаздыруам, – иҳәеит Давлеҭ.
– Уаҵәы асессиа мҩаԥыргоит, еилкаауп ҳус шыԥхасҭартәо. Ҳҿи ҳнапи еиқәҵа ҳазтәозар…
– Уаҵәы ашьыжь заа Аҟәа ҳцар ҳҭахыуп. Иҟоу цқьа еилкаатәуп.
– Шәца! Сара уахь алаҩеира иаԥсаны избом. Еиҳабагьы еиҵбагьы ҳаманы избом.
Иааиз иҩдәылҵит, ианааиз еиԥшҵәҟьа рылахь еиқәҵаны. Амашьына шцаз аниба, Леуанти даахынҳәын, ҿыц дышьҭалеит. Ас ицәа анеиԥдырҟьалак, дзыцәомызт. Уажәы маҷк игәы дазшәа дааҟалан, дынҭанагалан аԥхыӡ ибон. Ашьыжь заа дгылан, ихаҿы амихит. Џьара ҩын уск иҽазикыр цәгьа ишимбоз, таксик игәашә иаадгылан, иҭатәаз днарԥылаанӡа, Лиуфа Ԥсардиа гьаргьалашь агәашә дааҭалеит. Егьырҭ шзымааиуаз наиеиҳәан, дышиашаз азала дныҩналан, аишәа днадтәалеит.
– Ари аус ас иҳазныжьуам, – иаԥхьа инаиҿатәаз аԥшәма иахь ихы наирхеит. – Афымца дәыӷба аанкылоуп, аихамҩа зынӡак аус ауӡом. Ҳавтобусқәагьы акгьы ҭыҵыр рмуӡеит, ареисқәа бжьыхуп. Ауаа Аҟәаҟа еихар ҳәа ишәаны, ианаарҭахха иҟарҵаз убоу?!
– Иҳалшо саҳәеи!
– Шә-ҩык аҷкәынцәа узысыԥшаауеит, ҳпартбилеҭқәа шьҭаҵаны, апротест ҟаҳҵап.
– Уи уаҵәы, ма даҽазны иҟаҳҵаргьы ҟалоит. Иахьа иҳалшои? – Леуанти игәы иҭаз ицызҳәоз аӡәы идамхаргьы дахьыҟалаз иԥсы еивнагон.
– Сара стаксиступ, уи иалздрааи. Иабаҟоу ҳаинтеллигенциа? Убарҭ роуми урҭқәа ирызхәыцша, имҩаԥызгаша.
– Аҟәа ҳцаны, иаҳзеиԥшу уск ҳзыӡбозар ҳәа амҩа ҳақәлап. Уаазгаз амашьына ҳазгома?
– Уҽеилаҳәа! Амҩа ҳақәлап.
Агәашә аԥхьа игылаз а-«Волга» еиҵамырхакәа иаадыргьежьын, амҩаду шыҟаз иҩцәырҵит. Амҩа ҭацәын уҳәар, гха ухьуамызт. Ааҭгыларак ҟамҵаӡакәан, ладеи ҩадеи ибжьҟьоз амашьынақәа еихәлаԥсызшәа иҟаӡамызт. Шьапыла амҩа ианыз даара имаҷӡан. Еиҳараӡак аԥхынраз еилашуаз аԥсҭазаара аҽны иаангылазшәа, цәаныррак узцәырҵуан. Акы-ҩба машьына анаацәырҵлак, арҭ абаанагеи угәахәрын. ГАИ апостқәа рҿы аусзуҩцәа рацәан, амашьына ааныркылон, аныҟәцаҩ шәҟәыла деиқәшәазар гәарҭон, иҭатәазгьы рпаспортқәа рымазар еилыркаауан, аха ргәы ндырхомызт, иагьааныркыломызт.
– Аҽқәа! – ашьҭахь иҭатәаз Лиуфа дыҳәҳәеит.
Убри аламҭалаз рарымарахь ала игылаз аҽқәа аҽҵыс ԥшқа аарылҟьан, арыӷьарахь игылаз рахь аҿаанахеит. Аныҟәцаҩ имашьына амҩа агәҭахьы ирблаҟьеит, аҽҵыс еиқәирхарц, зегьакакәын иара аԥхьа арыӷьарахьала иаахан, иадԥаны ишкаҳазгьы, иҩаҵҟьан ицеит. Ахацәа амашьына иҩҭыҵын, рмашьына ҿыц ахьԥҽыз аагәарҭеит. Аныҟәцаҩ уи хьаас ирымкырц днарылабжьан, шьҭахьҟа инҭаиртәан, амҩа дықәлеит.
Аҳҭны-қалақь Аҟәа иҩалагылеит. Араагьы машьынак цқьа иныҟәо убомызт. Гәыԥ-гәыԥла џьоукы амҩақәа ирнын, плакатқәак еиларҽшәа иркын. Машьынала ашҭа иҭалар рымуит иақәшаны игылаз ари амилициеи. Р-«Волга» гыларҭак азырԥшаан, иааҭыҵыз аҳҭны-қалақь агәахьы рҿынархеит. Амҩа рзыркын, илармышьҭит, аорганизациақәа ирылаланы иааирц нарабжьарган. Еилкаан анаплакқәеи аҵариурҭақәеи реиҳабацәа рнапы ишаныз рыуаа рлеишәа аиҿкаара. Дара рҿы аус зымуаз уаҩы дрыларҵаӡомызт.
Аԥсны иамазма аҳҭны-қалақьҵәҟьа? Ус аформаз ишьақәгылазу? Леуанти зегь ицәтәымын. Иибоз иԥсы еибанаркуан. Ашҭа хыҵәаны арҭәра иаҿын игәыԥны мацара иаауаз рыла. Аҟәа инхоз, аус зуаз заҵәык ракәын Аконституциа ҿыц адкылара иақәиҭыз. Уаҟа акәын ақырҭқәа еиҳа ирацәаӡаны аус ахьыруаз, ма аҵара ахьырҵоз. Анҭыҵынтә ақырҭқәагьы заауамызт, избанзар урҭ рзы атранспорт аус аур, аԥсуаагьы рҽырԥыршьуан. Аҽны Шәачеи Аҟәеи ирыбжьаз адәыӷбаҵәҟьа бжьыхын.
– Шәлеи! – ашҭа анҭәы, амилициа афицарк иҿааихеит даԥсышәаха. Ана-ара игылақәаз аԥсуаа рҭыԥ иахымҵысит, илеиргьы аган иавҵахон азы. – Шәлеи сымҳәеи, уара! – ииҳәаз рмаҳауазшәа аниба, ибжьы ааирдыуит. – Ас уаҩы дырзеилымкаауа убахьоума! – иҿааихеит иара Леуанти ихы иқәкны, џьара дибахьазар здыруадаз.
– Мерзавец! – уи иахь днаҭрысит Леуанти.
Уи агаӡара шыҟаиҵоз збаз иҩызцәа наихьынҳалеит. Амилициа афицаргьы иҩызцәа даадырхынҳәит дшыуаруаруаз. Цҭәык ҟалар рҭахымызт, р-Конституциа анрыдыркылоз аҽны. Даҽа знызар рлаба еиқәаҵәақәа шьҭкәыцәаа иааузымҭрысшази аха. Уажәыгьы гәыԥла иаауан. Арстәиала ашҭахь мҩа заҵәык акәын иакәшаны игылаз ачынуаа иҟарҵоз.
– Капитонов даныҟаз полкк ар Аҟәа азааигәара ицәыҵатәан, – Ԥлиа Давлеҭ Леуанти дааизааигәахеит, уи еснагь маӡа уск аацәыҵигалон. – Уажәгьы аполк ааргеит рҳәеит.
– Аконцлагер ҳҭартәаны ҳрымоуп, – ааиҿыҵҟьеит Леуанти
– Су! Убжьы аӡәы иумырҳан! Ҳазҿу ԥхасҭахоит, антисоветчина ҳахьнырҳаланы.
– Уԥши дызцу! – Леуанти днаҭрысын, Фрунзе имҩала иаауаз гәыԥ-ҩык Игор даарылигеит. – Ари закәи, уара?!
– Ижәбоит иҟоу. Асессиаҿ Аконституциа рыдыркылеит, ишахәҭаз имҩаԥырымгеит аха, – уи арҭ дрылҵны дцарцгьы иҿынеихон.
– Ма протестк ҟаҳҵап, уара!
– Иҟаҳҵои? – уи еиԥш ихахьы акгьы мааиӡацызт, иибоз данышәахьан.
– Лыхны аизара мҩаԥаагап!
– Бзиоуп.
– Уара уахагылароуп уи!
Леуанти ажәлар рфырхаҵа диҭахын. Гагра акы анымҩаԥыргоз, иара уа даԥшәыман, ауаа раԥхьа дгылон, даргьы шишьҭалоз агәра игон. Аԥсны ахи аҵыхәеи ажәабжьқәа злеимырдоз Игор ила акәын. Уи еиҳа дырдыруан, аизара дахагылар еиҳа лҵшәа аиурын. Убри азакәын убасҟан жәлар дырфырхаҵаны дҟалар иара изиҭахыз. Аха, Капитонов данааз аахыс, ус еиԥш аус Игор дзахамгылар ҳәа дшәон Леуанти. Усҟангьы ажәлар рхала еизеит, дара рус алаӡамызт рҳәар рҭахын иҩызцәеи иареи. Ус мацара ақәҵара узеиҿкаауамызт.
– Сара снеиуеит, – иҳәеит Игор.
– Унеироуп, уагьырхагылароуп ажәлар.
Игор амитинг ахь длеит, дызцыз днарыхьӡарц.
– Давлеҭ! – маҷк анааҵ, игәаҭеиуаз Леуанти а-Ԥлиа ҷкәын дааиԥхьеит. – Ҿыц сиацәажәарц сҭахыуп. Уцаны дрылганы дысзаага!
Давлеҭ дызлысуаз дырхыҳәҳәо иҿынеихеит. Уи ихынҳәра аҿынӡа уамак шыбжьамзгьы, Леуанти иҭыԥ дакуамызт. Ақырҭуа колоннақәа ашҭа иҭагылан, изҿыз ззеилымкаауаз, ма зусурҭа ҭыԥқәа ирыцәшәоз ирылагылаз аӡәык-ҩыџьак аԥсуаа дзынарҿаԥшуамызт, ицәымӷын. Амала апартиа аусура шԥеиҿкааз! Аӡәи-аӡәи еицәшәон. Ирҿагылаз ҭыԥ имоуа. Амитинг иалагахьан. Рбжьы ҳаразкуаз ашҭа иахьнагӡон, дӡырҩыр Леуанти ицқьаӡа еиликаауан, аха ихы-ихшыҩ уахь иабаҟаз, иӷрабылуаз амца илымҳа арцагәуан, Давлеҭ ихынҳәра дахыццакуа.
– Ажәлар еизыжәга, сара снеиуеит ҳәа ааицҳауеит, – иҳәеит иара даныхынҳә Игор изы.
Леуанти иаҳаз изхомызт, уск инапы алеикаанӡа, ихаҭа уи а-Марыхәба диҿцәажәарц иҭахын, изааицҳауаз агәра игаӡомызт азы. Амитинггьы роуны имҩаԥгамызт, адиктатура знапы алакыз аԥсуаа Аконституциа рыдыркылеит еицҿакрыла ҳәа аформаз ирыладырҵәарц рҭахымзи. Адлеибеи Шьынқәбеи, рыгәҭа Шеварднаӡе далакны, аиҳабыра раԥхьа игыланы, амҩала иҩеиуан. Урҭ зегьы имҩақәызҵоз Бровиков иҽцәырымгацәакәа дрышьҭагылан. Ашҭа зымҽхазкыз ақырҭқәа, аԥсуаа рцас, Шеварднаӡе рнапы изеинырҟьон, дара раҟара уи дызцәымӷыз дабаҟахыз аха, ус иҟаз аамҭа иҭагылан. Ихынҳәуаз ауаа Леуанти Игор даарылибааит.
– Цқьа исаҳар сҭахыуп, – уи днаидԥалеит, иҩызцәа иманы, – Лыхны уҟалоу уҟамлоу?
– Сара шәысцәымшәан, шәус ҟашәҵа! Уаҳа шәсыдымгылан! Исызкылԥшуеит, – иҳәеит иара. – Сара снеиуеит ианаамҭоу, иаҭахыугьы ҟасҵоит.
– Иҟаҵатәу азы даҽа џьоукы ҳрызҵаароуп, – иҳәеит Давлеҭ. – Ҳамҭанык шәаасзыԥши! Ҭамара Шьаҟрыл дахьааиуа шәымбои! Уажәыҵәҟьа слацәажәоит, – уи дыццакны амҩа ааихиҵәан, ашҭаҿ иҟаз баны иаауаз дналԥылеит. Иара, ишиҟазшьаз еиԥш, днапырҟәҷуа-дшьапырҟәҷуа зҵаарак лиҭеит. Ларгьы деиҵамхакәа акы наиалҳәақәан, рҩыџьегь ааидыҵын, иара дышиашаз иҩызцәа даарыдгылеит. – «Ашҭаҿ иҟаз амитинг бышԥахәаԥшуеи?» – ҳәа слазҵааит. «Ужасно!» – лҳәеит. «Иҟаҳҵареи? Еизарак мҩаԥгазар сҩызцәа цәгьа ирбом», – анысҳәа, – «Усҟатәигьы аҭахӡам, шәҟәык ҩны, ԥыҭ-ҩык рнапы аҵаҩны, ишәшьҭыр азхоит, – лҳәеит, – амала баша иааныжьтәым» – лҳәеит.
– Давлеҭ! – Леуанти ибжьы рӷәӷәа даақәгьежьит. – Уара Уачамчыра уцоит, нас Ҭҟәарчал. Ҳҩызцәа ԥшаа! Уаҵәы Лыхны жәлар реизара ду мҩаԥгахоит. Лиуфа, Гагра унапы иануп. Сара Гәдоуҭа сцоит, Лерик имашьынала. Уи ара дыҟоуп. Уаҳа ҳаиҿаҳар ҟалаӡом. Шәнапы иану нашәыгӡа!
Шьҭахьҟа амҩа дахьаныз, усгьы шоурамзи, арахь аԥсҭазаара аҳауагьы шымзи, игәамбзиарагьы анизацла, Леуанти ичҳара маҷны даауан, ииулак ихы инапаҿы иааго мацара. «Асессиаҿ Аконституциа рыдыркылеит, ишахәҭаз имҩаԥырымгеит аха», – игәалаиршәон Игор иажәақәа. Ишахәҭаз асессиа ахьымҩаԥырымгаз акәзу, ирыдыркылаз аԥсуаа ирыцәтәымыз Аконституциа акәзу Игор игәы иалаз? «Исызкылԥшуеит!» – игәаԥхомызт Леуанти дара анеидыҵшаз иаҳаз Игор иажәақәа, еиқәырццак илымҳа иҭагьежьуан, агьаргьаласа иҭахынҳәуазшәа: «Исызкылԥшуеит!» «Ари ианаамҭоу Лыхнашҭа дызцәырҵӡом», – дзызкылсуаз ахәыцра ихаҭа игәаԥхомызт. Даараӡа игәаԥхомызт. Аҷандара амҩахыҵырҭаҿ зыԥшра идыруаз ҷкәынцәақәак гылан.
– Уаха инаркны Лыхнашҭа аизара ҳҽазаҳкуеит. Уаҵәы ашьыжь амҩақәа ҳзыркаанӡа, ажәлар еизароуп. Шәахьынӡазынаӡо иахьабалак ишәыцҳароуп.
– Еилаҳкааит, – уаҳа цәажәара рҭахӡамызт урҭ.
Леуанти дышлеиуаз даҽа џьоукы дларыдгылеит. Иара ус даҽа ҩынтә даангылеит, Гәдоуҭантә Лыхныҟа ицоз амҩаҿ длеиаанӡа. Ақыҭахь дыбжьамлаӡакәа, ақалақь ахь днеит. Уа диԥшааит, Игор дҟамлар, аизара иахагыларын зигәахәшаз хаҵак. Уи ҳаҭыр хәыҷык ирҳахьазшәа дыҟан. Амала адгьыл ахь имлыбаацыз хәыцырҭақәак изцәырҵлон, убри ахәылԥыҽхагьы убас ак иҳәақәеит. Уаантәы даҽа қыҭақәак еимидарын, иаҭахны ибозар. Иара дзыршәози жәлар реизара иахагылашаз дҟамлар ҳәа? Иаҭаххар ихаҭа дахагыларын, ма имҩақәиҵарын. Ас аизара ахьцәырҵуаз амҩаԥгара зҽазызкуаз ааацәырҟьон, ма ауаа рхала ихьӡ рҳәон. Усҟан аҭагылазаашьа злаҟаз ала, Аконституциа ҿыц рыдыркылахьан, уи аҿагылара ауаа ирҭахымхар ҟалон, ажәлар рыхьчараз мацара. Еиӷьын Аконституциа адкылара аформа шиашамыз азы апротест ҟарҵар. Уи усгьы иаҳәон р-Закәан Хада ҿыц шиашамыз. Ус дук уаҟа иузалхуамызт, аха амилаҭ политика амҩаԥгашьа милаҭк шақәшаҳаҭмыз ааԥшрын. Ари ԥхьаҟатәи ақәԥара аҽазырхиара иазкхон. Ажәлар ршьапы иқәгылазар акәын иҭамхараз, – Леуанти еснагь уи хьаас иман.
Аҟәантә данаауаз, амҩан дзацәажәақәахьаз Лыхнашҭаҿ иааихьан, ԥыҭ-ҩык рыманы, џьоукы амҩа ианын, аҽеизгара иалагахьан ргәахы ԥыжәжәо. Аус злаз ауаа маҷымкәан иеизар акәын. Нас, иара ишиҭахыз, иҩызцәа ргәы ишаанагоз еиҿкаамхаргьы, аизара иара амҩа аԥшаауан. Жәлар реизарак лҵшәаданы инымҵәацызт. Леуанти макьана ара длаԥшықәырҵарц иҭахымызт, дзықәтәаз амашьына злааз ала акәымкәан, Алгыҭ ицәырҵуаз агәарбжьарала ддәықәларц Лерик инаиабжьеигеит. Амҩан иибоз ҿыц иреиҳәон Лыхнашҭа аизара ишаҿыз. Избан ҳәа аӡәгьы дҵаауамызт, амцхә аидхалара шаҭахымз зегьы еилыркаауан. Шцәыкьаз игәарбжьараҿ амашьына длалбааит, аҵхагәҭан Лерик дизааирц наиаҳәаны. Ибзиан уи шьоукы ицзар. Аҵхагәҭаны изааины дыргазшәа аԥшра аҭатәын. Амашьына анца, иаразнак амҩа ааихҵәаны, агәарбжьара дыбжьамлеит. Амҩадуаҿ дааҭгылеит, изаангылоз аныҟәцаҩцәа иҟаз нареиҳәарц. Зегь раԥхьаӡа иара аҩныҟа дшааз рбар акәын, аԥшыхәцәа ажәабжь иахьахәҭаз инаргарц. Ашьҭахь, уамак иҽнымырхацәакәа, амҩа ашьшьыҳәа иааихиҵәан, дныбжьалеит.
Аҩны данааи, маҷк дыцәартә аамҭа иман, иҽааиҭакны дышьҭалеит. Ицәа шҭынчмызгьы, Лерик имашьына алашарақәа агәашә аҿынтә аҩны иаадԥхалаанӡа, дышьҭан. Асигнал аныҟарҵа, дҩагылан, иҽеилаҳәаны, иҿы ӡык нақәҭәашәа, иҩызцәа дрызнеит. Иан абарҵа дыҵагылан дизԥшуан, ус ицара дашьцылахьан азы, ичҳаны ҿылҭуамызт. Аҵх иалхәаа амҩа ианын уаа хә-ҩык зықәтәаз ажәытә «Волга». Аҽнытәи амшеибарххара ашьҭахь, инспекторкгьы амҩан дубомызт. Ирԥылоз алашарақәа даараӡа имаҷын, акык, ҩбак ирывҟьоз амашьына хәыҷқәа Амрагыларахь рхы хан. Гаграа Лыхныҟа амҩа ишанқәаз ҩашьомызт. Алгыҭ ала, амҩа ԥҵәаны, Лыхнашҭа иҩеизар, иеизахьаз ауаа маҷмызт, макьана Шарԥыеҵәа шымгылацызгьы. Ана итәан, ара иеидгылан, џьара ҵлақәак рыҵаҟа ишьҭалазгьы дубарын, ашара иазԥшын, нас иудыруази ак рзыӡбозар.
– Анаалашьца Кьахьыриԥа Борис ара дыҟан, – Леуанти, иааира дазԥшызшәа, дааидгылт Давлеҭ Ԥлиа. – Абаа аҩныҵҟа ҳнеин ԥыҭ-ҩык, дҳацәҳаит, аизара уажәы изаҭахыузеи ҳәа. Уара ушалагаз ицәаҩахьан, аха иаҭахыуп ҳәа иаҳҳәеит.
– Дабаҟоу иара?
– Ашьыжь саауеит иҳәан, дцеит. Иԥсы имшьар иқәра иазышьҭхуам.
Ашьыжьҵәҟьа, Борис даиаанӡа, иааидибагалақәан, ҿыц иаацәырыргеит ажәлар реизара аҭахызу иаҭахымзу ҳәа. Изыцәшәаҵәҟьоз – Аконституциа рыдыркылахьан, шьҭа уи иаҿагылар асовет мчра жәларык аҿагылазшәа иҟалон. Ари хыхьчаран, аха Леуанти игәы имаххьа дрылатәан, ақәԥара иаҿын ажәлар, амала рхьаҵрақәа ҵыхәаԥҵәарадан, ираԥхьагылашаз, хьамҵрада қәкык шьҭызхшаз аинтеллигенциа ыҟаӡамызт, еснагь иблаҟьон, ԥырагак аарыздыргылацԥхьаӡа. Уи аиҳабыра игәарҭан, қәкыс иаашьҭырхлак ԥырго мацара, хәыҷы-хәыҷы зегь рымпыҵырхуан.
– Адәны игылоу ргәы ԥызжәо ҳәа шәрызҵаау? – даақәгылеит Леуанти. – Аԥсуаа аламырхәӡакәа, Аконституциа рыдыркылеит. Апротест ҟаҵатәуп, – уи ибон даҽакала ишамуаз.
– Шәааи ажәлар рхаҭарнакцәа аобком ахь идәықәаҳҵап, москваа рхаҭарнакәцәа ааргарц, – иҳәеит Аҟәантә иааз руаӡә. – Абар аобком аусзуҩцәа ахьааиз! Ҳрызҵаап!
– Ишәҳәаз ҳақәшаҳаҭуп, – рҳәеит Латариа Иуреи Агрба Гивии, иҟақәаз анеилыркаа.
– Амала ашәҟәы ҳгароуп, ажәлар иқәдыргыло азҵаарақәа жәпакы арбаны.
– Раԥхьатәи азҵаара, – ҿааиҭит аӡәы, – ЦК КПСС ахь аҳәара ҟаҵатәуп Қырҭтәыла Аԥсназы имҩаԥнаго амилаҭтә политика апартиатә хәшьара анаҭараз, избанзар аԥсуа жәлар рконституциатә зинқәа еилагоуп, убри амшала аватономтә республикаҿ иҽеим аситуциа шьақәгылеит.
– Анаҩс иарбатәуп, – иааирӡрҩит даҽаӡәы, – Қырҭтәылатәи ССР-и Аԥснытәи АССР-и рыуааԥсыра ирҭбааны идеилыркаатәуп аԥсуа жәлар рҵысра зыхҟьаҵәҟьо. Уи азы раԥхьаӡа иҟаҵатәу усуп Қырҭтәылатәи Акомпартиа а-ЦК аусԥҟа ареспублика акьыԥхьтә органқәа рҿы иарбазарц; аԥсуа шәҟәы знапаҵазҩыз рперсоналтә усқәа ирызкны Аԥснытәи аобком абиуро февраль 22-зы иаӡбази Қырҭтәылатәи Акомпартиа а-ЦК абиуро апрель 4-зы иаӡбази акьыԥхь иадырбааит.
– Аԥснытәи аокбом апленум мҩаԥгазааит, – шьҭа аӡәаӡәала иаарышьҭуаз аусмҩаԥгатәқәа аӡәы ианиҵон, – арепубликаҿ имҩаԥырго аидеологиатә усура иалацәажәарц. Апленум аматериалқәа ркьыԥхьааит.
– ЦК КПСС аҵараҭҵааратә ҟәша ашҟа аҳәара ҟаҵазааит ацентртә кьыԥхь аҿы Қырҭтәыла аҭоурыхҭҵааҩцәақәак Аԥсны аҭоурых системала иашамкәан ишҭрыжьуа атәы, ирҭбаау анализ ҟаҵазааит.
– Қырҭтәылатәи ССР Аминистрцәа р-Совет 1976 шықәса август 10-зтәи ақәҵара «Аԥснытәи АССР араионтә планировка асхема» мап ацәкызааит. Анаҩсгьы Аԥсны аекономикеи акультуреи ирыцәтәыму массала ауаа хырҵәаны нхара ҳәа раагара амҩа кызааит.
– Ажәлар рыгәрагара зцәыӡхьоу аҭакзыԥхықәу аусзуҩцәа рмаҵурақәа ирымхзааит: Аԥснытәи АССР Аминистрцәа р-Совет ахантәаҩы Саҟварелиӡе иусура дамхзааит, ԥхьаҟа уи амаҵзурахьы днагалазааит аборигенцәа рхаҭарнак… – нас уи иеиқәиԥхьаӡеит аԥсуаагьы, ақырҭқәа ирышьклажьыз.
– Ақалақьқәеи араионқәеи рнапхгара иалоу рмилаҭтә еилазаара шьаҭанкыла иахәаԥштәуп.
– Асуптропикатә нхамҩа ақырҭуа институт ахьӡ ԥсахтәуп Асуптропикатә нхамҩа Аҟәатәи аинститут ҳәа.
– Урҭқәа акгьы ҟарҵаӡом, – иҳәеит Леуанти. – Избанзар ихадаз азҵаара – Аԥсны Қырҭтәыла алгара, ҳарҟьалеит. Иахьа ианамух аԥсуаа ирыцәтәыму Аконституциа ахьрыдыркылаз апротест аҿы ҳааҭгылар еиӷьшәа збоит.
– Уа уажәшьҭа ҳзааҭгылом, – ҿааиҭит аҟәатәик, ихьӡҵәҟьа цәырҳамгап, ҳааиеиҷаҳарц. – Ҳаԥхьаҟа ишьҭоу аусқәа гәаҳҭароуп. Уажәы аобком ахь идәықәаҳҵо ажәлар рхаҭарнакцәа алаҳхып.
– Иеиӷьуп дара арахь иаарц адырра ҟаҳҵар, – иҳәеит Леуанти, уи аӡәгьы диқәшаҳаҭхомызт, уи азы аиҳарак аҟәаа дырзычҳауамызт. – Уа ҳҩеир дара рнапаҿы ҳааргарц рҽазыркуеит, уи ашәҟәы иаҳарбақәацәҟьазгьы амҩа иаҳзықәҵаӡом.
– Ҳцароуп, ҳцароуп, – ҿааиҭит аԥхьатәи. – Иара Леуантигьы уа дашәырба.
– Сара сызцаӡом, избанзар аобкомаа рҿы инеиз узышьҭыз урҿаргыланы уаарышьҭуеит.
– Ус акәзаргьы, уара уцароуп, – иҳәеит Давлеҭ.
– Уара уоуп ҳара иаадыруа, ҳзықәгәыӷуа еиҳа, уцароуп! – ҿаарҭит Давлеҭ идизалаз пицундаа.
Ганкахьала Асҭанда лгәы лымахьха иаанлыжьуан ахәшәтәырҭа ашҭа, уаҟа лашьа дахьаанхоз амшала. Даҽа ганкахьала лгәы ҭгәырӷьаауан, Шьына имашьынаҿ Баҭыри лареи рымала иахьҭатәаз. Баҭыр иҩыза имашьына имихит, изтәыз, ихаҭа Џьанар дибаразы даарц шиҭахызгьы, уск иоуртә аусураҿ иҟаиҵан. Ахәшәтәырҭа аанырмыжьит дара, ишиашаз аҩныҟа рхы рханы, Баҭыр ддәықәлеит аҳҭны-қалақь агәахьы.
– Абри ауниверситет акорпусқәа ируакыуп, – авокзал ианлаҩс, арымарахь днаирԥшит, паркла иҭалаҳаз ахыбра еиҵых лирбарц. – Абраҟа аҵара бҭалоит. Даҽа корпуск ыҟоуп, уаҟа адкыларатә ԥышәарақәа бҭиишт.
Лара, аҵара аӡбахә анлаҳа нахыс, маҷк лылахь шеиқәылҵазгьы, амашьына рацәа дрылсны, Баҭыр амҩа ахьиԥшаауаз џьалымшьакәа дынхаӡомызт. Усҟан иара ГАИ аусзуҩцәа гылан ҳәа иахьидырқәоз дызларывсша амҩақәа дрышьҭан, аԥҟарақәа еиламгакәа дызланыҟәашаз ҳәа дкылԥшуа. Иара усгьы аҳәызба аҿы дықәгылазшәа акәын рқыҭантә Аҟәа дшаауаз. Амҩан игылаз ачынуаа дныркылар, Шьынагьы иаргьы рдокументқәа рзымԥшаауа ирышьҭазаауан, гәарҭак аԥара аусзуҩцәа инарҿажьуа. Ус ашәарҭа абеиҭахыз иара, Асҭанда диманы, имала дымҩақәгыларц иҭахгәышьан акәымзар. Абзиабара уанарлашәалак, ашәарҭа хьаас иумазма.
Ақалақь агәаҿы инеизар акәхарын, амашьына џьара инаиргылан, аӡӷаб диманы, шьапыла аԥшаҳәахьы дкылсит. Аҭхаџьырҭа «Амра» амшын ишыхгылаз налирбан, уахь днеигарц лгәы шазхьуаз, иҵегь иџьалшьашаз, иаартыз акәасқьа аԥшра змаз аԥацха еихагыла зҭагылаз агәарԥ дынҭеигалеит. Хыхь џьара ҭыԥқәак иԥшаан, диманы уахь дҩыхәнеит. Амшын дхыԥшылартә днаиртәан, лнаҩс аҭыԥ аалихит. Ԥҳәыск, аԥыраҳәа шкәакәала деибыҭаны, даарыдгылан, акәац ӡқәеи, ачашәқәеи, асыӡбали, аӡы злақәеи ҩыџьа рзы иаалгарц, длыҳәеит. Урҭ зегьы ҿыц ирхиатәын азы, азԥшра рықәшәон. Даҽа ԥыҭрак дмааирц, Асҭанда Анцәа диҳәон, убасҟатәи илакәыз аҭыԥ агәҭа далатәан, арахь адунеи аҿы иреиӷьалшьоз арԥыс хгыла лнаҩсан дтәан, лгәырӷьара иациҵарц, дԥышәырччо, алаф лылхуа, зынгьы ажәабжь ссирқәа аалызцәырго. Рыфатә зныз аақәыргыланы, ачанахқәа ааныхны инықәыргыла, аофициант ԥҳәыс данца, иара аԥхьа ихәы напаиркит, лара днаихьыԥшырц. Асҭанда ҭынч акрылфон, афатә акәзар убас ихаан, унацәы адуфалартә. Ԥшьшьала дшыҿраантәуазгьы, анахь-арахь лылаԥш зегьы ирыхьӡар лҭахын. Иахьтәаз иаарыкәыршаны аӡӷабцәеи ахацәеи еидтәалан, рыбжеиҳараҩык ԥсшьацәан, урҭ рымаҭәала ирылукаауан. Рыҵаҟа игылаз аишәақәа ирыдтәалазгьы убарҭ рыԥшра рыман. Акамерақәа аҭӡқәа ирыдҟаҵалан, убраагьы џьоукы неиуан, идәылҵуан. Амузыка абжьы ҳаракын, аԥсуа ашәақәа маҷӡан умҳәозар.
– Асҭанда, ари аресторан иахьӡу гәабҭоу?
– Мамоу.
– «Нарҭаа» ахьӡуп.
– «Нарҭаа» аҿоума ҳахьтәоу? – иааџьалшьаҵәҟьеит, уаҟа атәара лықәшәарын ҳәа дыҟазма.
– Ааи.
– Баҭыр, даараӡа иҭабуп!
– Акрыбфар бсаҭабрын.
– Уи уашьҭан. Уажәы – «Нарҭаа» аҿы сахьааугаз азы.
– Санбатәари абра ҳәа бгәаҟуазма? – дԥышәырччон иара.
– Амала аԥсуа бызшәа саҳаӡом, ԥсыуа дыҟаӡами?
– Убри ауми иҳахьыз, – иԥышәырччара ниҿабеит. – Иҟазаргьы даара имаҷуп, – аниҳәа, лхаҭагьы иаалцәымӷахеит уҳәартә, лхаҿы иааныԥшит. – Асҭанда, даҽазны арахь ҳанбаауа? – лгәы лхаиршҭырц даҿын.
– Иуҭахызар, Џьанар дахьынӡашьҭоу, даҽазны ҳаап, – илаҳаз хаҳәызшәа лыҩныҵҟа илызҭан, аха илхалыршҭырц лҭахын, аиҳараӡак Баҭыр иҿаԥхьа.
– Аӡӷаб! – уи амаҵуҩ-ԥҳәыс даалыԥхьеит. – Аршәқәа ҩба. Акакан ақәырҳәҳәны.
– Уажәыҵәҟьа, – днагьежьит лара, ачысҟаҵарҭа-кҿаҩра шыҟаз длалбаарц.
– Дугәаԥхама? – уи леинаалашьа дшашьклаԥшуаз Асҭанда илызгәамҭакәа инымхеит.
– Даҽа маҷк бҭәыр, бара иаҳа беиӷьхоит. Уажәгьы беиӷьуп. Аиашаз, сгәы быздууп.
Илаҳауаз дарԥыруан. Аршәы анаарга, ихьшәашәаӡа, ихааӡа маҷ-маҷ мҳаҵәла илфон. Иҵегь лзааигарц лҭахызар ҳәа длызҵааит иара, арахь лхы-лгәы ҭәын азы, уаҳа днымхацәакәа, дицны длалбаан, агәарԥ хәыҷы дицықәсны, агәашә дынҭыҵит. Апарк иныҵагылан, амшын ихыԥшылон. Аҷнышқәа, ҵҩа рымаӡамкәан, аҟәры иқәтәан, аӡы ихын, ишәомызт, ирҳауамызт. Арааҵәҟьа, амшын иҭалартә, ауаа лыбаартә иманшәаламызт. Лахьи ҩахьи аҽыкәабацәа рыла иҭәын, арантә цқьа иубарҭамызт акәымзар, аиҳараӡак Амраҭашәара шыҟаз абаӷәаза еиҵых гылан. Ара иҵегь даанхарц шылҭахызгьы, иара данлыԥхьа дицны, амашьына ахьгылаз ахь лҿыналхеит. Алакә ҭыԥ ахьаанлыжьуаз гәхьаалгон, а-«Жигули» дынҭаланы, амҩа данангыла. Урҭқәа зегь лхашҭуан, Баҭыр замана дахьицыз. Уи Адгьыл аҵахь дигозаргьы диццон. Абыржәы, хаҵа диццрац ааиҭаххар, уаҳа илҭахызи! Имырбаӡакәа даақәыԥсычҳаит. Ибар еиӷьзар?
– Џьанар дааныжьны ҳахьцо сгәы иалоуп, – ахәшәтәырҭа ианнавсуаз, уахь дшыԥшуаз лыхәда кьаҳәхахьан.
– Дҳаманы ҳцар, даҽазны ҳзеицааӡомеи.
– Гәнаҳароуп иуҳәо, – дицԥышәырччон лара, агәырӷьара дамҽхакны.
Усҟан аԥхьа зны дмаахьази, илгәалашәон лара, иҭәыз автобус аҿы дышҭатәаз, ашоура даганы, аԥхӡы лылҵуан, дантәази дангылази еиҟараны, лашьа изы иаалгаз афатә зҭаз лшәыра ду рххо. Убасҟантәи лымҩеи уажәы лаашьеи лцашьеи Адгьыли Ажәҩани рыбжьан. Уи амш аҽны илбаз аџьабаа лызгәамҭеит, лашьа ибара даауан, лааԥсара лныруамызт. Уажәы, амашьына хәыҷы дақәыртәаны, жәҩангәашәԥхьара лзаадыртызшәа анылба, ҩ-ныҟәарак анеиҿалырԥшлак, даҽакала зегь лбон. Еиуеиԥшымыз машьына хәыҷла, дула, бжьаратәла, ауааԥсыра мҩангагала, еидара мҩангагала иҭәын амҩаду. Убарҭ лара дзықәтәаз ахьрылагылаз, ирылҵәрааны ицоз џьылшьон, аԥсҟы зкыз, ГАИ аусзуҩцәа рылаԥш ихьнымҳаларц, излауаз ала иццакышьа ишацимҵозгьы. Знык Гәдоуҭа араион данлалагыла, иаҳа дшәомызт иаргьы, избанзар араҟа постцԥхьаӡа иидыруаз џьоукы рылагылақәан. Иаҳа дласуан иара асфальт зықәшьыз ақыҭамҩа ашҟа даниас. Амала уигьы аусҳәарҭа аҿынӡа акәын. Нас имашьына ҭагәҭасуа агәарбжьара дахьынӡабжьаз, аамҭа акыр цон. Иаргьы иҭахымызт ирласны иахьааз, ларгьы илҭахыз, рмашьына арҟәарҽаруазаргьы, асаба ахьзышьҭамгылоз амҩа нымҵәар акәын.
– Ҳамҩа даҽа ԥыҭрак иауызар шԥабзиаз! – лыгәҭакы лзыҵәахуамызт.
– Цәгьа иббомызт, – дыччон иара, амашьына нкыло. – Ари дызҿу закәызеи? – Шагьан иаанда зкуаз Жьакәа иахь ихы наирхеит. – Жьакәа угәыла иаанда укыҵәҟьома?
– Алакә збоит уара, – иеигәышә ныҵаргылашәа дааҭгылеит Жьакәа. – Уанаџьалбеит, Шагьан даалаган, иаанда кардонлеи газеҭлеи еиҭеишәаҳарц даҿын. Унан, уара, сырахә аҵара рҵарц ашкол ахь ҽнак имныҟәеит, узҿу закәи анысҳәа, иану закәу удыруама, Аԥсны хыла-гәыла еилоуп, Москвеи Қарҭи хыҵны иааит, арахә ракәым, ауааԥсыра азҿлымҳахапеи иҳәеит. Уажәшьҭа ухаҵазар, абри уизгәаа! Сирԥхашьозшәа анызба, иқьаад кыдхны изблит, иҳахәаша аиаша усгьы ианырҵом сҳәан. Шьҭа аанда скыр акәхеит, ма
сгәыла бзиахәи сареи ҳаилыҵыр акәхоит. Уара, Џьанар ихабару аасашәҳәеи! – иҳәеит иара, зкьатеиах ԥиҵәаз Асҭанда шлакәыз анидыр.
– Иаарласны дузаазгоит, иуржәо-иҿоуҵо ак иԥырхагамхо.
– Ҳаи, Анцәа иҳәааит! Анцәа шәиныҳәааит! Аха уи дааугаанӡа ҳәа ҳазлаԥшызаауеи, аӡӷаб даашьҭхны, аҩныҟа ҳлеироупеи.
– Убеиахааит! Лан дыԥшуп, ианаамҭоу длызназымгар, ҳҩыџьегь ҳдәылылцоит.
– Шәыпату еиқәҵара ԥкыра аимуааит, дад!
– Абзиараз! – Баҭыр имашьына аҿынаирхеит.
Арахә гәарлон. Дара рыла агәарбжьара ҭәын. Амҩа рҟьашьуан. Амхқәа цәаӷәаны иахьышьҭаз, адунеи цқьарахазшәа убарын. Ааԥынра аанҵәаанӡа, аӡәгьы идгьыл шамахамзар ирыцқьомызт. Џьоукы рмхқәа аџьқәреи аиаҵәара қашәқашәо ихнаҟьон. Аҭаҭын лаҵара иаҿыз, гәыкала ирҭахымзаргьы, ибзианы рнапы адкылан. Ачаи, ари ақыҭаҿ имаҷзаргьы, ихырффаны, аҿа ахылҿиаауа, иаарласны аҿыхра нап адыркыртә иҭагылан. Араҟа адгьыл еиҳараӡак ҟәаԥа-ҿаԥаран, инааран, техникала аҭагалара цәгьан азы, ачаи уамак рнап аларкуамызт. Ацитрус ҵлақәа иаҳа ирацәан, аха урҭгьы реиҳараӡак анхацәа рхатәы дгьылқәа рҿы ирыман аколнхара дгьылқәа рҿы аасҭа.
– Шьҭа ҳааима? – Асҭанда, агәра лзымгозшәа, ргәашә аԥхьа амашьына ашә аалыртит. – Аҩныҟа умлеиӡои?
– Амцхә ҳаидхалацәар зыбҭахи.
– Убасҵәҟьа угәы иабома? – иара, дшыхәмаруаз шылдыруазгьы, ицәажәашьа лгәы еихьнашьуан.
– Сгәы иабаӡом, аха аҵәы быласҵар сҭахыуп.
– Даараӡа иҭабуп! – лҳәан данлалбаа, иара изеилымкааҵәҟьеит дызхаҭабуаз лашьа дылирбарц дахьигаз акәзу, «аҵәы лылаиҵар ахьылҭахыз» акәзу.
– Амашьына Шьына изызгароуп, – налықәҿиҭит иара аҩныҵҟантә, лгәыҩбара бжьихырц. – Уигьы игәы сырҭынчроуп лԥхала ҳахьааз азы.
Даахынҳәит иара, Асҭанда илызгәамҭаз уск игәы иҭакны. Лара дылбо дыҟамызт, аха амҩа Аԥҭа нымҩахыҵ џьара дгылан. Арҭ рҩыџьегь аниба, уи деилашәеит, ииурыз, ииҳәарыз изымдыруазшәа дшубозгьы, Асҭанда дызцыз диқәиҭзар изиурыз ҿык иузарҳәоз аԥшра имамызт. Уажәы, лара дылҭымаакәа, лгәашә аҿы дшынижьыз аниба ашьҭахь, днаихьӡаны џьаракыр дцозар дигарц наиабжьеигарц иҿынеихеит, ус ала дзымҽхазкыз ахәаԥса хәыцрақәа еиԥхьирттарц. Амала Аԥҭа дахьгылаз дыҟамызт. Дагьаарыцҳаишьеит, маҷкгьы игәаӷ дагон, рыуа ԥыжәара змаз изеилымкаауа. Иагьа умҳәан, Асҭанда Баҭыр иахь лхы кыдзаргьы, Аԥҭеи лареи есымша иеибабон, рус акакәын. Знык рԥышәарақәа ирылагандаз, нас аамҭа еиҟәнагарын иара усгьы еизааигәамз агәқәа зызҭаз аиқәлацәа.
Иара амҩа дананыз, лара лан дналыдтәалан, рчымазаҩ дшычмазаҩымз лалҳәан, лгәы лырҭынчит. Адырҩаҽны ирымаз аконсультациа лҽазыҟалҵарц, лышәҟәқәа днарыдтәалеит. Дзыԥхьоз лхы иҭалаӡомызт, дааԥсаха дыҟамзи, арахь аҽны дызцыз лхы дҭамгьежьуази, мчыла дзыԥхьоз ацәаҳәа рҵакы лзаныхуазма. Дышьҭалан, дҷыгәӡа дыцәан, ашьыжь данааԥш даҽа ԥыҭрак лԥсы лшьандаз лгәахәуа, лхы лыхьуан умҳәозар. Лҿы ӡәӡәаны, акы даннацҳа, иаҳа лхы ламхабзиахан, Баҭыр лыбла дышхымҵуазгьы, уи ус иаҳа илыцхраауазшәа лбон, ашьыжь даԥхьон. Нас ашкол ахь амҩа данын, гәҭахәыцрыла мацара лызҵаарақәа акакала лҽырзыҟаҵо. Лаԥхьаҟа иҩеиуаз лҩызцәа дырхьырымгӡарц, лҽаанылкылон. Лышьҭахьҟа иаауаз лхьымӡарц, маҷк дыццакуан. Лымала амҩа данызарц иаҳа илҭахын. Лымацара дыҟазарц лгәы шаҳәоз мацара, ашкол агәарԥ аҿы лҩызцәа днарылагылеит. Рызынтәык гәык-ԥсыкала иеицәажәон, еиҭакрак уаҩԥсык идылбаломызт, аконсультациа иналагаанӡа. Убраҟа арҵаҩы зҵаарак зылҭаз Аԥҭа дҩагылеит:
– Саҭамыз! Сара саԥхьартә сзыҟамлеит, макьана аԥышәара аҽазыҟаҵара саламгацт.
– Иуҳәо закәи?! – арҵаҩы иааџьалшьеит уажәраанӡа хәмарра згымкәан илбалоз игәалаҟамра ахьизымҵәахуаз. – Уаҵәы аԥышәара ашәҭароуп, шьҭа уҽанбазыҟауҵо?
– Иахьа иалагӡаны сахьӡар збап.
– Утәа, Аԥҭа! Аконсультациахь умааӡакәа, уҽазыҟауҵаландаз! Усҟан азҵаара сара сакәӡамызт иҟазҵоз, уара узҵаара аҭак сара иасҭалон. Акгьы ушазыҟаҵамыз збан азоуп азҵаара зусҭаз.
Аԥҭа ак шихьыз арҵаҩы игәалҭахьан, Асҭанда лгәы дҭахәыцуан. Лара илызгәамҭеит уи. Агәарԥ аҿы ианеилагылазгьы дрылагыланы лгәалашәомызт. Игәхьаа лымкызаргьы, длызгәамҭаҵәҟьаны зыҟаломызт. Егьырҭ зегь лгәалашәонеи. Уажәы дахьтәазгьы иқәшәацәгьаханы арҵаҩы заҵәык илаԥш лҟәигомызт, уигьы игәы дшамбоз. Зегь рыбла дыхгылазшәа, уаҩы иахь ихы наирҳәуамызт, ара дыҟаны даныҟамыз еиԥш, ахышә дкылԥшуамызт, уи дшадтәалазгьы. Арҵаҩы заҵәык ибла лҟәигомызт, ус ахымҩаԥгашьа дариашарызшәа. Асҭанда игәаӷьны уаҳа дызихәаԥшуамызт, иацтәи лныҟәареи лыгәҭакқәеи лыҵидыраазшәа лхы лбон.
– Угәы бзиами? – рконсультациа ашьҭахь дахьындәылҵыз, иҩызцәа иҽаарҟәиган азы, дизааигәахарц лҿыналхеит лара. – Иухьыз саҳәеи! – дналԥырҵны дзымцакәа данаанха, даҽа зҵаарак наилҭеит.
– Акгьы смыхьӡеит, – дԥышәырччазшәагьы ааҟаиҵеит.
– Аҩныҟа уцозар, ҳаиццап?
– Изаҭахи… Ҳцап нас, – даақәгьежьит иара, игәҭакыҵәҟьа лзеилымкаарц акәхарын. – Џьанар дшыҟоу ҳәа ибаҳауеи? – амҩа ианын, рҩыџьегь ҿымҭӡакәа излацарызи, лашьа дизҵааит.
– Изсаҳауеи, ҩынтә сизцахьеит. Иацы уахь ҳаҟан Баҭыри сареи. Хьаа имаӡам. Данҭыҵуаҵәҟьа ҳаздыруам, аха хара дныркылаӡом.
– Аиаша?! – иааџьеишьаз аилкаара уадаҩын, лара ҩынтә лашьа дахьизцаз акәзу, Баҭыри лареи ахьеицыз акәзу, Џьанар игәабзиара дшалацәажәоз акәзу.
Усҟан иара усгьы идыруан Баҭыри лареи шеицыз, рҩыџьегь ахьыҟаҵәҟьаз. Иџьеишьазгьы рҩыџьегь шыҟаз мӡаӡакәа, хьаада-баада иахьылҳәоз акәын, гәыҩбарак аҵамҵаӡакәа, дара реицныҟәара ус иахәҭаз, уамашәа ибатәымыз акәызшәа. Ҩызцәаҵас мацара иеицныҟәазу, даҽакала иеицызу цқьа еилкаа имамызт, урҭ бзиа иеибабоз ракәзар ҳәа иара иадицәылон. Иахьцалак игәы ааҟәандахеит аиаша ахьиалҳәоз. Даахҭеикҵәҟьаргьы Баҭыри лареи ирыбжьаҵәҟьаз шизаалыртуаз агәрагаҵәҟьаны дыҟан иара. Амала усҟатәи дызҭиҵаарызи, усгьы зегьы еилкка идыруазар ҳәа дазхәыцуан. Абзиараз ҳәа налаҳәаны, ақыҭа мҩахь длалбаан, даваҵәины иара игәарбжьара дҩыбжьалеит, адырҩаҽны аԥышәара изамҭар ҳәа лара хьаас иахьлымаз дазхәыцуа.
Убри аамҭаз лара, илықәлаз аҷкәыни бзиа илбоз арԥыс хгылеи излалылшоз ала лыҽрыҟәганы, лырҵага маҭәахәқәа дрыдтәалан, избанзар еиҳараӡак уахи-ҽни дзызхәыцуаз ауаҩ ус иҭахын. Илҵоз ларгьы дзазҿлымҳамызт узҳәомызт, акәымзар ус ибзианы аҵара лнапахьы иааирымызт. Ахәымҽханынӡа даԥхьон, нас ԥсшьара хәыҷык ҟалҵарц дыҩдәылҵын, лангьы ажәгәараҿ длыцхраауан, алашьцара агьагымкәан, Баҭыр агәашә данаадгылоз. Уи днеиԥылан, аҩныҟа дналгарц ан лԥҳа иналыдылҵеит, лхала акәҭқәа рахь днеит, ҿыц илызхыҵыз акәҷарақәа рҭыԥ инықәылҵарц. Баҭыр, аҩныҟа дымлеикәа, агәашә даадхылеит.
– Аԥышәара быҽшазыҟабҵаз еилыскаарц, саакыдгылеит.
– Сара усзыцәшәои, исзамҭап угәахәуама?
– Мамоу џьыбшьт! Ибзианы иабҭароуп.
– Иасҭоит. Исгәамԥхо Аԥҭа иоуп. Арҵаҩы иахьа гәыбӷан илҭеит. Иҽазыҟаиҵаӡом.
– Иацы Џьанар иахь бахьызгаз игәы иалазар?
– Ус угәы изабеи?
– Сгәы изабахуеи, сыбла иабазар. Ҳанаауаз амҩан дгылан. Деиланаршызар акәхап. Усҟатәи хьаас дызбымеи?
– Класск аҿы ҳаицтәоуп жәеиза шықәса. Зегьы дырхьаауп, сымацара соума.
– Иҵар иара изеиӷьуп, имҵар гәыбӷан зиҭода.
– Аҩныҟа умлеиуа! – кәҷарақәак лгәыдыҳәҳәала, аанда дхыԥшуа, Надшьа ҿаалҭит.
– Сыццакуеит, – иара уи аҭак налиҭеит. – Џьанар иҟамзаара схы иархәаны, Асҭанда сналылабжьап ҳәа сааит.
– Аеи, нан, аеи! – шьҭахьҟа днахынҳәит.
– Уаҵәы сбыргәырӷьап ҳәа сгәыӷуеит.
– Даҽакала усыргәыӷхьоума, – дԥышәырччон лара.
– Абзиараз! – алада иҿылеихеит.
– Баҭыр, уахь уабацои? – иџьалшьон Асҭанда. – Аусурантә умааӡози?
– Мамоу, – дааҭгылеит иара. – Уаха сшыҟамлоз расҳәарц, сааит. Изласаҳаз ала иахьа амитинг ду Аҟәа иҟан. Аконституциа рыдыркылеит, аԥсуаа аламырхәӡакәа. Уажәы Лынхы аԥсуаа аизара иаҿуп рҳәеит. Ааҭгылашьа сымам.
– Шьапыла уцома, аныхәла узгода уахь?
– Шьына иҿынӡа слеишт дсызԥшуеит.
– Саргьы сумгои!
– Мамоу! Ибҳәо закәи! Аԥышәара бхы-бгәы иҭаз.
– Иарбан ԥышәароу, аԥсуаа еизозар.
– Бара уи хьаас ибымкын. Уаҵәы ибызԥшу бхабмыршҭын! Алҵшәа еилыскаарц, сааиуеит.
Уаҳа дааҭымгылаӡакәа, алада иҿанылеиха, илаҳаз шылхьааз, даахынҳәын, аҩны дамкәа дыҩнан. Амилаҭқәа еиҟаразар акәын ҳәа, рбжьы адунеи иахыҵәартә, ҿыҭуа идәықәыз, аԥсуаа аламырхәӡакәа, иарбан Конституциаз ирыдыркыларыз? Аԥсуаа ақырҭқәа, рнапаҵаҟа иахьыҟаз азмырхакәа, иладырҟәӡама? Угәы еибазырфашаз маҷызма ари Адгьыл аҿы. Лнапы иакуа-иамкуа, лышәҟәқәа знык данрыдтәыла, дҭанагало мацара, дзыԥхьоз лыхшыҩ азылшьҭит. Уи илгәалашәон, лылҵшәа еиликаарц, адырҩаҽны Баҭыр дшаакыдгылоз. Иналаршәаны, уахыла аизара изалагаз лзеилкаауамызт азы, лыхшыҩ ашьшьыҳәа Лыхнашҭаҟа иниасуан. Аизара мҩаԥгахозар – ахаша акәхон, уи – адырҩаҽны. Нас закәытә ҭагылазаашьази иҟаз Аԥсны, ажәлар уахыла имеизар амуа? Ҿыц деиҭахынҳәуан лҵарахь. Дкараха данышьҭалагьы, рҽеиҭныԥсахло Лыхнашҭеи лԥышәареи лылаԥш ихыҵуамызт.
Ашьыжь заа дзымгылазт, дыццакуа амҩа данын. Лызхара дахьызмыцәаз лԥырхагахар ҳәа дшәон. Лҩызцәа зегьы акабинет аҿаԥхьа ашә илагылан, арҵаҩцәа ҩналахьан. Аԥҭа данылба, иара иахь лҿыналхеит, игәы ааҟалҵарц. Ихы инапаҿы иааганы, иацы илбоз иакәӡамкәа, дҽаԥхаҿаччон, дҵарын, деилфаҷан абжьааԥны еиԥш. Асҵәҟьа дыҟазар, лылабжьара абеиҭахыз, аха иахь дышнеиуаз гәеиҭахьан, днаиацәажәар иаҳа изеиӷьхон.
– Уҽазыҟауҵазар ҳәа сгәыӷуеит.
– Аԥышәарахь схы ыҟоума. Лыхныҟа сцар сҭахыуп, арҵаҩы саулышьҭуам. Аԥышәара ашьҭахь уцап лҳәеит. Арахь сыҩналартә, акгьы сазыҟаҵам.
– Умшәан, ишьҭухуа атема ухшыҩ зегь азышьҭ. Иугәалашәо рацәахоит.
– Иаабап, – дҿаԥхаҿаччон иара.
– Шәлеи! – акабинет ашә аалыртит арҵаҩы.
Иқәыԥсычҳауа иныҩналеит аҵаҩцәа. Аԥхьати аԥышәараҿ еиԥш, адиректори даҽа рҵаҩыки аишәа иахатәан. Адиректор акомиссиа дахантәаҩын, аконверт ааԥижәан, атемақәа зныз абӷьыц ааҭиган, арҵаҩы иналиркит. Лара зны даԥхьеит, нас акласс-ӷәы ианылҵеит. Уи дахьынӡаҿыз, ацхырааҩ даарылалан, аҷыда бӷьыцқәа аҵаҩцәа ирымҵалҵон. Асҭанда лылаԥш лҩызцәа иаархылгеит. Аԥҭа аҩра далагахьан ихы иқәырԥс. Лгәы ааҭынчхан, иалылхыз атема нанылҵеит. Ақьаад далԥшны илбоз Баҭыр иакәын. Ауха аҵх бзиан, аҽны амш шыбзиахоз ашьыжьнатә иубарҭан, аха Баҭыр ауха ишԥеихигоз? Иҩызцәеи иареи ршьапы ишықәгылаз идыршазма? Изҿызи? Реизара мҩаԥырымгацзар, аҽынгьы уахь дынхон, хәлаанӡа дзаарымызт. Илулак лтемахь лыхшыҩ лшьҭын, дымццакӡакәа аҩра лҽазылкит. Аамҭа маҷк анца, адиректор иԥхьан, дындәылҵит. Данаахынҳә ирҵаҩцәа ак реиҳәеит, даргьы, иҭынчызшәа арҵаҩцәа рыҽддырбон акәымзар,
игәаҭеиуа итәан, илаҩеиуан, рхәыҷқәа рԥышәартә бӷьыцқәа знык идырхынҳәындаз ҳәа иццакуазма уҳәартә.
Аԥҭа ажәжәаҳәа иқьаадқәа ааидикылан, арҵаҩцәа раԥхьа инықәиҵан, ашә ахь деихеит. Адиректор уи дмыццакырц иеиҳәеит, арҵаҩцәагьы Лыхнашҭа ицар рҭахын, аха аԥышәараз иаангылеит ҳәагьы наишьклеиҵеит. Аԥҭа, аҭамзаара данаҳәоз, ашә аартны ашәхымс днылагылахьан. Уи дузынкылозма. Ахышә ала иубарҭан агәашә дшынҭҟьаз. Аԥышәара агәхьаа имаӡамызт, иҽеимкәа ишиҩыз усгьы еилкаан. Асҭанда лхаҭа аусумҭа азбжак налмыгӡаӡацызт. Лхы лнапаҿы иаалган, ҿыц лыхшыҩ ааизлыркәкәан, лусура инацылҵеит. Аӡәаӡәала идәылҵуаз лҩызцәа адәны игылан. Еснагь аԥышәара ашьҭахь аҵаҩцәа рылҵшәақәа ирызԥшын, арҵаҩцәа иаразнак аԥышәаратә бӷьыцқәа аарымҵарҵон азы. Уажәы рырҵаҩы дыҩдәылҵын, имԥшырц ралҳәеит, избанзар аҽны аҩымҭақәа рзырҽеиуамызт, уск иахнагон. Асҭанда уи анлаҳауаз, лҩымҭа рыҭаны, дандәылҵ ашьҭахь акәын. Лҵшәас илымаз аҽны Баҭыр илызиаҳәаӡомызт, убри хьаас ианлымаз, аҩныҟа амҩа данын. Иаалырҟьаны рдиректор имашьына лиаҟьеит, азна арҵаҩцәа ҭартәаны. Урҭ рхы ахьхаз еилкаан. Егьырҭ рҩызцәа заа иқәҵхьазар акәхарын, аҽны ашкол ахыбраҿ уаҳа уаҩы дыҟаӡамызт. Аҩныҟа ицоз ашкол аушьҭымҭацәа ракәымзар, амҩа ҭацәын. Аҷкәынцәа рҽеизганы иаауан, урҭгьы Лыхнашҭа рхы азхан.
– Нан, Лыхнашҭа сцар сҭахыуп, – аҩны дышнеизҵәҟьа, Асҭанда лан длыԥшааит.
– Ӡӷабк бкалкало бабацои, хароупеи? – Надшьа илаҳауаз лцәымӷын. – Ма машьынак иақәтәоу бицраҳәандаз.
Лхы лзықәымкуа агәарԥ дааҭахеит лгәы ахьлыхоз изымцаз аӡӷаб. Ана-ара днадгылон, шәыр-қәырк днарыцҳауан. Аҵыхәтәан шьҭа агьызҿамыз аԥҳәаса днаҵагылеит, нас акәын ианылгәалашәоз уахыктәи ахҭыс, – Баҭыр аанда иҽхырҳәҳәаны данаалыхоз, амца лҿықәҵаны, лыблахаҵ ыргьежьны, дныҵашәкәа алашьцара даналаӡуаз. Ҿыцбарах дыгәхьаалгон. Лан анҿылҭ, аҩныҵҟа аилыргара лҽыназылкит. Ҿылҭуамызт, адашьмақәа ԥсаны иахьынӡалыӡәӡәоз. Лан аԥҳа дгәаазар ҳәа дшәон, усҟан лара лыбла ихгылаз лгәалашәарақәа ракәын. Урҭ рызынтәык Баҭыр идҳәалан, лгәы лзырхьшаз уск мҩаԥимгацызт, аха ак лцәыӡрызшәа цәаныррак лгәаҵа иҵхон. Лара дицымкәа, иара еснагь амҩа дахьаныз, лышҟа дызмырхынҳәшаз ихьынҳалар ҳәа, лгәы дыҭӡыӡаауан.
Лыҩнеилыргатә данаалга, анаҩстәи лԥышәара иазкыз лырҵага шәҟәи лтетрадқәеи аашьҭылхит. Ҽазыҟаҵарақәак мҩаԥылгарц данылатәа, аԥышәараҿынтә дыҩнԥаны Аԥҭа дышцоз аалгәалашәеит. Лыхнашҭа абасҟатәи издыргәаҟуаз лзеилкааацәомызт, ирҭахыз рырҭар, ирыландырхази дареи рнапы еикәырша иҟамзаауази.
Шьҭа лашьцан. Аҩны лхы лзыҩнакуамызт, лан, аҩн усқәа дрылганы, дшааихьазгьы. Ддәылҵит. Макьана амҩақәа бзианы иубарҭан, ихынҳәуаз уаҩ дангыламызт акәымзар. Баҭыр уажәы-уажәшьҭан дааирын шылгәахәуазгьы, лгәыӷра лымӡаауан, зныхгьы макьана заацәазшәа лбон. Издыруадаз Аԥҭа дхынҳәхьазар. Лыхнашҭа зхы зырхаз иара аӡәзаҵәык иакәын. Лан лахь даахынҳәын, убри иҿынӡа лцара дақәшаҳаҭхарц длыҳәеит. Ан уи лгәаԥхомызт, амҩан алашьцара илықәнакуан, ҷкәынак иҿы анеира иҭаацәара ишԥарбарыз. Ма ргәыла ҷкәын даашьҭхны дцарц лабжьалгеит, иҟаз ианыз еилылкаарц, лыӡӷаб дшыгәаҭеиуаз анылба.
– Уаҵәынӡа иаабчҳар, зегь бмаҳауеи, – лҳәеит лара, ашә аартны, Асҭанда дандәылҵуаз, аха знык азин зауз дзыԥшуазма.
Агәыла ҷкәын ҳәа изышьҭаз лара лаҵкыс хәы-шықәсаҟа деиҵбын, аха ҷкәынак длыцымзи, дызбоз зегьы ргәы ҭынчын. Инапы аанылкылан, заҟа илзырласуаз амҩа дҩықәлеит. Лашьцеит. Дыццакуан, знык џьара жәабжьқәак лзеилкаауазар ҳәа. Аԥҭа дышԥалымбарыз ҳәа дгәыӷуан. Алақәа шуа ианылԥыла, ан даадәылҵын, лԥа дшымаацыз лҳәеит. Асҭанда ирласны шьҭахьҟа лҿаалхеит, илыцыз, акы дахьҟьашар ҳәа дшәаны, имахцә лкыхын. Баҭыр аҩны данаакыдгылоз, лара дыҟамзар лҭахымызт. Аҷкәын игәарԥ дынҭаҵаны, даахынҳәит. Дышдәылҵыз зегь шыҟаз лбан, икарахаӡаз леиԥш даақәыԥсычҳаит.
– Ас ирласны бцаны аашьас иҟабҵеи? Бымцоу? – ан лыԥҳа дџьалшьон.
– Аԥҭа дымхынҳәӡацт.
– Баша буазыруеит, игьежьыр зегь барымҳәои.
– Иахьа Лыхнашҭа Аԥсны аразҟы рыӡбоит, нан, ишԥабзеилымкаауеи!
– Аԥсны аразҟы рыӡбарц, заҟантә Лыхнашҭа иеизахьоу бдыруоу, иагьалымҵкәа еилыҵуеит, аха аԥсуаа Анцәа ихьчоит, ус иааиуеит имыӡкәа.
– Уа сыҟазар акәын.
– Бызларыцхраауеи ӡӷаб хәыҷык?
– Аӡәы ҳәа сгыламзаауази.
– Уи иашагәышьоуп аха…
Рла ааԥкызшәа иааҵҟьеит, агәарбжьара шыҟаз ишуан. Асҭанда дындәылҟьан, агәашә ахь лҿыналхеит. Агәарбжьарахь уаҩԥсгьы рахәгьы лбомызт. Баҭыргьы дыҟамызт.
Аиҳабыра ирхаҭарнакцәаны Лыхны иаарышьҭыз руаӡә дминистрын. Убри имашьына дақәтәан Леуанти, шьҭахьҟа Аҟәаҟа амҩа ианыз жәлар рхаҭарнакцәа данрылаз. Даҽа машьынак дҭатәан Кьахьыриԥа Борис. Диватәан Мирон Ҭырқьба. Егьырҭ рызынтәык аҳҭны-қалақь аҿынтә аобкомаа иаарышьҭыз ахацәа ракәын. Урҭ аԥсуа шәҟәы рнапы анын, иаҭахыз иахьаҭахыз ирҳәахьан, қәԥаран изҿыз, аха бжеиҳараҩык жәлар реизарақәа рцәымӷын, амҩақәа, аусҳәарҭақәа уҳәа иахьааиқәшәоз иаартны ирҳәон, усала маӡала акы иаҿыз дыраргамон. Уажәы апартиа иахаҭарнакцәан Лыхны илеиаанӡа, шьҭахьҟа иаауан жәлар ирхаҭарнакцәаны. Ашәҟәы знапы аныз иаҳа ихадақәаз ҳәа ирԥхьаӡоз аиҳабыра рнапаҿы иааргон. Лыхны имҩаԥысраны иҟаз аҽнытәи аизарагьы рнапы аларкхьан. Уи даара ишигәамԥхозгьы, Леуанти даҽа мҩак изылхуа шьҭа дыҟамызт, иеицыз рҿынтә ҩыза димаӡамызт. Игор иакәзар – арахь дыҟаӡамызт, изкылԥшуан ҳәа дтәазар акәхарын. Ҽнак заҟантә Леуанти игәарбжьара ибжьысуаз идыруандаз. Дцәырҵыргьы, аизараҿ иаартны дықәгыларгьы, уи аиҿкаара иҽалаирхәрызу здыруадаз. Игәы бжьажьо дшыҟаз, ацәылашамҭаз ақалақь агәаҿы иаангылаз амашьына длалбаан, иеицыз днарылагылан, аобком ахыбра дныҩналеит.
Ҭынчран. Атәылаҿ имҩаԥысуаз агәеилашыра ахҟьа-ԥҟьа аранӡа имааӡацызшәа, аҩналарҭа зхьчоз рыда, аҩбатәи аихагылаҿгьы уаҩы дубомызт. Аобком абиуро аилатәара зал аҿы инарган, доусы дахьаақәшәаз днатәеит. Иҳәатәыз, рхы шымҩаԥыргашаз ҳәа ааибырҳәақәеит, изԥылашаз уажәы-уашьҭан иааҩнашылақәарын ҳәа ирзыԥшын. Иԥшит, иԥшит, аха арахь уаҩы дырбомызт. Ихадаз дара рус, аԥсуаа наскьаганы, ирыдыркылеит ажәлар ирыцәтәымыз Аконституциа ҿыц. Аԥсны иқәынхоз иеицҿакны рнапы азышьҭырхызшәа аԥшра арҭан, адунеи иахдырҵәеит. Уи Аконституциа зеиқәдыршәоз аԥсуаа рымшала иеиҿкааз ареспублика ақәныҟәарц акәын, арахь араҟа дара шынхоз уаҩы ибарҭаӡамызт. «Рнапаҿы ҳазлааргаша Аконституциа ҳхадарԥеит», – игәы иалан зхы зықәыжьны итәаз Леуанти. Аԥхынрахь иаҳа зхы кыдны иҩаҵхахаз Амра ашәахәақәа анизымчҳа, урҭ иҟәызкшаз аҭӡамц ахь дааскьеит. Аҩныҵҟа иаҳа-иаҳа шоурахон, чаӷьак зҭамшәацыз имгәа ицәеижь акала еиланаршуан. Иара иеиԥш агәабзиара змамз аҽыхәшәтәра иҽазикыр, ма иара ус ихы дашьҭалар иаҳа ишизеиӷьызгьы, иԥсадгьыл аҭагылазаашьа ҭаха инаҭомызт, илшара убри иазикырц далагон. Ус заҟаҩы ыҟадаз, – иеицыз днарылаԥшуан, абжьааԥны рҳәатәқәа еиқәшәомызт, ирҳәоз-ируаз еицҿакхарц аамҭа ирылнаршомызт. Хымҩаԥгашьала еиҟәнагартә амчра асистема ӷәӷәа еиҿнакаахьан. Уи иаҿагыланы иқәԥарц рхы ахьышьҭырхуазгьы уамашәа иубарын, иагьџьоушьарын.
Маҷк ибла анцәынҭаара игәы шазыҳәозгьы, ихы дақәԥаны иеицыз дрылаԥшуан. Ашьҭахь ахышә дкылԥшуан. Ахыбра аԥшаҳәа ишазааигәазгьы, азал ахышәқәа Амрагылара ихан, ҵаҟа амҩаҿ ауаа маҷӡан. Дара урҭгьы рхы-ргәы ҭынчын, згәы ҭынчмыз аԥсуаа Аԥсны ажәытә агәаҿы ишеизазгьы рмаҳаӡацызт. Даақәыԥсычҳан, арахь даахьаҳәны, деиҭалатәеит. Аҭаҭын иахоз акоридор аҿы иеицәажәон. Уаҳа еиҭакрак
ҟамлаӡари игәахәрын, шьҭа Амра ажәҩан ахь ишыҩаскьахьаз збалак. Аиҳабыра шааиз аарылаҩҩит. Бровиков Москваҟа ателефон дасуеит ҳәагьы аараҳаит. Уи Брежнев диқәымшәазаарын, Суслов иакәын дзацәажәоз. Аԥсихологиатә зыҟаҵара мҩаԥыргозшәа Леуанти даазхәыцит. Ма ахҭысқәа ус имҩаԥысуазу? Ажәлар шеизаз Суслов ианиаҳа, уи Бровиков иабжьеигахт хьаҵрақәак ҟарҵарц шакәхоз, амала Аконституциа ҿыц аганахь ала акәымкәан, иамур ажәлар бџьармцала еилырцар акәхон. Уи иныҵыҩшәа азал аҿы итәаз иаараҳаит. Арҭ иҟарымҵарыз арбаныз! Ухәажьы қақаӡа еилагыларын, ужәлар рлахьынҵа ухьаазар. Аилатәара зал аобком актәи амаӡаныҟәгаҩ икабинет иаҿаԥшьын. Ашә анаат, аԥхьа дааҩнашылеит Брежнев иԥшра акырӡа измаз Бровиков. Уи икьаҿ шкәакәа иақәыз икостиум иаҵәа аԥшӡара иаҵанарӡуан иҿаԥшылара. Ишьҭагылаз Шеварднаӡеи, имаӡаныҟәгаҩцәеи, иҟәша аиҳабацәеи, Адлеибеи, Шьынқәбеи, Кобахьиеи, Москвантә иааз даҽа џьоуки латәақәаанӡа, Владимир Игнати-иԥа, иԥазаҵә дыԥсызшәа, иџьымшь еиқәа жәпақәа иҵегь идырлашьцоз ихаҿы арахь иаарықәикын, дҵааит:
– Ну что там у вас?
– Ажәлар еизаны иҟоуп, – иҳәеит Иура Аргәын, зынӡак иааркьаҿны. – Аконституциа шрыдыркылаз ргәы иаахәом.
– Аԥсуаа ргәаанагара усгьы иазымҵааит, – дҩагылеит Самсон Ҷанба иԥшра змаз Рома Ҷанба. – Аконституциа рыдыркыларц иахьаҿыз иаарц згәы иҭаз маарц, атранспорт аанкылан, ибжьыхын ақалақьқәа ирыбжьаз адәыӷба. Асҵәҟьа уаҩы иҟаимҵацызт. Ари аԥсуаа ланарҟәит. Ажәлар рхы рзышьҭымхуа игәамҵит. Ргәы дмырхькәа еилыҵыртә иҟаҵатәуп, аха иҟаҵатәу сыздыруам.
– Иаадыруеит, иаадыр! – дҟааит Бровиков, убри аламҭалаз дыбгыӡзар иаҳа иззеиӷьыз. – Иаадыруеит заманала ажәлар реилцашьа.
– Ақәымчра… Ақәымчра… – Рома дагьылатәеит, нас деиҭаҩагылеит, аха иажәа еиқәшәомызт, Бровиков аҟаара даҿын азы:
– Иааҳадыжәгалаз акгьы наҳагӡом, ажәлар ракәзар – еилаҳцоит. Ари аус иаҿу, маӡала анахь-арахь ибжьоу, – илаԥш Леуанти инаиааирхеит, «иҟалаз сара ишсыбзоуроу идырдырхьеит» ааигәахәыртә, – зегь ҭаҳкуеит. Иахьа аӡә иусура далаҳцоит, уаҵәы даҽаӡәы. Ари закәи?! Маӡаныҟәгаҩык дышәҭахым, даҽаӡәы дышәҭахым. Уи ҳара ҳауп изусу, иааҳҭахыу иахьааҳҭахыу дҳашьҭуеит. Шәара усс ишәымеи? Уи ҳара ҳсистема ауп, ишәзеилымкааӡои? Ари асовет мчы иаԥсабароуп. Асовет мчы Аԥсны ишышьақәгылоу шәҳарбап ҳара, шәызҿагылоу дарбан? Ҳара ҳауп амчра!
– Вот, вот! – аҳәоу иаламҵаӡакәа зышьҭахь иаахьаԥшыз Колбин илаԥш Леуанти инаиқәшәеит. – Уара уоуми исазҳәаз, актәи амаӡаныҟәгаҩс Гагра аԥсуа даныҟала, уаҳа еизара ҟалаӡом ҳәа. Сара шәзықәсыргәыӷыз насыгӡеит. Шәарҭ аизарақәа рымҩаԥгара шәзаҿуи?
– Гагратәи азҵаарала шәара амилаҭ зҵаара шәыӡбома? – дҩагылоит Леуанти, Колбин ихаҭагьы дгылан.
– Иахьа Лыхны ишәҭахи?
– Иаха асааҭ 12 рзы аҷкәынцәа сааргеит, – Леуанти ихы злаҿихшаз иман.
– Шәара шәхаҭа ишәҭахи? – иқәыџьма блақәа иџьымшь еимассы инарцәыҵаирԥшит Владимир Игнат-иԥа.
– Сара схаҭа акгьы сҭахӡам.
– Нас иахьа ишәҭахи? Шәгәы ззынамӡои?
– Да, сара иацы маҷк ауп иаасыгхаз… – иԥшқаз ажәак изҳәозар ҳәа дааҿахеит Леуанти, аха уаҳа акы анааиҿыҵамшәа, ибжьы ҩҭицеит: – сыԥжәарц акы аасыгымхеит. Аԥсуаа зегьы абас ҳахьит. Ҳаныгьежьуаз амҩан игылан, рхы ахкыдырҟьара иақәымшәо. Иҟаҵатәыз рымԥшааи! – длатәан деиҭаҩагылеит: – Иацы акапитан Арӡынба сиеисхьан. Убри азоуп ауаа зеиза. Аха иахьа иаҳзаажәгаз асиурприз рызнажәгар – бзиарак алҵып шәгәахәуама?
– Шәарҭ зны хазы шәцар шәҭахын, – дыҳәҳәаҵәҟьон збжьы ҭызцацәаз Бровиков, – зны астатус шәҭахын, нас ақырҭуа бызшәа аҟәышәхырц шәҭахын, ашьҭахь агерб, абираҟ шәашьҭалеит… нас ишәҭахыҵәҟьоуи шәара? Ааи, ааи, иацы амчра ҳхы иаҳархуеит, аобком ар акәҳаршеит, аха Аконституциа ҳадаҳкылеит, уаҳа аамҭак ҳамаӡамызт. Автономтә республикақәа зегьы ирыдыркылахьан, Аԥсны заҵәык иаднакыломызт. Шәара шәаазҭгьы, ҳара уи аадыруан, иҳадаҳкылар жәуамызт. Ҳара информациас иҟоу зегьы ҳамоуп. Урҭ аизарақәа ирҿу зусҭқәоу аадыруеит, анахь-арахь иныҟәо зусҭқәоу. Урҭ ҭаҳкуеит, ҳара амчра ҳауп. Аконституциа ҳадаҳкылоу иҳадҳамкылоу зыӡбо Аполитбиуро ауп. Аполитбиуро ишаӡбаз убас иагьыҟалеит. Шәызҿагыло зусҭада?! Аконституциа аума шәызҿагыло?
– Аконституциа аӡәгьы даҿагылаӡом, – ҿааиҭит Ҷанба Рома, иргәамԥхоз акы Леуанти иҿыҵшәаанӡа.
– Аконституциа иаҿагыланы иқәԥода? – дааҵҟьеит Леуанти, Бровиков имаз аинформациа ҿаԥиҽырц. Уи апартиатә чынуаҩ ихаҿы ааирԥшхьан, аҭоурыхаҿ ус ианыҟалоз, хьаҵра ззымдыруаз рымшала, ажәлар ақәӡаара ахықә инхықәгылон. Уи имаз аинформациа акәызма аҭоурых аҿаԥхьа аҭакԥхықәра зауаз. – Ауаа ргәы иалоуп Аконституциа адкылашьеи амитинг амҩаԥгашьеи рформақәа.
Владимир Игнат-иԥа иаразнак иҿааиԥсахит, чавра дула аԥхӡы ааиҿаирбеит, ицәеижь иалҵуаз икьаҿ шкәакәа иалабарц иарцәаакуан. Аҩныҵҟа иҟаз аибарххара аҭынчрахь ииасырц аҽазнакуан. Зегь раҵкыс Бровиков дзыцәшәоз ахь аус ахы шыдмырхаз иаҳаит, зҿынтә иаҳарц иҭахыз ила. Уи иаҵаз аемоциа абжьааԥны иучҳартә иҟамызт, аха уигьы агьоурымызт, аҭагылазаашьа зеиԥшраз уахәаԥшуазар. Леуанти иԥсахы еибакуан, ақәԥара даҽакала иахьазыҟаҵамыз, даҽа мҩак амаз џьишьон. Ирҿагылаз амч арҭ иреиԥшызма иқәнаххьаз.
– Сара сыԥсшьара аамҭа шынеибакәыз шәара ишәықәсырӡит, – ҭынч дцәажәарц иҽишәон Бровиков. – Аԥсуа жәлар бзиа избеит ара сыҟаижьҭеи. Аха зегьы ҳәаак рымоуп.
– Аҩыза Бровиков! – Ҭырқьба Мирон дҩагылеит. – Шәара ишәҳәеит аԥсуа жәлар бзиа ижәбеит ҳәа. Сара исҭахын аҵыхәанӡа бзиа ижәбаҵәҟьар, – уи длатәеит москваа рхаҭарнак диехсны.
Шеварднаӡе ацәхаԥшь хышла дҩагылан, Бровиков ажәа ааимихит. Ииҳәоз еиларгәагәа-еилартаташәа, еиҿкаазшәа-еиҿкаамзшәа дахьцәажәоз, изыӡрҩра Леуанти ицәыуадаҩын, ихы аҿы акгьы аанымхеит. Амала акраамҭаӡа ибла ишыхгылаз иаанхарын уи дахьынӡапатҟалеиуаз, зызмашьхәылҵк ахышә иқәкны, зшьамхы еиқәыршә итәаз аобком актәи амаӡаныҟәгаҩ Борис Адлеиба ихы ақәырԥсны центр газеҭк даԥхьон, иҟаларын иаҳа ииашазар – даԥхьозшәа ҟаиҵон, Қырҭтәыла Акомпартиа Ацентртә Комитет актәи амаӡаныҟәгаҩ изыӡырҩра мцхәны ишиԥхьаӡоз аргама иааирԥшуазшәа. Урҭ рҩыџьегь гәынамӡарак рыбжьан ҳәарада, аилкаа ауаа ирызназгодаз акәымзар.
– Уаҳа иҟаҳҵарц иҳалшарызеи нас? – абас ала иажәа ааԥҵәаны, икәыршаз дрылаԥшуазшәа, иблақәа аҵыхәтәан иаазыдхалаз Леуанти, ацәа даалҵызшәа, уи иҵыхәтәа ҳәоу ааиаҳаит.
– Ишәасҳәарц сҭахыуп, – уи иашьҭахь дҩагылеит Баграт Шьынқәба, – Аконституциа ҿыц адкылараз асессиа шымҩаԥаагаз Аԥсны АССР азакәан инақәыршәаны, еилагара хәыҷык ыҟамкәа. Аус ду мҩаԥгоуп, аҭагылазаашьа иалаагазгьы маҷым, – даахьаҳәт иара аԥсышәала ажәақәак иҳәарц, – иааҟаҳҵаз ԥҳмыргап.
– Апартиеи Асовет ҳәынҭқарра аиҳабыреи хшыҩзышьҭра ду ҳзыруит, – Баграт иватәаз Кобахьиа Валериан ишьапы дықәгылан, – иҳазҭрыжьит Ақәҵара ду, ҳреспублика хәыҷы аҿиараз. Ҳаргьы уи ахәшьара ду аҳамҭакәа ҳзыҟалом. Ҳара иаҳуам аԥсуа жәлар бџьарла еилырцартә аҭагылазаашьа неирц. Ус ианыҟала, уи хьымӡӷуп Аԥсназы, Қырҭтәылазы, Асовет Еидгылазы. Шьҭа ҳашәмырҵәыуан, уара! – уи даахьаҳәит еидтәалаз хыхь зыӡбахә ҳәоу рышьҭахь аҭӡы иадтәалаз Леуанти иахь.
– Ианҵәыуатәыз шәҵәыуамызт, шьҭа шәызхаҵәуои?! – иара заҵәык иаҳартә, ҿааиҭит Леуанти дыштәаз, егьигьы иаразнак дынхьаҳәит, игәы иҭашәаз здыруадаз, амала аилыхара
Аԥсны иӷәӷәахаргьы убарҭ амшқәа ирылагӡаны Валериан Кобахьиа ииҳәаз шҿагылара ӷәӷәаз еилкаан.
Бровиков ҭынч дҩагылан, иаԥхьа иқәыз абӷьыц даахан, имҩаԥгатәыз аусқәа ҳәа Лыхнынтә иааргаз азҵаарақәа уа ианызар акәхарын, зегь шынарыгӡоз ала акакала дрыхцәажәон, аха аамҭа шаҭахыз анимӡа, аӡәырҩы рзы еилкаан улаԥш ианырратә акгьы шыҟаҵамхоз. Аха аус злаз, дхәыцуан Леуанти, апротест ажәлар иҟарҵартә аус наган, даҽазны аԥсуаа ирмазҵаакәа рпроблема аӡбара рҽазырымкырц азҵаара ӷәӷәала иқәыргылан. Даҽак узыҟаҵоны иҟамызт.
– Уажәшьҭа, – даҿын Бровиков, – ауаа ҭынч еилыҵыртә ишыҟаҵатәу мҩак ҳаԥшаароуп.
– Ишԥаҟаҳҵари? – ҿааиҭит аобкомаа ганкахьала, егьи аганахь ала ажәлар ирхаҭарнакәцәаз руаӡә, нас зегьы ргәаанагарақәа еиларԥсарц рҽыназыркит. Уи абасҟатәи ипроблемазма, дхәыцуан Леуанти дахьтәаз, дагьҩаҵҟьеит, Бровиков ихы наиқәкны:
– Шәара шәықәгылалоит, ажәлар рхаҭарнакцәа ықәгылалоит, ирҭахыу, ргәы иалоу дшәырҳәа. Абасала аибарххара хҽуеит, амала акы иақәшәыргәыӷроуп.
– Иҩны апротест шәызнаргар, – ҿааиҭит Мирон Ҭырқьба, – мап ацәышәкуама?
Брежнев иеиԥшла ҿимҭит, аха уигьы дшақәшаҳаҭыз ҩашьомызт, «иааҟашәҵалак бзиоуп, Аконституциа шәаҿамгылан» зҳәоз иҿаԥшылара иманы, дҩагылан, дцәажәо даарылалан, азал аҵыхәахь дшааиуаз, аишәа аҵыхәанӡа иадтәалаз Мирон Ҭырқьба ак иеиҳәарызшәа данааидгыла, иаразнак даақәҵәиин, инапы Леуанти инаиқәикит:
– Ажәлар еизызго авторитет шрымоу аадыруеит ҳара, аха бзыԥҭатәи аҷкәынцәа шәҽеиқәышәк!
Леуанти абыржәы акәын еилыкка ихаҿы ианааиз аус ду шымҩаԥыргаз, Бровиков хаҭала иара далкааны дшидыруаз, рҩыџьегь шеиқәымшәацызгьы. Дагьлаԥшықәҵаӡан. Владимир Игнат-иԥа ихымҩаԥгашьала ииҳәарц ииҭахызи? – дхәыцуан арԥыс хгыла. Инапаҿы дааигарц даҿызу, диршәозу? Рыҩбагь еилеигӡозу? Урҭқәа Леуанти дахьынӡарызхәыцуаз, рызынтәык ҩагылахьан, иаргьы днарыдгылеит гәыԥ-ҩык. Ишыҟалаз цқьа изеилымкааит, аха Бровиков рыгәҭа даалагылеит:
– Сара иаахжәаны сшәацәажәон, аха аригьы, – инапы Леуанти иниқәикыхт, – аҭак убасҵәҟьа иҟаиҵон.
Владимир Игнат-иԥа иаразнак даарылҵит. Уи ииҳәаз аԥсажәа ԥшра амазшәа збаз Леуанти, уаҳа ус рымамызт араҟа игәахәызшәа, даақәҵәиин, дындәылҵит. Ԥыҭ-ҩыкгьы алада рҿылархахьан. Аобком аҿы аус зуаз ирабжьаргеит идәықәларц, аиҳабырагьы ԥшын ирышьҭаларц. Зегь рыгәра згоз рыцымзи, шәаала-саала рҳәан, амашьынақәа ирҭалеит. Амҩан ирывҟьоз аиҳабыра рмашьынақәа руак Бровикови ицзи ҭатәаз џьыршьон. Роман Ҷанба ажәлар машәырк иандыриар ҳәа дшәон. Арахь уажәи-уажәи далацәажәон Шеварднаӡеи Адлеибеи реизыҟазаашьақәа шҽеимз. Уи иаҳацԥхьаӡа, убри ҳаиқәнархарызшәа Леуанти дахәаԥшуан. Роман аԥхьа ицәажәашаз, ашьҭахь ицәажәашаз, ирҳәашаз ҳәа апланқәа ҟаиҵон.
– Владимир Анқәаб аԥхьа дҳарцәажәап. Нас Леуанти унеироуп. Уажәы уара иаҳа иузыӡырҩуеит.
Аҟәантә иааз аобкоми ажәлари рхаҭарнакцәа аҳәатә хамҵарахь ажәлар иианагар ҳәа ишшәоз аҟара, Леуанти уи дацәшәаӡомызт, абри игәы иҵаххуа дшыҟаз, даараӡа ирацәаны ауаа ахьеизаз Лыхнашҭа иааҭалеит. Ажәлар рыжәпара алсра ус имариамызт, Аҟәа идәықәырҵаз шааиз анраҳа, акраамҭа ргәы ԥҵәаны иԥшымзи, рхала инеигәҭас-ааигәҭасшәа амҩа ҟарымҵазҭгьы. Ақәгыларақәа цон, аџьҵла иакәшаны игылаз атрибунаҿ инеиуаз ирҳәоз иақәшаҳаҭхацәомызт, рбжьы даара идуун, иқадақырц иаԥшьызгаз рбжьы рхәаҽуан. Аҟәантә иааз ирыцыз апоет Владимир Анқәаб даақәгылеит. Излауаз ала дрылабжьон, иакәым ҟарымҵарц, ирымҳәарц. Аамҭа шыҟаз баны ахәшьара арҭар иҭахын. Иаргьы игәы иҭаз изыҵәахуамызт, гәаартыла драцәажәон, ииҳәоз ианарӷыӷк, дықәҵит. Роман Ҷанба Леуанти атрибунахь деихарц наиабжьеигеит, уаанӡа амашьынаҿгьы диацәажәахьантәа.
– Ажәлар шәхаҵкы! Иахьа аԥсуаа ҳҭагылазаашьа даараӡа имариам. Ианымариаз ҳәа аамҭакгьы ыҟаӡамызт. Ҳара уаԥшҵәык ҳауп иҟоу, аха ҳхы ҭамырхакәан аҭагылазаашьа
бааԥсқәа ирылга иааҳгон ҳлеишәа ҷыда абзоурала. Иахьагьы азакәан иаҿагылаша уск мҩаԥаҳамгароуп, – аниҳәа, «ауу» ааилдыргеит, иара дааҭымгылакәа иациҵон, – убас алоуп аҳәынҭқарра аҿаԥхьа аҽыриашара шҳалшо, ҳара ҳиаша рзеилымкаауазаргьы. Ҳгәы иалоуп иаҳҭахыз ҳҿахәы иҳарҭаз Аконституциа иахьадмырҳәаз, аха иҟалаз ашьҭахь жәларык гәыбӷанк рыҭо аҿынӡа инаҳамгап. Аҟәа ҳахьҩеиз убрахь ҳзышьҭыз шәҿахәы раҳҳәеит, агәала ду шҳамаз ҳамӡеит, аиҿыхара иҟаз ахә маҷны иузшьом, аха ҳамч зеиԥшроу ала, иааҳҭахыу иахьа иҳауа ҳаҟам. Амала ажәлар шәҿаԥхьа иааиртә иҟаҳҵеит. Иҳашьҭаланы амҩа иануп, абыржәы-уашьҭан иааип ҳәа ҳгәыӷуеит. Урҭ рҿы ҳхы-ҳгәы иҭоу акы шәымӡан, ишәзыӡырҩыртә ҳақәдыргәыӷит. Иҳәатәу ҳәа иахәҭаны иԥхьаӡатәу ҳәа иеицыз иазгәаҳҭеит ҳара ҳаламырхәӡакәа абас еиԥш иҟоу Аконституциа шәымаз ҳәа ҳхы иахьҭадырԥаз. Убри азҵаара акәша-мыкәша ацәажәара ҟаҳҵап, апротестгьы ҩны идҳаркып.
Збжьы уамыхәоз еилақь игылаз ажәлар ргәамҵхамҵра ԥшьшьала ихҽуан. Леуанти атрибуна днадҵит, уахь дҩықәлеит Роман Ҷанба. Уи ииҳәоз иара иаҳаӡомызт, избанзар раԥхьа иааидгылаз, иакәымз ак рымҳәарц, иԥшаарц дрышьҭалар иҭахын. Иҿанынеиха, Гәарамиа Асҭикәа Гаграҟа даниарга, Гәдоуҭатәи араиком актәи амаӡаныҟәгаҩс иҟарҵаз Константин Озгани Марыхәба Игори ахьеидгылаз даарҿаҳаит.
– Уқәгыланы иуҳәақәо закәи, – ҿааиҭит Игор, – адепутатцәа ааганы, аԥсуаа ирҿаргыланы, анапышьҭхра ззыҟарҵаз дҳарҳәарц акәӡамзи ажәлар зеизаз?
– Сузԥшын, ианаамҭаз узымааи? Шьҭа сара изласылшоз имҩақәысҵеит.
– Уара, сара зынӡак шәсыламцәажәан! – иҳәеит егьи.
Шьҭа уи игәхьаа зкуадаз, Леуанти акультуратә хан шыҟаз иҿынеихеит, иара изы акәызшәа уахь ауаа амҩа ылхны ирыман. Дахьыныҩнашылаз, ианааз изымдыруа, Аԥснытәи аиҳабыра шынеибакәыз, Борис Адлеиба ида, уаҟа итәан. Шьынқәба, алҩа зхылҵуаз исигарет иҩнацәак ирыбжьакны дахьтәаз, днаидиртәалеит:
– Уара аизара ахантәаҩыс уҟалароуп.
– Сара Аԥсны жәлар ахьеизаз сышԥахантәаҩхо?! – Леуанти иааџьеишьеит.
– Ажәлар рҿы уара уеиԥш аҳаҭыр змоу уаҩы дҳамаӡам, – Баграт ииҳәоз Леуанти усгьы даараӡа иџьеишьон. – Ухала имҩаԥугароуп, иҟауҵаша уара иудыруеит.
– Зегь раҵкыс ара заҳаҭыр рбо Валериан Осман-иԥа иоуп, шәара шәоуп имҩаԥызгаша, – Леуанти уи иахь ихы наирхеит. Аиҳабыра рнапаҿы дшааргоз ибон. Борис Кьахьыриԥа иакәын аиҳабырақәа ирыдҳәалаз, урҭ рҿы анеиааира Леуанти иҽаҟәигон, дара ракәын еснагь ҳазҭиуаз ҳәа иԥхьаӡаны. Уажәгьы, рыбзоурала ажәлар реизара хантәаҩыс даныҟала, даҽазынгьы дара рнапаҿы дааргон.
– Уи иашоуп, аха иахьа ҳҭагылазаашьа злаҟоу ала аизара уара уахагылароуп, – Шьынқәба ииҳәац иҳәон.
– Уи иашам, сара стәала, ажәлар знапаҿы иҟоу аиҳабыра роуп, реизарагы руаӡә дахагылар еиӷьми.
Ахы ргәыдиҵон, уи ииҳәоз акраҵанакуан, аха, егьи аганахьала, ари аизара аиҳабыра рымҩақәҵарала асессиа Аконституциа ҿыц иадкылашьахаз иаҿагылон. Кобахьиа уи аизара ахагылашьа имамызт, политикала уи гхахон, нас зны апартиа дзыхнарҟьоз здыруадаз. Леуанти аиҳабыра дышрыхәлаччоз дыҩдәылҵит. Убри аламҭалаз атрибунаҿ амикрофон иадгылаз ибжьы ашҭа иахыҵәон:
– Леуанти!.. Атрибунахь уааи!
Ауаа рҽеидырҵәаҵәаланы амҩа ахьизылырхуаз уамашәа избоз Леуанти атрибунахь днеит. Мосвкантәи асасцәа шааилак, аизара иаразнак ихдыртыр акәын азы, иара ара дгылазар рҭахын. Изызԥшыз асасцәа рыхьӡын, игәы иалан иара, ара иахьнымхоз азы, егьирахь дара ракәын иаԥшәымацәаны аԥсҭазаара амаа зкыз. Аобком ахыбра ианыҩдәылҵ, урҭ уажәыҵәҟьа ирышьҭаларызшәа, дара ццакырц рарымҳәахьази, иаарласӡаны Лыхнашҭа иаақәгылоз џьызшьоз Леуанти атрибуна дадыззала дадгылазаауазма, днарылс-аарылсын иҩызцәа иԥшаақәарц дышцаҵәҟьаз, ижәлеи ихьӡи еидкыланы, ҿыц иԥхьеит, аизара ахантәаҩра ахьымҩаԥигашаз аҭыԥ ашҟа деиҭахынҳәырц. Дқәыԥсычҳауа ҿыц изыҟарҵаз
амҩала деиҭааихт. Даҽазны иԥхьар ажәлар рҿаԥхьа иԥхеишьон азы, уа дааҭгылазшәа иуит. Арҭ ажәлар амла иакыр, аӡыша рҭаххар, иааԥсар, икарахар, реилыҵра мариахарын ҳәа ишгәыӷуаз Леуанти агәра изгомызт. Возба Анатол, уажәраанӡа дахьыҟаз здыруадаз, ԥшьала атрибунахь дааиуан. Уи дызбаз лхаа Леуанти иахь иаақәҵәит:
– Абри ҳизԥшын, дааит, шьҭа ухы уақәиҭаҳтәып.
Лхаа лыхнытәик аизара мҩаԥигар, аҭоурых азы иаҳа иеиӷьны ирымԥхьаӡахуази. Анатол ихаҭагьы мап ацәикуазма, џьоукы дазырымкыхзи, иаҳаҭыр збозгьы маҷӡамызт, апартиеи асовет еиҳабыреи рнапаҿгьы дыҟан, зегь рыла дманшәалан аиҳабыра рнапхгарала аизара мҩаԥызгар зҭахӡамыз Леуанти изгьы. Уи дԥышәырччо даахьаҳәын, иҩызцәа рахь днеит.
– Аобкомаа рахь уанца, рнапаҿы уааганы, узхаҭарнакыу урҿадыргылоит ҳәа угәы ишалаз, ухаҭагьы ус узырума?! – Давлеҭ Ԥлиа дԥышәырччон, ҿызымҭӡоз Леуанти дишьҭаланы дахьнеиуаз. – Уажәы иаауеит шәҳәон, еицҿакны иабацоз? – изызԥшыз рахь ицәажәара ирхон Давлеҭ кьалантар.
– Ус ҳарҳәеит, изакәу схаҭагьы исзеилкаауам.
Амра лхыҵхьан еиԥш, амашьынақәа еицрыбзза ашҭа иаадгылт. Урҭ арахь имҭалеит. Ажәлар еизыҩҩын, ирҭааз злааишаз амҩа ааныжьны, агәашә аҿынтә акультура ахан аҿынӡа, наҟ-ааҟ игылан. Бровиков дааҭалеит, иарыӷьарахь Шеврднаӡе диваргыланы. Урҭ ирышьҭан Адлеибеи, Колбини, ЦК-қәа егьырҭ русзуҩцеи. Владимир Игнати-иԥа, аԥхӡы иҿашы дахьааиуаз, инапы ҩышьҭихшәа иааиҟьазшәа иуит, хәыҷи-дуи, хаҵеи-ԥҳәыси рҿаԥшыларақәа игәамԥхазт, инапы лоуижьын, ус ала аԥсшәа ҳәара даҟәыҵит. Инапы иҟьазшәа иуит Едуард Амвроси-иԥагьы, аха, ишиҭахыз аҭак имоуазшәа аниба, уигьы инапы уаҳа изышьҭымхит. Бровиков Шеврднаӡе инапы кны дахьаҭахымыз мчыла дааигозшәа акәын рҩыџьегь ирыԥшраз. Аиҳабыра шынеибакәыз ирзылхыз аҭыԥқәа рҿы инатәеит, ашәы зшәыз рыԥшра змаз аарыкәыршаны игылан. Ҟыт бжьык уаҳаӡомызт. Ччаԥшьк зҿықәыз хаҿык убомызт. Аҽны икаҷҷоз Амра шәахәа уаҩы дарԥхомызт. Ашҭа аҵааршә ықәыршәын, иара аҿаԥшылара нагӡа, Аԥсны ахьынӡанаӡааӡоз ианыруан.
Ақәгыларақәа ирылагеит. Рызынтәык рнапы аҵаҵа, ршьапы аҵаҵа, доусы иаҳа дыззаигәаны иидыруаз ахҭысқәа, аҿырԥштәқәа, афактқәа рхы иархәаны, излацәажәоз ақырҭқәа аԥсуаа ҭаха шрырымҭоз акәын. Иарбанзаалак џьара хақәиҭрак атәы зҳәоз аԥсҭазаараҿ ак роур рҭахын, аха уаҳа иамуит. Аҵыхәтәан ирцәтәымыз Аконституциа ҿыцгьы рыдыркылеит, дара рхаҭақәа аламырхәӡакәа. Уаҳа ианамух, аԥсуаа амчра изаҿагыломызт, аха ас иларҟәӡаны иҟаз аҭагылазаашьа иҭадмыргылар акәын. Ицәажәозаалак иара итәала ирхааны апротест ҟаиҵон. Бызшәа бзиала иаарԥшын ЦК КПСС ҳара ҳзын имҩаԥнагоз амҩа уамак ишҽеимз. Аԥсуаа адипломат бызшәазы ируҭахуази! Иаамсҭашәа жәларымзи.
– Уажәы Шеварднаӡе дықәымгылар иушам, – даахьаҳәит Роман Ҷанба. – Ишԥаҟаҳҵари? Ажәлар дырцәымӷыуп, иҳәҳәаны дықәырцар ҳәа сшәоит. Атыршә иасны, Аҟәа ашҭа данықәырцоз шәхашҭма! Дыԥхамшьаӡакәа дмааи, уара. Снеины иасҳәоит дықәымгыларц, шәгәы ишԥаанагои?
– Ицәгьамызт, – иҳәеит Леуанти.
– Ус ауп, – иҳәеит даҽаӡәгьы, Роман, ауаа днарылс-аарылсын ЦК КПГ актәи амаӡаныҟәгаҩ днаихагылеит ишьҭахь ала.
– Аҩыза Шеварднаӡе! Ажәлар гәамҵ-хамҵха иҟоуп. Шәықәымгылар иаҳа иеиӷьушәа аабоит, шәгәы ишԥаанаго? – аниҳәа, егьи ҿымҭӡакәа ԥхьаҟа днаҳәит, амала игәаҵа ишҭашәаз ҩашьомызт. – Иасҳәеит иҷыгәҷа! – иҳәеит иаагьежьыз Роман.
Аԥсуаа рыла ишьақәдыргылаз аиҳабыра рыхьчацәа еиваӷӷа ишгылазгьы, ак роуҳәарц уахьнеиуаз, уахьааиуаз иуԥырхагахомызт. Ус аӡәыр згәы иҭәашәозгьы дабаҟаз. Ҳажәлар ргәамҵреи рцәымӷрақәеи гәыла ирхаргозижьҭеи акрааҵуан, еилызкаауадаз акәымзар. Еилыркааргьы рҭахӡамызт, доусы рхатә зҿлымҳарақәа рыман, ҳцәаҩақәа зегьы ишырҭахыз рхы иадырхәон, ирзымдырӡакәа ҳгәаӷ пеипеиуа ихаргылон. Амаҷар ҩхарц ианшуаз ауалыр ишхыҵуаз еиԥш, ҳгәаӷ анхыҽҽашаз, ҳхы-ҳгәы иҭамкәа, аамҭа ааргон. Аҵыхәтәан Бровиков Владимир Игнати-иԥа даақәгылеит. Зҷыдара маҷымкәа иҭимҵаар ԥсыхәа имоуз,
аха аҵыхәтәанӡа иҵартә изаламгӡоз, ажәлар дрылаԥшуан, иҿаԥшылара ҭынчын, иқәгылоз ирҳәоз ашьҭахь акы дацәшәомызт, иусқәа ԥхасҭахартә дышнарымгоз ибон, арахь дзышьцыламыз ажәлар раҳаҭыр башьа даҽакала иныруан, аиҳабыреи рнапаҵаҟа иҟаз ауааи реизыҟазаашьеи иара дызхыҽхәоз асовет мчы акәымчышьа аԥсабареи шымеинаалозгьы, араҟа ишьақәнаргылаз аҭынч нхашьа еиликаартә днеиуан. Убри акәхарын уи изырҳәаз:
– Иахьа иҩашәышьҭыз шәхаҭарнакцәа срықәымчны сцәажәон… Аха абра сааины саншәылаԥш, ишәҳәоз саназыӡырҩ, сара зегь еилыскааит…
Зегь еиликааит! Уи ахьынӡаҵаулаз Леуанти дазхәыцуан, агәра уамак игомызт, тактиказшәа дазкылԥшуан, ижәлар дахьрылагылаз. Бровиков ииҳәаз шьақәирӷәӷәарц ажәытә-аҿатә дрылацәажәон, агәра диргон ЦК КПСС Аԥсназы иаднаакылаз Ақәҵара ду анагӡара ишазкылԥшлоз. Уигьы азхаҵара ицәыцәгьан ианакәызаалак агәрагара зцәыуадаҩыз Леуанти. Ақәҵара ақырҭуа политика ишаҵанарӡуаз иара изы идырыз усын. «Иахьа ԥыжәарас иаҳгеи? – ихы дазҵаауан иара ажәлар ашьшьыҳәа ианеилыҵуаз, Бровикови иҩызцәеи ауаа ирылагыла гәата-бӷата иахьнеиуаз данрылаԥшуаз. – ЦК КПСС ахаҭарнак иҿала иҳарҳәеит Аԥсны знырҵаз амҩа шиашамыз. Уи акәым хра злоу ҳәа сыҟоуп. Иахьатәи ҳаизарала аԥсуаа ргәы ҟажоуп, хьымӡӷ рымамкәа рхы рԥхьаӡоит. Иҟалаз зегьы ираҳаит, акьыԥхьи, арадиои, ателехәаԥшреи ҳа ҳзы ишыҟамгьы».
– Аԥсуаа Лыхны иеизан, Аконституциа хазы ирыдыркылеит, ишәаҳау? – уи ашәахьа ашьыжь индәылҵны иаахынҳәыз ачымазаҩ ажәабжь ҿыц рзааигеит ицшьҭаз. – Ирҭахыу аилкаара цәгьоуп.
Макьана уҳәан-сҳәанқәа раҳауан акәымзар, аиашаҵәҟьа цқьа уаҩы издыруамызт азы, Џьанар урҭ ацәажәарақәа иҽрылаигалацәомызт. Ааи, ирдыруан зегьы ақырҭқәеи, агырқәеи, ашәанцәеи, ашәамахьцәеи, аурысқәеи еизганы, зыхдырра маҷыз аԥсуаагьы нарылаҵаны, Аҟәа амитинг шеиҿкааз. Уи заҟа ирзырласуаз идыркьаҿит, аус злаз имҩаԥган рҳәар акәын, аԥсуа еиҳабыра Шеварднаӡе дрыгәҭылак дыддырбарц. Амала уи збоз, изаҳауаз, ақәкы хадаҵәҟьа еилкааны, рԥсахы еибанаркуан. Џьанар иаҳауаз изымчҳауа днеихьан. Избанзар уажәы иааиз агыруагьы Лыхнашҭа иеизаз «ирҭахыз аилкаара ицәыцәгьан». Адепутатцәеи амитинг аҿы иеизаз ирыдыркылоз Аконституциа иақәшаҳаҭмызт, уаҳа изакәыхи? Аконституциа хазы ирыдыркылазшәа агыруа ииҳәоз ҵакыс иамази? Ахәшәтәрақәа наҟ даарҟәаҵны, илықәыршәаны аҩныҟа дцар акәын Џьанар ҩныҵҟала дзыҳәоз, уа еиликаарын иҟалаҵәҟьаз.
Игәи-игәи еилаххуа ииарҭа дшықәтәаз, рҳақьым дааҩнашылеит, даҽа хәшәтәыҩцәақәаки амедеҳәшьаки ицны. Уи ачымазацәа аӡәаӡәала дрыҿцәажәон, дырзыӡырҩуан, ршьақәыӷәӷәара гәеиҭон. Дыццакӡомызт. Ишьҭаз ргәабзиара аҵкысгьы, иаргьы даргьы иаҳа изызҿлымҳаз аполитикатә ҭагылазаашьа акәхарын. Гыршәала, нас қырҭшәала иахьеицәажәоз Џьанар ишизеилымкаауазгьы, ргәалаҟазаара ахьҽеимз, нас иааҟәымҵӡакәа аԥсуа ӡбахә ахьырҳәоз, ус акәын ишиныруаз. Урҭ злацәажәоз иаҳа иеиликаауан даҽаӡәы, уи урысшәала аҳақьым дизҵааит Лыхны аизараҿ Аҟәа ирыдыркылаз Аконституциа ҿыц иаҿагылазма ҳәа.
– Мамоу, – иҳәеит аҳақьым. – Иргәамԥхеит амитинг аҿы аԥсуаа ахьаарымгаз. Аха Аҟәа иҟоу аинеллигенциа алахәын. Урҭ ҳәарада имаҷын, аха Аҟәа аԥсуаа усгьы имаҷуп.
– Егьырҭ араионқәа рҿынтә иаар зырымуи? – ҿызымҭцәалоз Џьанар ихы иҵарҟәыланы дтәан.
– Ацҭәы шьҭыҵыр ҳәа ишәеит, – аҳақьым Џьанар дааидтәалан, ирыԥҳақәеи игәи дырзыӡырҩырц, иҽааирхиеит. – Урҭ мааргьы, иааргьы, аамҭа цацәеит, умбаӡои? Иагьыԥхашьароупеи.
– Аԥсуаа ирҭахым Азакәан Хада, ирыдыркылазшәа ҟаҵаны, ирхаурԥар ауп иаҳагьы иԥхашьароу, – Џьанар ихәшәтәҩы иҽааимаириашеит, цқьа дгәеиҭартә дманшәалахарц.
– Ҳара ҳтәылаҿ иарбан конституциоу иудукыло зыӡбо Аполитбиуро ауп, мап ацәукыр, асовет мчы уаҿагылоит ҳәа иԥхьаӡахоит.
– Ус акәзар, амитингқәа ҟаҵо, аҽакуа, аџьабаа зырбои, абри ауп ишәаҳҭо рҳәар, ҭынч ҳтәамзаауеи, – «абри ауп ишәаҳҭо рҳәар» аниҳәоз убас аԥшра аман, «имп ауп ишәаҳҭо рҳәар» иҳәазшәа иҟалеит, иарӷьа напы амаӷрагьы хирҽуан, ишьақәыӷәӷәара агәаҭараз.
– Ус иауӡом, нырцәынтә ауаа ԥшуеит, Асовет ҳәынҭқарра имҩаԥнаго аус ажәлар шԥазыҟоу ҳәа. Апартиеи ажәлари шеидгылоу ааҳарԥшыроуп.
– Убасҵәҟьоу! – ахәшәтәҩы ииҳәоз «апартиеи ажәлари шеидынҵәало» ҳәа еилызкааз Џьанар ҭынч даатәеит, ахәшәтәҩы дызҿыз даалгаанӡа, нас, – аԥсуаа иаҳзыжәуа даара исгәаԥхом, – ҳәа нациҵеит.
– Сара иузызуи, ибзианы уахьысыхәшәтәуа угәамԥхоу?.. Иара угәабзиара ухаҭа ишԥаубо? – аҵыхәтәан дызхааиҵәҟьаз инап аиркит.
– Сычмазаҩны схы збаӡом азы, ара аҽыҩнакра шьҭа исылшом.
– Уцар уҭахыуп, иаанымҵәаӡо амитингқәа уҽрылаурхәырц.
– Рԥсҭазаара ахьгәырӷьахәу азы амитингқәа еиҿыркаауа џьышәшьома? Ауаа еидибагалазар – ргәы иалоу рымоуп.
– Ишышәҭахыу шәынхоит, уаҳа иуҭахи?
– Ҳгәы акалазар, ҳазнымхозаап. Уаҟа ҳгәаанагарақәа еиԥшӡам, аус ахькылаҳгашагьы Анцәа идырп. Аҩныҟа сцар сҭахыуп.
– Узцаҵәҟьо саҳәеи: угәы бзиоу, ма амитингқәа уҽрылаурхәырц акәу?
– Анигьы аригьы рзы.
– Иҟоу уасҳәап: аполитика политикоуп, аха ачымазаҩ ахәшәтәырҭаҿ дышьҭазароуп, ахәшәтәҩы уи дихылаԥшроуп. Уааи, доусы ҳуалԥшьа наҳагӡап!
– Сара схы бзианы избоит.
– Саргьы ус сгәы иаанагоит. Аха уоусышьҭаанӡа анализқәа ҟаҳҵароуп. Уззаныскылаша акгьы сымбар, ара иуласхи. Згәы бзиоу дсыхәшәтәуама, сыԥшҩу џьушьома, сара ачымазацәа рзоуп сзыҟоуи. Еилукаама? – дҩагылан иара, ашә шыҟаз иҿынеихеит. – Амала аԥсуаа даара иҽеимкәа шәҳазныҟәеит. Мчыбжьык аҟара аӡәы заҵәык идамхаргьы амитингқәа дырҟәызгар – акыр иаԥсами.
«Даара иҽеимкәа иныҟәаз деилкаамкәа инхарыма?!» – Џьанар уигьы ишьҭеибаҵазгьы рдәылҵшьа дазкылԥшуан. Ицшьҭаз, аӡә ида, изцәыҵыԥшуан. Ихаҭагьы убасҵәҟьа аҭак ҟаиҵон. Игәы ихьуан аԥсуаа аҳҭны-қалақь ашҭахь инармышьҭит ҳәа ажәабжьны иахьгәараз. Игәы инархьуан аҭак ҟарҵарц Лыхнашҭа иахьеизаз. Амала ус ала ахҭысқәа мҿиаргьы, ашьакаршрала зегь хдыркәшар алшон. Баша ирҳәозма Шеврднаӡе ашҭаҿ амитинг анымҩаԥигоз аламҭалаз, ар, ртехника рыманы, аҳҭны-қалақь азааигәара џьара игылан ҳәа. Ак аҵкыс даҽак еицәан. Сынтәарак иааҟәымҵӡакәа қәԥаран ауаа зҿӡаз, рус џьара ирызкылгозар ҳәа. Макьана иахькылыргоз иахьынӡарзеиӷьхарыз аҳәара гәаӷьыуацәан. Шьаҿа-шьаҿа зегь рымырхуазшәа иаҳа угәы иунаҭон, идырҳауаз аасҭа. Ес-жәа-шықәса акы иақәдыргәыӷуан, аха рҵысра ааихсыӷьцыԥхьаӡа, ирырҭози, ирымырхуази аӡбахә рҳәаӡомызт. Урҭқәеи егьырҭқәеи цәыҵызгаз – амчра даӷан иазаарыгӡаз, хьӡы цәыршәагас иҟаз изырԥшаауан, азакәан иҿадыргылон. Аиашаз маҷк рҽаанкылашәа, аиҳабыра ааиуан, аха иахькылыргоз иалудраази, амаа дара иркымзи. Ҭәа збаз ҭәа иҳәҳәон.
Џьанар дыҩдәылҵит. Акоридор кәараҵақәа дрыбжьаланы, длалбааит. Раԥхьа акәны уи атуннель дыҵсызшәа иныруан. Араҟа ак игәаԥхомызт, цқьа изеилкаауамызт, абар ихьҵәҟьаз. Еснагь еиԥш аҩналарҭа азааигәара ачымазаҩбацәа ԥшын. Инеидгыла-ааидгыла акы иалацәажәон. Урҭ зааз ргәабзиара аҵкысгьы, Аҟәеи Лыхнашҭеи имҩасыз аизарақәа гәҭыхас ирыман иҳәартә, рҿаԥшыларақәа ибон. Аҟәа акәымкәа, Лыхны еизартә иаҳа изақәырки? Ари азҵаара акырӡа уанаҳәон. Араҟа аԥсҭазаара иалахәызҵәҟьа инҭырҳәцааны аҭак иоуҳәар, игәаҵанӡа цқьа инеирымызт, згәы даара еилгаӡаз иакәымзар. Лыхнашҭа, ма Мықәашҭа иаҳа ҳаҵәахрызшәа ҳгәы иабон. Уи иаанагоз Аҟәа амитинг мҩаԥызгоз аиҳабыра ракәын, уи закәанын. Изакәанданы ҳалагон ҳара ҳаизарақәа, аҳҭны-қалақь ахь
ҳазцәырҵуамызт бжеиҳан. Аха ақыҭа шҭақәа рҿы ҳҽанеидаҳкылалак, ҳаарыԥхьон аиҳабыра, урҭ ара рҽалархәра азакәан ԥшра аанахәон. Аҳҭны-қалақь атәым милаҭқәа иреиуаз рхыԥхьаӡара даараӡа ирацәан, уаԥшҵәык иҟаз ҳара ҳтәыла агәаҿы иҵегь ҳмаҷын. Убригьы ҳқыҭа шҭақәа рахь ҳаинархон. Аха зегь раԥхьаӡа жәытәла абраҟа рҽеидыркылалон аԥсадгьыл алахьынԥа рыӡбаларц. Ҵасла иааиуаз уажәгьы аԥыжәара ацын.
Џьанар маҷк ҩныҵҟала дааҭынчхан, шәшьырҵак дыҵагылан. Иахьцалак иидыруаз аӡә дибарц дихгәаҟуан. Иҟаз-ианыз еилимкаарызи. Еиҳараӡак Шьасиа дибарызушь ҳәа, дшылаԥшыҩаԥшуаз имццакӡоз аамҭа цахьан. Амшқәа бзиан, узхара узымлаҩеирызи. Ааԥынреи аԥхынреи ианреимакырҭаз, иаакәыршаны аҵлақәа, ашәҭқәа, идмырхыцыз аҳаскьынҵәҟьа, – зегьы мшәҭуази. Аԥсабара иуханамыршҭрыз арбаныз, аԥсҭазаара иаргәаҟхьаз ажәлар рлахьынҵа хьанҭа ада. Усҟан уи, аԥсабара, унамырырц шзалымшозгьы, изеиԥшраз убла иамбозшәа уаақәхон. Ачымазаҩ маҭәа ушәҵаны, амҩахь укылсыр шыҟамлозгьы, иара амашьынақәа ихьаацәамз ргәынқьбжьы ахьгоз ахь агәашә дынҭыҵын, акыр длаԥшы-ҩаԥшуан, аха уаҳа заҟа аӡә думбарыз, изымдыруаз рыда. Ҿыц аҩныҟа ацара агәаҳәара ду иманы, шьҭахьҟа даахынҳәит. Иара имариашаны иааиуаз Шьасиа лакәын, уи дылбарц шылҭахыз ҩашьомызт, амала лхаҿы аҽамԥсахцызт, лгәы иҭаз зынӡак иамҳәо.
– Бабаҟаз асҟаамҭа? – иҵаашьала Џьанар лара димбацижьҭеи, даараӡа акыр ҵуаз џьушьарын.
– Апалата сыҩнатәоуп, уаҳа сабацарыз.
– Уи азакәхап уаҩы бымҵаирсыртә бимбацкәа баанханы бзыҟоу.
– Ус акы угәы иҭамшәааит, акәу џьашьа!
– Идеиак сыбҭаҵәҟьеит.
– Џьанар, узбар сҭахын, – излацәажәоз ааҿахылҵәан, аӡбахәык рымҳәацызшәа инацылҵеит: – Лыхнашҭа иҟалаз ҳәа акыр уаҳама?
– Бара ибдыруа заҵәык акәхап саргьы издыруа, – уи иаҵганы, дылбар шылҭахыз ҩашьомызт, ма иара ус игәы иааҭашәеит, избанзар ахәшәтәырҭаҿ лара иаҳа лхы дақәиҭын иара иаасҭа, имаҳауаз лаҳар алшон, уи ларгьы илдыруан.
– Москвеи Қарҭи реиҳабырақәа рхаҭарнакцәеи аԥсуаа ирызцеит рҳәеит.
– Акәхап.
– Џьара ак уаҳақәахьазар сгәахәын, аха уаргьы акгьы узымдырҵәҟьозаап, – дцарц иагьнақәылкит.
– Уаҳа лацәажәатә бымаӡамкәа быҟоума? – дааҭгыларц лҭахызаргьы, уаҳа днызкылоз акгьы ыҟамызшәа илырбар акәын, ус анакәха иара длыцхраар еиӷьын, акәымзар ааигәа дизымԥшаауа дныҵашәкәахон.
– Уаҳа иаҳҳәари?
– Сара бан дшыҟоу еилыскаар сҭахыуп.
– Ус дагьыцәгьаҵәҟьам, абзиа абаҟагәышьоу аха.
– Илыхьҵәҟьо сабымҳәои.
– Ус иалкааны акгьы ҳаздыруам, илхьаауа рацәоуп.
– Еиҳараӡак дызхашшауеи! – ибон лан лчымазараҵәҟьа шылҵәахуаз, иҟалон ахаҵа иаҳәара зыхәҭамыз ԥҳәыс чмазарак лымазар, ма даҽакала илҵәахуазар, амала иара агәраганы дыҟан илҳәоз шакәмыз иҵабыргыҵәҟьаз. Иагьа умҳәан, лан дычмазаҩызижьҭеи мчыбжьык акәӡамызт иҵуаз, иаргьы уажәтәи изҵаара зны илиҭахьан, усҟан иааԥҵәаны аҭак лымҳәеит уажәеиԥш.
– Иуасымҳәеи: лыбӷа аӡбахә шылҳәо, лыҩныҵҟа аҽцәырнагоит, ашьҭахь лгәы иасуеит, урҭқәа зегьы лхы лнархьуеит, дышнеиуа лшьапқәа лымнахуама уҳәо дааҳампыҵахоит.
– Макьана акыр дышьҭахома?
– Издыруада. Узҵааи? Уара иаарласны уцома? – дзызҵаарц илҭахҵәҟьаз алылжжит уҳәартә, лхаҿы лзышьҭхуамызт.
– Ара бааныжьны сцар сҭахыҵәҟьам, аха, соурышьҭыр – аангылашьа сымам.
– Узҭыҵындаз ԥшӡала, нас ушԥаангылои! – даанижьыр зиҭахымзи ҳәагьы дҵааӡомызт лара, ус закәыз усгьы илдыруазшәа дцәажәон.
– Сбышьцылеит. Быгәхьаазгалар ҳәа сшәоит.
– Уи ауми…
– Ара есымша бызбоит, аха бахьынӡазымбо сылаԥш бахьааҵашәо џьара быҟазар сҭахыуп.
– Ааигәа сшумбо анудыруа, сыгәхьаагьы укрым. Аҭагылазаашьоуп зегь ҟазҵо.
– Сынтәа аԥышәарақәа бҭирц бгәы иҭоума?
– Узазҵааи? – маҷк лылахь шааиқәылҵаз илмырбарц лхы даиааиуазшәа игәы инаҭон.
– Убраҟа ирлас бзымбалози. Саҳәшьеиҵбы дҭалар лҭахыуп, слыцны саалароуп.
– Аҟәа уанысзаах, аҩны усзымҩеиуеи.
– Ибҭахызар уаагьы сыбҭаауеит.
– Уаанӡа бшӡала ҳнеиндаз, – лгәы ак шалаз лбжьы ианыԥшуан дышԥышәырччозгьы.
– Иахьцалак еиҳау аҵара бҭаларц баҿӡамкәану?
– Сгәы иҭоуп, аха ҳзеиԥшрахаша ауп аус злоу.
– Бгәы зынамӡои?
– Ус акгьы сымҳәаӡеит, аха аамҭа шыҟоу умбаӡои? – лгәы иҭаҵәҟьаз лҳәозу, ак ҭалҵәахуазу уажәгьы изеилымкаауа, иара длырлакҩакуан.
– Шьасиа! – амедеҳәшьа абарҵаҿынтә ҿылҭуан. – Бан былбар лҭахыуп.
– Снеиуеит, – Шьасиа лнапы уи иналлырбеит.
– Иҟоу бдыруама, – Џьанар Шьасиа даахьаирԥшит. – Уаха абра ҳаиқәшәап.
– Избан уаха? Уахыла ҳаиқәшәара заҭахыуи? Иԥшӡам, – лҳәеит, илгәамԥхоз аилкаара уадаҩны, арахь мапҵәҟьа лзымкуа.
– Уахыла ахьӡуп, акәымзар бзацәшәои, ҽынла аҵкыс илашаны алашарақәа аркыупеи.
– Иахьцалак ҽынла иузымҳәо уахыла иузымариами… – илҳәаз лхаҭагьы илгәаԥхомызт.
– Ҽынла ахәшәтәра усқәа ҳԥырхагоуп. Бзиоуп нас! Ааилашәшәымҭаз абра сбызԥшуп, бҭахызар бааи. Абзиараз уаханӡа! – иҳәан, аԥхьа хьҿахьынеихаз лгәы аалнархьҵәҟьеит. Иара даахьамԥшӡакәа наҟ дныҩналеит, лгәаҵӷа анацрасшьа иҽшақәиршәаз агәраганы дыҟаҵәҟьазшәа.
Аҽны уаҳа хәломызт. Арахь хьаа змамыз ахьаа змаз атәым уаа ргәынқьбжьқәа, луанытә рқәыԥсычҳарақәа, рԥсеивҵахарақәа игәы ԥырҵәон, дырхычмазаҩхар ҳәа дшәо аҿынӡа днеиуа, апалатаҿ аҟазаара изымчҳакәа, акоридор дыбжьан; адәахьы дцон, џьара Шьасиа иудыруази дааиҿаҳар ҳәа дгәыӷшәа. Лара лыхабар ыҟамызт, Амра анылҭашәа ашьҭахьгьы, ацәыҵлашьцара аҽаназнакгьы, иара игәы аҭыԥ иҭагыломызт, уажәымзар уашьҭан дааирын ҳәа дыԥшны дахьлызгылаз. Адәаны иаркыз алашарақәа ракәымзар, уаԥхьа игылаз думбо аҿынӡа, аамҭа неихьан, ахалаҭ шкәакәа зшәыз ӡӷабк даадәылҵын, дааизааигәахеит:
– Шьасиа лоуп саазышьҭыз. Лан маҷк деицәахан, адәылҵра лцәыцәгьоуп. Аҭамзаара даҳәоит.
– Иҭабуп! – дналыхәлаччазшәа иуит, ларгьы днахынҳәит.
Џьанар иаҳаз иахиҳәаара издыруамызт. Лан деицәахаҵәҟьазар, дибарц днеир ихәҭан, аха усҵәҟьа шакәмыз агәра иаҳа игон. Даадәылҵны дзықәшәаз лхала иалҳәар ҟамлози, иагьа дычмазаҩ гәаҟны лнапы ианыз дыҟазаргьы. Ус дымныҟәазар, уахыла дахьиԥылоз лҭахыҵәҟьамызт. Иара дылҭахымзар? Ма лаҳаҭыр лхьчарц мацара алашьцараз дцәырымҵуазар? Ԥыхьа зынгьы иалҳәахьан лара уахыла еиниарц шылҭахымыз. Машәыршәа еиқәшәар – акы иамусын, аха еибыҳәаны лыҽиқәыршәара лҽацәылыхьон. Аиашаз, узықәшәоз арԥыс уи ашьҭахь дышлызхәыцрыз иалылдраази. Лҽызцәылхьчақәашаз ыҟамкәан.
Аҽны дзықәшәаз ихы иқәикрын, адырҩаҽны усгьы ашьыжь, ма шьыбжьон диқәшәарын ҳәа игәы иҭамзи, гәыӷрак анимаз, акы дазԥшымзи. Иаԥхьа даагылт Шьардасиа ԥшӡа хәыҷы. Уи лықәра макьана имаҷын, акәымзар лаҳәшьа илаԥылгаргьы иудыруази. Иара
длеигәырӷьеит, аиашаз, лара ара даниба, Шьасиагьы даалмыԥхьарызи. Аха маҷк илахь еиқәызҵашаз иалҳәазаргьы, изымчҳашаз ус дақәымшәацызт.
– Шьасиа ашьыжь аҩныҟа дцеит.
– Изсалымҳәеи?! – иааџьеишьеит иара.
– Иаалырҟьашәа сааит. Ҩы-мшҟа аԥышәарақәа сымаӡам. Лара усқәак лымоуп. Лҽагьеиҭалкроуп. Ахәшәтәырҭа дыҩнаԥсырц агьлыгым.
– Аиашаз, шәан даараӡа дышьҭахеит. Илыхьыз ҳәа ишәарҳәеи? – игәы иалан Шьасиа уи илчымазараз ахьцәырлымгоз.
– Уажәы анализқәа даҽакала иаҿуп. Илымаз ачымазарақәа рнаҩсгьы, даҽак лыҵырбааит ҳәа сыҟоуп. Макьана ҳахькылсуа ҳаздырӡом. Саҭамыз, Џьанар! Сара сцароуп.
Имацара данаанха, иаалырҟьаны диаҭымхазшәа ихы баны, даахынҳәит. Ипалата усгьы ихы изыҩнакуамызт, ахәшәтәырҭа ашҭа изыҭшәан. Иаҳагьы деицәахеит, Шьасиа усқәак лыман ҳәа Шьардасиа иалҳәаз анааигәалашәа. Иарбан усыз? Шьҭа лҭәымҭа дҭагылан, даараӡа деинаалан, дыԥшӡацәан, хаҵа дымцацызт, илыднагалоз илидраази, имацара изы адәы дықәызма. Аӡәы дитәхаанӡа, зылаԥш лхыз егьаҩы лықәгәыӷуан, аӡә ида зегьы рнапы ҭыԥша инлыжьаанӡа. Иара ихаҭагьы иус иргәагәозшәа ихьааигеит. Абраҟа ада ас ирлас-ырласны дабалықәшәарыз, игәҭакы цқьа иаалимырдырӡеитеи. Лара дизԥшызаргьы издыруамеи. Арахь даҽа ҩы-мшы, хы-мшы ракәын имаз, ахәшәтәарҭаҿынтә доурыжьрын, хьаа змамз илырхызи.
– Даҽа анализк уаҵәы иҟаҳҵоит, – иҳәеит иара ихәшәтәҩы ҩы-мшҟа рашьҭахь. – Аҭак уаҵәашьҭахь иҳауеит. Сара сахьахәаԥшуа уажәнатәгьы избоит аҭак шыбзиахо. Нас амитингқәа рахь уцалап, аха рыцҳарас иҟалаз – урҭ уажәшьҭа еихсыӷьшәа иҟоуп, иудыруеи зынӡак иҟамлозаргьы.
– Ҟоҳ, ишԥаҟамлои, аԥсҭазаара аанымгылазар! – алаф уамак изҿықәымлацәоз Џьанар абас ааиҿыҵҟьеит, изаҳауазгьы дирччеит, аха уи цқьа нас дазхәыцыр, еиликаарын «шәара шәтәы шәаҿызаауеит, ҳаргьы ҳашәҿагылазаауеит» шаанагоз апациент ииҳәаз.
Џьанар, иҭыԥ дамкуа, апалата дааҩнахеит. Даҽа ҽнак акәын имаз. Убри аамҭа иалагӡаны, Шьасиа дзылмацәажәар, рҩыџьегь реиниара аиҿкара ицәыуадаҩхон, иаурызугьы здыруадаз. Ааи, еиқәшәар ҟалон машәырны, ма данлызцалак лқыҭаҿ иааинырсланы еибабар, аха цқьа инеидтәалартә иаурымызт. Ма аԥыхьақәа ишыҟарҵалоз еиԥш, ауаа лниҵарызу, Баҭыр аԥхьа днаргыланы. Џьоукы анылниҵа нахыс, иара изааигәаӡаз иҩыза насҭха иргылашьа имамызт, аха уи абри аус далеигалар иҭахымызт иара, ихаҭагьы иззакәыз аҭак изаҭомызт, амала игәамԥхашаз уск цәырҵрызшәа иҩныҵҟа ианаҳәон. Зегьы иреиӷьын иара иус ихала еиҿикаар маӡала мацара, нас, иҩызцәа рахь даргамаха даақәгылартә, аамҭа ааирын. Ахәшәтәырҭаҿ иара дахьышьҭаз ахыбра ажәҩа длалбааҟьан, Шьасиа дахьаадәылҵлоз адкыларҭа днадгылеит. Шьардасиа илыԥхьарц дрыҳәан, даадәылыргеит.
– Шьасиа иаарласны дызбар сҭахыуп.
– Акыр ҟалама? Иуԥшроузеи?
– Мамоу, џьыбшьт. Акгьы ҟамлеит, аха ахәшәтәырҭа сҭыҵаанӡа, дызбар сҭахын.
– Дшааилак лыҽуқәлыршәарц иласымҳәои.
– Данаауа бдыруама?
– Шьҭа даалароуп. Сара уаҵәы ахәымҽхан аҩны сыҟазароуп. Уаҵәашьҭахь аԥышәара сымоуп, исымҭир сахыргома.
– Бзиоуп.
Џьанар даақәгьежьит, маҷк игәы ааҭынчхан. Иагьа хара илгаргьы, Шьасиа адырҩаҽны дмаар ауӡомызт. Ипалатаҿ ачымазацәа ирҳәоз имаҳаӡо, ибӷа аҭӡамц инкыдҵашәа, ииарҭа дықәтәан. Уи аԥҳәызба лыда хәыцырҭа имаӡамызт убри аамҭа азыҵәҟьа. Игәы анԥҵәа, журналк аашьҭихын, аԥхьара иҽыназикит. Азныказ ак еиликаақәазшәа дшыҟаз, лара лхаҿсахьа ибла иаахгылан, аҷыдарақәа зегь ҭиҵаауан гәаныла, дзыԥхьоз ҳәа цәаҳәакгьы иаҳәоз ааигәаламшәаӡо. Ӡӷабк дышиԥхьоз аниарҳәа, ацәа даалырхызшәа дҩаҵҟьан, зхаҿы
ибла ихгылаз лабҿаба дибарызшәа игәы иааинаҭан, адәахьы днаццакит. Адкыларҭа ашә иазымариашаны данлеи нахыс, дааигәамкәан, амҩаду аҿынтә уҩазгоз амҩа ааҩсан ашәшьырҵа иҵагылаз Асҭанда илаԥш налықәшәеит. Уи лбара дамеигәырӷьо дауҟахыз, лӡамҩа днагәӡит.
– Асҭанда, бымала бзааи? Сбыцәшәоит амҩан ак быхьыр ҳәа.
– Аҵара ду сҭалар, есымша амҩа сықәгылазароуп, сымала усцәымшәаӡои?
– Усҟан башьцылар – даҽакӡоуп. Иаарласны аҩныҟа слеиуеит, агәхьаа бҽабмыргандаз.
– Баҭыр иахьа даарц иҭахын, сҽазыҟасҵеит, аха шәдиректор доуижьуам, ак аагатәқәоуп ҳәа инаҵганы, џьара ддәықәиҵеит. Уаҵәы аԥышәарахь сцароуп.
– Бымбои бшеилахоу.
– Ибзианы сҽазыҟасҵахьеит.
– Баҭыр дмаарц сызиаҳәа. Уаҵәашьҭахь шьыбжьонӡа слеиуеит.
– Иахьа нан иагьа дсыргәырӷьап.
– Хьаа сымаӡам, дызсыцәшәои?
– Угәхьаалгоит.
– Бааи, џьара ҳлатәап!
– Зны ари арҭмаҟ иҭоу хәнугар!
– Санцо изгап.
Абӷа змаз арымӡ хәхәа хьанҭак рԥшаан, инықәтәеит. Жәабжь ҿыцс ақыҭаҿ акыр ыҟазар зегьы дрызҿлымҳан иара, урҭқәа иаҳәшьа лхы цқьа ирыламызт акәымзар. Уажәыҵәҟьа аԥышәарақәа рахь акәын лызҿлымҳарақәа рхы ахьеидыркылоз. Лашьа заҵәи Баҭыри ргәаԥхара шьахәла иналыгӡар акәын. Џьанар еиликаауан лхаҭа еиҳаз аҵара дазҿлымҳамзар – ас ибзианы абжьаратә школ дзалгарымызт, амала ауниверситет дҭалар лҭахымызшәа дзырцәажәоз изеилыргомызт. Аԥҭеи лареи ак рыбжьазар ҳәа дхәыцқәахьан, ак рыдибаломызт умҳәозар, даҽаџьара лхы-лгәы кыдылҵартәгьы излывымбацызт. Иахьцалак лҵараз иҵегь дынлылабжьеит данцашаз аламҭалаз. Раԥхьаӡа акәмызт амҩа дананыз, аха заа аҩны длеир иаҳа еиӷьеишьон еснагь еиԥшҵәҟьа.
– Асҭанда, бҟәыӷаз, абаа! – амҩаду ахь дкылеиган, автобус днақәиртәан, даахынҳәит.
– Сара исзеилымкааит, кацо, – даауан алаф иалҳәалар бзиа избоз ахалаҭ шкәакәа, – аӡӷабцәа зегьы уара урышьҭоума, ма дара зегьы иуҿынҵәаауоу?
– Изхыбҳәааи?
– Ахәшәтәырҭаҿ х-ҩык аӡӷабцәа удызбалоит, анҭыҵ иҟаи?
– Бара брыҵашьыцуама? – иаргьы длыхлафырц цәгьа ибомызт.
– Срыҵашьыцуа закәыхи, сухыбаауеитеи.
– Убасҵәҟьоу?
– Уаԥсаӡамеи? – дцәыҵаччон. – Инаскьоугаз маҷк дуеиԥшуп. Дуаҳәшьоума? Уи дҭысҵааит. Шьҭа исаҳәеи иахьа узыдгылаз аӡӷаб дзусҭоу!
– Зегь еилыбкаарц баҿыҵәҟьоума?
– Нас угәы ишԥаанагои! Иуасымҳәеи аиаша.
– Уи дсаҳәшьаӡам.
– Изымдырзи… Уа даҽаӡәы дуздәылҵлоит.
– Уигьы дсаҳәшьаӡам.
– Ус анакәха, руаӡә улеиҽырбар ҟалоит.
– Ишԥабдыр!
– Сгәы шԥасурхьуеи, – дԥышәырччо днаидҵит, аума лыхьызшәа лхы наҟьа-ааҟьо.
Џьанар дахьлыхәаԥшуаз игәы ҟалҵон, лысамырҟәылшьа игәаԥхон. Данаақәгьежь Шьардасиа дынлыҿцәажәарц иҭахын, зегь ихаршҭны, аха уажәы илеиҳәарызи, лаҳәшьа еиҳабы усгьы дибаӡомызт макьана. Аамҭа мцаӡозшәа игәы инаҭон, ахәшәтәырҭа ахыбра дахьыҩнази ашҭа дахьҭази. Шьасиа дшыҟамыз еиликаазижьҭеи, игәы ҭаԥҵәаҵәҟьа дҟалахьан уи ауха, адырҩаҽны. Иааигәа лара дшыҟаз идыруанаҵ, «ачымазара» иаҳа
ишизымариаз абыржәы акәын цқьа ианидыруаз. Ахәымҽханшәа Шьардасиа, даадәылҵны дышлеиуаз аниба, усгьы уи ашә илаԥш ахын, длыхьӡеит.
– Шьҭа бцома? – лаҳәшьа лыӡбахә лхала илҳәарын игәахәшәа, абас длызҵааит.
– Илыхьыз сыздыруам, Шьасиа дмааӡацт, арахь сара уаҳа аангылашьак сымаӡам, аҵыхәтәан ҳқыҭахь ицо автобус сахьӡароуп. Ҳауак дааин, иахьынӡаҭахыу сыҟазаауеит лҳәан, Анцәа илԥха лоуратә, саулыжьҭит, – дыццакуан лара.
Џьанар ицәалашәара ҽеимызт. Маҷк ицәа дҭыԥсаауан. Шьасиа ак лыхьзар ҳәа дышшәоз мацара, хәлеит, дышьҭалеит, иԥхыӡ далан азы, ицәа ҭынчмызт. Ашьыжь дызбарц изааиз иҳақьым идырит арԥыс иҭагылазаашьа игәалаҟамзаара ишахҟьоз.
– Шьҭа уанализқәа ҳрылгеит, иҳарҳәо цәгьаӡам, аха амцәараҳәа иҵугаз закәи? Уца аҩныҟа, уԥсы ааушьап, узышьцылахьоу аҳауа уфап. Уеиӷьхап сгәахәуеит. Уеицәахошәа убар, уаасыдҵаала!
Иҽеилаҳәа-иҽеилаца амҩа дангылан, амҩаду ахь акылсраз дыхианы. Шьасиа лзы днеирызу издыруамызт, уажәраанӡа даарын ҳәа игәы иҭашәомызт. Аха дылмызҵааӡакәангьы цашьа имамызт. Автобус длалбаарызшәа игәы инаҭон, убри азакәын уахь иаҳа ихы зхаз.
– Узықәымҵуеи? – дԥышәырччахон уаҳа лахьеиқәрак змамз уи ахалаҭ шкәакәа зшәыз аӡӷаб. – Еилысымкаауеи иҟалаз. Иуҭахызар саалыԥхьап! – иара ак иҳәаанӡа, лара наҟ днахынҳәит. Дзышьҭаз данылымбалак, лара деиҭадәылҵрын ҳәа дышлызԥшыз, иара иидыруаз абжь гәакьа ааиаҳаит.
– Анцәа иџьшьоуп! – Шьасиа данаадәылҵ дшимбацыз ҿыц дкаҷҷон, маҷк илыгхазшәа, лыхәда пан, лӡамҩақәа иаҳа иҭҵәраауамызт, амала лшьа лҿықәын. – Сгәы иаахәеит ахәшәтәырҭа уахьҭыҵуа.
– Бымшәан, бангьы дҭыҵуеит.
– Дҭаҳамгакәа, ара ҳаанхаӡарым, – лбжьы гәыҩбарак аҵазшәа игәы ишинаҭазгьы, лхаҿы еицакуамызт.
– Ариабжьарак быҟаӡамеи, банбааи? – излацәажәоз ааиԥсахит.
– Иахьа ашьыжь саб сааицхыраақәар акәхеит. Уара усызҵаауан лҳәеит Шьардасиа. Сзуҭахызи?
– Иахьа сышҭыҵуаз здыруан.
– Избеит. Уи бзиами.
– Иаарласны ҳаиқәымшәар ҳәа сшәоит.
– Ҳашԥеиқәымшәо, бзиа ҳаибадыруеит, акыргьы ҳаишьцылахьеит.
– Бгәы ишаанаго еиԥш, ҳаибабарақәа ус имариам.
– Избан, џьушьт?!
– Ианаасҭахыу, ишаасҭахыу… Нас иахьаасҭахыу ус быниара сзымариаӡам. Сара бара даара бысҭахыуп… Ашықәс ҿыц иазкыз ахәылԥаз аҿы сылаԥш набықәшәеижьҭеи, разҟык смоуӡакәа адәы сахьықәыз зыхҟьоз еилыскааит. Убри аахыс сыбҿынҵәаауеит, – лыбла дхыԥшылон, лара ҿылҭуамызт, илаҳауаз џьалшьозу, илцәымӷзу изеилмырго, лхаҿы мқәацаӡозшәа ҽулырбон, џьара дак қәацозаргьы иара изгәаҭомызт, ихаҭа урҭқәа ихшыҩ рзишьҭыртә, иҩныҵҟа ҭынчмызт. Лгәы иҭаз иалҳәартә рҭагылазаашьа еиҿкаамызшәа ибон, иҟаиҵарыз, ииурыз цқьа дзақәшәомызт, арахь илеиҳәашаз аӷьырак цәыригахьан. – Абзиараз! – даақәҵәиин, уаҳа дааҭымгылаӡакәа, автобус ааҭгыларҭахь дкылсит дагьхьамԥшӡакәа.
Лыхнытәи аизара ашьҭахь, раамҭа ҭацәызшәа иҟалан, Леонид Чыгәбари Лиуфа Ԥсардиеи уи аӡӷаб замана Леуанти дидырбеит. Уаалыламҳауагьы дыҟамызт, убасҟатәи деинаалан. Дара ааиҿцәажәартә изыҟамлеит, џьара инеидтәаларц Леонид ианлабжьеига, илызхмырԥоз уск лыман азы, даҽазны еиқәшәарц аамҭак рԥшаарц диҳәеит. Иара иҩыза
изы даашьозма, иҽкынҵа адырҩаҽны длышьҭалан длацәажәеит аухаҵәҟьа ҷкәынак дылирбарц шиҭахыз аӡбахә азы. Хаҵацара зҭахымдаз, еибабар илцәагози, илышьҭаз дреиӷьзаргьы лымбарызи, дақәшаҳаҭхеит. А-Чыгәбар ахаҵа аамҭала аус изеиқәмыршәар ҳәа дшәон, дзызцоз арԥыс хгылагьы шьҭа дхаҵан, дҭаацәарамызт акәымзар, ус иҟаз зегьы иман, иара дизԥшызма, ирласӡаны диԥшааит. Аха Леуанти, шьҭа даҽаӡәхахьан уҳәартә, Леонид уажәраанӡа иибахьаз иакәӡамкәа, иҽиԥсаххьан.
– Уи лышҟа уаҳа ҳазцом.
– Иуҳәо закәи?! – иџьеишьон Леонид. – Иацы даара дугәаԥхазша збеитеи, иахьанӡа иаауҵалази?
– Уаҳа уи ҳлылацәажәаӡом.
– Иакәымз акыр лзырҳәама?
– Мамоу.
– Уаха дҳазԥшуп, ҳцароуп.
– Сара ус ӷәӷәак сымоуп, џьаргьы ҳазцаӡом.
– Слацәажәаны сузааит, иласҳәои?.. Ҳцап ус, шәеиқәҳаршәап, анапеимдахь еимыжәдома.
– Мамоу, уагьаламцәажәан!
– Ҟеҳ!.. Уара уаҳа ҩызарак ааузызуз дуаҩым!
– Ишуҭахыу. Аха уахь сцо сыҟам, сеилкаа!
– Уара ухаҵаӡам ҳәа сыҟоуп. Аберра удәықәаҳҵап?
– Зны ҳусқәа ҳаарылгапи.
– Иухәмаруа ацәа уцәоуп. Аӡӷаб дузԥшны дтәоуп, уара узцом, аа?
– Сызцаӡом.
– Избан сымҳәеи?
– Бзиа сылбаргьы… Еицәоу – сара бзиа дызбар.
– Уи ауми ибзиоу!
– Мамоу.
– Хаҵаҵас уара уеибгам. Ных џьушьт!
– Иумдыри, шьҭа усҟамҵуа.
– Даара уҽурԥхашьеит, – Леонид, уи дынидҵны, имашьына дынҭалеит, дахьцарыз изымдыруа. Дааҳәны Гәдоуҭа ақалақь ахь ихы ирхар акәын, уи аӡӷаб сааҭк ашьҭахь аԥҳәысҳәаҩ длызнеигарц. Иара Амраҭашәараҟа ихы хан. Амҩан Лиуфа Ԥсардиа итакси шгылаз ибан, даангылеит. – Леуанти сзықәиршәаз уаҳау? – иҳәан, егьи данаазҿлымхаха зегь иеиҳәеит.
– Ҳаиҭаиацәажәап, – дгәыӷуан Лиуфа.
– Џьушьт, – игәы каҳахьан Леонид. – Уи илухи, аха уара усыцхраа! Узгоит, илсырбар исҭахыу уара уакәушәа.
– Иуҳәо закәи, сыԥшәма илаҳаргьы, схәыҷқәа аасыҵԥааны, лани лаби рахь деихапеи.
– Акыр еибаҳҳәома, ус ҳнеидтәалоит, нас лара лҿы уи аус салацәажәаӡом, лхала дызҵаашам, сигәамԥхеит лгәахәп. Уаха дсызԥшуп, уара.
– Смашьына агараж иҭазгалап, ак ахьызшәа. Уара агараж аҿы усзыԥшыз.
Усҟан, уи аӡӷаб лакәмызт, дарбанзаалак даҽаӡәы лымчхара Леуанти иныруамызт, уи уаҩы изеилкаауамызт. Убри аҽны ҽнак шыбжьаз акәын Леуанти лара данидырбаз, лыхәгьы ҳаракны ианишьаз. Ауха Леониди Лиуфеи, Виктор иҿы итәаны, рбадақь иасуан, маҷк аныржә, рҩыза иус шеиқәдыршәаз ала. Уи зегьы лаҳауан рымаҵ зуаз аԥшәма иԥҳа еиҳабы, даҽа шықәсык ашьҭахь ашкол иалгашаз. Зымаҵ луаз лыбла иамбо дшаақәхаз уаҩы изгәамҭеит, ауха дшызмыцәазгьы збадаз. Ашьыжь, ашкол аҿы ус шлымамызгьы, дцеит уахь, лылаԥш лырҵаҩы иқәшәозар ҳәа дгәыӷшәа. Лҭыԥ дакуамызт, иара данылбагьы. Иҟалҵашаз ҳәа акы дазымхәыцӡакәа, имҩа ааиҩылҵәан, аԥсшәа иалҳәеит.
– Иахьа ара бзыҟаи?
– Ус сааит, – ҳәа лҳәашьалагьы ибон лгәы аҭыԥ ишҭамгылоз.
– Ак сабҳәарц бҭахызшәоуп бшысԥылаз.
– Иацы шәабаҟаз? – гәыбӷан илҭозшәа ааинырит.
– Иацы?.. Џьаргьы… Гәдоуҭа сыҟан.
– Иҟашәҵози?
– Бымбои, баргьы бхәыҷым, еилыбкаауеит сықәра ықәҳа ишцо, арахь ҭаацәала сеиқәшәам…
– Саргьы схәыҷым ауп иҟалаз…
– Ибҳәо закәи, нас бара сбызԥшыроума?! – ааиҿыҵҟьеит иара, ииҳәоз азы ихы гәыбӷан аҭо, арахь «ааи» лҳәар ҳәагьы дацәшәон, избанзар диҵаҩын, дхәыҷын, лызԥшра аамҭа рацәа аҭаххон, ихаҭа ишықәс ықәҳа ицаҵәҟьон.
– Ааи, усызԥшызаауеит! – дҵак ҟалҵозшәа, лыблагә ҩышьҭылхит, лԥсы ааивылгеит, лымчхара ихаҭа даамҽханакит, уажәраанӡа игәы иҭақәаз неиԥхьба илгеит, лара дааҳәын, дшыҩуаз мацара, дназхәаԥшыз лҩызцәақәак днарыхьӡеит. Убас ала иара иҩызцәа дызларгалаз аусгьы ааԥхасҭалтәит.
Абри ахҭыс ашьҭахь, а-Чыгәбар иара изеиҿикаауаз аус Леуанти дзақәшаҳаҭхозма, иҩ-напык ҿазҳәаз аӡӷаб хәыҷы лыда, даҽаӡә ихшыҩ ахь дизаагозма, ихаҭа изы иӡбан заҟа аамҭа лҭахыз дышлызԥшуаз. Уи аамҭа иара итәала имаҷӡамызт, ашкол алгара ааигәамызт, ҵарак дҭалартә, нас мҩак дықәҵатәхон. Аха лызԥшра иара иуалын ҳәа мацара акәӡамызт, дазхиан. Макьана ишизымдыруазгьы, уи закәытә мҩа уадаҩхоз иара ихаҭа изгьы имаӡан.
А-Чыгәбар, а-Ԥсардиа диманы, Гәдоуҭаҟа амҩа дананыз, уахь иеицыргашаз Леуанти, Борис ишкол шыҟаз днеиуан, акала иҩ-напык ҿаҳәазшәа, даҽакала инапқәа ԥыртны, ахақәиҭра иоузшәаҵәҟьа. Аҵыхәтәантәи ацәанырра иаҳа дамҽхакын, аԥхьатәи ихьаамызт. Аусҳәарҭа зҭагылаз ашҭа днавсуан. Бзиа ибаӡомызт абри ашҭа. Аԥсууа қыҭан жәытәнатә, аҵыхәтәантәи аамҭаз даараӡа ирацәаны ақырҭқәеи, агырқәеи, ашәанцәеи ара иқәнагалартә аус дуқәа шеиҵыхызгьы. Дара ртәык ақыҭсовет дахагылартә цәгьа ирымбо ишнеихьазгьы, аиҳабыра макьана ирылымшацызт урҭ рызҿлымҳара амҩақәҵара. Иагьа умҳәан раион дук аҿы (араион зегьы қалақьын ҳәа астатус шарҭазгьы, ираионын) ҩба-хԥа қыҭа аԥсуаа ахагылазар рҭахын, амилаҭ политикаҿ ҽԥныҳәак рырымҭарц. Аԥсуа дахагылазаргьы, дарбан ԥсыуазаалакгьы аԥшәмара ирҭозма, дара рполитика мҩаԥызгашаз иакәын амаа здыркуаз. Дхьаҳәхьаҵуазшәа ирбаз иаразнак аԥшәмара ахьизымкшаз ҭыԥк изырԥшаауан. Аԥсуара иашьҭаз аҷкәынцәа иаарҿадыргылоз зегь раԥхьаӡа ақыҭсоветқәеи даҽа усҳәарҭақәаки ирхагылаз ракәымзи.
– Леуанти, уаҳбар ҳҭахын, – агәарԥ инҭалаз амашьына лас дааҭыҵны, амилициа афицар иҿааихеит. Аусҳәарҭа ҵаҟатәи аихагылаҿ уада ҭбаа-ҭыцәк рзалхын ақыҭа милициа, хазы акы рзырԥшаанӡа ҳәа акәхарын. Уаа жәа-ҩык ирзынаԥшуа афицарцәа аус руан, зегьы аԥсыуаан, реиҳабы ида. Уих аспорт аганахь ала днықәсаанӡа ақалақь аҿы аус иуан. Нас, дагыруамзи Шартава Резо, амаиор ичын наирҭан, аԥсуаа рымацара аус ахьыруаз даархадыргылеит. Леуанти уигьы инапаҵаҟа иҟазгьы рыгәра игаӡомызт, амилициаҿ аус рымуази, цәгьаҳәацәаны, ԥараҟаҵаҩцәаны дрыхәаԥшуан. Аха инахараны иара иҭынхаз Лиутик даниԥхьа, дицны руада дныҩналеит. Лиутик иҭыԥ аалихит, иааигазгьы џьара днаиртәеит. Даҽа афицарцәақәак уа иҟан. Руаӡә Шоҭа Малиа иакәын.
– Уааи, Леуанти, абри агыруа дамаҳхып! Иԥсцәа еиҭеигеит, илаҳхи абра! – дыччон Лиутик. – Ара дахьҳхагылоу шуҭахым здыруеит. Уҳацхраа!
– Ҟаҵашьас иаҳҭои?
– Абна аҭира иазкыз лицензиақәак иԥшаан, иҭиит. Аԥарақәа абра иҭыԥ аҿы иахьҭеиҵаз збан, данца иҭысхит. Абарҭ сҩызцәа аашьҭысхын, нырцә Калдахәара аԥацхаҿ иганы, ирҿасҵеит, идсыржәит. Капеи кылҵәак хазы изгазар, сԥсра убааит! – Лиутик изхара дзыччомызт. – Ҳанааи, ижәны ҳаҟоуп, уара, Шартава иҭыԥ ларҳәы-ҩарҳәны дықәтәоуп, иԥарақәа изыԥшаауам. «Сԥарақәа абажәгеи?» – иҳәеит иара. «Ҳара ҳаума зыгәра умго? – саақәгылеит сара. – Абыржәыҵәҟьа сҽеилысхуеит, – сҳәан, исшәыз зегьы сшәысхит,
исышьаз сышьысхит, сџьыбақәа сыркшеит. – Ҵаҟатәи сеиқәа хәыҷы сышьсхуама? – сҵааит. – Иаҭахызар сыԥхашьома», – сҳәан, слахеит, аха сҩызцәа ирымуит, даргьы ишрықәшәоз рымдыруази. Сышьҭахь аӡәаӡәала рызынтәык рҽеилырхит. Иара инапқәа игәыҵаԥса, ибӷа аҭӡы иадыргыла, дҳахәаԥшуан, абыржәы-уашьҭан џьара илавшәаны, иԥарақәа лкашәозар ҳәа дгәыӷуан, уара. Алахша! Даҳҭап наҟ! Заҟаҩы ҳандырҵәахьоу, гыруак даҳҭар агьҳахьуам.
– Шәарҭ, аԥсуаа, абри иҿаԥхьа аҽеилыхра шԥашәықәшәыршәоз?! – Леуанти иаҳауаз џьеишьон, иагьхьымӡӷишьон.
– Иҟаҳҵаз ашьҭахь, ус ҳхы ҳмырқьиар ауӡомызт.
– Иаргьы даара шәлаирҟәызшәа збоит. Шәызлагаз шәаҟәимхоз.
– Ус ҟаиҵоз џьаҳамшьеи, нас ҳаланагалеит акәымзар. «Ижәжәыз абаажәгеи?» – иҳәеит иара аҵыхәтәан. «Уара иурҳауеит, ҳара иаҳажәша ҳазмырҳаӡои?» – сааиҵамхаӡеит сара.
– Иеиԥшқәоу шәакәгәышьоуп, – дԥышәырччон Леуанти, – амала уи ара дшәылгатәуп.
– Ааи, аԥсуара бзиоуп, аха ақьаад ҟаԥшьӡа ианаабалак иауам, умбои уара, – ҿымҭӡакәа итәаз амилициа аусзуҩык иҽаалеигалеит. Леуанти уи дизычҳауамызт, ашәҟәҭаҩра инапы ианын, аԥара анибалак дшылашәхоз идыруан, дыҩдәылҵит, иакәымз ак иқәиҵаанӡа.
Леуанти аурыс школ ашҭа дынҭалеит. Аҵыхәтәан аԥсуа жәлар рхаҭарнакцәа реизара Лыхны имҩаԥыргазижьҭеи, иара арахь дмааицызт, уи аизара амҩаԥгара Борис дахьақәшаҳаҭмыз, нас уи иашьҭаз уск иакрын ҳәа дырцәымшәаӡакәа, иаартны рыӡбахә ахьиҳәаз азы. Уи аҽны, Гыцба Виталик ила, иара Леуанти диԥхьеит ихала. Ԥхьаҟа ишьҭаз аусқәа рацәан, есыҽны ицәырҵуан аԥсуара иаҿаҳауаз проблемақәак, рҭыԥқәҵашьақәак рзыӡбатәын.
– Аԥсуа усқәа ирҿаргыланы, ақырҭуа жәлар ықәдыргылар рҭахыуп ҳәа, лымҳаҭасқәак соуит, – Борис раԥхьаӡа иаацәыригаз абри азҵаатәы акәын.
– Уи ҿагылашьас иамоуи? – адиректор изааиз иаҳаз дшазхәыцхьаз, дагьшацәшәоз ҩашьомызт. – Ажәларқәа реиҿаргылара ҽеи алҵуам.
– Излауала ҳарҿамгылар ауӡом.
– Формас ишьҭаҳхуеи сымҳәеи?
– Иаҭахызар аибашьра ҳҽазыҟаҳҵароуп.
– Уи уаҳа ԥсыхәа анаимулак.
– Уаҳа ԥсыхәа анаимулак, ҳара ҳазыҟаҵаӡамкәан ҳнаҿаҳауеит. Заа абџьар ԥшаатәуп.
– Уи азы аԥара аҭахыуп. Ҳара иҳамеи? – Леуанти дызҿыз аҵара зманы, аԥсуара иашьҭаз аӡәык-ҩыџьак, нас анхацәеи амашьынаныҟәцаҩцәеи ракәын. Цәҳәи ҟьантази маӡалатәи реидгыла иалуршози. – Амал змоу ҳадгылаӡом, рмал рцәыӡуеит азы, урҭ зыдгыло аԥшәмара зкыу роуп.
– Зегьакоуп излаҳадгылаша ҳаԥшаароуп.
– Уаанӡа ҳамнеикәа, уаҩы ҳаизеилкаауам.
Аибашьраҵәҟьа Леуанти дацәшәон. Ауаа рҭахара иадҳәалан бџьарла аиҿагылара. Ԥсыуак дҭахацԥхьаӡа, рхы ахьыргара рзымдыруа, ргәы иалсуан. Нацәала ҳаԥхьаӡамзи. Аирақәагьы рацәаӡамызт. Арахь бџьарла қәгыларыда ахақәиҭра збахьадаз?! «Абџьар ҳаԥшаароуп!» – иҳәон Кьахьыр-иԥа. Излауԥшаауази, мал дук укымзар? Уалаҟазаргьы уи иус маӡаӡаны инхар акәхон. Излаурмаӡози, уахгьы-ҽынгьы рымаӡақәа рыҵдыраара иазкыз ауаа ыҟазар, уи азы ауалафахәы роуазар, уаҳа даҽа ускгьы рнапы ианымзар. Абџьар ишашьҭаз азы лымҳаҭаск аароур, хадара зуаз џьоук аарылԥааны абахҭа инҭадыршәырц, ирыхьԥшыз ауаа дыршәарц уаҳа акыр аҭахызма. Жәа-шықәсала хышьҭыхрак рзыҟамҵо иаақәхон. Хазы гәыԥк ма иаԥҵаны, убри аус ада даҽак рҽаларымгало, рхы рыхьчар рыхәҭан. Иахьа ирыцхраарц зҭахымзгьы аԥсуара иашьҭаз ирыдгыларц аҭагылазаашьа ҟалар акәын, урҭ еиӷацәахар, рԥсы еиқәзырхашаз ажәлар рықәгыларақәа ирыдгылон, аха уи аамҭа ҟаларызу иҟамларызу здыруадаз. Ақырҭуа еиҳабырагьы рыхшыҩ ҭшәамызт, зегь неибынеиԥшны ирыдрымкылартә, уи акәмызт, аԥсуаа шынеибакәыз рнапаҿы ишааргарыз мацара иазхәыцуан. Амала уи амҩа хазырҟьацәоз аныҟалалак, аԥсуаа ҿыхагәышьон
умҳәозар. Леуанти, аибашьра ҟамлакәа, жәларык ааганы иқәрыжьыз рахыгара шамуаз ибон. Уи азы аҩныҵҟатәи афактор мацара азхомызт, иҟалар акәын анҭыҵтәи афактор. СССР ахьынӡыҟазаауаз уи аҵыхәтәантәи афактор цәырҵшьа амамызт. Егьи аганала, иҭахымызт уи аибашьра. Еиӷьеишьон аԥсуа идгьыл аҿы иара даԥшәымазарц шилшоз ақырҭқәа идырдырзар. Нас акәын еицынхашьак аныҟалоз. Аха уажәы, рыжәлар дыргыларц рҭахызар, даргьы ирымуӡарц ианалага, реиҿыхара иахькылнагоз уаҩы издырӡомызт.
– Гагра иахыкәыршаны амҩа ргылара еиҵырхырц ргәы ишҭоу уаҳахьоума? – даҽа зҵаарак Борис иаацәыригеит.
– Зқь-ҩык аусуцәа рымацара ааргоит рҳәеит.
– Уи ауми, уазхәыц урҭ рҭаацәара ахьнеиуа.
– Иаҳхыҵәаӡарц ргәы иҭоуп.
– ЦК КПСС Ақәҵара ҳҭахӡам анаҳҳәоз, ҳҿы ԥыржәон. Гагра ақалақьтә нагӡком иаӡбеит миллион кубометр абӷанҷ аҽырҩырҭа ахьадыркыз иҭыргарц.
– Аҽырҩырҭа аартраз азҵаара ҿыц ишьҭаҳхроуп.
– Ибзиан.
– Агазеҭ иаҳзанҵар цәгьамызт.
– Уи амацара азхом. Аобком аҿы, ақалақьтә комитет аҿы ауаа ҳашьҭыроуп, ма ҳара ҳцароуп. Зны амҩа ылхтәуп: лымҳа ҭшьы роуроуп аҽазыҟаҵараз. Актәи амаӡаныҟәгаҩ Гәарамиа иҿы уара уцароуп. Уа ицәыругароуп ашәҟәҭаҩра аӡбахә. Иаҳҳәап: Гәдоуҭантә иааз Гагра аус идыруӡом иахьа, иусуреи инхарҭеи шә-километрак реиҳа рыбжьоуп ҳәа иаҿыҵганы. Усҟатәи абабжьоу? Арахь Гыртәылеи, Аҷареи, Қырҭтәылеи ирылҵны иааз ишынҭаацәароу индырхоит. Ҳзықәшәеи, уара! Аиха-бетонтә зауад аҿы мацара ауаа раагара ахьнеиуа удыруоу? Акадртә зҵаара цәыргатәуп. Еиҳараӡак уажәы убла иаахгыло амилициа ауп. Ҵара змам ауаа афицарцәахеит, аиҳабырақәа ркит, арахь равторбиографиа рзыҩӡом, аус зларуа сыздыруам. Азҵаарақәа еилаҳмыжьып! Уа ҳаангылап зны, – иҳәеит Борис, Леуантигьы дцарц дҩагылон. – Амала даҽа проблемак ҳамами, – адиректор уи дааникылеит ашә аԥхьа. – «Авангард» аԥсышәала иҭыҵырц ашәҟәы шьҭаҳхроуп. Иҩы Шеварднаӡе ихьӡала.
– Иаԥсоу?
– Уажәы аԥсуаа ргәы злаҟаиҵаша издыруам. Ҳицхраап, – дԥышәырччон аԥшәма.
– Урҭқәа зегьы еиҿыскаауеит, – аԥхьа данындәылҵ, ишьҭаланы иааиуаз адиректор дааизхьаԥшит, ирҳәоз уаҩы имаҳартә, – аха ақырҭқәа гыларц иахьаҿу ауп исзымчҳауа.
– Рыжәлар дыргылар рҭахыуп, аха ауаа ируам ҳәа ауп исаҳаз.
– Макьана ируам, иззакәу здыруада, амала знык еизарак анырзыҟаҵа, нас еидҽырбаланы ирысуеит, еицлабрахоит.
– Аԥсҭазаара қәԥароуп, уаҳа ишԥаҟаҳҵари. Угәы иҭаз даҽакы: Бзыԥҭа школк аргылара иалагоит. Уи аԥсыуа школзар иаҳа еиӷьын, ақырҭқәа ишәцәыргар, аԥсуаа ажәытә шәыҩнахоит. Иҟарҵаз ақәҵарала аԥара азоужьхоит.
– Асҟатәи жәабжь ҿыц абаажәгеи?
– Уҿы иҭыхны аӡәы иоумҳәан. КГБ аҿы сыуаҩ дыҟоуп.
Леуанти шьҭахьҟа амҩа данын, иаҳаз игәамԥхакәа. Борис ишәарҭаз амҩақәа шышьҭихлоз еилкаан, аха иара бзиа ибаӡомызт ас иааигәаны уи урҭ ҽахьрыдиҳәалоз, избанзар маӡак урҭазшәа ҟарҵон, даҽак уҵырбаарц. Зынӡак урыдҳәалаӡамкәан, ргәы иҭашәоз ухала иаауртлар иаҳа иеиӷьеишьон. Ус иагьа иҟазаргьы, иҩыза еиҳабы иусушьа давамгылар ауӡомызт, нас уи иааиаҳауаз зегьы ишиашаз идикылаӡомызт ианакәызаалак, имаз аинформациақәа еиҿаирԥшуан, анализ ҟаҵаны, џьарак дкылсырц. Ус акәзу, егьыс акәзу, уамашәа иубарын ЦК КПСС Аԥсны иазкны Ақәҵара, ирыдыркылазижьҭеи уамак шымҵуазгьы, ақырҭқәа ирҭахыз алыргарц рҽазыркхьан. Урҭ рҽеиқәыршәаны итәан, аха аԥсуа еиҳабыра усҟан ирхәыцуази? Борис иеиԥш рҽазыҟарҵозҭгьы, асҟатәи милаҭ еилыхра атәыла иазкашәозма.
Аус иманы, Леуанти ҭынч дызтәозма. Изҵаарақәа ааиқәиршәан, адырҩаҽны Аҟәа аобком аҿы дыҩкылҟьан, Агырба Гиви иҽиқәиршәан, амилициаҿ акадр зҵаара изцәыригеит, уи ихаҭагьы иидыруаз рацәамзи, згәы нанамгоз изааирц дыԥшын, ишьаҭа ӷәӷәахарц. Гаграа рыҷкәынцәа ирҭахқәаз зегьы абаизыҟаҵоз, аха ашьацҳәа иаҿахаз аҳәынаԥ шкадыршәуаз еиԥш Шартава дизыҟаларын. Леуанти уи аҽны уаҳа уск дахьӡомызт, аха ашьыжь Гәарамиа Асҭико иҿы дылкылҟьеит. Актәи амаӡаныәҟгаҩ иҭааз дизыӡырҩуан, нҵамҭақәакгьы ҟаиҵон, асҟатәи аинформациа аҷкәынцәа иахьрымаз иагьџьашьо, иагьицәымӷны. Изыҟамҵоз аусқәа рацәахон, аиҳабыра идырҟаҵомызт, изынамыгӡар ауаа рҿаԥхьа иаҳаҭыр акаҳара аҽазнакуан. Изаази иҩызцәеи ажәлар ирыладырҵәарын амилициа афицарцәа иҽеимкәа аус ахьыруаз иахырҟьаны лахь шрырҭақәахьаз, аха уажәы урҭ чынла иҳараркуан, дара зегьы агырқәан. Ҩы-мшы раԥхьа, уахык амилициа ақалақь аҟәша аиҳабы иҩны СССР аҩныҵҟатәи аусқәа рминистр ихаҭыԥуаҩ дшиҭаз, убраҟа акадрқәа рзҵаара аԥсуаа ирмыхәартә ишырӡбаз Леуанти идыруан. Акадртә зҵаара аҭыԥ ақәҵашьас иҟази, ҩ-мцак уанрыбжьагылаз? Уи акәындаз, Леуанти Гәарамиа иаԥхьа инықәиҵеит иашамкәан Қырҭтәылантә иааганы аусурҭақәеи анхарҭақәеи зырҭаз рыхьӡынҵа.
– Бзыԥҭатәи…
– Издыруеит зегьы! – амаиор Шартава иусҵәҟьа иалацәажәахьан, џьара икылыргарын угәахәыртә, Гәарамиа иԥсы ааҭалеит, убриала изынамыгӡоз аусқәа алахиҩарызшәа. – Уи уа аус имуртә дықәаагоит.
– Уа мацара акәым, амилициаҿ аус иур ҟамло днеироуп, – актәи амаӡаныҟәгаҩ исаԥар днахарц даҿын изааиз. – Ацәгьоураз ауаҩы дҭаркуеит, шәара амилициаҿ аус иуа дыншәыжьуама?
– Урҭқәа езгьы ирылоухи, аус злоу уа аус иуа дзыҟалом, – илымшашаз ааԥшуан.
– «Авангард» ашҟа ҳаиасып.
– Уигьы ҳалацәажәахьеит. Уи аредактор Агырба Закан иҿы уца! Аҽырҩырҭа аӡбахә алагьы цәажәарақәак ҳабжьан.
Леуанти дандәылҵуаз идыруан иацы аобком аҿы дшыҟаз аранӡа ишааҩхьаз. Ажәлар рҭахрақәа ҳәа ирыҵганы, Қырҭтәылатәи Акомпартиа а-ЦК усқәак алдыршарц иашьҭақәаз аԥсуа еиҳабырақәа рҿы шьоук шыҟақәаз мҩашьахуа уазхәыцрын. Аредакциа ахьыҟаз хәыҵаԥыҩразшәа мҩак ала уазнеиуан амшын ихықәгылаз аихагыла ҩны ԥшрада. Аамҭа шыҟаҵәҟьаз еиԥш, халтура ҩнык иеиԥшын, ахышәқәеи ашәқәеи мра зҿамԥхоз аган ахь ирханы. Ақалақьтә комитет аҿынтә арахь иагьыхарамызт, шьапыла амҩа данын Леуанти.
– Сара исылшо ҩ-зҵаарак ыҟоуп, – иҳәеит Агырба. – Аҽырҩырҭа иазкны аматериал еизигартә иахьаҵәҟьа скорреспондентк дымҩақәысҵоит. Уи аартра ҿыц ишаҭахыу акьыԥхь абоит анапы аҵаҵа, ашьапы аҵаҵа, зынӡак иаарласӡаны. Агазеҭ аԥсуа статиақәа ранҵара ҳалагароуп. Уи азы мцхәы аҭахӡам. Изласкьыԥхьуа амашьына аарышьҭыр, егьырҭ азҵаатәқәа сара исыӡбоит. Исҭахыуп Шеварднаӡе ихьӡала ашәҟәы жәҩыр. Акопиа дәықәышәҵа ГССР Аминистрцәа р-Совет аҿы иеиҿкаау аҭыжьырҭеи, аполиграфиеи, ашәҟәыҭирҭеи русқәа рзы акомитет ахантәаҩы иахь. Убри далагалазар, сара иаҳа исзымариахоит аус аҭыԥ ақәҵара. Амала Шеварднаӡе агьҳзыҟаумҵеит, ҳанурҵәеит ҳәа изыжәмыҩааит. Ауама ҟазҵаз иакәушәа, дшәырҽхәа, уи бзиа ибоит иара. Нас иаҳзымхо абри ак заҵәык ауп ҳәа, цәаҳәақәак нанышәҵа. Ԥсоуи Бзыԥи рыбжьара инхо ԥыҭ-ҩык анапаҵаҩраз шәрылсроуп. Ҳара ҳауп ҳәа иахьабалак џьоук шәҽашәмырбалан. Знымзар зны ишәзеицәахоит.
Агазеҭ акорреспондентцәа ахьыҩнази иҭзыжьуази лаҩеиуа иахьыбжьаз дрылсны, иҿааихеит Леуанти. Аредактор ида шамахамзар даҽа ԥсыуак дуԥыломызт. Уигьы алаԥшхырԥараз дыртәаны дрыман. Ақалақь аҿы ибжьаз автобус ааҭгыларҭаҿ днаӡаанӡа иԥылоз атәым милаҭ ракәын, еиҳараӡак ақырҭқәан. Автобус дахьазԥшыз имацара дрылакьакьазшәа дрылагылан. Дахьынҭалаз ҩыџьаҟа џьара аԥсуаа еидгылазаргьы рбжьы иацәшәаны, иацәыԥхашьаны иеицәажәон. Аӡәы дизкылԥшуазшәа игәы иааинаҭеит. Ааҭгыларҭаҿгьы дибахьан иара. Автостанциа аҿынтә иаауаз а-Паз-гьы дицҭалан,
мҩабжаранӡа дааит. Араҟа Бзыԥҭанӡа ицоз џьоукы ақәтәагәышьан, аха егьырҭ иаҳа ирацәан. Абарҭ арымӡаа ирҿагыланы рықәԥашьа зеиԥшрахарызеи? Угәы цартә иҟаҵәҟьан. Иааигәалашәон кьаразаа рхаан, ақырҭқәа ирҿагыланы иқәгылоз ауаа Наԥҳак ишреиҳәалоз ҳәа иаҳахьаз: «Абри амшын дуӡӡа ҳахьӡала ӷәыцәмаҟьак хыршәлаӡам, ҳазҿагыло дарбан?» Аха аԥсуаа еидгыланы ақырҭуа мчы усҟан иаҿамгылеи. Аҭагылазаашьа ҟамлеи рымчқәа еибыҭаны иқәгылартә. Аамҭак шԥаҳмоури, дхәыцуан Леуанти, усҟан ҳазыҟаҵаӡамкәа ҳаанымхар акәын.
Аԥхынраз заа хәломызт, аха аусурамш нҵәахьан, автобус длалбааны даннеиуаз. Машьынақәак еишьҭагыланы Борис ишкол инҭалеит. Ирымаз еиликаарц, Леуанти уахь иҿынеихеит. Амашьынақәа ахыбра аныҩналарҭа аԥхьа игылан. Ахацәа аԥсаҵаҟа еидтәалан. Чыгәбар Леонид дҳашҳахтәрахазшәа дтәан ҿымҭӡакәа. Лиуфа Ԥсадрдиа хаҵа аукы иакәын, игәарԥханы уамак Борис изеиҭеиҳәон. Урҭ ирзааиуаз даарыдгылаӡаанӡа дрымбаӡеит, Лиуфа иажәабжь иамҽхакны иаман, Борисгьы аҟырҟырҳәа дыччон. Леуанти идырт иӡбахә шрымаз. Маӡала даарзыӡырҩыргьы цәгьа имбазт, дырзааигәахацәахьан, дгәарҭеит акәымзар.
– Арҭ ирҳәо закәи, уара?! Ҳа-ҳа-ҳа!.. – дмыццакӡакәа, ибжьы нхҵа дыччон Борис.
– Урҭ еснагь ччархәрак еиҭарҳәоит, – Леуанти дԥышәырччон, данырзааигәахаӡа дааҭгылеит.
– Наҟ, наҟ! Уӡбахә сумырҳан! – Леонид дгәааны дыҟаҵәҟьан.
– Цәгьарас иузызузеи, уанаџьалбеит?
– Ухаҵаз џьысшьон, аха ухаҵамзаап.
– Зегь хацәазар аума!..
– Иуцражьу акгьы иаԥсамзаарын, заа иуҳәар, ҳушьҭазаауазма.
– Ҳа-ҳа-ҳа! – дыччон Борис. – Леонид умгәамҵыни! Нас Лиуфа!
– Иаргьы дааит, аханатә ҳалагап. Ҳаԥшуп, ҳаԥшуп, – дыҟаӡам. Шьҭа ҳцарыма ҳәа ааибаҳҳәеит, Леонид уи акәын ииҭахыз. «Дахьаауа убома, уара!» – даниба иааицәымӷахеит. Саақәҵәизар, уамак дысзааргоит лгәахәзар ҟалап, ӡӷабк лҽеибыҭаны даауеит, аха зегь ухалыршҭып, дшыԥшӡоу удыруоу! Леуанти, иуцәыӡыз дзусҭоу убандаз! Иарбанзаалак ак узлывбома. Ҳааибаирдырызшәа ҟаиҵан ари, Леонид, уа усгьы ресторанк ауп ирымоу, убрахь ҳнеит.
– Ах, ақьаафырқәа, аресторан аҿы акрышәҿасҵар шәҭахызма? – даагәрымит Леуанти.
– Акрыфарҭаҿ ҳәажьыфара дугозма нас?! – арҭ рлафқәа Леонид илаӡомызт. – Уара, арҵаҩы, азхарымфа, иуҳаршәозма, ҳара ҳтаксистцәоуп, џьара днаҳгарын, аха аус узыҟаҳамҵози.
– Нас, нас?! – Борис иаҳашаз дахыццакуан, дагьыччон: – Ҳа-ҳа-ҳа!..
– Иалухи, нас аресторан аҿы ҳтәоуп, ҳарҭ иаҳҳәо ҳақәшәом, лара иаҳа лхы дақәиҭны дцәажәеит. Сара цқьа сеилылкаар ҳәа сшәан, уамак ҿысҭӡом. Леонид акы иҳәошәа даҿуп, арахь сара самхаччар ҳәа сшәоит. Уаҳа иеиҿкааны ак ҳзааибымҳәаӡакәа, ҳҩагылақәеит. Леонид днеин, аԥарақәа ишәеит. Арахь изшәашаз сара сакәымзи, ӡӷаббара амҩа иқәлаз сакәымзи. Иааулак, ҳаибак-еибашьҭуа ҳаадәылҵқәеит. Уажәыгьы ҳҿаҳәоуп, лара, наџьнатә илдыруаз ҳакәызшәа, дыхәмаруеит. Дзакәытә ӡӷабу убар, уеилагоит! Ус ҳаҩдәылҵқәеит. Аиԥырҵшьа ҳақәшәомызт, уаагьы лара ҳҿылхит: «Сахьцо хараӡам, шәара шәца, – лҳәан, ԥыҭкгьы днаскьеит. – Леонид! – лҳәан, даақәымҵәии уара. – Уаҵәашьҭахь ара усзаа, усҭахыуп», – лҳәеит. Ауп! Аҿаԥа ааҳҿашәеит ҳҩыџьегь. Иахьа ҳаилгазар ҳәа ҳгәы иҭамзи. Иацы аус ҳуит, иахьа сԥсы сшьап ҳәа сгәы иҭан, аха ари уиртәома. «Уара уоуп илбар илҭахыз, уца!» – сҳәеит, аха иуама. «Исалҳәар илҭахыу лызҳәаӡом, уара улбар, ма слырԥхашьоит, уаала! – ҳәа дысҟәамҵит. – Ҳаицалагеит, ҳаицалгап!» – иҳәеит. «Ишԥалаҳҳәо?!» «Зегьы аартны илаҳҳәап, – иҳәеит. – Хаҵак дыбзаҳԥшааз џьаҳшьан, аха дышхаҵамыз ааигәоуп ианеилаҳкаа ҳҳәап, – иҳәеит. – Уара уӡрҩла, сара схала иласҳәоит», – иҳәеит. Абыржәы убрантә ҳаауеит. Деиҭаацәырҵит, аха иацжәацы аасҭа иахьа иҵегь деиӷьны, сшәаҭәашәымшьазар, сзеиԥшраҵәҟьоу цқьа ишәсырбап лҳәозшәа. «Уара, абри
уамак слырҟаҵоит», – сҳәеит сара. «Уҭаацәа урылҵырц уаламгааит, – иҳәеит Леонид. – Умацара уакәымкәан, саргьы Гагра сзаламгыло сҟауҵоит, амалагьы ақырҭқәа ҳгәаӷ ркыуп, аԥсуаагьы заҳҿамԥшуа ҳҟаумҵан», – ҳәа даасылабжьахт. Ҳаиҭанеит ани аресторан ахь. Уажәы лара лоуп ҳлазго, ҳара ҳакәу џьушьома. Анс ак ҳҳәошәа, арс ак ҳҳәошәа, цәгьала аамҭа ҳхаагеит. Иааҳҳәоз ак ҳнааломызт. Лара лакәын зегь знаалоз. Ҳаргьы даҳнаалон, уара, акәымзар ҳзеидтәаломызт, убасҟатәи иаҳаушаз ҳақәшәаӡомызт.
– Ҳа-ҳа-ҳа!.. – Борис дыччон. – Нас, нас?!.
– Леонид ҳаиԥылара цәгьала ихсыркәшоит ҳәа даҿын, аха изҵигарыз иоуамызт. Иаалырҟьан быззаҳкыз дхаҵамхеит ҳәа злоуҳәои, арахь ҿыҵга лара иҳалҭом, ҳара иаҳзеиқәыршәом. Цәгьала ҳаидхалеит, уара. Леонид аофициант ӡӷаб длыԥхьеит, аԥара ишәарц. Уиала ихиркәшарц даҿын ҳәа сыҟоуп. Арахь уажә акәзаап ҳаззеиқәшәаз анаатуаз. Лара аԥара рхианы илыман, инықәылԥсеит. «Ҟоҳ! – иҳәеит а-Чыгәбар. – Ҳаит!» – иҳәеит. Лара илуам. Сара усгьы сыԥсны стәоуп. «Ус заҳзыбузеи? Сара уи алсыршом. Лԥарақәа лыҭа!» – ҳәа аофициант ӡӷаб илеиҳәеит. Ианылымуӡа, бзиоуп имҳәахуа, аха иаҳашаз ауми. «Жәаха уара усыԥхьан, аԥара ушәеит; иахьа сара суԥхьан, сара исшәоит», – лҳәеит. Сара сыӡҭит, уара сымцхәыми. «Узаазгазгьы, – лҳәеит, – усхыччома ҳәа сузҵаап ҳәа акәын, – лҳәеит. – Аха иахьа избоит ушеиқәымшәаз. Ак ухьит, иухьыз ухала уалҵп, – лҳәеит. – Уцо-уаауа узыбжьоу, сгәы сыхьыр ҳәа ушәоит азоуп. Ари иуцу ила сузжьо џьушьома, – лҳәеит, умԥсын шьҭа. – Зыӡбахә умаз иаҳа деиӷьын, уара исахьа иҭухыз абаҟоу, ари дабаҟоу, қәралагьы еиҟарамеи. Даҽазны ус умыхьааит!» – лҳәан, дҩагылан, дԥышәырччо дындәылҟьеит. Анцәахша ҳашҳазӡа ҳлыхәуаԥшан.
– Ҳа-ҳа-ҳа, – игәарԥхаӡаны дыччон Борис. – Леиԥш дубарым, аа?! Леонид, шьҭа даҽазны дубар илоуҳәои?
– Шьҭа имариами: аиаша лаҳарц лхала дазҿлымҳауп.
– Амала, – дааиԥхьхәыцит Лиуфа, – уи аӡӷаб ак лыхьны дыҟоушәа збоит. Сиашаӡами, Леонид?
– Диашазаргьы ҟалап, лылахь даара еиқәуп, данԥышәырччогьы, мчыла усушәа иубарҭоуп. Аха уи агьоурымызт, дзакәытә ӡӷабу удыруама, Борис, абри Леуанти изымбаз?! Анцәахша!
– Анцәахша! – имҳәацыз џьашьа, Лиуфа уи шьақәирӷәӷәон.
– Шартава далхыуп рҳәеит, – дааиуан Виталик. – Ишәаҳама?
– Асҵәҟьа ирласну?! – Леуанти иааџьеишьеит.
– Абыржәы убрахь днеит Агырба Гиви.
– Ҳаргьы ҳнеипи! – Борис дҩеихан, иҿынеихеит, егьырҭгьы наишьҭалеит.
Агәарԥ аҿы а-«Волга» еиқәаҵәа гылан. Амилициа рҭыԥ аҿы ашә аартын. Гиви уа дтәаҵәҟьан, даҽа ҩыџьа амилициа аусзуҩцәа драцәажәон. Иааҩналазгьы, аԥсшәа ҳәаны, ҭыԥқәак ааныркылеит. Иеицәажәартәгьы изыҟамлеит. Амҩаду аҿы Шартава имашьына лиаҟьеит. Дчаразны даангылан, амашьына шьҭахьҟа аҿааирхеит. Агәашә даназааигәаха, ицҭатәаз ари амилициа аусзуҩ дааҭыҵын, ашәшьырҵа дныҵалеит, аарак идызшәа. Уи Лиутик ақыҭа амилициаҿ иҟалаз анеиҭеиҳәоз, араҟа итәаз амаиор иакәын. Амаиор Шартава дааҭҟьан, дышиашаз дааҩнашылан, имырхыз аҭыԥ ааникылеит.
– Сара излеилыскааз ала, Леуанти ицәымӷуп абра аус ахьызуа.
– Иуҳәо закәи, сара сахьыҟоу ус уцәажәартә, узызҵамлаша аҽыриашага укызароуп! – уи аӷьара ааихзыргаз Гиви дҩаҵҟьан, наҟ дындәылҵит. Леуанти ида итәақәаз егьырҭгьы ашьшьыҳәа абарҵахь инеин, ашәшьырҵахь илалбааит.
– Апатриотреи анационализмреи рҳәаа бжьыхны, ас уныҟәар ҟалома?! – Шартава Леуанти иахь ихы хан. – Ара ак ҟалеит, иабаҭахыз уи аобком аҿынӡа анагара.
– Ҩыџьа ашаҳаҭцәа сымам акәымзар, уеиҳәҭахха уҭаскуан, – дҩагылан, уаҳа уи изыӡырҩха имамкәа, Леуанти ашә ахь иҿынеихеит. Дгаӡҳәаӡха иаанхаз Шартава дыҩдәылҟьан, имашьына дынҭалан, дықәхысаа иҿылеихеит.
Уи ицны иааз ани амаиор, ашәҟәҭаҩрақәа знапы ианыз, иҟаԥшьыз ажәа-мааҭк баны узҭиуаз, Лиутик ицыз дрыцны дцан, акрифеит, акрижәит. Уажәы Шартава диган, акриҿеиҵеит, акрииржәит, ирыбжьалаз аус зыла иаргамахаз иирҳәеит.
– Иҟоу умбои, – Важьа уи аҽны акраамҭа Баҭыр дидтәалан, – аԥсуаа реизарақәа шьҭа инҵәама угәахәыртә, уамашәа иагьубартә, хымчыбжьаҟа раахыс рҽынкыланы иҟоуп.
– Амцхә аизарақәа зҭахыда, – шьҭа акәхарын уи ихықәкы хада ашҟа даниас ааигәахәт Баҭыр, – аха, ус ада ԥсыхәа анаҳмоулак, ҳаизоит акәымзар.
– Аизара ду знык ианыҟалалак ҵакык амоуп, аха еиқәырццак ианеишьҭагылалак – шьцыларахоит, – ажәлар рҽеидкыларақәа лаирҟәӡарц даҿын, арахь игәы аҵанӡа иҵәны иахьилаз изыҵәахуазар ҳәа, ихы дазықәԥон.
– Ус еиԥш еизаракгьы сымбеит. Рҽааидыркылацԥхьаӡа рхьаа ҿыцны убас ицәырыргоит, уажәраанӡа имҳәаӡакәа ҳашԥааиуаз ҳәа, ухы гәыбӷан ауҭартә, – Баҭыр идиректор дааҟәымҵӡакәа дызиҿцәажәоз изеилкаауамызт, џьара ак иҵидыраарц иҭахын, аха иарбаныз?
– Абыржәы еизара дук ҟалахыр, угәы ишԥаанаго, ихаданы иарбан зҵаароу иқәгылара?
– Уи аӡәгьы иҳаздырӡом. Аԥсҭазаара иаҳнарбоит ҳабӷа злаԥырҵәараны ргәы иҭоу арбану, – аиҳабы изҵаара дазхәыцны аҭак шыҟаиҵазгьы, даҽа зҵаарақәак ихы аҵкараҿ иҭагьежьуан. Уажәык изеилыргомызт Важьа иаҳа иара дыхҭакны дызимаз. Аԥсуаа еидкыланы аԥсшьарҭаҿ измаз иакәны диԥхьаӡазар? Усҵәҟьа ихаҭа ихы иԥхьаӡомызт, аха, иагьа умҳәан, убас иҟаз ҷыдарақәак наигӡозшәа ихаҭа ихы убасҟанҵәҟьа даазхәыцит.
– Уи нас зеиԥш усын, зеиԥш зҵаарақәак шәрылацәажәон, – иҭаҭын лҩа иҿы иҭарбыбы, ибла ҟәаз ҵарыхәҵәақәа арԥыс инаилаирҟацеит, убри алҩа иалырҵәрааны, – аха сара исзеилымкаауа ахаҭарақәа рахь шәахьиасыз ауп.
– Уи ишԥа? – иҿыцыз ак шаацәыригаз шьҭа иҩашьомызт.
– Шәыҷкәынцәа џьара-џьара аиааирақәа ргазшәа ргәы ибоит. Ақырҭуа напхгаҩцәа алырхырц рнап рыларкит. Иахьааргаз сыздыруам, аха ирызцәырыргеит излаҿаԥырҽша аматериалқәа.
– Ус иабаҟалеи?
– Нас иумбари, иумаҳари. Абри сара исҿашәыргыло ишәымеи? Убри еилыскаар сҭахын.
– Ҳалагар иаҳзымԥшаауа ҳаҟоума, ара ҳаилаԥаҭар ҳҭахым азы ҳааиуеит ҳәа.
– Иаҳҳәап? – даҟәыҵуамызт Важьа.
– Аԥсуа қыҭа ҳаԥсшьарҭа шалагылоугьы, аԥсуаа шәдукылар уамак ишәҭахым.
– Иуазҳәада? Иааины исыдсымкылада? Аӡынраз ӡӷабк даан, ҭыԥла ҳаиқәымшәеит, аха нас даажәгарц шәасҳәан, даажәгоу?
– Ус ацәажәара гызмалра усуп, – Баҭыр иџьеишьон Важьа ихыхьчашьа иҽазыҟаҵаны дыштәаз.
– Избан иара?
– Шәара шәабеии? Абра шәаанаан, иреиҳаз аҭыԥ жәгеит. Нас шәрыханы шәтәылантә иаажәгеит шәыуацәа, шәҭынхацәа. Ишәзааигәаз шәрыцхраа џьышәшьома, ари политикоуп, Қарҭ имҩаԥнаго аполитикоуп. Заҟаҩы аажәгахьоу рыхьӡынҵа еиқәҳаршәома?
– Аусуцәа сҭахыуп, иаазымгар сабацои?
– Ҳқыҭауаа зегьы усурҭала еиқәшәоума? Ма егьырҭ ақыҭақәеи ҳақалақьқәеи рҿы усурҭада иҟам ҳамаму?
– Иуҳәо закәи, аколнхарақәа рҿы аус руеит, урҭ сара исырҭома? Аплан назыгӡода?
– Ҳқыҭанхамҩа аплан аманы, шәыуажәлар ахьынтәаажәго аплан рықәӡамкәа излаҟалеи? – азҵаарақәа неиқәырԥсо, аҭакқәа еибырҭон рҩыџьегь.
– Урҭ злаазгазаалак иаазгеит, аԥсуа дааиргьы мап ицәыскӡом, уаҳа иуҭахи? Ухаҭа угәы назымгои? Сгараж умпыҵакыуп, ухы ныҟәгалеи.
– Агараж аӡбахә анцәырҵ, – Баҭыр дагьыҩагылеит, шьҭа аусурамш нҵәон, иеиҳабы дызлаидтәалаӡазаауази, – ҩ-автобуск ҳзаараны иҟан, иабаҟоу зырҳәа?
– Акоуп иаауа, – иауз азҵаара шицәымӷыз уамак изымҵәахит. – Егьи даҽа санаторик иазырышьҭит. Ус априказ ҟалеит, иҟаҳҵои, Қарҭынтә, – иҭахӡамкәа ус анимхаҳәа, Анцәа иҿынтә адҵа иаузшәа, инацәы ажәҩан ахь иҩышьҭихит.
– Жәымбои, – ҿааиҭит Баҭыр, – адырҩегь Қарҭынтә адҵа ҟалеит. Ҳара иҳаушаз автобус дара изыргеи?
– Иҳамоу макьана иҳазхоит, иахьаҭахыз даҽаџьара ирымшеи. Ус иҟамлаӡои?
– Иҳазҵаар акәын.
– Исмазҵааӡеит ҳәа уарҳәама?
– Ҳмашьынақәа акыр инықәсит.
– Ак ҳзаармышьҭуеи. Есымша аекскурсиа жәпакы мҩаԥаагома? Ухымҩаԥгашьа сзеилымкааит. Дара рнапаҿы иҟоуп, иахьырҭахыу идәықәырҵеит. Урҭ санрацәажәо, дистанциакгьы скыуп, уара ишуҭахыу еиԥш, ажәырқь-чырқьҳәа сызрацәажәома. Ирҳәаз зны ааигьы уҳәароуп, даҽазны ак урҭарц уҭахызар.
– Иахысҳәаареи, бзиоуп нас, – Баҭыр дындәылҵырц иҿынеихеит.
Џьанар иусураҿ дыҟаӡамызт Дизҵаауа иҿааихазар, иарҳәеит уи Баҭыр дышишьҭаз, аҩныҟа дцарц дықәҵаанӡа. Уи аҽны адиректор иҿы дтәазижьҭеи, иҩыза дахьцаз изымдыркәа, ихала амҩа дықәлазар акәхарын. Баҭыр дҩеиуан дымццакӡакәа, џьара машьынак ихьӡозар ҳәа дгәыӷшәа. Инхарҭаҿ дҩаӡаргьы, аусурамш ашьҭахь рацәак изыҟаҵомызт азы, иныҟәашәа ҭынчын. Амхы урашәартә иҭагылан, уи ԥсшьарамшқәак азикыр акәын, акәымзар аԥсшьарҭа ҩны аусуреи аҩн уси уамак еилагӡашьа ианакәызалаак изаҭомызт. Уааҳәк ҟаиҵарц иҽазикӡомызт, ихаҭа аӡәы дицхраарц, аамҭала деихьӡалацәомызт азы, Џьанари иареи зны-зынла рымхқәа еицыдрашәалон, доусы рҿы аҳәсақәа, ранацәа, рыцырхырааны.
Инхара усгьы усҟатәи ихы иҭагьежьуамызт, ҿыц дырзыхынҳәуан Важьа ииҳәақәоз. Уи ихымҩаԥгашьа злаҟаз ала, иара ихаҭа цҭәык изцәыригар ҳәа дшәон. Усшәа акәын амилаҭ зҵаара иахьынӡалацәажәоз аҵыхәтәа ахьнеигоз. Егьи аганахь ала, «ҳара ишәҳарбап!» иҳәарызшәа ахаҭарақәа рахь аԥсуаа иадырцәало иахьалагаз, иҽырӷәӷәа дыҟан. Хымԥада урҭ акы ргәы иҭан, планқәак еиқәдырҽаҽон, убарҭқәа рыӡбахә изымдыруа дыҟаӡамызт аԥсшьарҭа аиҳабы, аха ирмаӡон, иахьцәыримгозгьы қәкык амамкәа иҟаӡамызт. Ихаҭа ихы ихьчарц аҽазыҟаҵарақәа дырҿымкәа, дызтәаӡомызт. Аиҳараӡак дзыцәшәозишь? Баҭыр уа иҽԥникылақәаз рыда, дызлеиҵаҟәаҟәаз азхәыцра аҭахын. Уи иҽԥникылоз дацәымшәозар акәхарын, избанзар имҩаԥыргоз ақырҭуа ҳәынҭқарра иаполитикан, уи азы лахь рызҭодаз. Амала ӡык рызхыҵны рызынтәык ықәнаӡәӡәарц иргәыдымлозар.
Баҭыр мҩабжара дҩеихьан, Жьакәа, џьара адәы дықәзар, илаԥш дыҵамшәарц, ихы икәацала. Инхарҭаҿ џьаргьы дҭимбааит, «шьҭа сцеит» ҳәа ихы дақәгәыӷны, иаанда длавсхьан еиԥш, арахә шааицоз днаихьԥшит. Шьҭа, аҩныҟа днаиԥхьаргьы, мап икыр, дыхҭеимкыртә, Жьакәа игәарԥ аҭаларҭа акыр инахаран. Арахә хәлаанӡа усгьы игәарлалон, абырграхь зхы зырхахьаз дрышьҭаланы дзаази угәахәрын.
– Оо, Шагьан! – ҿиҭит иара, игәыла имхы шыҟаз ихы наирхан.
– Ооу! – иаагеит аҭак, аха Шагьан ибжьы ахьынтәаауаз Баҭыр изеилкаауамызт.
– Уанаџьалбеит, аҟәардә уқәтәаны уажәгьы урашәома?! – Жьакәа, Амра ибла хнамкӡарц, инапсыргәыҵа иџьымшьқәа иҩархыкны ишикыз, алада дыԥшуан. – Убӷа ааиҵымхӡакәа иԥҵәеитеи, убаашәт.
– Санажә еиҵыҵит ҳәа уаҳама? – аҽага зкыз Шагьан амхы агәҭаны аҟәардә дықәтәаҵәҟьан.
– Умхы уамак идуум, аха уштәоу иурашәаҵәҟьарц уаҿума?
– Иахьа субама?!
– Утәаны уаанда узкуам, шьҭа иҟалаз еилысымкааи.Убри азоуп арахә заа сызрышьҭалазтәа, – уи Баҭыр инапы ааимихит. – Иаанда скышәа зуит, аха аӡә имхы злаукрызеи, ҵыск аанда икылымԥраауа. Баҭырхеит, уҩыза дабаҟоу? Игәы бзиаӡамызт ҳәа саҳауан.
– Аусура дҭыҵхьеит.
– Нас уи дыҟамзаргьы, уара усҭаз!
– Абаа, уахаҵәҟьа иауам, ҳус мацараха.
– Уҩыза дуцзар, ус ҟауҵаӡомызт. Иахьа шәзеицымзеи?
– Аиҳабы иҿы сыштәаз, иара дсыцәцеит.
– Уи, уеиҳабы, машьынақәак еиҭниԥсахлеит ҳәа, лымҳаҭасқәак соут.
– Уи ишԥа? – иааџьеишьеит арԥыс.
– Инҭыршәаны цқьа исыздыруам, аха усқәашәа саҳаит.
– Уамашәа иубаша, уа аус зуа иҳаздырӡом, аранӡа ажәабжь аама?
– Ишԥаузымдыруа? Агараж унапаҿы иҟами. Уара уоупеи издырша.
– Абзиараз!
– Абзиара узыҟалааит!
Баҭыр, ихәдаџьал илықәсызшәа, иҿыҩеихеит. Ауаа, ргәы излаанагоз ала, Важьагьы Баҭыргьы уск еицеиҵарҟәаҟәазшәа рбон. Иара ихаҭа уск дшаламыз еиԥш, адиректоргьы баша хьӡык ирҭазар? Баҭыр Жьакәа иҩныҟа дахьымҩахымҵыз игәы иалан. Иидыруаз зегьы иимырҳәарызи, аҵәыцақәак шынеимырдоз. Автобусқәа ҩба рцынхәра акы акәын иаараны иҟаз ҳәа аиҳабы ииҳәаз ҭҵаазар иаҵубаашаз ыҟазар? Важьа ак еиҵаиршыҵәҟьозар здыруадаз. Амашьынақәа руак шымааҵәҟьоз ихаҭа идыруан, излеиҳәаз ала. Нас еиҭниԥсахлаз арбаныз, имаауаз ацынхәра аӡбахә иҿыҵымшәазар? Адырҩаҽныҵәҟьа дкыдцаланы иирҳәарц, игәы иҵхон, Џьанар инхарҭа днавалаанӡа. Убра дааиԥхьхәыцт. Дмыццакыр иаҳа иеиӷьын. Акәымзар, усқәак иҽрылаирҟьашьыҵәҟьазар, диршәон, иҵәахрын, изҿаурԥашаз узымԥшаауа. Ҿымҭӡакәа аҭҵаара иҽазикыр, иҵидыраашаз иаҳа иқәманшәалахарын.
Џьанар инхарҭа днавалеит. Агәарԥ уаҩы дҭибаауамызт. Аҩныҟа анеирагьы ааизымгәаӷьит. Уаҟагьы уаҩы дыҩнамзар акәхарын. Аԥхынраз аҩныҵҟа итәодаз, адәахьы, ус-ҳәыск зҳәаз еиԥш, акы иаҿызаарынеи, ма шәшьырҵак иҵатәазаарын. Иара ус амхы днавҵалеит. Ани, аԥеи, аԥҳаи еивагыланы, асоциалисттә еицлабра рыбжьарҵазшәа, арашәара иаҿын. Џьанар, имаҭа шдуузгьы, аԥхьа дҩеиуан, зынгьы даахьаҳәны иаҳәшьа дихьигӡон, лара нас лан дналыцхраарц. Шамахамзар аҳәсақәа рашәараҳәа амхы иҭагылаӡомзыт, иара ичымазара иабзоураны дрыцҳаршьон акәымзар. Амхы акәзар – иџьабаа дуун, аӡә имацара иурҟаҵози, аиҳараӡак рашәаран. Асҭанда лани лашьеи акы наралҳәан, лҽага нышьҭаҵаны, лҿаалхеит. Баҭыр дымҩасуазар ҳәа дышкылԥшуаз ҩашьомызт.
– Ахәылԥаз ахь ааԥхьара усҭеит, – лара дгәырӷьаҵәа, иаалҿаԥсоз лыхцәы лнапала инаԥхьалҳәеит.
– Ҳамнеиуеи нас, – иҳәеит иара, лашьа дналаҵаны ашколаҿ ишырҭаауаз лырдыруа. – Асҭанда, иҭабуп. Амала сынтәа даара ихьшәаны имҩаԥыжәгоит, ус ҟарҵалаӡомызт.
– Ашкол аиҳабыра иҳадмырҟаҵарц рыӡбеит, ҵыԥх џьоукы ргәы нибагақәеит азын. Азин анҳарҭах, иалгоз иҩнаҭак имҩаԥаагарц иақәаҳкын, арҵаҩцәа ирымуит, ашкол аҿы иаҳа рылаԥш ҳхызаауеит ҳәа иаҵганы. Абас ишеимҳарххоз, иахьанӡа иаҳцәааит.
– Амхы ықәышәцаларц агьшәыгым, – излацәажәоз инахигеит.
– Џьанар ирласны далгар иҭахыуп, ҳазынтәык ҳҭеицалеит, нас уара дуцхраарц.
– Иаҭахӡам, схала сахьӡоит ҳәа иаҳәа. Сынтәа усгьы зегь хыԥаноуп ҳшаҿу, аха ҳусқәа ҳархьымӡои, сырашәатәгьы сыцәхыԥаӡарым. Амра быцәгылацәазар ҟалап, цәгьала амра бкит.
– Ақыҭан амра умкыр ҟалома.
– Сцалап, заа снеир, усқәак срыхьӡозар збап.
– Аеи, – днагьежьит лара, цәалашәарак ҿаасҭаха иналыцрасызшәа, лылахь еиқәшьшьы, еиҳараӡак ԥыҭк днаиацәажәар лҭахымзи, дыгәхьаалгон, длымбазижьҭеи мшқәак цахьан, иагьа умҳәан.
Иара аҩныҟа ихы хан. Дахыкәшашәа длеиуан Аԥҭа. Уи Асҭанда дналыхьԥшырц дшыццакуаз ҩашьомызт. Ашкол иалгазижьҭеи, рыхәылԥаз ҟалаанӡа, дизычҳауамызт, зны-зынла иааилацәажәарц аужьҭымҭацәа шааиқәшәалозгьы, димбаӡацызшәа дыгәхьааигон. Баҭыр уи игәхьаагьы имамызт, уи иахь Асҭанда лхы шымхоз агәра игон азы. Аԥсшәа ҳәаны, иара длаивҟьан, Аԥҭа алада днаццакит, ус дук зыԥныз иҽиеиԥшытәны.
Баҭыр, аҩны дшааизҵәҟьа, даҽа уск инапы изаламкыкәа, имҩан аҽага зкыз изааигәаӡаз ауаа ихы иҭашәаны иҟамзи, иҽааиҭеикын, иҽага аашьҭыхны, имхы шыҟаз иҿынеихеит. Аџьқәреи аҳаскьын аҵамгылацызт, даҽа жәа-мшҟа ицәахыԥар, қәакгьы ақәшәар акәын арахь алалара уцәыхьанҭахаӡо иануқәымчышаз. Уажәгьы аналагылара ицәымӷын, убасҟатәи иеиԥшны иҭагылан. Знык маҭа ӷәӷәак ноугартә, азганк аамоухыр, нас иумрашәацыз есымша иацӡааларц уҭаххаларын. Изӡарак кны, иарӷьа напала иҽага аирсызшәа ишикыз, дааҭгылеит. Нас аҽага аҽыҩҳәа ианиҟьа, цәаӷәак ахьлалеидаз, анышә анахь-арахь иԥсаҟьа, џьқәреик ашьапы ганк иахыкәиршеит, нас – егьи аган. Иара ус махәҿала амхы аган маҷк иҩеиган, агәахьы дааскьо, арашәара мариахозшәа ибон. Амрагьы кацеицәомызт, илҭагьалон. Аамҭа рацәакгьы анимахыз, дааҭымгылаӡакәа аусура иқәшәаны дыҟамзи.
Иусушьа шеицеимкуазгьы, Шагьан аҟәардә дықәтәаны дшырашәоз ааигәалашәан, игәы дышҭаччоз, Жьакәеи иареи амҩан реицәажәара ҿыц илымҳа иааҭаҩҩын, игәалаҟазаара ааԥхасҭанатәит. Инаивс-ааивсуаз иагьаҩы дыцәгьаҟаҵаҩны дрыԥхьаӡон. Важьа иҿы ирлас-ырласны днеиуан иусура аҵыхәала, аиҳабы ихаҭагьы цәажәарҭахәыс диклон аԥсуа-қырҭуа усқәа рыӡбахә азы. Уи збоз, изаҳауаз арҭ рҩыџьа маӡала ԥараҟаҵарак еиҵарҟәаҟәозар ҳәа иазхәыцуан хымԥада. Жьакәа ишԥеиҳәаз: «Ишԥаузымдыруа? – ас дызҵааз амашьынақәа реиҭныԥсахлара аӡбахә азы акәын. – Агараж унапаҿы иҟами. Уара уоуп издырша». Иарбан машьынақәаз еиҭниԥсхлаз? Имаауаз автобус ацынхәра акыр рымихзар? Нас уи цәгьарас иаҵази? Аха даҽак аауан ҳәа Важьа имҳәаӡеитеи.
Аус ахьиуаз игәы иханаршҭуан акәымзар, ҩныҵҟала деилашуан. Аԥхӡы иқәнаҭәоз убри иахҟьарызшәа игәы инаҭон. Аацәылашьцаанӡа амхы дҭан, зынӡак ԥсшьарак ааҟамҵаӡакәа. Аҽны уаҳа ихы нықәымҵаӡакәа ахьирхәлаз дарааԥсахьан, аха уи игәалашәаӡомызт, аԥхӡы анынаԥхьеиҳәоз, игәаҵәеибафара акәын изҵигоз. Иара усгьы маҭа ӷәӷәак, аиҳараӡак зҽара еснагь иуадаҩыз амхы аган, ахьҩеигаз игәы алаҟан. Иааԥсара шбзазахоз идыруан, иаҳа ииашазар ҟаларын – дақгәыӷуан. Иҽага ихәда иқәҵаны, дымццакӡакәа иҿааихеит, аҩныҟа ихы рханы. Алада агәаҩахь длалбааны, акәара ахьҭаҽҽоз дынҭагыланы, аҽыкәабара агәазыҳәара шимазгьы, дышиашаз аҩныҟа ихы хан.
Иан аҩныҵҟа дыҩнан, ддәылҵрымызт игәахәны, агәарԥ агәҭаны иаагаз аӡы днадгылеит, иаужьны иҽааилихит. Адәы иқәланы иаагаз атруба иҭахәмаруаз аӡы уамак ихьшәашәамызт, днаҵатәан, асапан шәах иҽарганы, иҽикәабон. Иҽыкәабашьа дазымхәыцӡакәа дахьаҿыз, ибла ихгылаз ахьыӡ изҭарц зылшоз Важьа иакәын. Адырҩаҽны, аусура днеины, икабинет ашә ааимԥааны дшыныҩналоз, дызлеиҟьашьыз иарбан усыз еиликаарц, «ихәцә шҵикаашаз» лабҿаба ибон. Иара ус дшеилабылуаз мацара данышьҭала, ԥхыӡ иибоз убри ахҭыс акәын. Амала ашьыжь даныҩагылоз, ихы шихьуазгьы, маҷк деиқәтәахьан. Ихы мҩаԥигарц ҩныҵҟала иеиҿикаауаз ахҭыс идиректор даршәон, иусқәа иҵәахырц, инеиааишьа дацклаԥшрын, Баҭыр иикрыз-ишьҭихрыз изымдыруа дықәирхарын. Ашьыжь, иусура амҩа данангылагьы, ҭынч Важьа изкылԥшра иаҳа имҩақәҵаганы ибеит. Амала имҩан иқәшәаз иҩыза Џьанар иҿы имӡеит аиҳаби иареи, нас Жьакәеи иареи реицәажәарақәеи дыззаиз ахәыцрақәеи. Џьанар уи аӡбахә ала уажәраанӡа акгьы имаҳацызт, иҩыза ихаирҟьацәозар ҳәагьы дшәон, иара иахь уи шимырӡазгьы, амала, акыр ҟалаҵәҟьазар, маӡала иааҭҵаақәазар еиӷьын. Аха еилкаашьас иҟаҵатәыз ҳәа иҩыза ишизымдыруаз еиԥш, ихаҭагьы мҩак дизықәҵомызт.
Ачҳара умазар, аамҭа ахәшә узаԥшаауан. Уамак азԥшра аҭаххартә иҟамлеит. Уи аҽны шьыбжьоншәа Важьа Баҭыр деиҭаиԥхьан, цәажәарҭахәыс дикит. Еибырҳәац акәын излацәажәоз, адиректор иааишьҭуаз азҵаарақәа еилкаан, аҭакгьы дырын, аха уеиҳабы шәынтә дуԥхьаргьы ишҟа узламнеирыз, цәажәарҭахәысгьы уикыргьы, уҩагылан узлацарызи, уизгәаартә ихы мҩаԥимгозар. Дара иеибырҳәозгьы Баҭыр уамак дазхәыццәомызт, еснагь иҟалац ак еиԥш дахәаԥшуан. Иара ихшыҩ шынеибакәыз иеиликаарц ииҭахыз ашҟа ахы хан, арахь давҵагьежьны ҵаашьа имамызт, Важьа иакәзар – дызлацәажәоз даҽа зҵаарақәан. Ианамуӡа шьҭа ихала ицәыригарц игәы иааҭеикхьан еиԥш, адиректор ихала ашьапҿаршәырҭа ииҭеит:
– Баҭыр, иҟоу удыруама? Уаҵәы, аныҟәцаҩ даашьҭхны, Аҟәа уцароуп. Автобус уа иаарышьҭит. Ашәҟәқәа еиқәыршәоуп, иаашьҭхны уцоит.
– Нас аҩыза ааҳамгаӡаҵәҟьои? – ишьапы ӷәӷәа иахьықәиргылашаз давсуазма, аха дшацәшәашазгьы ихашҭрызма.
– Аҩбатәи ааҳгаӡом ҳәа уасымҳәахьеи.
– Еиҭныԥсахшьас иҟалеи? – уи ҟазҵоз дзусҭаз ҳәа уаҩ дамырбаӡакәа, Баҭыр зеиԥшла дҵааит, арахь иҟалаҵәҟьаз зегь идыруазшәа иҽырӷәӷәа.
– Баҭыр, убаашәт, ҳара ҳаизааигәоуп, – игызмал бызшәа аацәыригеит ак ада ак ззымдыруаз иҿаԥхьа. – Иуцәызӡоз арбаныз, уск џьоукы иҟарҵазар – сара саҵазза иҭысҵаауама, – зеиԥшла иаргьы аҭак ҟаиҵон. – Ҳус злам зегьы ҳазрылацәажәари, – аниҳәа, «умҳаҵә злам ақашь иалоухи?» ҳәа дизҵаазшәоуп Баҭыр ишеиликааз. – Уара автобус урҭазар – иаага! – нациҵахт, амашьына дзацәажәоз ҳамҭас ирҭазшәа.
– Бзиоуп нас, – ишеиликааз дақәшаҳаҭхазшәа ҟаиҵеит Баҭыр, дагьыҩдәылҵит.
Џьанар, иҩыза данимба, ихала аҩныҟа деиҭацахьахын. Баҭыр ихала амҩа даныхын. Шагьан имхы ирашәахуан, иҟәардә дықәтәаны. Амала Жьакәа димбеит уи ахәымҽхан. Џьанар, иани иаҳәшьеи иманы, амхы дҭахын. Рус еиҵеимырхарц, урҭ днарывсхьан еиԥш бзиа руртә аԥсшәа нареиҳәеит. Аҩны днеины, иҽага има, рашәара деиҭацахт. Даҽа маҭа ӷәӷәак наигӡаанӡа, имхы дхын. Иирашәахьаз ацлацԥхьаӡа, инхаз иаҳа иахьмаҷхоз игәы ҟанаҵон. Даналгашаз амшқәа иԥхьаӡон. Адырҩаҽны ашьыжьӡа аусурахь амҩа дшаныз, Шьына иҿы дынкыдгылеит, Аҟәаҟа дигарц. Мапкышьа ззымдыруаз арԥыс дима, аԥсшьарҭаҿ даакыдххылан, ашәҟәқәа аашьҭихын, машьына хәыҷла амҩа иқәлеит, автобус Шьына иааигарц, Баҭыр – уи имашьына хәыҷы.
Аҟәа абазаҿ иахьҩеиз, Баҭыр аусҳәарҭахь днеин, иахәҭаз ашәҟәқәа еиқәиршәаанӡа, Шьына автобус идырбан, днаҵаԥшы-ааҵаԥшны, дынҭаԥшы-ааҭаԥшны, иаҭахыз гәаҭарақәак ҟаиҵан, аус аруны, амотор ирԥхон. Ари иақәдыртәашаз иӡбахә рымҳәаӡацызт, аха Баҭыр, агараж аиҳабы, иара данааига, ихаҭа дшақәтәыртәоз агәраганы дыҟан. Ишьамхы иҵԥраауан, дласӡа имашьына дахьавагьежьуаз. Убасҟатәи иҿыцын, ибзианы ишәын. Амашьына ажәқәа игәы ԥырҵәахьан. Шықәсык аҟара хыргәа-ҿыргәа ӷәӷәак азымукәа дзақәтәар ԥсшьарҭазшәа ибон.
– Даҽаӡә дзаажәымгеи? – абазаҿ аус зуаз аӡә дааидгылеит иара.
– Илаҳхи? – Шьына иаҳауаз ааџьеишьеит.
– Ари а-«Волга» згода? – иҿыцҳҳараӡа игылаз амашьына лас аҵыхәтәантәи амодель наиирбеит.
– Уи атәы ҳаздырӡомеи, – иҳәеит Шьына.
Уи ахаҵа дықәнеит абаза аиҳабы иахь. Уамак днымхакәа даахынҳәын, маҷк иҟазшьа ԥсахны, Шьына днаидгылеит.
– Адиректор излеиҳәаз ала, а-«Волга» зтәу шәара шәакәымзаап, даҽа џьоукы дрызԥшуп.
Шьына, ас аниаҳа, уи а-«Волга» аӡбахә ааихашҭит. Баҭыр данлалбаа дымҩақәларц иеиҳәан, и-«Жигули» ацԥха наииҭан, иавтобус наирҵысит. Имашьына хәыҷала игараж аиҳабы дишьҭалаанӡагьы, иара ԥхьаҟа дцеит. Баҭыр усгьы дихьӡарын ҳәа дгәыӷны. ГАИ аусзуҩцәа ана-ара дныркылон, иавтобус номерла иахьеиқшәамыз азы. Ддырххон, аха ҵарҭыша анырмоулак, арахь изҿадырԥашаз анырзымԥшаалак, дцарц ихы дақәиҭыртәуан.
Амала ишьҭаз имашьына ихьӡарын ҳәа баша дгәыӷуан. Аԥсшьарҭаҿ данааигьы, ааилашәиаанӡа азԥшра иқәшәеит.
Усҟан Баҭыр Ешыратәи апост дахырмыжьит. Амашьына лас иара итәӡамызт, изтәыз иқәыршаҳаҭга шәҟәы ицӡамызт. Амашьына имырхырц иақәыркит. Дрыҳәо-дырчо, иидуарзгьы иԥшаан, ршьапы куа, амашьына рымихит, аха ишәҟәқәеи амашьына аномерқәеи ргеит. Протоколк изеиқәдырҽаҽаанӡа, ҟәрышьқәак риҭар, уск змаӡамыз диеиԥштәны доурышьҭрызшәа, рцәажәашьақәа шибазгьы, урҭ ирызхашаз абаимаз. Шьына имашьына анирҭа, ма уигьы дақәшаҳаҭхар шеиӷьыз еиликаан, иҽырцәигеит. Ари аус, иагьа иҭахымзаргьы, Важьа далеигалар акәын, акәымзар арххатәқәа рацәахон, аҵарҭыша духон, иабааигоз зызхара змауаз, имҭәуаз рџьыба иҭеиҵашаз.
Ихы имагәыхьха иусурҭаҿ дааизар, Шьына дыԥшын. Иҟалақәаз аниеиҳәа, уи алаҿимҭит, адырҩаҽны инаркны имашьына аномер дшашьҭалашаз азы диргәыӷит. Рҩыџьегь Шьына и-«Жигули» инақәтәан, Баҭыр иҩны иааит. Асас аԥшәма диргәаар иҭахымызт, иаԥсышәан ҳәа иԥхьаӡаны, иҩныҟа длеин, ҵәыцақәак еицыржәит. Нас акәын Шьына имашьына данҭалоз, инхарҭа шыҟаз ихы рханы.
– Сызузҵаарц исҭахыз, – ҿааиҭит Шьына имашьына аҿынтә, – уа «Волга»-к сдырбеит, ҳара иаҳгашашәа иалацәажәон. Уи атәы сара ишысзымдыруаз анырба, ргәы иеижьазшәа сарҳәеит. Ҩ-машьынак ҳаурызшәа аныҟәцаҩцәа аламцәажәози, изҳамырхи?
– Акырздыруоу, – иџьашьаны аарла ажәак Баҭыр иааиҿыҵшәеит. – Абаа, ашкол аҿы сҩага, ааԥхьара сымоуп.
Уи, амашьынна данлалбаагьы, амузыка абжьы ахьгоз агәарԥ дызҭамлакәа, агәашә дылагылан, анҭалара изымгәаӷьуа. Уа дабанӡагылазаарыз, ма дгьежьыр акәын, ма – аныҳәа иҽалаирхәыр. Иаҳаз игәы бжьнахзаргьы, Асҭанда дрыцҳаишьон, ишьаҿа уахь инеихигеит. Шәаҳәареи кәашареи рахь ииасхьан. Лара данылба дааиԥылан, Џьанар инаҩсан инкыланы ирымаз аҭыԥ аҿы днадыртәеит. Ӡӷабцәақәак ааины Џьанар дыргон, Асҭанда игәаӷьны иара иахь дааиуамызт. Цқьа изымдыруаз ӡӷабк длыцкәашарц дааидгылеит. Аӡӷабцәа ԥшәымара рыман иаазыԥхьаз арԥарцәа рҿаԥхьа. Акәымзар аҵыхәтәантәиқәа шамахамзар иузыргылозма. Асҭанда, Џьанар длыманы дахьықәыз, уажәи-уажәи Баҭыри ани аӡӷаби даарызхьаԥшуан. Лашьа данаақәҵ, дышиашаз бзиа илбацәоз днаидгыларц лҽазылкхьан, Аԥҭа лҿаԥхьа данаақәгылоз. Уии иҩызцәеи ирыцалгаз аӡӷабцәа ирҭааз ирымарымкыр, аҷкәынцәа рхала еизынхон.
– Сара бсыцкәашар иҟалои?
– Акыр ҟалома.
Акәашарақәа рҿаадырхеит. Аԥхьа Аԥҭеи Асҭандеи аақәлеит. Нас даҽа гәыԥ-ҩык аарывагьежьит. Ӡӷабк длыԥсахырц дышԥамааирыз ҳәа, Асҭанда дшыгәаҭеиуаз, аӡәы даақәлаҵәҟьеит. Лара лҩызцәа рахь дааиасит. Баҭыр иахь дызнеиуамызт, избанзар аԥсуа кәашараҿ аӡӷаб аҷкәын дылзаагомызт, европатәи акәашараҿ ус ишыҟалоз еиԥш. Ихала дықәломызт, знык дырзаагар, ицкәашоз дималкрын аха. Џьанари иареи ахьеидтәалаз даарзааигәахеит, рнаҩсан аҭыԥ аанылкылеит.
– Шәҩыџьегь шәылахь еиқәышәҵазшәа шәымтәан, сшәыҳәоит! Ӡӷабцәак шәаарыԥхьа!
– Сара бара бсыцкәашап!
Баҭыр ииҳәаз акәын ларгьы илҭахыз, даныҩагыла лара дҩаҵҟьан дынишьҭалеит. Икәашоз инрылалан, иааивагьежьит. Аԥсуа кәашараз ушьапы уҵымԥраауазар, усгьы узыкәашомызт. Ирццакны игоз акәашара атакт излахьӡози уҳәарын, утәаны уԥшуазар. Аҵыхәтәантәи аамҭаз ҳҿар ашәаҳәарақәа, уамак ирызҟазамызт азы, бзиа ирбацәомызт, аха акәашарақәа дзырҵоз даара аус руит. Аԥыхьа арԥыски ԥҳәызбаки шеицыкәашалоз еиԥш акәымкәан, уажәы ирызԥшуаз ирзычҳауамызт, зшьапы инанагоз еицықәлон, рҽеиқәдыршәон, уи иазымхәыцӡакәа, иаҳагьы иеинаалон. Аԥҭа рҩыџьегь даарыбжьаԥалан, иҽырџаџаны, игәышԥы ргыла, Асҭанда лаԥхьа даақәгылт, ианаалоз ашьаҵа ишьамызт акәымзар, дшьацәхыртәрызшәа аԥшра аҭаны. Баҭыр дкара-уараха дыҟамзи, дахьырыԥсахыз игәы иаахәон, уи Аԥҭа иакәымзар. Иахьцалакгьы изҿыҭуамызт, иҩныҵҟа шабылуазгьы.
– Џьанар, сара цәгьала сааԥсоуп, – иҭыԥ аҿы данааи, ихы иҩыза инаиқәикит. – Сындәылҵуеит. Аӡәыр сырҭаххозар, аҵла аҵаҟа стәоуп, – ҳәа нациҵеит, Асҭанда дышизҵаауаз идыруан азы. – Маҷк сыла нцәынҭааргьы цәгьа избом.
Иара индәылҵра Асҭанда илызгәамҭакәа даанхозма, лыкәашашьа, лынаиааишьа еицамкыртә лыҽгәалҭон, арахь лылаԥш ашә иазхан, дзызԥшыз даахынҳәуазар ҳәа. Иара дгьежьуамызт. Иламҳәаӡакәа зынӡак дцарымызт, нас игәыҵашәази? Џьанар иакәзар – дҭынчӡа дтәан, иҩыза иҟамзаара ус иахәҭазшәа. Ма дахьцоз иеиҳәазар, уи лара ллымҳа инҭишьырц? Лашьа иахь днаццакит.
– Баҭыр игәы бзиами?
– Усшәоуп. Адәны иԥсы ишьар иҭахыуп.
– Џьара дкаҳазаргьы уздыруам, ҭынч ушԥатәоу?
– Усҵәҟьа уицәшәартә дыҟам.
Илаҳаз дамырҭынчызт, лҩызцәа дынрылагылазшәа ҟалҵан, дындәылҵит. Даҽа џьоукгьы абарҵа игылан. Баҭыр, дырбазар ҳәа данрызҵаа, дахьтәаз налдырбеит. Днаидгылан, аха дивамтәеит.
– Угәы бзиами?
– Ибазҳәада? Ус сааԥсеит.
– Аҩныҟа уоусышьҭып?
– Ус бааныжьны сызцом.
– Џьанар дыҟами.
– Сцаӡом. Иахьа Аҟәа сыҟан, ГАИ сышәҟәқәа ргеит, аҽакит.
– Избан?
– Исхарагәышьоуп. Уаҵәы сцар иаазгоит, хьаас ибымкын.
– Уаҵәы сабшоуп, иубода?
– Уи схашҭит… Аха сцароуп. Издыруа џьоукы, рҩнқәа снеины, схы иасырхәароуп.
– Уца нас аҩныҟа, уԥсы ушьап.
– Ара сԥсы сшьоит, нас уахь сеиҭахынҳәуеит.
Асҭанда лгәы еилаԥшуа днагьежьын, лашьа днаидтәалеит. Иара ҿиҭӡомызт. Аԥҭа даалызцәырҵын, кәашара дигеит. Урҭ еивагьежьуа рҩызцәа ишрылагылаз, амузыка ааҿаԥҵәеит. Еидтәалақәаз ныҳәаҿақәак ааимырдеит.
– Баҭыр бишьҭаланы бдәылҵма? – Аԥҭа иибоз игәы иалан.
– Уи игәы бзиам, адәны иԥсы ишьоит, – лара аҷкәын игәы дасыр лҭахымызт, бла хаала днаиҿаԥшын, лҟазшьа ишылҭахымыз ала еиликаар ҳәагьы даашәан, лашьа иахь лҿыналхеит.
– Баҭыри сареи аус ҳамоуп, – иҳәеит Џьанар иаҳәшьа данааидтәала. – Иара макьана иасымҳәаӡацт. Ҳҵарахь иҳаԥхьоит.
– Иуҳәо закәи? – Асҭанда илаҳауаз лцәымӷын.
– Сынтәа иагханы ааԥхьарақәа ҳзаарышьҭит.
– Мыз дуӡӡак убрахь шәыҟазаауама?
– Даҽакала ҳашныҟәара бдыруама?
Аԥхынра ҭынчразшәа аԥшра аман. Еизарак џьара иҟалеит, гәынамӡарак аӡәы ицәыригеит рҳәо уаҩы иаҳауамызт, згәы намӡоз хацәақәак ана-ара иааидгылон, ма Борис Кьахьыриԥеи дареи еицәажәалон умҳәозар. Зегьы аԥхынра иаауаз аԥсшьацәа ирԥырхагамхарц рыҽныркылаз џьушьарын. Леуанти, ахәыҷқәа иманы, алимонад зауад аҿы аус иуан. Аамҭа дук ицәыӡуазшәа игәы инаҭон, есымша шьыбжьонӡа абра дахьаауаз. Ус дуқәак рыԥгыларызшәа, арахь инҭкааны урҭ рыҽрылархәраз, абраҟатәи аусура иԥырхагазшәа, иҩныҵҟа ҭынчмызт. Иахьабалак ауаа рацәан, еилыхаран, ԥсыуа усқәак ҿыцны ицәырҵуа иҟамызт, – игәы аҭыԥ иҭагыломызт. Ахәыҷқәа аусура рҭахӡамызт,
ацәысра иаҳа иазҿлымҳан, ддырааԥсон. Арахь дшәон ааҵәақәа ирҭыганы иеиқәырҵоз абаҭлыкақәа рԥҽхақәа, машәырны акәзаргьы, ҵаҩык дахәыр ҳәа.
– Саб исеиҳәеит уаха аҩны шәнеирц, – аусура ашьҭахь аҵаҩцәа анеилыҵуаз, дааидгылеит Инга.
– Исылеихи? – зегьы иахьырбоз зеиԥш зыҟазаарыла длыхәаԥшуан иара уи аӡӷаб, егьырҭ цәажәарҭахәыс ишьҭырымхырц, аха урҭ реизыҟазаашьа зынӡа ирзыҵәахуамызт.
– Уаха Вадики, Бениа Уасикеи, Леонид Чыгәбари дрыԥхьеит. Шәаргьы уа шәыҟазар иҭахыуп. Ҳнеидтәалақәап иҳәеит, ҳусқәа ҳанрылгақәа ашьҭахь иҳәеит.
– Снеиуеит.
Аусқәа ирылгаз џьызшьаҵәҟьоз маҷӡамызт. Џьоукы иаартны иеицәажәон. Леуанти иеиликауаан аус дуқәа раԥхьа ишышьҭаз. Аиҩызараз апропаганда иҟарҵоз шәақь ԥынҵала иеидкылан, мышкы зны ахақәиҭра маҷк ауаа ирбар, иеидызҳәалоз ршахақәа ԥыҵәҵәаны ицарын, доусы ишиҭахыз ихы мҩаԥигаларц. Уахьынӡа анаԥшра макьана ицәгьан. Амилаҭ еибарххара маҷк идырԥсыҽызшәа ҟарҵеит, имҩасыз ахҭысқәа цқьа еилдыргарц, ирылахәыз ауаа рхы-рҵыхәа бзианы еилыркаарц, раԥхьа ишьҭаз «аиҩызаратә» усқәа аԥсҭазаарахь ркылгара аамҭа анааилак, ирԥырхагахашаз ауаа рҿагылашьа формақәак ирызхәыцырц. Зегь раԥхьа урҭ рхы-ргәы иҭыхоз Аԥсны аекономикеи акультуреи рҿиараз ЦК КПСС Ақәҵара ду рхы ишадырхәашаз акәын.
– Иаарласны Аҟәа ахәшәтәырҭақәа руак аиҭарҿыцра иалагоит ҳәа аинформациа соуит, – Борис Кьахьыриԥа иҿы даннеи, иҭаз аԥсшьараз ишкол зырҭәыз ахәыҷқәа рнапхгара анындәылҵ, уи Леуанти дааирӡырҩит.
– Аекономика аҿиараз аԥарақәа усгьы еснагь иаарышьҭуан, уи азы Ақәҵара ду заҭахызи? – ихы игәахшәазшәа ахышә ҭбаа Леуанти дадгылан.
– Уи ауми иуҳәаша, – Борис иҩыза еиҵбы диқәшаҳаҭын. – Ауниверситет арҭбаара иаҿуп, аха иаадыртуа афакультетқәа аԥсуара излахәо збом.
– Аҭыԥан акадрқәа азыҟарымҵои, – Леуанти Борис ихеирҟьацәазар ҳәа дыԥшуан.
– Асҟатәи аҵара зҳарҵаша ауаа абаҳамоу, – Кьахыриԥа иаҳауаз игәаԥхомызт. – Еиҳараӡак агырқәа ирыханы излааргаша иашьҭоуп. Урҭ шьҭахьҟа ицаша маҷхоит. Ирԥшааит рхыԥхьаӡара излацырҵаша аформа, иумбаӡои? Аҵара рҵарц иааз ҳзырҿагылома? Усҟан шәнационалистцәоуп ҳәа иаҳзаақәгылоит.
– Уи аанкылашьас иамоузеи?
– Убри ауми иуҳәаша! Арҭ азхәыцны Ақәҵара ҳазҭрыжьит, иумбаӡои? Ари ақәҵара Шеварднаӡе иауижьп ҳәа игәы иҭазаарын. Аха амч ӷәӷәахарц, ажәлар агәра иаҳа иргарц, ЦК КПСС ахьӡала иааит. СССР аиҳабыра ҳарҿагылазшәа иҟалоит, иргәамԥхо ак уҳәар. Асовет ҳәынҭқарра ҳаӷацәаны аус ҳарҭар рылшоит. Ҳахьҿарҳәаз шәымбаӡои?
«Абас ҳҿымҭра рхы иархәаны, аус руеит ҳашьцәа еиҳабацәа рҽеибыҭаны», – игәы ишалаз, Леуанти дыҩдәылҵын, акоридор дыбжьаланы дааиуан. Урыстәылантә иааз ахәыҷқәа ирымҽхакны иҩнан. Агәарԥ аҿы ампыл иасуан, ашҭа ҭырҭәааны, ихәмаруан. Ашәшьырҵаҿ арымӡ иқәтәаз ааӡаҩ-ӡӷабцәа ҳаҷкәынцәа рывагьежьуан, иарбанзаалак даҽа хәыцырҭак рымаӡамызшәа. Урҭгьы амилаҭ проблема шамаз рызцәырумгар, рхала иазхәыцртә, аамҭа рацәа аҭаххон, еиҳараӡак ианеилыркаауаз аҭшәара ианыбжьашәалак акәын. Борис урҭгьы драцәажәалон, аха уажәык ихы иҭаз иеиҿикааз ипионертә лагер акәын. Уи акәын ишкол злаҭигашаз ак ааизҭоз. Аԥсуа школ азы уи иеиҿызкаашаз уаҳа дазкамшәацызт. Иаҭаххашаз шазымхоз ус иааиуан.
Уи аҽны аԥхын мшы излеиԥшмыз ҳәа агьыҟамызт. Даараӡа шоуран. Ӡыхьшәашәак дынҭаларц, аҩнынтә дшааиз дааҭымгылаӡакәа, аӡиас шыҟаз иҿынеихеит. Зны Бзыԥҭа ҩажәеи хәба шықәса абӷанҷ зауад аус ахьауаз аҭыԥ данавсуаз, џьоукы агаражи аиҳабыра зыҩназ ахыбреи рҿаԥхьа игылан. Ахыбражәқәа аилаҳара рҽазыркуан. Игылақәаз аниба, изҿыз ибарц ахара дааҭгылеит. Уамак мҵыцкәан, асаба рышьҭаргыланы, машьынақәак аауан. Раԥхьа иааиз «Чаика» дааҭыҵит Колбин Геннади Виктор-иԥа. Еснагь еиԥш қьаадеизга жәпакы икын. Иааицҭыҵзи егьырҭ амашьынақәа иаарҭыппызи ихьӡо-еиԥымӡо иааикәшан, аҭыԥ гәарҭарц рҿынархеит. Агаражи, аусурҭа ҭыԥқәеи зҭахкааз аиха-бетон
аанда ҳаракы инҭалеит. Ианааҭыҵ уи акәша-мыкәша гәарҭан, қьаадк аацәырырган, хсаалазу адгьыл иапланзу здыруадаз, акы ааибырҳәеит. Иаразнак доусы аазгаз рмашьынақәа инарҭалан, иқәҵит, араҟа уаанӡа ирызԥшыз ааныжьны. Урҭ ак гәарҭақәарц шрыдыз мҩашьо, инҭгыла-ааҭгыло, еилацәажәон.
– Ҵаара ԥхашьарам, – Леуанти урҭ даарзааигәахәеит, – сара абра сынхоит. Шәзусҭоу еилыскаар сҭахын.
– Аԥсны аиҳабыраҿ аус аауеит, сара Михаил соуп.
– Џьара узбахьеит. Уашьа дуцын, Кьахьыриԥа иҿы шәнеит. Даҽакала ухьӡ рҳәон. Баҭыр уиашьами?
– Аҩны Мамсыр ҳәа исышьҭан. Саныхәыҷыз… – ҳәа нациҵеит игәамырԥхаӡакәа.
– Колбин иакәын абра иҟаз. Иҳахәарҭахаша акыр дашьҭоума?
– Ишԥаҳахәарҭам!.. – Мамсыр иааџьеишьазшәа аԥшра ааихәеит. – Гагра иавганы идыргыло амҩа ҟазҵаша ауаа абра индырхарц ргәы иҭоуп.
– Ара иабаҩнарҵои?
– Авагонқәа ааргоит, абарак дыргылоит.
– Зқьы-ҩык ааргоит ҳәа саҳаит, усҟатәи ауаа рҭыԥ ара иабалухуеи? – Леуанти Мамсыр ииҳәоз иаҳарц иҭахын.
– Ара мацара индырхома, иҵегь аҭыԥқәа ирышьҭами.
– Иаба?
– Уаҩы илаԥш уамак иахьыҵамшәақәаша рԥшаауеит.
– Арҭ ҳахдырҵәарц иақәкны ирымоуп, – Леуанти аԥсы аибакрахь диасуан.
– Иуҳәо закәи, уажә аҟара Аԥсны хшыҩзышьҭра анбарҭахьаз! ЦК КПСС амаӡаныҟәгаҩ Капитонов дааит, Бровиков ара дшыҟоу дыҟоуп, иаҳзааргеит апартиа Ақәҵара. Ихаҳмырҟьацәар еиӷьзар? Маҷк аҽаанкылара аԥсаны избоит.
– Аекономика аганахь ала иҽеиу агьызбом, изҿу рхы иархәаны, рыжәлар ааргоит…
– Нас асҟатәи аус назыгӡаша анапқәа ара иҳамаӡам, иҟауҵои? – Мамсыр иацәажәоз иажәа ааԥиҵәеит. – Аусурҭа зырҭақәазгьы иаҳцәыцәгьоуп ҳәа иалҵны ицоит.
– Акультура ганахь иҟаи?
– Ателехәаԥшразы амашьына Колбин иааигеит. Аҽеибыҭарақәа ирҿуп, ателехәаԥшра аус адыруеит. Ажурнал ҿыцқәа рҭыҵра иалагоит. Амузеи ахыбра апроект иалацәажәоит. Гагра шәгазеҭ «Авангард» ишышәҭахыз аиҭакрақәа азԥшуп. Имаҷума? Ауниверситет дырҭбаауеит. Аполитпросвет ахыбра ргылахоит. Амҩаду аргылара ишаҿу усгьы иубоит.
Леуанти уаҳа дызцәажәомызт, ацәҳарахь диасаанӡа, наҟ дидҵыр иаҳа изеиӷьын. Аӡиас шыҟаз дымцеит, игәалаҟаӡамызт. Акариеир иҭатәаз аӡыжь иаҳа иахьҵаулаз дҭалеит, уаҟа акыр ихьшәашәан азы. Данааҭыҵ, ахықә дҩыхәнан, дынҿықәтәалеит, ахаҳә ссақәа акакала инҭаԥсо. Мамсыр иҳәаҵәҟьан еиԥш, аҽаанкылара маҷк иаҭахын, амала иара иззиҳәаз азакәмызт. Аиҳабыра ахьынӡаҳхаҵгылаз азы раҳаҭыр аабарын, акәымзар ишатәаҳамбо гәарҭар, даҽакала иҳазныҟәар рылшон, – абри акәын Мамыр игәы иҭаз. Асовет ҳәынҭқарра закәытә қәымчраз иҟанаҵахьаз ахы анааҵнахыз инаркны ауаа рхы-ргәы иҭымҵәацызт, уи ԥсабарала иҟалозшәа иахәаԥшуан. Аха аҽынкылара Леуанти изиҭахыз зынӡа даҽа усын: ажәлар ирзеилымкаар ҟалон Ақәҵара иааз лаԥшхырԥаган ҳәа иаацәыругар. Ауаа ус иазнеир, ухала узықәгыломызт, ҿагылара узыҟаҵомызт. Уара уҿагылара ажәлар шьаҭас иамазар акәын лҵшәак анаиуаз, акәымзар угәхьаа зкуадаз. Аамҭа акыр аҽаԥсаххьан, аԥыхьақәа реиԥш, жәларык ахьеилагылаз абџьар рзыргәыдҵомызт, убри ухы иаурхәар акәын. Умацара уанаақәха, ажәлар ураӷоушәа, амчра знапаҿы иҟаз узлагылаз уаарылырԥаауан, унапы ҿаҳәаны. Ақәҵара ззыркыз амилаҭ рҿиара аасҭа, ақырҭуа шовинизм иаҳа ишахәарҭаз ажәлар ирбар акәын, нас ажәлар ргәыхь ҿыцхон, ршьапықәыргылара иаҳа имариахон.
Дҩагылан, иҽааилаҳәаны шьҭахьҟа ддәықәлеит. Игәҭахәыцрақәа шиашаз даҽазнык дазааирц, ҩныҵҟала дцәажәон. Иахьцалак Шартава Резо изыруз ахьынӡаиашаз издыруамызт. Аӡәаӡәала ас ирышьҭалар, рымч рықәхашамызт, дара рҽеизыргарын,
ргәынамӡарақәа хәыҷы-хәыҷы еидыркыларын, гәыԥ-гәыԥла инеидгыла-ааидгыло, рыжәпара духарын. Убри апроцесс акәын уажәы ицоз. Урҭ аҵыхәтәан еизара дук рзыҟаҵар, иашьцылон, рҿагылара цәгьахон. Ақырҭуа еиҳабыра ирҭахын аԥсуа жәлар ақырҭуа жәлар рҿадыргылар, рыжәлар ақәԥарахь ирызкылгар, русқәа иаҳа имариахон, ҳахьымӡар амуази. Еиӷьӡамзи афактқәа еизганы, зеиԥшла ақәҵара мҩаԥгалазар, иаҳҳәап, аизарақәа рҿы, ма аиҳабыра рԥылараҿ азҵаарақәа ӡбахарц иқәыргылазар? Ма ансгьы арсгьы амҩақәа ақәԥараҿ илхтәызу?
Аҩны дахьааиз, ашәшьырҵаҿ днатәан, иҽааирдадеит. Маҷкгьы дамхацәеит. Ихәдеи илахьи аԥхӡы ԥҟыш нықәнаҭәеит. Уи зны илаирбан, иҽааиӡәӡәахт, иҵәиуа илымтны иқәымларц. Ашьҭахь амҩаду шыҟаз дыҩкылсын, даазықәшәаз машьынак дҩақәтәан, а-Барцыц иахь иҿынеихеит. Амашьына данлалбаа, ахәра ашьапаҿынӡа дҩаскьон, давагьежьны дҩеир акәын, аха ус уамакгьы бжьамызт. Аԥшәма исасцәа, ауадаҿ игылаз аишәа еиҵых илахаиртәарц, анапыӡәӡәарахь даарыԥхьон еиԥш, аҵыхәтәан изааираны иҟаз игәашә даадгылеит. Уи, иҩызцәа днарылагыланы, иҿынеихеит. Аханы аҭыԥ аанызкылаз аԥшәа инеиҿаԥшит зегьы. Рхәы нападыркын, ҵәыцақәакгьы аашьҭырхит.
Рхәы ахьынӡықәдыргылоз, нас ианылатәа амаҵура аилыхарамҭаз, Инга дыҵәрышкәаӡа дыҩнагьежьуа лан длыцхраауан. Ашьҭахь леиҵбацәа акәақьҭаҿ рымаҵ ахьынӡалуазгьы, уаҳа лыбла ҩышьҭхны, ирҭаз рҿынтә зегь раҵкыс илҭахыз ауаҩы дызихәаԥшуамызт. Иара ихаҭа иакәзар – лылаԥш дшашьҭазгьы, акыр иҭыԥ дакуамызт, дахьааиз аҩнаҭа ижьозшәа цәаныррак дабылуан. Аха уи аӡӷаб лахь игәыблыра иаҳа аиааира агон. Аиҳараӡак ииулак иичҳауаз дахьиҵаҩыз акәын, акласс дныҩныҵыр убри ихашҭрызшәа, ашкол агәарԥ днықәгылон, уаагьы уи агәҭынчымра шихьынҳалаз анибалак, амҩаду данын, уахьгьы ицрыҵуамызт. Уажәы, лаб иҩнаҭа дахьааизгьы, даунажьуамызт. Амала зызҳауаз, аԥҳәызбара мҩа шьҭызхуаз мап лцәикыртә мчы имаӡамызт, лара лымч иаҳа аҽарӷәӷәон.
– Ҳусқәа ҳаарылгақәар, абас шәеидыскалақәап ҳәа сгәы иҭан, – аԥшәма иааирӡрҩуан, – иахьа-уаҵәы шысҳәоз, иахьанӡа иааит.
– Абри аахыс уаҩы дуҭаахьахыу, – Чыгәбар Леонид Виктор дихлафуан, избанзар ари аҩнаҭаҿы мчыбжьык зны ачеиџьыка џьоук анадтәаламыз ыҟаӡамызт.
– Уаргьы иуҳәаӡит аха, – ихаҿы ихаччон асасцәа зҭаз. – Ҳусқәа ҳампыҵаманшәалахарц, аамҭа ҳазбзиахарц, ҳ-Аԥсны аԥсуа ида аҳра даимууа ҳәа аҵәыцак ҳкып. Пицундатә уаханы уааит Давлеҭ Ԥлиа, ҽаанбзиала унеит! – зыӡбахә иҳәаз дшеиҵбазгьы, аԥшәма уи иахь ихы наирхеит.
– Аамҭа ҳазбзиахарц ҳәа аныҳәаҿа сара гәыкала искуеит, – Давлеҭ инацәы хәхәақәа рыла аҵәца икын, ашәҭ ԥшқа икызшәа. – Макьана аиааира ҳаманы ҳаауазшәа ҳгәы иабоит, аха ҳаԥхьаҟа иҵегь аус дуқәа шьҭоуп. Дара рпланқәа заҟа идуу уаҩы издырӡом, аха аинфомрациа иҳамоу ала, иаарласны еизарак мҩаԥыргарц ргәы иҭоуп. Нас рхы шымҩаԥыргаша ҳаздырӡом, аԥшәмара ҳара иаҳтәын, иаҳтәуп, ус иагьаанхоит ҳәа иаақәгылар ҟалоит. Аха, аамҭа ҳазбзиахартә, ҳаргьы ақәԥашьа ҽақәҳаршәароуп. Аамҭа шәызбзиахааит зегьы! Леонид, ԥшӡала иукит! – иааиз қәрала иреиҳабыз аныҳәаҿа наимидеит.
Аԥшәма иеиԥш ари ауаҩ занааҭс имаз машьынаныҟәцаран. Иара иеиԥш иқәыԥш аамҭа аҵараҵара шинамҭазгьы, ихы-игәы еилган. Дахьааӡаз иқыҭа Калдахәара дазҿлымҳан. Иԥҳәыс дшаурысызгьы иара дызҿыз ларгьы имҩаԥылгон. Гагра аус иуан азы, иқәҿиауазшәа аниба, уаҟа уаҭахқәак игеит, аха иԥсҭазаара абжеиҳарак ахьымҩаԥысуаз ақыҭаҿ акәын. Аԥсуа ԥсҭазаара иаԥырхагаз шыҟаз, уи аҿагылара ҟамлакәа, ԥсахрак шзымааиуаз анеиликаауаз, қәрала дышәхьан. Иуаҩра дышҭагылазгьы, гәабзиарыла дшыӷәӷәамзгьы, ақәԥацәа рылагылара аԥсаны иԥхьаӡон, избанзар илшоз маҷӡамызт, ихшыҩ иԥнаҟоз ҟәнишьарымызт, иихәыцуаз ажәала ацәыргара далаҟан. Аамҭа дақәныҳәартә ажәа шиҿаз идыруазшәа акәын аԥшәма уи дызиԥхьаз. Зышәага ҳаракымыз ахаҵа дзыцәшәозгьы иман, иҩызцәа реиԥш.
– Сара сгәы иаанагаӡом ҳусқәа рӷьырак нагӡоуп ҳәа. Алагамҭоуп иҳамоу. Ҳҽырхианы ҳтәазароуп, гха ҟаҳҵартә азин ҳамаӡам. Аамҭа шәаланыҳәазааит, гәыԥҵәара Анцәа ишәимҭартә! Леуанти, ԥшӡала еимаадааит!
– Имҩаԥгоу аусқәа макьана иҳақәманшәалахоит, ус ауп ишаабо, – иҳәеит Леуанти, а-Чыгәбар иаҵәца ҭарцәны данылатәа, – избанзар аԥыхьаӡақәа реиԥш аӡә ашьра иқәрымҵеит, дҭарымкит, лахь зырҭазгьы иашамкәа ирызныҟәеит рҳәартә еиԥш, ҳақәԥара неит. Сара сахьхәыцуа – ари закәытә гызмалроузеи иҳаҵаргалахуа ҳәа ауп. Убасҟатәи ақырҭуа еиҳабыра рыгәра згаӡом, ҳҿы иҭыхны макьана иаҳҳәартә ҳаҟам, аха москваагьы урҭ излареиԥшым агьсыздырцәом. Амала даргьы ирбоит аамҭа аҽшаԥсахыз, аԥсуаа, дара ианрааз еилырцҟьаазаргьы, ҿыҵ ҵара-дыррала ишызҳаз, рыхшыҩ унавамгылар хаха ушзаҿамгылоз. Ирбоит аиҳабыра рымчрала ишҳақәымхо. Сгәаныла, ари ас ишыҟалоз даргьы иазымхәыцкәа, усҟан планқәак шьҭырымхкәа изыҟамлеит. Убри азакәын ианраамҭаз ақырҭқәа, агырқәа, ашәанцәа хырҵәаны иааганы изҳаландырхаз, иахьагьы уи апроцесс иҵегь идырццакырц изаҿу. Урҭқәа зегьы ҳара ишеилаҳкаауа, ҳшаҿагыло рбоит. Аиҳабыра рымала рымч ҳақәхаӡом азыҳәан, рыжәлар ҳҿадыргылар рҭахыуп. Макьана ҳаргәаара иацәшәоу, иара ус иҳацәшәоу сыздыруам, аха ара инхо ақырҭқәа ргәынамӡара аартны ирызцәырымгацт. Убри аныҟалалак, Москвантә иаҳзаарышьҭыз Ақәҵара иамҩақәҵашьахаша хазхоит. Ргәы иҭоу аԥыргара ҳақәшәартә, ҳазынтәык аамҭа ҳаланыҳәазааит! Аамҭа шәызбзиахааит!
Жәларык бзиа ирбон ачеиџьыка адтәалара. Акрыфара-акрыжәра еиҿыркаауан, ирҵасхәын, рқьабз иахәҭа ӷәӷәан. Ачеиџьыка змаз еснагь дҭышәынтәалан, избанзар иԥсҭазаара усуран, иҭаацәеи исасцәеи злеибашаз ианаамҭаз иааирыхуан. Амш абзиареи ацәгьареи иҽрымареитәуан, убасҟатәи аԥышәа иман. Шықәсык ҽаҩрала дааихәлахаргьы, уажәраанӡа иҭеигалахьаз изхиан. Аамҭак ианымаалази ианаалази хеибарҭәаауан. Ирахә-ишәахә, иԥсаатә иааӡон. Шамахамзар анхаҩы дбеиахаӡомызт, аха иџьабаала иааирыхыз далачон, аӡә диҭааргьы, имаз деигӡомызт. Ақалақь уаҭахқәа рҿы иааӡаз ауаҩы ақыҭауаҩ инхашәа-чашәа иадибалаз аџьабаа изеилкаауамызт, избанзар дахьихәаԥшуаз уи аԥхӡы илихцәон, амш анбзиаз иҟаиҵоз аус амш аныцәгьазьы дааҟәымҵӡакәа инаигӡалар акәын, аҳәынҵәа ицратата, еимаажәқәак ишьаҵаны. Аха ақалақьуаҩ даҽакгьы изеилкаауамызт: анхаҩы дзырбеиоз аԥара рацәа акәмызт, уи иџьабаа бзабааны иахьиԥылоз акәын.
Леуанти дашьцылаӡамызт ачеиџьыка амцхә адтәалара. Аҩыжәрагьы уамак бзиа ибаӡомызт. Еснагь аамҭа имаӡамызт. Ашкол данҭаз акомҿар усқәа дырхашәаломызт. Нас арратә маҵзура. Аҵара. Ҿыц азеиԥш усқәа. Нас аусура ашкол аҿы, аҩны. Сасцәақәак изааир, зегь реиԥш ҳаҭыр рықәимҵар дабацоз, аха џьара днеины рацәак ижәӡомызт, ибла хаӷӷала уаҩы димбацызт. Уажәы дрыдәтәалан иҩызцәа, абжьааԥны иреиҳәацыз ныҳәаҿала иҳәарц. Ари ааӡага усын. Иагьа ус иҟазаргьы, зегь раԥхьа дгылан, адиван дықәтәаны, ателербага дахәуаԥшуан, уажәи-уажәи индәылҵуаз-иааҩналоз аӡӷаб ҵәрышкәа маӡала дналышьклаԥшуан. Иаргамахар ҳәа дшәон урҭ рымаӡа, еиҳараӡак ицәымӷын ус аизыҟазаашьа аҵаҩи арҵаҩи иахьрыбжьалаз.
Аҩныҵҟа ашоура анизымчҳа, адәахьы дыҩдәылҵит. Виктор игәарԥ усҟатәи иҭбаамызт, ажь зқәыз амчындыр иамҽханакуан. Ижәыланы иаауаз аҿыцынхацәа рҭыԥ рԥшаар акәын, ашьагәыҭқәа ирышьҭадаз. Аха ҿырымҭырц урҭгьы ндмырхар иабацоз. Агәарԥ шынеибакәыз абарҵа иаркыз алашара ықәыҷҷон. Даадәылҵыр Инга дналацәажәар цәгьа ибомызт, лаб иҩнаҭаҿы маҷк иахьааидгылаз азы зылаԥш иҵазыршәодаз. Лара дкылԥшны иара дахьыҟаз лԥшаазаргьы здыруадаз, аха дцәырҵуамызт, ус ахьыҟалҵаз иаҳа иеиӷьзаргьы ҟаларын. Инга ишлаҳауаз, аӡӷаб дизырҳәарц дшылзыркуаз а-Чыгәбар ара ицәыригар ҳәа дшәон иара.
Аҵыхәтәан иҩдәылибагақәеит саси ԥшәымеи. Агәашә иадгылаз амашьынақәа рахь инеит. А-Барцыц усгьы ибжьы мырдукәа дцәажәаӡомызт, зегьы аԥсшәақәа раҳәаны амҩа иқәиҵеит. Леонид Чыгәбар Леуанти иҩнынӡа днеигон. Амашьына данлалбаа, икаҷҷоз Амза ргәарԥи рҩни арлашон, ацәылашара иаҿызшәа. Агәарԥ дықәгыланы икыдыӷӷаа аеҵәа зкыдыз ажәҩан даҵаԥшуан. Аҭынчра еилазгоз уахылагьы згәы ҭынчмыз амҩаду акәын, –
амашьынақәа риаҟьабжь еиқәтәомызт. Иааигәаз аихамҩа акәзар – арельс реиҿаԥшь рацәа адәыӷба гьежьқәа ахьырҿасуаз нҵәара рықәӡамызт. Амҩақәа рыгәҭа ибжьагылан цуҭак анхарҭақәа ирықәгылаз аҩнқәа. Иаб уажәгьы ателербага дадтәалан.
– Уажәраанӡа унзырхеи?
– Сасра сыҟан.
– Аамҭа зеԥшроу умбаӡои, амҩа ааузыркыр?
– Машьынала сааргеит, узыцәшәазеи?
– Ихашәмырҟьацәар иаҳа иеиӷьын. Аиҳабырақәа цо-иаауа зныкыр Аԥсны иазхьаԥшхьазма. Раҳаҭыр умбар руама. Зны аҭакрақәа ирылагаанӡа, аус дырцәгьар шрылшо шәзеилкааӡом.
– Нас ҳҿи-ҳнапи еиқәҵа ҳтәазаауама, ҳшыҵадырбго ҳабла иабонаҵы?
– Ҳшәыцхраауеит рымҳәеи, ишәмаҳаӡои?
– Цхыраара ҳарҭошәа ҟарҵоит ауп.
– Ақырҭқәа Аԥсны иацрыӡӡаарц ргәы иҭоуп ҳәа уарҳәама? Ари заҟаҩы ақәыӡхьоу удыруама? Иалдыршеи, аус еицәарымтәызар?
– Урҭ раамҭеи ҳара ҳаамҭеи узеидкылом.
– Уҭаркыр иубап, иузеидымкылозар, уҩызцәа зегьы еиԥхьытта ианцалак…
– Сара иаҳа сҭаркуеит ҳәа угәы изаанагои?
– Аангылашьеи хьаҵшьеи уздырӡом азоуп.
– Ҳҭаркыртә аӡәгьы ҳҽыҟаҳҵом, умшәан, – Леуанти дындәылҵын, ара аҵаҟа арымӡ шыҟаз днеит.
Уа дтәан, иаб ииарҭахь дхынҳәаанӡа. Нас днықәиеит изганк ала, инапсыргәыҵа хчыс иныҟаҵаны. Шоуран азы адәны узыцәомызт, аҩныҵҟа акәмызт. Аҵх агәы инахысуан маҷк ианаахьшәашәарахоз. Арымӡ пан, машәыршәа днаҵасыр, дкаҳауан азы, иҽырҭынчны дықәиан. Ашьыжьӡа дыцәеит. Ашамҭаз амаҵурҭа дныҩналан, адиван дахьнықәиаз, даҽа ԥыҭрак дамхацәеит. Дангылоз, иаб, ажәқәа ҭцаны, усура дцахьан. Изхара иԥсы ахьизымшьаз, ихы ҭууа дшыҟаз, ӡыхьк наиҿеитәан, маҷк иҽааирхьшәашәеит. Амҩахь машьынак абжьы ган, аныҟәцаҩ днаиԥылеит. Уи Лиуфа Ԥсардиа иакәын.
– Иуҳарбаз дугәамԥхазт, аха сара даҽаӡә дузысԥшааит, – иҳәеит иара, еснагь иҿыцакыз исигарет иацригоз алҩа иҿы иҭарбыбуа.
– Усҵәҟьа, амарџьа! Аӡәгьы дысҭахым, – Леуанти игәалшәон иахантәарак уи аӡбахә Леонид ицәыригар ҳәа дышшәоз.
– Аӡәыр думазар?
– Аӡәгьы дсымам, – Леуанти уи лыӡбахә, ашкол далгаанӡа, џьара иҿыҵиршәар иҭахӡамызт, зынӡа ирмаӡангьы нкылашьа шимамыз шеиликаауазгьы.
– Леонид иҳәан еиԥш, ухаҵаӡам ҳәа сыҟаҵәҟьоуп.
– Уара шәцо-шәаауа убри сыгра шәзалацәажәои? – дыччон иара. – Уаҳа цәажәатә шәымаӡамеи.
– Уамашәа иубаша, иагьуҵәахӡом, – аҵәы илеиҵон Лиуфа.
– Уаҳа жәабжь ҿыц ыҟоума?
– Закан Агырба абыржәы, быргцәақәак иманы, ԥыхьа аҽырҩырҭа ахьҳамаз дцеит. Излеиҳәаз ала, актәи амаӡаныҟәгаҩ Гәарамиа убра днеиуеит. Аҽырҩырҭа ҳгәыӷрақәа шадҳәалаз еиликаарц иҭахыуп.
– Ҳцап!
Лиуфа амашьына дынҭалеит. Амҩан ибла ихгылан аҽырҩырҭа аадыртырц закәытә қәԥараз зны имҩаԥыргоз. Изылшоз аҽқәа азыҟарҵаларц иазыркит, Гәдоуҭа араион ақыҭақәа рахь ирцҳаит рхы аладырхәырц. Арԥарцәа рҽеизырган, адәы дрыцқьеит, ашколҷкәынцәа ааргеит, агәам-сам ықәыргарц. Зегьы хиан. Амшын агәы уныхԥшылозшәа, ашьха ашьапаҿынӡа адәы иашарҭан. Шамахамзар ҳәынҵәы ҟалаӡомызт. Ауха илеиз ақәа ашьыжьынӡа иалабон. Аҽырҩра еиҿызкаауаз ақыҭауаа ракәын, аӡбаҩцәагьы дара ракәын. Аҳәатәеиқәымшәарақәа аныҟала, иагьеисит ашықәсан. Аха даҽазны иеиҿыркаауаз,
аҽышьҭыбжь ада уҟьан-чаҟьанк заҟа иҟарымҵарыз. Ишнеиуаз ареспубликатә еицлабрақәа ара ицәырҵит.
Даҽа џьоукы рыбла ашьа хыҵәҵәалон Гагра араион, усҟан иқалақьны иҟарҵахьаз, аԥсуаа еидызцылоз аҽырҩырҭа бзиа ахьцәырҵыз, аҽҟазацәа ахьрызҳауаз, аҽыҩқәа разыҟаҵарҭа ахьычаԥахоз. Ус акәымкәан, Аԥсны зегьы еиднаклыртә ауаа еизон, аҽыҩқәеи аҽыҩҷкәынцәеи ирыхьԥшны иаауан. Ари аԥыргара аҭахымзи, иаҳа ҵакыла иӷәӷәаз уск шьаҭас инаҵаҵаны. Амшцәгьақәа раан адә аӡы шықәымлоз анырба, зны иҟәараз адгьыл абӷанҷ шаҵаз еилыркаан, ақыҭа аиҳабыраҿ еивҵаларақәак шыҟаз гәарҭан, иаҳагьы иларывҵалан, иақәыршаҳаҭны атехника лықәдыргылан, абӷанҷ аҭгара рҽазыркит. Иззымҵааз ажәлар уи анырбоз атехника ҭадыргылахьан, ахы ыҵымҳәҳәо, уи иацрыҵуаз алҩа заҵәык акәын ирбарҭаз. Ацҭәы ҟазҵақәаз аргыларатә гәам-самла ирҭәны, хыхь анышә ықәыԥсаны, адәы дыриашарызшәа, иааржьақәан, ус аамҭа абраанӡа иааит. Ари усгьы аҿыц уаа азкашәеит уажәы.
Зны идәыз ишынеибакәыз иҭыжжааны ишьҭан. Уа иҭагылан Агырба Закани, абыргцәеи, актәи амаӡаныҟәгаҩ Гәарамиеи, уи ицыз даҽа џьоуки. Урҭ злацәажәоз аҵыхәтәахьы инеиуан, реиқәшаҳаҭрақәагьы ыҟан угәахәыртә, еихәлаччо игылан. Гәарамиа ирзеиҭеиҳәон ҿыц аҽырҩырҭа аԥшра аиуртә ҟаҵашьас иамаз. Аргыларақәа рацәан ақалақь аҿы. Урҭ ирықәыргоз аԥҽхақәа маҷӡамызт, иахьыргозгьы рымацәамызт. Абар аизгарҭа. Уи аидеиа иахьа акәӡамызт ианцәырҵыз. Леуанти дахьыӡырҩуаз иаҳауаз агәра игаӡомызт, алаҿимҭзаргьы. Ақыҭан акариер ҭыԥқәа рацәан, гектарла иуԥхьаӡарын. Аӡмыжьқәа рҭан, абасҟатәи урҭ ҭбаа-ҭыцәын, иҵаулан. Усҟан жрак иналагацаԥхьаӡа, гәам-самла ишдырҭәышаз ҳәа, ауаа ржьон. Асҟатәи гәам-сам аргыларақәа иабарыцрыҵрыз. Ақыҭа Колхьида иамариашаны зны амшын иҭыргоз аԥслымӡ авагонқәа ирықәԥсаны иқәыргон ешелонла. Аихамҩа аԥслымӡ аҭыгарҭанӡа инаган ирыман. Гагра араион амилициа аҟәша ахыбра азааигәара, аҽқәа ахьдырыҩшаз адәы еиҵҳәа шьҭан. Убри шынеибакәыз, Ольденбургски зышьаҭа икыз апарк ахәҭа бзианы амшын иқәнаган, Колхьида аԥслымӡ ахьыҵырхуаз ԥыҭрак ҭнарҭәааит. Уаагьы агәам-сам ҭарыжьырц иазԥшызма? Убас аӷ леирҭак абраагьы иҟалар ҳәа имшәаӡакәа, иааҟәымҵӡакәа бӷанҷ ҭыгаран изҿӡаз. Амала ара дгьыл иашарҭан, изҿыз аӷ ланагарымызт, аха ауаа рылаҵарҭақәа дырҭшәон, абна ықәыршьаауан, нхарҭа ҭыԥк узалымхуа, адгьыл иазгәакьаз ргәқәа ҵыршәаауан.
Шьына и-«Жигули» аҽны Аҟәаҟа амҩа ианыхын. Аԥсҟы зкыз амашьына иаԥшәмаз иакәын. Уа иҭатәаз Баҭыр ихала заҟа дымцарыз шьҭа. Аныҟәцараз иақәыршаҳаҭга имырххьан, арахь амашьына аномерқәа амырххьан, аусураҿынтә Шьына ишәҟәқәа зларзааигашаз ҳәа ГАИ аусзуҩцәа ақәиргәыӷхьан. Амала ашәахьанӡа дызԥшӡомызт, иҩызеи иареи рҵарахь ицарц иҟан, уи аус иаҳагьы ирццакны аҳҭны-қалақь шыҟаз амҩа дықәнаҵеит. Уа, ашьҭахьтәи атәарҭаҿ, иватәаз Џьанаргьы дрыцын, излеиҳәаз ала, ареспубликатә хәшәтәырҭаҿ днеины, ихәшәтәҩы дибар иҭахын. Уи иҩыза Баҭыр ажәа ииҭахьан, ишаахынҳәлак рашәара дышицхраауаз, иалгаанӡагьы амхы ишҭымҵуаз. Акәымзар, дара рҵарахьынтә мызкы изыхынҳәуамызт, уаанӡа аҳаскьын зҳарын, аџьқәреии иареи еиҟараны.
Џьанар ахәшәтәырҭаҿ длалбааит, иҩызцәа, русқәа ианаарылгалак, араҟа изааирц ааибырҳәан. Иара агәашә дынҭалан, дышиашаз Шьасиа лан дахьышьҭаз ахь узланеиуаз ашә днадгылеит. Еснагь еиԥш ауаа маҷӡамызт, чмазаҩбара иааиуази амедеҳәшьеи еицәажәон. Иара дааҭгылеит, урҭ ааилыҵқәар ҳәа, макьанагьы шьыжьын, дзырццакуаз ҳәа агьимамызт. Дыԥшын. Арахь уа иеилагылаз, аӡә дцар, даҽаӡә даауан, рхыԥхьаӡара иацӡааӡомызт. Днарылсны амедеҳәшьа Шьасиа длыԥхьарц длыҳәарц игәы иааҭеикхьан еиԥш, збжьы идыруаз агыруа ӡӷаб дааидгылеит.
– Аа, Џьанар! – иара даақәҵәизар – гха имыхьит, хыхь ааигәа дахьышьҭаз аус зуаз амедеҳәшьа лакәын. – Убара сеигәырӷьеит. Амала, ҳара ҳаугәаламшәаӡакәа, арахь уааины узгылеи? Аиҳараӡак сара сышԥаухашҭуаз!
– Араантәи уахь сбызнеип ҳәа сгәы иҭан, – лыхәмаршьа дацхәмаруан иаргьы.
– Узхааз уусқәа еилкааахаанӡа, угәабзиара шыҟоу саҳәеи!
– Аҽага скыуп аӷьараҳәа.
– Аа, уи сумырбан! Аҽага бзиа избаӡом, акәымзар иахьаҵәҟьа уахь суцны сымцози. Нас ҽагкра иуццаша дубарц уаама? Уажәыҵәҟьа слыԥхьап, – уи дгызмалха дшыхәмаруаз, лхаҿы шыччоз мацара, иара ибла ҭраа дзызԥшыз ашә дныҩнаԥҟеит, уа илагылаз днарылҵәраан. Хара имгакәа даагьежьит, аԥыхьа еиԥш дихәлаччон, аха маҷк лара лакәӡамшәа дшыҟаз ицәаҩан. – Араантәы уи лан дыргахьеит.
– Иаба? – иаҳауаз ааицәымӷахеит, избанзар Шьасиа, лцәажәашьақәа злаҟаз ала, лан ааигәа дырзыхәшәтәуа дыҟамызт. – Лԥсы ҭоу? – дҵааит иара, ирласны аҭак анимаҳа.
– Лԥсы шԥаҭам! – дааиҭаԥеит агыруа ӡӷаб. – Анкологиа адиспансер ахь дыргеит ҳәа саҳаит.
– Ус акыр лымазма?
– Дгәарҭарц ауми дзырга. Умшәан! Уа уцар – иуарҳәоит лгәабзиара шыҟоу. Ларгьы думбои, – лҽаалыргызмалхын, дихәлаччо наҟ дныҩналеит.
Уи лгәалаҟазаара бзиа иаргьы даарԥхан, даахынҳәит, иҩызцәа дрызԥшрызу адиспансер ахь дцарызу изымдыруа. Амҩаду ахь дкылсаанӡа, атроллеибус дҭаларц ӡбаны, иҿынеихеит, иаразнак ус мыӡбакәа дахьылакҩакыз ихы гәыбӷан аҭо. Атроллеибус ҭбаа-ҭыцә аҩныҵҟа усгьы шьапыргыларҭа умоуа еснагь иҭәын. Ишьаппынҵақәа дрықәгыланы, изнапык ала иҽыкнаҳаны, итәаз днарыхьҳәазо, даргьы шыгәрымуаз, игылазгьы днарывҵс-аарывҵсуа, цәгьала ақалақь агәҭаҿы даннеи, длалбааит. Адиспансер ахьыҟаз хараӡамызт, знык шьапыла амҩа данангыла, иаразнак акварталқәа ааиҩиҵәан, ахыбра днадгылеит. Уахь днарышьҭуазма, ашә аҿы иааиԥылаз ахалаҭ шкәакәа зшәыз днахынҳәын, ачымазацәа зныз рыхьӡынҵа аагәалҭан, арахь лҿаалхеит.
– Дҭыргеит ҩы-мшҟа раԥхьа.
– Дзеиԥшроуи зырҳәаз?
– Арегистрациа шәҟәы усҟатәи еиԥкаа аҳәаӡом.
– Сзызҵааша аӡәыр дызбозар?
– Иахьа ԥсшьара мшуп, иубода. Уаа ашәахьа! – наиабжьалгеит.
Иаргьы дмеида-гәеидаха днахынҳәит. Днаскьацыԥхьаӡа ишьаҿа ӷәӷәа иргылон. Дышиашаз Шьасиа лқыҭахь дцарц иаақәикхьан. Автобусқәеи атроллеибусқәеи рааҭгыларҭах днеит. Ақалақь аҩныҵҟа ибжьаз ракәын иаанҿасуаз. Абжьыуаҟа ицоз еиҵақь иҭәын, аныҟәцаҩ изымдыруаз аӡә дибеит ҳәа даанҿасуазма. Автостанциахь деихар иаҳа иеиӷьын. Амҩақәа ааиҩиҵәҵәан, Амрагылара ицоз автобус дынҭалеит. Иҳәазоз атоллеибус аасҭа, уи иаҳа имццакуази. Аҩныҵҟа узҭамгыло ишоуран, инҭалоз афҩы ҷыда ааиҿасуан, ԥыҭрак данҭахалак дшашьцылозгьы. Авокзал аҿаԥхьа длалбааԥан, уи ахыбра иаҿакыз автостанциахь иҿынеихон еиԥш, машьына хәыҷык ааҭгылан, ашә анаат, Баҭыр ихы ааҭирҳәҳәеит.
– Џьанар, уааи!
Ацәа даалҵызшәа, Џьанар дааҭрысын, Шьына имашьынахь иҿынеихеит. Уи данынҭала, уа ирыцҭатәаз Мамсыр аԥсшәа наиеиҳәеит. Баҭыр иусқәа рзы иашьа еиҳабы џьара дшигоз ҩашьомызт. Иҭҵаауа изиҭахызи, дахьрыцыз русқәа зеиԥшраз усгьы еилкаахон. Иара дзышьҭаз аҳақьым дибазар еилыркаарц анырҭахха, уаҩы диқәымшәазшәа нареиҳәеит. Дара иахьырҭахыз аҭыԥ ахь инеиаанӡа, уамашәа ибарымызт аԥсшьарамш аҽны, усҳәарҭак иашьҭамлакәа, ҩнык ахьырԥшаауаз, иара ихы иааҭашәаз Шьасиа лқыҭахь ацара дахьаҟәыҵыз акәын. Аӡиас анхыҵлак уалашәар ацәқәырԥа урыма ишцарыз еиԥш, лара дахьынхоз днаӡарц амҩа данын, раԥхьа даазымҽхазкыз агәаҳәара даашьҭнаԥаан. Баҭыр уи амҩан аниқәҿиҭуаз, аӡыблара ишьҭнаԥааз ицхраараз аԥсеиқәырхага изхырҵазшәа, нас уи
иацраҳәаз ашахала далыргазшәа аԥшра иман. Уаанӡа иеимоциақәа дрымҽхак дрыманы, ашьҭахь ахәыцрахь ихы ирхазшәа игәы иабон. Иара игәҭакқәа дахьынӡарылаз, Баҭыри Мамсыри амашьына ааныркылан, илалбаанӡа аиашьа еиҵбы ус иҳәеит:
– Абаа, аҵарахь амҩа ҳақәларц ҳгәы иҭоуп, арахь ҳгәы ҳҽанӡамкәа ари аус ҳалашәеит, уажәыҵәҟьа ирысҭо капеи кылҵәак сымам, хәыда-ԥсада ҳаиқәдырхароуп.
– Иҟалеи иара, ухгьы ҭацәны, уџьыбагьы ҭацәны!!! – дгәамҵхамҵуа Мамсыр длалбаан, Баҭыр даашьҭхны, ҩнеихагылак дныҩналеит.
Ҿызымҭӡоз Шьынеи иареи анааизынха, Џьанар хәыҷы-хәыҷла ихәыцырҭахь днахынҳәыхт. Зны игәы иалан иҩыза дизыӡырҩны дахьаангылаз, – Шьасиа лан дзықәшәаз еилымкааӡакәа, дабанӡыҟазаауаз. Уи дҽеимкәа дыҟазар – зегь раҵхьа згәалаҟазаара бааԥсыз лыхшара ракәымзи, еиҳараӡак Шьасиа, лара деиҳабын, леиҵбацәа раасҭа еилылымкаауази. Дибар лгәы маҷк иааирҭынчыр – акыр иаԥсамзи. Зных даҽакала дхәыцуан иара, – дахьзымцаз иаҳа ииашан. Длызҩеиргьы дабалыцхраауаз? Лан лҭагылазаашьа ахьынӡыҟаз усгьы илдыруан, атәым уаа рҿаԥхьа далацәажәомызт умҳәозар. Нас иаргьы дтәымуаҩызма? Уик зынӡак ицәымӷахеит. Аха дахьынӡалзааигәази дахьынӡалцәыхарази лхаҭа илзымдыруазар усҟан? Иагьа умҳәан, аҵыхәтәантәи амш азакәын дышлызгәаҟуаз анлеиҳәаз. Уаанӡа, гәынхәҵысҭала илдыруазаргьы, иаартны илҳәозма, аӡӷаб илҵәахуан акымзар. Акраамҭа иҟамыз аешьцәа лалбаанӡа, иара ихы-ихшыҩ дызҭатәаз амашьынаҿ иҟаӡамызт, инахараз қыҭак иалагьежьуан.
– Нас ииҳәаз уаҳаит, – Мамсыр, иҩныҟа дахьынӡаргоз, иашьа ихы наиқәеикит.
– Исаҳаит, – иҳәеит Баҭыр.
– Угәы рҭынчны уҵарахь уца, егьи амчыбжь анҵәамҭахь шәмашьына аномерқәагьы шәышәҟәқәагьы сара илазгоит. Амала Важьа ишәҟәы ааушьҭроуп. Абзиараз! – Мамсыр длалбаан, аҩнеихагыла дныҩналеит.
– Иҟашәҵеи? – амашьына ԥыҭрак иласкьахьан уи ашьҭахь, Џьанар, ихәыцрақәа даарылҵны дымҵаар ԥхашьараны, иҩыза ишҟа данаахьаҳәуаз.
– Мамсыр даазымгар, сышәҟәқәагьы Шьына иномергьы сызҭодаз, – иџьеишьашаз аҿаԥшылара Баҭыр иман. – Излазбаз ала, мызқәак ҳҩыџьегь ҳдырххалон, нас, ҳгәы аныԥҵәалак, ҳџьыбақәа ааҭарцәны, ҳаиқәдыршәон шәҟәыла-быӷьшәыла. Зҿы ҳнеиз ателефон аӡәы дизасын, ԥыҭрак диацәажәон. Цәгьала иаҳҭахыз дазааигеит. Уажәы ҳҟазшьарбагақәа Важьа имсхроуп ашәахьа ашьыжь. Уи ҟасҵаанӡа џьаргьы ҳазцом уареи сареи. Аҟазшьарбагақәа рхианы Шьына исҭар – иааигап. Еицәасшьо аус сақәшәеит, умбои. Важьа схазы сиҳәар сҭахӡам, умбои.
– Ухазы шԥыкәу, аԥсшьарҭа ус ауми узҿыз.
– Зегьакоуп, Џьанар, Важьа Важьа иоуп. Ак узыҟаиҵоит, аҟара уҿихырц.
Ашьҭахь Баҭыр даҽакы далацәажәон, Шьынагьы ажәақәак ныбьжьаиргылон. Амала Џьанар урҭқәа шиаҳауазгьы, дырзыӡырҩӡомызт, ихәыцрақәа Шьасиа лқыҭахь ицахьан. Зны ихы гәыбӷан аиҭахуан, уахь дымцакәа дахьаангылаз азы, зных дахьааҭгылаз иаҳа иеиӷьеишьахуан. Ирлас-ырласны шьасиараа рынхарҭа азааигәара дахьырбозгьы иҭахымызт, уҳәас-сҳәанқәа дырцәихьчар еиӷьын. Абарҭқәа дшеимаркуаз мацара, амашьына ақыҭа иҩалалеит.
– Сҽааиҭакны сҩеиуеит, – амашьына длалбааит иара, рашәара дышнеиуаз азы Баҭыр адырра наиҭаны.
Аҽеиҭакра закәыхзи, дицны дцар, ишьапы аахтны, иеиқәа ҵыркәакәа, амхы дналагыларын, иара дзышьҭаз аҽакӡан умҳәозар. Аҩны данааих, иҽааиҭеикҵәҟьеит, гәыҩбарак аӡәы игәыҵамшәарцаз. Амҩа данылан, иҩыза иахь дышиашаз ихы мырхакәа, аԥҭараа рахь иҿынеихеит. Рымхы даннавала нахыс, руҭра дыхԥшны, агәарԥ аӡә дықәибаауазар ҳәа, ибла ирҵаруан. Аԥҭа иан дибар – леилаҳәашьала имдыруази лаҳәшьа, Шьасиа лан, лԥсы ҭазу, Анцәа илҟәиблаарын, ма иҭамзу. Иара дмыццакӡакәан ргәарԥ дазааигәахон, ирашәаз рымхы уаҩ дҭибаауамызт, руҭра ҭацәын, ма агәарԥ аҿы шьыбжьон ашоураха ашәшьырҵа уаҩ дыҵатәазар игәахәуан, уаагьы иҭацәын. Уаҩ дыҟамкәан, рызынтәык аҩада ицазар? Арыцҳара иақәшәаҵәҟьазар?! Ихәажьы қақаӡа еилагылама иҳәо,
деилыбзаауан. Ак лыхьзар, Анцәа иумҳәан, аха, ан лаҵкысгьы лыԥҳа еиҳабы лакәын ирыцҳаишьоз. Дигәыҵблаауа дигәыҵан. Рҭаара зҵигарызи, Шьасиа лан лԥсы ҭазар еиликаарц шиҭахыз ала дразҵаауазма? Рынхарҭа егьи аган ала днахыкәшарц иҿанынеиха, «аақ» зыргаз ала агәашә иаадххылт, ацқәа рымацара уцәа уҭадырӡыӡрын, ишынеибакәыз агыгшәыг ԥшра акәмызт. Аҩны даадәылҟьеит Аԥҭа.
– Акыр уҭахызма, Џьанар? – Асҭанда лцәа зхикаауаз лашьа еиҳабы даниба, арԥыс дшыҩуаз диԥымлеи.
– Зегьы аҩны шәыҟоума? – ааиҿыҵҟьеит згәы зҽанцәамыз Џьанар.
– Ҳаҟамкәа ҳабацоз?! – иааџьеишьеит Аԥҭа. – Акыр уҭахызма?
– Ухы уақәиҭзар, уҳацхраар сҭахын, – изҵигашаз иԥшааит Џьанар, ус иааимпыҵашәоз аҭәыц еиԥш, аҳәоу иаламҵаӡакәа, ицәагарызеишь ҳәа.
– Схы сақәиҭуп, – иагьа деилахазаргьы, иагьа иус хьанҭазаргьы, Асҭанда лашьа мап шԥеицәикуаз, урҭ рааигәара цхыраара днеир иаҳагьы иеиӷьаимшьози.
– Ашәахьа аԥышәарақәа рыҭираз ҳцоит, асеместр аҳаркуеит. Арахь Баҭыр имхы рашәамкәа инхеит. Иахьа иулымшозар, уаҵәы уҳацхраа!
– Иахьагьы уаҵәгьы сшәыцымхраауеи, – дақәшаҳаҭын Аԥҭа, Баҭыр ицхыраара абеиҭахыз, аха иҳәаз Џьанар иакәымзи.
Аԥҭа днахынҳәын, иҽага има данааи, рҩыџьегь рҿынархеит, Баҭыр инхарҭа рхы ақәкны. Џьанар акыр игәы ирҭынчхьан, Аԥҭа иан лаҳәшьа лԥсы шҭаз еилкаан. Аха изызнеиуаз амхы инадгылаанӡа, ҿыц игәы бжьажьон. Арыцҳара иақәшәахьазар, ҩы-мшы, хы-мшы раахыс аҩны иҟазар ҟамлози. Амала усҟан, игәы ааиҭаԥахуан, Аԥҭа, «ҳаҟамкәа ҳабацоз» ҳәа, Џьанар иҵаашьа уамашәа ибарымызт. Ус анакәха Шьасиа лан лгәабзиара ахьнеихьаз еилкаатәын шиҳәоз, Баҭыр имхы инадгылеит.
– Ҟоҳ!, – даагәырӷьеит Баҭыр, уи ицрашәоз Шьынагьы ихаҿы лашон, даҽаӡә дырзацлазар, ирласны иалымгози. – Ԥшь-ҩык аа-напык рымоуп, – иҳәон Баҭыр. – Аа-напык ԥшь-ҽагак ркуеит. Сара ԥшьы-мшы исрашәоз ҽнак ала ҳалгоит, аа-мшы исрашәоз ҩы-мшы ҳадхылаӡом. Иагьа умҳәан, умацара уанхыу аасҭа, аҩызцәа ануцу, уус иаҳа иласуеит.
– Иуҳәо иашоуп, – Џьанар иҽага абна иаалеиган, ирашәоз днарывагылеит, Аԥҭа усгьы иҽага иҟьахьан. – Уаҵәы ҳалгоит. Ачеиџьыка ҳзеиҿукаароуп.
– Даара иумжәуеи, нҵәажә! Баша сызурааԥсои.
– Сара изжәы-изымжәы, уара иқәургылароуп.
– Иара иагижьыр ҳәа ушәома, – Шьына ихы Џьанар иахь иҩышьҭихит.
– Сара иагсыжьуам, аха сҩыза Џьанар ижәыр зуам. Ус ҽнак Жьакәа ианаҳиржә ашьҭахь, мызкы дышьҭалеит.
– Иара ичеиџьыка дақәшәины иаҳҿеиҵаз џьушьоу, аха ус иеиқәшәеит, – иҳәеит Џьанар.
– Убас ак еиқәшәар ҳәа сымшәои.
– Иахыугарц уаҿуп, аха иҳауӡом, – дмақаруан Џьанар.
Уигьы игәалаҟазаара маҷ-маҷ иеиӷьхон. Ҿыц иԥсы ҭалазшәа, игәы ихашҭуан, иҩызцәа дрылагылан махәҿала дахьааԥсоз, иахьихлафуаз, аҭак ахьриҭоз. Доусы намысла мацара аус иуан. Итәы дҭазар ишиҭахыз драшәар ҟалон, аха даҽаӡәы имхы ухгыланы ишаауҭахыз акәымкәан, ишаҭахыз уизааԥсарц ахәҭан. Ааилашәшәиаанӡа иззааԥсаз аԥшәма иуааҳәцәа даарысны икит, аҩныҟа илеигарц. Дара ируамызт, избанзар адырҩаҽны ҿыц еиҭеизаарц акәын, аха иара ихьымӡӷшьаны дышрыдԥсылоз анырба, аҩныҟа илеин, иан илырхиаз ала акрырфеит, амала ирылсыртә ирымжәӡеит.
Шьына имашьынала данца, Џьанари Аԥҭеи хәдала рҿынархеит. Аԥҭа иуамызт Џьанар дицны дцар, аха егьи, еиҵбы алашьцара дацәшәар игәахәшәа, имҩа иаҳа ироуит. Ианааиԥырҵуаз ашьыжь доусы ихала Баҭыр имхы дшазнеиуаз ааибырҳәеит. Џьанар иаҳа дҭынчын, дагьааԥсан. Ауадаҿ лашара заҵәык аркын. Иани иаҳәшьеи дахьыҟаз рымдыруази, заа ишьҭалахьан. Иқәгылаз ихәы даламкьыскәа дахьнышьҭалаз, дынҭаҳәахаа
дыцәеит. Ашьыжь данааԥш аԥхӡы илнаҳәаз макьана иқәымбаӡацызт. Ихчы ахҟьеи ашьаршьафи цәаакын. Дшыҩгылаз ӡыхьшәашәала иҽикәабеит.
– Иахьа бызҿуи? – шьыжьхьа данаадтәала, иара иаҳәшьа длызҵааит.
– Аҵара сҭаларц сҽазыҟасымҵои, – лҳәеит лара.
– Иахьа уи бааҟәыҵыр, даара ибныԥшырма?
– Мамоу.
– Ус акәзар, иахьа Баҭыр ишҟа бсыцаалароуп.
– Ҽагкроу? – дагьаагәырӷьеит Асҭанда.
– Уа ԥшь-ҩык ҳҭоуп, ҳахьӡоит. Аха ҳхәы ҟаҵатәуп. Иан илылшом шьҭа.
– Мап зҳәада… – заҟа дгәырӷьаҵәҟьоз лнымԥшырц, наҟ дныҩналан, лҽааидылкылақәеит.
Аешьеи аеҳәшьеи амҩа иҩанылеит. Асҭанда, даныхәыҷқәаз роуп акәымзар, Баҭыри лареи гәынхәҵысҭала ианааибадыр нахыс, уахь дымҩеиӡацызт, хара-хара рынхарҭа дықәыԥшуа давслон акәымзар. Лгәы хыҭхыҭуан илыҩнхараны иҟаз ашҟа маҵура ҳәа заа амҩа дахьаныз. Лашьа дицны, дцон, гәыбӷанк лызҭодаз, аха иара ихаҭа, лымҳаҭшьык имазар, ихы шымҩаԥигашаз здыруадаз, иаҳәшьа длыҵаҟьаны аҩныҟа дыԥхаирсыр илшон. Уажәы иашьак иаҵкыс изааигәаз иҩыза гәакьа иахь дигон ацхыраараз мацара.
– Нуца, – агәарԥ ишынҭалазҵәҟьа, Џьанар аԥшәмаԥҳәыс лызҿиҭит. – Ацхырааҩ дыбзаазгеит.
– Ааи, нан, азамана дысзааугеит, агәхьаа дасыргоит акәымзар, – Нуца, лхаҿы гәыбзыӷ анаалызлырха, иаалыдгылаз аӡӷаб даагәыдылкылеит.
Џьанар амхы аҵыхәахь иҭаз иҩызцәа данрызца, Нуца, аӡӷаб длыманы, дныҩналеит, аха лара дласны акыр лзыҟаҵозма, днаиааиаанӡа Асҭанда ахьшәҭ-сышәҭҳәа зегьы ааиллырган, ачысҟаҵара лныназылкит. Иланхәахаран иҟаз ашыла, ачашыла, аџьыка, аџьыкҵәаҵәа, акакан, аџьымшьы, аџыш, асыӡбал, аҟәыд, ашә – илымаз зегьы ахьҭақәаз наллырбан, нас лхала ачыс даҿын. Нуца ҩ-кәтәык шьны иаалгеит акәымзар, дзыхьӡагәышьози, Асҭанда лӡыршы аакнылхын, иаразнак акәтқәа цәлырҳәын, ижәырц инҭалҵеит. Лчыс ҩ-хкыкны илшеит. Шьыбжьхьазы иаармарианы акрырҿалҵарц лыӡбеит. Абысҭа ҿахрақәа ашә сақәа наргәылаҵаны, ирылҭарын, нас аҟәыди асыӡбали, доусы ииҭахыз игарын, акәтқәа руак лчаԥарын. Уаххьагьы убасҵәҟьа еиқәлыршәарын, амала уи ачашә ацылҵарын, арашых сыӡбал архиара дахьӡарын. Иааҟалҵоз зегьы аиаҵәара иалыргарын. Ауҭра дахьынӡаҭаԥшуаз, илбон Нуца зеиԥш уҭахыз аиаҵәара шлымаз. Ачашә аҵыбра агәылалҵар лҭахын. Уаххьазы ашәырпҵы лырхиарын, убригьы аҵыбра фҩы хны.
Шьҭа иаарын анылгәахәуаз, ахырӷ сон, лыгәӡа рхианы иқәгылан. Уажәи-уажәи дыԥшуан, рҿаархарымашь ҳәа. Изқәыз рмаҭақәа аҵыхәан иларгарц агьрыгымзшәа анылба, агәӡа налаԥсаны, лымҳаԥ ырҵәиуа мацара, абысҭа лун, иааины рҿқәа рӡәӡәаанӡа, рԥсқәа ааиҭаркқәаанӡа, аҟалара иаҿын. Рҿанаарха иааиуаз Аԥҭа, ихәда ԥырҟазшәа, азныказ даашҳазхеит. Асҭанда ара амаҵ ахьылуаз иҭахӡамызт. Лҩнаҭа дыҩнагылазшәа, дышьқьыруан. Игәы иаго-иамго иҩызцәа рҵыхәан длатәеит, дназҭашәаз игәырҩаны игәырҩамкәа, ус акәымзар иарбан ҭагылазаашьаз изеилымкаауаз далҵуа далагеит. Лара лашьа ара дтәан. Аԥшәма рԥыси лареи акыр рыбжьаҵәҟьаны идыруазар, дааигарымызт. Ешьеи еҳәшьеи реиԥш еизыҟаҵәҟьазар? Уи аԥсеивгара иара инаҭон. Анаҩсангьы ихы дақәԥон, дызҭашәаз далҵырц, избанзар иибоз шицәымӷахаз идырбалар иҭахӡамызт.
Лара лхаҭагьы Аԥҭа Баҭыр дицхраауан ҳәа ԥхыӡ илбар иахалҵарымызт. Ҩныҵҟала илҳәара лҿашәомызт, Аԥҭа дахьылбоз, дәахьыла иаалмырԥшырц лхы ақәԥашьа дақәшәон акәымзар. Маӡала лара лхы зызхаҵәҟьаз Баҭыр иакәын. Уигьы издырӡомызт лара ара дшыҟаз. Дахьибаз џьеимшьазшәа ҟаиҵеит, уамакгьы иааигәамԥхеит, аха, лашьа дшааигаз даназхәыц, гәаныла аешьеи аеҳәшьеи драҭабуан, избанзар аишәа бзианы ирхиан, иангьы аӡӷаб заҟа дҵарыз, дҟәыбҷаз, деилфаҷаз ҳәа дахьлырҽхәоз дышьҭнаԥаауан иара. Иаарласны ԥҳәыс дааимгар шамуазгьы дазхәыцуан, иахьеидтәалаз иан уажәи-уажәи иахьигәалалыршәоз анаҩсангьы, ибон аҿыц напы аҩнаҭа иарҿиашаз закәыз. Џьанар иҿы даннеилоз лхәыҟаҵашьа игәаԥхалон, аха ара иҵегь иеиӷьны ибла дыхгылон.
Лымаҵушьа лхаҭагьы илгәаԥхон, гәыкалагьы дырхагылан. Иҩагылаанӡа лшьапы дшықәгылаз дықәгылан. Ҵәыцак азна аҩы рхала ирымнаҳаӡеит, ӡызлак ҭарымҭәаӡеит. Дахьынӡархагылаз ирҭахыз зегьы лхала ирылҭон. Шьҭа ак абаҟаз ҳәа Нуца длазҵааӡомызт, наџьнатә ара дыҩнагьежьуазшәа, иахьҭагылаз иааҭылгон. Аԥшәмаԥҳәыс уи длызԥшуан, ааигәа иӡӷабыз, ашкол маҭәа иҵегь иарԥшқоз дыԥҳәызбахахьан, лоура-лыҭбаара наӡазма уҳәо, дыҭҭәаарц агьлыгмызт, арахь аҩнԥҳәысра лҽазылкхьан. Ашьыжь Нуца ицқьаӡа иаацәырылгаз аԥыраҳәа шкәакәа уи илымӷалҵан, дыҩнашьқьыруан. Арԥарцәа ҩагылан, рԥсы ааиҭакшәа усура ианца, аишәа иаразнак иахьеиллыргаз лымбаӡеит. Адашьма ԥсаны илыӡәӡәан, ауха ирҿалҵашаз деиҭаналагеит. Убри дшаҿызгьы, Нуцеи лареи рхәы анаақәлыргыла акәын аԥшәма ԥҳәыс шьҭа иаҳәсахәыҷхәоз зегь шеиллыргахьаз ангәалҭоз. Аӡӷаб акрыфара лҽадылмырхалаӡеит. Аԥшәмаԥҳәыс дыштәаз, дҩагылан, лусқәа нап рылалакит.
– Ааи, нан, зыҩны быҩнагылаша аԥҳәыс илыбарги! – Нуца илзымҵәахит лыџьшьара. – Беиԥш иҟоу абра зны дызбандаз, шьыри!
«Ара сыҟами!» – лыҩныҵҟа иҭалҳәоз адәахьы илызцәыргомызт, аха илаҳауаз лгәы иаахәон. Ашьҭахь данхәыцлак, илзеилыргомызт Нуца лара ҭацас дылҭахны илҳәозу, ма дшылҭацахашаз лҿы иҭамшәозу. Асҭанда лыгәҭахәыцрақәа лныԥшуамызт, дышьқьыруа дшыҩназ еиԥшҵәҟьа, лус налыгӡон. Ахәымҽхан, ааилашәшәымҭаз, аҽагакцәа анылзаалак, ҿыц абысҭа бзианы ирзымфар ҳәа дшәан, ачашәқәа ракәын иаҳа дзықәгәыӷуаз. Урҭ ашәаӡа бзианы иргәылалҵан, рыхқәа хырҷаны иқәын, ишыналыртәалак иӡны иаакәхны инарымҵалҵарц. Аамҭа лымбаӡакәа ицеит дшыҩнагьежьуаз мацара. Аӷьырӷьыл бысҭа ықәгылан, иуааҳәцәа иманы, Баҭыр данааиуаз. Рнапқәа ӡык нарықәырҭәан, еиҭалатәеит, ларгьы лбысҭа нҵо иаақәлыргылон. Ҩбаҟа ҵәыца ркхьан еиԥш, ачашә, ахылҩаҵә шҩеиуаз, иаарымҵалыргылеит. Ишцазгьы, аԥхӡы шрықәнаҭәоз, ирфеит, даҽак рымазар цәгьа ирымбо. Хара имгакәа, аҩыза аарымҵалыргылеит. Ргәы иаахәаны, «ҟоҳ-чоҳ» рҳәан, изныз ааҭадырцәит. Ахԥатәи анаақәлыргыла иаҳагьы уамашәа ирбеит. Иџьаршьаӡаз аԥшьбатәи акәын.
– Чашәла мацара аӡә ддыртәо смаҳацт, – иҳәеит Шьына. – Асҭанда! – ла лахь ихы наирхан, аҵәца аакәихит. – Аныҳәаҿа ӷәӷәа баԥсоуп. Баҭыр уи икаанӡа ҳәа ҳаԥшыр, ирацәаны иаҳиржәырц иҭаххоит. Уаанӡа ҳтәазароуп ҳәа иақәаҳкыр, бныҳәаҿа ҳзымкӡакәа ҳгылар акәхоит, избанзар ирацәаны иаҳзыжәӡом, избанзар ҳкараха ҳаҟоуп, ирласны ҳаилыҵроуп, избанзар уаҵәы аусурамш ҳазԥшуп. Баҭырраа раҳаҭыр ббоит азоуп абасҟатәи иахьа бзааԥса. Урҭ ирзааԥсазгьы раҳаҭыр ббоит азоуп рымаҵ зыбуа. Анцәа биныҳәааит!
– Шьына дышцәажәо убо, уара! – Баҭыр иҭаз дџьеишьон. – Амала, аԥшәма уиаԥысны, уццакцәеит, аха лааԥсара убла иахьабаз узымчҳаит. Анцәа биныҳәааит! Аҵарамш боуааит! Аразҟы быгымхааит! Иахьатәи бааԥсара аҭак сызҳәо Анцәа сыбирбааит!
Имҳәарц ииҭахыз шырацәаз Асҭанда илбон, аха иажәа ираӡон, маӡак аҵрымбаарц. Аҵыхәтәан, иаҵәца анижә ашьҭахь, днеин, ԥаҭхьк, ахи аҵыхәеи чаԥаны, иааигеит. «Амаҵ ззыбуа ирыдыбгалап», – иҳәан, иналиркит. Аԥаҭхь ҳамҭас издыркуаз дхаҵазар акәын, аха иара иҳәашьала ихымҩаԥгашьа аауцәымӷхартә иҟамызт, ганкахьалагь уи Џьанар иаҭәеишьазшәа аԥшра аман, егьи аганахь ала, иан дҿихит, избанзар ҽнак хәлаанӡа илзааԥсаз гәаларшәагас ҳамҭа хәыҷык наллыркыр лҭахын, арахь акгьы лкӡамызт.
Еидтәалаз еидымхалацәеит, Баҭыр урҭ никыларц иҽшԥишәазгьы. Аԥхьа Шьына дцеит, Аԥҭа диманы. Џьанар иаҳәшьа длызԥшит, уи аишәа еиллыргар акәын. Ачанахқәа ӡәӡәаны рҭыԥ иқәылҵан, адашьма акьынтәыжә ырбааӡаны иқәылшьын, Нуца аԥсшәа лаҳәаны, дцарц ддәықәлеит. Баҭыри Џьанари аҵла аҵаҟа арымӡ иқәтәан, днарыдгылеит. Баҭыр Асҭанда мцхәы леимҳәеит, лашьа дахьыҟаз, амала дышлаҭабшаз издыруамызт. Илиҭаз аԥаҭхь лгәыҵарӷәӷәан, Џьанар дахьицнеиуаз, алашьцара иналаӡаанӡа, илаԥш лышьҭазар, илныруазар иҭахын.
Лара усҟан ԥсаатәҵас дԥыруа аҵх далан. Лашьа дышицызгьы лыбла дабаӡомызт. Еҵәаџьаа лымала илхацеицеиуан. Амҩа зырлашоз Амза ԥсышәаҳәаган. Ргәарԥ зегь лашон. Џьанар ӡыхьла адәаны ҽахьынӡеикәабоз, аҩны дааҩналахын, лан дызхьымӡақәаз,
дзыхьӡақәазгьы лара ишылгәаԥхоз рҭыԥ иқәылҵон. Лашьа иаразнак дышьҭалеит. Лан ашьҭахь уамак дымтәеит. Лхала ателербага дахәаԥшуан, амала дызхәаԥшуаз гәнылкылаӡомызт, илаҳауаз дазыӡырҩӡомызт. Дшынеибакәыз Баҭыр иҩны дыҩнагьежьуан. Данышьҭала лааԥсара лылсын, иаразнак дыцәеит. Лыцәа хаан. Изхаамхарыз, ԥхыӡгьы уи аҩны акәзар дзыҩнагьежьуаз.
Амра ҩаҵхахахьан, лара данааԥшуаз. Аҽынгьы ашоура шыҟалоз шьыжьы иубарҭан. Џьанар иҽеилаҳәа-иҽеилаца дгылан, иарҭмаҟ ду еиқәҷаб еиқәыршәаны. Убасҵәҟьа деибыҭаны агәарԥ дааҭалеит Баҭыр. Уи Асҭанда дахьибоз игәы ишаахәоз лашьа ицәиӡаӡомызт, иацы лакәымзар иуааҳәцәа усымшәа акрырҿаҵаны ишоуижьҭуаз Џьанар имацара иакәым, Надшьагьы илеиҳәеит. Лԥҳа дахьдырҽхәоз лгәы иаахәаны, ан дҿаԥхаҿаччон, Амра аҽны еиԥш ааигәа илықәымԥхацызшәа. Аиҩызцәа, ныҳәа-ныԥхьаны амҩа ианықәылҵа, агәарԥ инҭыҵны, алада рхы дырхеит.
– Асҭанда! – ҿаалҭит ан, урҭ дрышьҭаԥшуа. – Џьанар игәалаҟаӡам.
– Избан?
– Сыздыруам.
– Ус бгәы изаанагои?
– Изымбои.
Ашкол аҭалара мчыбжьык аҟара шагыз, ҩынтә-хынтә ақырҭқәа рҽазыркхьан Гагра ақалақь аҿы иеизарц. Уаҳа рҽырзеидкыломызт. Зынгьы апартиа ақалақьтә комитет азааигәара уаа жәа-ҩык раҟара ааидгылақәан, уаҳа уаҩы данырзымааи, ақәагьы аарԥырхагахан, инеилыҵит.
– Уамашәа иубаша, – иџьеишьаҵәҟьон Леуанти – аиҳабыра абарҭ ирԥырхагахарц рҽаԥшьыргаӡом.
– Убри ауми иуҳәаша, – Кьахьыриԥа Борисгьы убри акәын дзызхәыцуаз, – ҳара уск ҳанаҿу ихәыҵагәаны, ҳагага ҳацәшәо, ирмаӡаны ишымҩаԥаагогьы, ҳазҿу еилыркаарц иҳашьҭоуп, иааилыркаар иаразнак иаҳԥырхагахоит.
Убри нанҳәамза анҵәара хы-мшы шагыз, 250-ҩык раҟара ирулак астадион аҿы иеизеит. Излеилкаахаз ала, рҳәатәқәа еиқәымшәо, аԥсуаа рзы аиакәым ҳәара зҭахымзгьы рацәаны, аизара мҩаԥган. Аус злаз дара рхаҭа реиҿагыларақәа ахьырацәахаз акәӡамызт, аус злаз ақырҭқәа еизеит ҳәа ахҭыс ахаҭа акәын. Уаагьы акырӡа иџьоушьашаз ҟалеит. Уа иқәгылаз, аԥсуаа ишыҟарҵалоз еиԥш маҵурак змамыз, ма анхацәеи аусуцәеи русурҭа ҭыԥ рцәыӡыр ҳәа имшәоз, ԥхьаҟагьы еиҳабыра ҭыԥк роурын ҳәа зхы ԥхьазкшаз ракәымкәа, аԥсуаа рахь иаартыз ашовинистә политика мҩаԥызгоз, апартиа Гәдоуҭатәи араиком ԥыхьатәи аҩбатәи амаӡаныҟәгаҩ Гагошиӡе, амилициа Бзыԥҭатәи аҟәша ԥыхьатәи аиҳабы Шартава Резо уҳәа, рус хәымгақәа рзы аусура иалрымхыр ада ԥсыхәа змауз ауаа ракәын.
– Уара, иусураҿ иԥырхагахоит ҳәа, гәыбӷан зырҭаша ауаҩы ҳаизараҿ иқәгылара дацәаҳахьчоит, – Кьахьыриԥа иаҳауаз агәра изгомызт, – дара зҿу уахәаԥши! Апартиа аусзуҩи амилициа амаиори реизараҿ ирхагылазар, урҭ ирыцеизаз зыцәшәараны иҟаи?..
– Уи мҩаԥызго анапы Қарҭынтә иаауеит, – иҳәеит Леуанти. – Акгьы иацәымшәозар, убри ауп иаҳәо. Ҳаизара ҳаналагалак ауп ианеилыркаауа, ма иаҳдырҟаҵаӡом. Уажәы дара хәы-мшы, фы-мшы шыбжьоу, сентиабр 3 рзы, анаҩсантәи аизара, шымҩаԥырго иаартны ирыларҳәеит.
– Напхгара рызҭо аорганқәа рҿы итәоуп, – Кьахьыриԥа уи диқәшаҳаҭын, – акгьы шырзырымуа рдыруеит. Амала, сара сгәы излаанаго ала, абыржәы иеизыргаз еиҳаны ирзааиуам.
– Уи атәы аҳәара цәгьоуп.
Арҭ бжьажьон, аха ргәы ишаанагоз акәымкәан, ишыҟарҵацыз еиԥш, рыламыс ыфаны, аус хәымгақәа мҩаԥыргарын ҳәа ажәлар илрымхрыз арбаныз аха. Аҽны ахәыҷқәа рҵара шықәс иаԥылон, Леуанти урҭ иргәырӷьар иҭахын, ихаҿы амхны, ишәыра еиқәаҵәа
аашьҭхны, агәарԥ дынҭыҵит. Агәарбжьарала ашкол ахыбра даҿаԥшуа мацара даауан иара, ихарамызт. Амҩаду ахь даныҩкылшәа, ақырҭуа сектор арҵаҩцәа хара-хара игылан, иаауаз рҵаҩцәеи рҭаацәареи ирацәажәаны шьҭахьҟа рыҩныҟа идәықәырҵон.
– Иацы Қарҭынтә аиҳабыра хыҵны иаан, – иҳәеит Владимир Канџьариа, иахьиаҳаз здыруадаз, – аколлективқәа рҿы аизарақәа мҩаԥыргеит, аизарақәа ирҟәаҵырц рҭахыушәа ҳдырбеит.
– Усшәа рҳәоит, аха маӡала ирарҳәо закәу здыруада, – дхәыцуан Леуанти. – Қарҭаа рымада рымамкәа, ихырҵәаны иааргаз ақырҭқәа ҳҿагылаӡом, уи еилкаауп.
– Избан?
– Урҭ ирдыруеит ишыхҵәацәоу. Иҳацәшәо ыҟоуп, иаҳцәыԥхашьогьы ыҟамкәа иҟам. Аха абӷа шрымоу анырбалак, уигьы егьигьы рцәыӡуеит. Абарҭ рхәыҷқәа ашкол ашҟа изаармышьҭуеи зугәахәуа? Уажәы цҭәык алырхуеит, издыруада, сентиабр 3 рзы ирыхәаша ҳәа жәабжьк рыжәлар ирыларҵар рҭахызар.
Ус иагьыҟан. Ауха ашкол аҿы ақырҭуа ҭаацәа реизара мҩаԥыргеит. Изларҳәоз ала, аԥсуааи дареи школк аҿы аҵара рзеицымҵозаарын, қырҭшәала ицәажәар рымуазаарын, аԥсуа рҵаҩцәа ақырҭуа хәыҷқәа рԥҟахуазаарын, аҵара шықәса актәи амш азы адиректор, агәашә дылагыланы, ақырҭуа хәыҷқәа ашкол ахь иааишьҭхуамызт, рҵаҩык ҵаҩык икьаҿ ишәхжәаны иеимылхзаарын, ахәыҷы дышҵәыуаз агәарԥ нижьит; ақырҭуа рҵага шәҟәқәа леиқәыжьны аԥсуаа ирблызаап; ашкол аҭӡамц аҿы адәахьала икнаҳаз аплакат иаҳәон: «Ақырҭқәа рԥсра ҳбааит!».
– Абас зҳәоз аплакат ыҟаҵәҟьазшәа ҟаҵаны, афото Москваҟа идәықәырҵазаап, – иҳәеит адиректор Милор адырҩаҽны, Леуантии иареи анааиҿаҳа.
– Иҟоу удыруама, – Кьахьыриԥа Борис Леуанти диԥхьан, длаиртәеит, – уаҵәы ақырҭқәа шеизо усгьы иаадыруеит. Ашьыжь заа аԥсуаа убра еизаагароуп.
– Дара аӡәыр ҳаԥхьа дҩеир – иқәаҳцароуп.
Гагра аԥсуаа ҳәа еизугодаз, ҩба-хԥа еиҿкаара, урҭгьы агаражқәа рҿы аус зуаз ракәын изықәгәыӷҵәҟьоз. Уск анрымаз, Леуанти иакәын усгьы уи аус иаҿыз, иара Гәдоуҭаҟа идәықәиҵахуан иуаа, уаантәы ргаражқәа, џьара-џьара аколнхарақәа рҿынтә арԥарцәа аарышьҭырц. Ҿыц уи аусура инапы налеикыхт. Уахь идәықәиҵаз Лерик Цыхьычбеи Леонид Чыгәбари ааны рықәшәаха иоуаанӡа, Кьахьыриԥа диԥхьахт Виталик Гыцба ила.
– Ахәымҽхан Гагра ақалақьтә комитет аҿы иҳаԥхьеит.
– Уажәоуп ианеибаҳҳәаз, ҳгәы иҭоу еилыркаахьоума?!
– Нас ҳцару ҳамцару?
– Ҳлеир иҟоу еилаҳамкаауеи.
– Рнапаҿы ҳааргарц иалагоит.
– Зегьакоуп ҳлеироуп.
Леуанти даахынҳәын, ихы ахьигарыз имоуа амҩа данын. Уи идыруан аус аҽазыҟаҵамҭаз, ма алгамҭаз, уи иаҟәыҵырц Борис ианрабжьеигоз, ма данырҿагылоз. Уаҵәы ашьыжь жәларык хыҵны иаарц, аусқәа Леуанти имҩаԥигахьан. Урҭ аауан, аха аԥхьагылара уара иукыр акәын, рхала акыр ҟарҵозма. Агьанырзеиҿымкаа, даҽазны раагара цәгьахон. Изымчҳазт, машьынак ааникылан, ақалақьтә комитет ахыбра шыҟаз длеит ихала.
Акыргьы заан. Ԥыҭ-ҩык леиуазшәа-идәылҵуашәа еилагылан. Ԥсыуа дрылаӡамызт, зегьы ақырҭқәан. Дынрылсын, актә зал дныҩналазар, араагьы ақырҭқәа рымацара еилақь еилатәан. Умацара уанрылахалак, еиҳарак узусҭаз шырдыруаз анеилукаауаз, ушырцәымӷыз анудыруаз, рылатәара гәаӷьыуацәан. Иара ичҳаны ҭыԥк иԥшаан, днарылатәеит. Дшааиз еилызкааз Гәарамиа Асҭикәа, ари иааҭырҟьашьақәа имдыруази, дрылигарц Агырба Заур дизааишьҭит. Апартиа ақалақьтә комитет ақырҭуа дахьынӡахагылаз, анагӡаратә комитет ахантәаҩыс аԥсуа дыртәаны дрыман. Уажәы, ажәҩан анырхабга, апартиатә еиҿкаара амаӡаныҟәгаҩ аԥсуа даарымгар аныҟамла,
анагӡаратә комитет аԥсуа дахазыргылодаз, аха, аилыхарақәа ирыхҟьаны, рус иахьымӡацызт умҳәозар. Заур Алиас-иԥа ашә даалагылан, Леуанти диԥхьеит.
– Иҟалеи? – уи днаидгылаанӡа, Леуанти дҵааит.
– Гәарамиа уибар иҭахыуп, – аҩныҵҟатәи амардуан иаҿагылаз Асҭикәа Гәарамиа иахь днеигеит.
– Уа иҟауҵои? – дҵааит актәи амаӡаныҟәгаҩ.
– Ирҳәо саҳар сҭахыуп.
– Итәоу змилаҭу умбаӡои. Шеверднаӡе рымацара драцәажәар иҭахыуп.
– Уи ауми зыгәра зымго.
– Уара уа уҟазаара аҭахым.
– Шәымшәан, ажәакгьы сҳәаӡом, ҭынч стәазаауеит.
– Иаҭахым, уара! Уца, Заур Алиас-иԥа уицны.
– Сыҟазааит, изҿу збашт, – Леуанти дааҭгыломызт.
– Борис Виктор-иԥа уибар иҭахыуп, уца убрахь! – Гәарамиа дхьаҵуазма.
– Уаала! – Агырба Заур Леуанти ижәҩахыр даахеит. – Адлеиба Бзыԥҭа дыҟоуп, дузыԥшуп.
Леуанти Заур имашьына дынҭалеит. Заури Асҭикәеи дҵас ирымаз нарыгӡон, урҭ Адлеиба инапаҿы иҟан, Борис Виктор-иԥа иакәзар – Шеварднаӡе инапаҿы. Ус ишьақәгылан апартиатә напхгара – хыхьынтә ҵаҟа. Ахақәиҭра аӡәгьы имаӡамызт. Леуанти игәы ԥжәон дахьҭатәаз, игәамҵхамҵра иҟаз зегьы инарҳәон, Заур аҭак ҟаиҵаӡомызт, ҭынч дцәажәон. Иара иуалыз ари ауаҩ, ақырҭқәа дрылганы, дықәигар акәын, иус наигӡон. Бзыԥҭа ақыҭсовет агәарԥ аҿы Адлеибеи Кьахьыриԥеи еидгылан. Урҭ рыкәша-мыкәша џьоукы гылақәан, аха дара ирзааигәахаӡомызт.
– Ихала драцәажәар иҭахыуп, уара узырԥырхагахои? – Адлеиба Леуанти инапы ааимеихит.
– Сызԥырхагада? Рполитика хәымга амҩаԥгароу?
– Уара ишуҳәаҵәҟьо дҳаӷам.
Леуанти ашәшьырҵаҿ днеин, убра ҿымҭӡакәа иҩызцәа дрылатәан, Бориси Бориси ахьеицәажәоз уажәи-уажәи илаԥш наршәуа. Аамҭагьы сааҭк иеиҵамкәа ибжьысит. Адлеиба телефонла иацәажәарц рҭахын азы, аусҳәарҭахь иҿыҩеихеит. Агәарԥ дааҭалеит амҩан машьынак илалбааз Владимир Канџьариа. Уи Леуанти иахь ихы хан.
– Шеварнадӡе имҩаԥигоз аизара салатәан, – иҳәеит Владимир. Уи ақырҭшәа иҳәон ақырҭқәа дреицәамкәа. Бзыԥ аԥсҭа даныҷкәыназынӡа дрыланхон, ирҿиҵаахьан.
– Иеибырҳәеи? – Леуанти иаҳауаз дазҿлымҳан.
– Уамак иреиҳәоз ҳәа акгьы смаҳаит. Аԥсуааи ақырҭқәеи иакәым акгьы рыбжьамлароуп егьиҳәа, ак нареиҳәақәеит.
– Иажәа ахы абакыду?
– Сгәанала, ицәажәашьа злаҟаз ала, аизара ҟашәҵоит, аха шәхымҩаԥгашьа шәҽақәшәыршәа иҳәарц иҭахызшәа ауп ишеилыскаа.
– Урҭ уаҵәы астадион аҿы иеизоит, – ишьақәирӷәӷәон Леуанти. – Ихаҭа инапы алакыуп. Ақырҭқәеи иареи реиԥылара лаԥшхырԥагоуп, ҳара ҳзоуп изымҩаԥиго. Исылшоз зегьы ҟасҵеит, жәымбои, аха иамуит ҳәа ҳаиҳәарц иҭахыуп, москваагьы убас адырра риҭоит. Нас уи лҵшәас иалеиго здыруада.
– Иҟоу жәдыруама, – арахь иҿааихеит Борис Кьахьыриԥа, – Шеварднаӡе уаха даҽа еизарак мҩаԥигар иҭахыуп. Убра ҳаргьы ҳалатәазар рҭахыуп. Ҳцап.
Уахь амҩа иахьынӡықәыз, Леуанти ладеи-ҩадеи иҟьо ирыманы изықәыз уск, иалагарц ргәы иҭазар, иахьырымгӡарц акәзар ҳәа дхәыцуан. Апартиеи аҳәынҭқарреи рорганқәа рҿы аус зуаз зегьы рнапаҵаҟа иҟан. Ишырҭахыз, иахьырҭахыз, ианырҭахыз аԥҳал амаа арҭон. Аргама аус рургьы, маӡала ак мҩаԥыргаргьы, гәыбӷан рызҭодаз. Аԥсуараз иқәԥоз ауааԥсыра иркуаз-иршьҭуаз ҳәа ирымази, рԥара хәыҷқәа неилаԥсо мацара, џьара излацашаз-излаашаз еизго, усқәак мҩаԥыргарц иаҿын.
Апартиа ақалақьтә комитет акттә зал ашҟа рҿынархеит. Ԥыҭ-ҩыкгьы леихьан. Ашә илагылаз Леуанти длармышьҭырц рҽазыркит. Иара иԥхьаны дшааз реиҳәеит. Адлеиба ихаҭа ишидыруаз имӡеит. Даргьы дҵак рыман, абри ауаҩ иаанкылараз. Хаала ирымуазшәа аниба, ихжәа-хжәа даарацәажәеит. Ааԥхьарақәа рыҭаны иааргаз уаҩ дыҟамзар, иара иаанкылара згәаӷьуаз дарбаныз? Ус адҵа рызҭаз дарбаныз? Аҭак анырзымҳәа, ашә илагылаз рыгәҭа дныбжьаԥалан, даргьы рҳазшәа рҽанынарысҭха, днарыбжьыуаан, азал дныҩнаԥалеит. Иҩналон аԥсуаагы ақырҭқәагьы. Еицеиладыртәеит. Шеварднаӡе аԥхьа ақырҭқәа драцәажәеит, нас аԥсуааи дареи еилартәаны дрылабжьахуан. Закәытә гызмалраз! Леуанти иԥсы ифон, имчзи умҳәозар. Иааҩнашылеит Адлеиба, Шеварднаӡе, Колбин, Гәарамиа уҳәа даҽа асса-мыссақәак.
– Ажәа имоуп, – ианылатәа, рыгәҭа дҩагылеит Адлеиба, – Қырҭтәылатәи Акомпартиа а-ЦК аҩбатәи амаӡаныҟәгаҩ Колбин Геннади Виктор-иԥа.
– Аҭагылазаашьа усгьы иуадаҩуп, – иҳәеит Колбин, атрибунаҿ днеины, – убри еихаҳа-еиҵаҳа еицәаҳамтәып, – иажәа кьаҿын иара. – Уаҵәы ақырҭқәа меизароуп. Акәымзар аԥсуаагьы ҳаиҳа еизызго ҳәа иқәгылар, ҩ-жәларык еиҿадыргылоит .иакәым ахылҵуеит.
– Ажәа имоуп Қырҭтәылатәи Акомпартиа а-ЦК амаӡаныҟәгаҩ Шеврднаӡе Едуард Амвроси-иԥа, – Колбин данылатәа, Адлеиба деиҭаҩагылеит.
– Аҩызцәа! – ибла ӷра ҟәаз гызмалқәа икылыркаауаз ауааԥсыра здыруадаз. – Уаҵәы Гагра идеалтәу апориадок ҟалароуп, – ихыбжа-ҿыбжаз иаурысшәа дҳаранакуамызт, Мжванаӡе аӡы даҭаны атрибуна ҳаракахьы инеиз ауаҩ. – Аԥсуааи ақырҭқәеи еснагь еишьцәан, уи ҳара иаҳзырхәанчом. Иакәым ахь икылҳамгап наџьнатәи ҳаиҩызара! Уаҵәы Гагра идеалтәу апориадок ҟалароуп, – уамак изеиҿымкаауаз ақәгылара еиҭеиҳәыцыз ахшыҩзцарала иааҿаԥиҵәан, длатәеит.
– Ҳаиқәшәара абри ала ихсыркәшоит, – Адлеиба, уаҳа ацымҵакәа, иҩнеигылаз драԥхьагылан иҿынеихеит.
Ҩ-милаҭк иреиуаз еицны идәылибагон. Доусы иргәалаҟазаараз здыруадаз. Милаҭк мҩақәҵарак рыман. Милаҭк ирхагылашаз уаҩ дрымамызт. Милаҭк жьаӡамызт. Милаҭк зыгәра ргоз дрыҟәган. Леуанти изын еилкаан адырҩаҽны ақырҭқәа шеизоз, убри аус иаԥырхагахарц акәын аҽнытәи қарҭаа рспектакль изалыдырхәыз. Аԥсуаа ааҭымгылаӡакәа ирыӡбаз нарыгӡарц ахәҭаны иԥхьаӡон. Кьахьыриԥа дихьӡарц дааҭгылеит, уи иашьҭахьҟа дааиуан. Дара аицәажәаха рмаӡеит, даарыдгылеит Агырба Заур.
– Адлеиба Бзыԥҭа аусҳәарҭаҿ дшәызԥшуп шәызынтәык.
– Ара дыҟоупеи! – иааџьеишьеит Леуанти.
– Уи уахь дцахьеит. Шәибар иҭахыуп.
Ақырҭқәа ҿымҭӡакәа еилыҵуан. Ргәы ҭынчын. Зыҩныҵҟа згәы намӡоз аԥсуаа машьынақәак инарҭатәан, Бзыԥҭа ақыҭахь амҩа иқәлеит. Леуанти уамашәа ибон Борис иҭынчшьа. Уи Борис Адлеиба имҩаԥигоз аусқәа идыруазшәа аԥшра иман. Леуанти ҵыхәаԥҵәара змаӡамыз, еишьҭаххы ирԥылоз, ирышьҭаз, раԥхьа игылаз еиуеиԥшымыз амашьына лашарақәа иԥхьаӡозшәа дышрызԥшуаз, изықәтәақәаз ақыҭсовет агәарԥ инҭалеит. Аобком актәи амаӡаныҟәгаҩ имашьына абарҵа иадгылан. Ақыҭсовет ахантәаҩы длалбаан, даарԥылеит.
– Бориси Леуантии дшәыԥхьоит, егьырҭ ара шәааԥшы!
Уаҵәтәи аус ашҟа ахы имырхакәа, Адлеиба даҽа лацәажәатәык аацәыриган, зегь рхаршҭны, аамҭа игон. Уи игәҭакыз зынӡак иуирбаӡомызт, ииҳәоз убасҟатәи даланагалазшәа аԥшра аиҭон. Аамҭагьы акыр инаскьеит, аха иара ииҳәоз иман, ахымҩаԥгашьагьы иҽақәиршәон. Аҵх акыр инаскьазшәа ибо днеиуан Леуанти, аԥсуа еиҳабыраҿ аҭакԥхықәра змаз аҭыԥқәа нызкылоз Шамиль Лакобеи Виачеслав Цыгәбеи анааҩнашылоз.
– ЦК иҟанаҵоз ақәҵара иаҿамгылакәа, – Шамиль Лакоба, дызлацәажәоз агәра игаҵәҟьон уҳәартә, амца иҿықәын, – уаҵәы изықәгылаӡом. Уи реиқәа рышьнахуеит. Иҟарҵаз ЦК аполитикатә хәшьара анаҭоит, нас ҳус аиааира агоит, ижәбап. Ус акәымзар, нас шәаԥхьа ҳгыланы иахьышәҭахыу ҳцоит, иахьа заҵәык шәааҳзыӡырҩ!
– ЦК ақәҵара нанамгӡар ауӡом, – д-Анцәамусха даақәгылеит Виачеслав Цыгәбагьы, – уи уаҵәтәи реизарак иазкны аполитикатә хәшьара иҟанаҵо ҳара иаҳмыхәозар иаҳԥырхагахаӡом. Нас рхы иазеицәоу мҩаԥыргозар, ҳара ҳзырԥырхагахои?
– Ирҳәаз шәаҳаит, – иҳәеит Адлеиба, иарыӷьарахьла ихаҵгылаз ахацәа рзы. – Ҳара ҳусқәа ирԥырхагахаша аӡәгьы дзыҟалаӡом, избан акәзар ЦК иазаанашьҭыз Ақәҵара ҳнапаҿы иаҳкыуп. Убри иҳанаҳәо амҩа ҳақәгылазароуп. Гәдоуҭаа шәырбарц рҭахыуп ҳәа саҳаит. Убарҭгьы шәрызҵаа!
– Араиком аҿы ишәызԥшуп, – инаҵишьит Шамиль.
Бориси Леуантии лалбаан, ишрызԥшыз икарахахьаз рҩызцәа аашьҭырхын, зхатәы машьынақәа змаз инарацәажәан, Гәдоуҭаҟа амҩа иқәлеит. Леуанти ҿиҭцәомызт. Адлеиба имҳәеит, Шеварднаӡе изыӡырҩны, ақырҭқәа адырҩаҽны Гагра астадион аҿы иеизаӡомызт ҳәа. Иаргьы иҩызцәагьы рцәажәашьала агәраганы иҟан урҭ амитинг шымҩаԥыргоз ала, амала аԥсуаа убри иаԥырхагамхарц аусура иаҿын, иагьылҵшәадамызт узҳәомызт. Избанзар уи еилкаахеит Гәдоуҭа уахьналагылоз ГАИ апост аҿы. Борис уаҟа амашьына ааныркыларц аҳәара ҟаиҵеит, иидыруаз аӡә дышгылаз аниба. Ирышьҭагылаз амашьынақәагьы аанҿасын, арԥарцәа ааикәшеит. Леуанти иидыруаз даҽа ҷкәынак алашара далибаан, ишҟа иҿынеихеит.
– Иахьа ҳзықәшәақәаз удыруандаз… Аҟәантә аиҳабыра ҳазкылсит, уаҵәтәи ақырҭқәа реизара ҳаԥырхагамхарц…
– Ҳаргьы арахь гәаанагарақәак ҳамоуп, – уи арԥыс Леуанти дихәаԥшӡомызт, ииҳәозгьы иимырҳарц даҿын. – Ажәларқәа еилаҳарц ҳҭахым.
Ахьаҵра акәын ари иаанагоз. Арԥыс ма ҳаԥсыроуп, ма ҳанхароуп ҳәа иқәгылақәаз дреиуан. Иҟалаз цқьа изеилымкаауа, Леуанти иҩызцәа амашьынақәа ианырҭала, иаргьы дызҭыҵыз ахь днеит. Урҭ ааздыҵыз ауаҩгьы ииҳәаз уи акәзаарын. Нас аҵхагәҭан дара ара изгылази? Бзыԥҭаҟа џьоукы еихозар иныркыларц адҵа рымазар?
Гәдоуҭа еснагь иаҳа иҭынчын. Ҽынла ауаа шырацәазгьы, Гагра, ма Аҟәа раҟара еилыхарамызт. Аҵхагәҭан усгьы уаҩы дубомызт. Араиком ахыбраҿ алашара каххаа иаркын, араҟагьы агәҭынчымра шрызҵысыз мҩашьахуа. Араиком аусзуҩцәа ыцәамызт, анхацәа гәхьаак рмоукәа, рыҵх ҭынчзарц. Уи еилазгарц зылшоз ҳәа ирԥхьаӡоз ауаа ирызԥшын. Уаа жәохә-ҩык ааҩнашылеит акомитет амаӡаныҟәгаҩ цәа Озгани Папбеи зыҩнатәаз акабинет.
– Гагра астадион аҿы уаҵәы имҩаԥысуа амитинг ЦК КПСС Аԥсназы иаднакылаз Ақәҵара иаҿагылоит, – Адлеибеи, Лакобеи, Цыгәбеи Бзыԥҭа ирҳәаз рыциҳәон Озган. – Уи ЦК апартиатә хәшьара анаҭоит, ҳара уи ҳзеиӷьымзар иаҳзеицәаӡам. Шәааи, ҳарԥырхагамхап!
– Апартиа Аԥснытәи анапхгаҩцәа политикала ахәшьара ҟаҳҵоит ҳәа ишаҿу еснагь агха рыхьлоит, избанзар дара раҵкыс ишәу, амч змоу апартиа аусзуҩцәа даҽа политикак мҩаԥыргалоит, – Леуанти дахьтәаз иаҳауаз изычҳауамызт. – Уаҵәтәи ақырҭқәа реизара ҳара ҳазҵаара ҳацәхнарбгалар алшоит.
– Зҭак ҟаумҵаша азҵаарақәа ыҟоуп, – дцәыҵаԥшуа Леуанти дахьизԥшуаз, Озган даҽакала аҭак изыҟаҵаҵәҟьомызт.
– Вова Агырба, Шалва Гыцба уҳәа ҳбар ҳҭахын, – иҳәеит Борис.
– Издыруеит урҭ ахьыҟоу, ргәаанагарагьы здыруеит, – ихы ирҽхәозшәа, дцәыҵаччон Озган. – Ԥыҭ-ҩыкгьы шәырбар рҭахын, Бзыԥҭаҟа ицеит. Џьара шәеивысит.
Араиком иаҭааз гаграа рыҷкәынцәа аӡәгьы изгәамҭаз зҵаарак Леуанти илахь еиқәнаҵон. Уи ара иузцәыргомызт, аамсҭашәара аҭахын, уи адагьы аҽаартцәара настәи рықәԥараҿ ирзеицәахон. Иагьа умҳәан, ианаҭахыз аԥсуаа злахәыз апартиатә органқәа урҿагылар акәын, аха уи уаҳа зда царҭа анумоуаз. Абжьааԥны унарывс-аарывымсыр, ақырҭқәа аԥсуаа рыла уқәыргон. Иеицыз раԥхьа дыҩдәылҵны, амардуан данылаҿагыла, Леуанти даахьаҳәны иҩызцәа рахь, игәы иалаз аацәыригеит:
– Гәдоуҭаа ҳцәыӡит.
– Избан? – Кьахьыриԥа дҷыгәӡа дааҭгыларц агьигымхеит. Ишьҭазгьы ираҳауаз уамашәа ирбон.
– Абри аҷкәын даҳбар ҳҭахыуп ҳәа зыӡбахә ааҳҳәалак дахьыҟоу идыруеит. Ԥыҭ-ҩыкгьы ҳашьҭаланы Бзыԥҭаҟа ишцаз идыруеит. Ус анакәха, иара иоуп идәықәызҵа.
– Нас иҟалои? – Борис иаҳауаз изеилкаауамызт.
– Ҳаҷкәынцәа инапаҿы иааганы имоуп. Урҭ ажәлар рҿы анырра рымоуп. Ҳара иҳамеи?
Уаҳа ҿымҭӡакәа илалбааит. Ираҳауаз даара иархәыцуан. Рмашьынақәа инарҭалан, аҵх зхаԥаз ақалақь иалсны, амҩаду иҩанылеит. ГАИ заҵәык амҩан иуԥылон. Урҭ уаҩ дныркыломызт. Убри ианлавс нахыс, автобус иахьӡеит, нас даҽакы. Рныҟәашәа дырмаҷзар, акакала ирывсуан даҽа втобусқәак, рхыԥхьаӡара маҷӡамызт. Урҭ ҩба Мысра излабжьалоз игылан. Аҳәсақәа рацәан.
– Амашьынақәа рномерқәа изларҳәо ала, – Леонид Чыгәбар иҩызцәа ааирӡрҩит, – Жәыргьыҭынтә, Цхакаиантә, Қәҭешьынтә иаауеит.
– Уаҵәтәи аизараз иааргоит, – Леуанти иԥсахы еибакуан.
– Ҳара ҳмаҷуп ҳәа Гәдоуҭантәи ианаагалак, арҭ гәдоуҭаа роуп, Гагра усс ирымоузеи ҳәа ҽԥныҳәас иҳарҭоит, – Борис, аԥхьа дахьтәаз, ихы икәаҽызшәа дцәыҵаԥшуан. – Дара, ара иҟоу меизар ҳәа ишәаны, Гыртәылеи Қырҭтәылеи рраионқәа рҿынтә ауаа ааргоит. Ахыԥхьаӡарагьы акы амҳәои.
Аҵх ашарԥазрахьы еихарц агьагмызт, Бзыԥҭа аусҳәарҭаҿ ианааи. Автобус коробкақәа рывсхон. Ара иԥшыз арԥарцәа ирҳәон Алаҳаӡы ақыҭан агәарбжьарақәа рҿы автобусқәа шыбжьаргылаз, ауаа шырацәаз.
– Уаҵәы аизара аҟәаҳхыртә ҳазыҟаҵам, ижәбоит, – иҳәеит иаарылагылаз Леуанти. – Ҳдырблаҟьеит. Астадион аҿы раԥхьа ҳаизар дара уа изеизаӡомызт, имшәакәа инеиз аӡәык-ҩыџьак ықәаҳцарын, аха даҽакала ҳхы мҩаԥаагартә ҳақәшәагәышьеит. Дара уа имеизар руӡом, ҳара ҳаалаганы убри аҭакс Бзыԥҭа аусҳәарҭа ашҭаҿ, абра, ҳаизап, убрахь, астадион ахь, ҳаихарц ҳҭахыуп ҳәа аԥшра аҭаны.
Ргәалаҟазаара уамак изышьҭымхит, аха астадион аҿы иеизоз изларықәшаҳаҭмыз ала ақыҭсовет аҿы протестк аҳасаб ахьыҟарҵоз маҷк ргәы ннакылазшәа, агәыԥ неимпит. Леуанти аҩныҟа иҿааихеит. Агәрабжьара дыбжьаланы дахьнеиуаз, игәы иалақәаз рацәамзи, иааԥсара уамак иныԥшуамызт, амала днышьҭалар маҷк ибзианы дшыцәоз идыруан, ахыхь иманы ашьыжь дышгылоз усгьы иҩашьомызт. Арахь адырҩаҽны закәытә еилыхарахоз иҟалашаз заа иуазҳәодаз. Аҩны днаӡаанӡа, ргәашә машьынак аадҵны ишиԥылоз, алашарақәа ибеит. Иаԥхьа иаангылеит. Иидыруаз гәдоуҭатәык дааҭыҵит.
– Баҭыр уоума? Аҵарахь уцеит ҳәа сарҳәанеи.
– Ҩы-мшҟа ҵуеит сааижьҭеи.
– Аҵхагәҭан ара уабаҟаз? Аҩныҟа ҳлеип!..
– Бзыԥҭа ГАИ аҿы ҷкәынцәақәак узԥшуп.
– Изусҭқәада?
– Урҭ маҷӡам. Уаа жәохә-ҩык ыҟоуп. Уаҵәы ақырҭқәа реизараз иҟаҵатәу азы иуацәажәарц рҭахыуп.
Леуанти амашьына дынҭалан, ГАИ аҿы дҩаргеит. Длалбаанӡа агәыԥ напхгара азҭоз Лиосик Ахьиба шиакәыз идырит, уа дышрылагылаз аниба. Аԥсуа шәҟәы инапы шԥаниҵоз араион агазеҭ аредактор ихаҭыԥуаҩ рҳәан, аԥхьа аусура иамырхыз, зпартбилеҭ змырхыз ах-ҩык дреиуан. Ажәлар рықәԥара иабзоураны, аиҳабыра дызхдырҟьақәаз азы гха-ԥхак рыхьызшәа ҟарҵан, аԥыхьатәи иҭыԥ издырхынҳәит, ипартбилеҭгьы неидыркыхт идныҳәаланы. Убри аахыс Леуанти уажәада џьаргьы димбацызт, данынихьԥшгьы апартиатә орган адҵала дшааз ауизымдырхуаз.
– Уаҵәы ақырҭқәа ахьеизо аҽалагалара аҭахым ҳәа шазаҳаԥхьаӡо шәаҳҳәарц ҳааит, – иҳәеит Лиосик, – аха уаҩы шәаҳзыԥшаауам, аӡә шәаҳбаанӡа ҳақәҵуам ҳәа, абра ҳгылоуп.
– Ус акәзар, шәус нашәыгӡеит ҳәа иԥхьаӡаны, шәгьежьы, – макьана Леуанти дҭынчын.
– Ҳгәаанагара акгьы захыумҳәаауеи? – ҿааиҭит аӡәы.
– Шәара араиком адҵа шәыманы шәааит, ишәаҳарц ишәҭахи, урҭ рнапаҿы шәааргазар.
– Урҭи ҳареи ҳгәаанагара еиқәшәеит, – иҳәеит Лиосик. – Аха уаагьы ҳауаа аус руеит, ҳазрыгәҭасуам.
– Ҳаиуацәоуп ҳәа аԥсуара шәаҿагылозар, сара ишәзызури зышәгәахәуа, – реицәажәара абжьҭгарахь иниасуан.
– Ус акәым, – Лиосик иаҳауаз игәы иалан. – Ҳара ҳгәаанагареи уара угәаанагареи еиқәшәом ҳәа, аԥсуара уара иаҳа уазааигәоуп ҳәа изуԥхьаӡои? Арҭ зҿу Москвантә иаҳзааз Ақәҵара анагӡара иаҿагылоит, урҭ рхымҩаԥгашьа аполитикатә хәшьара аиуеит…
– Уи аҽкы чымазара иаҩызоу ацәажәара аӡбахә сумырҳан! – дааҵҟьеит змацара ирылагылаз Леуанти. – Араиком аобком анапаҵаҟа иҟоуп. Аобком ЦК КП Грузии анапаҵаҟа иҟоуп. Абарҭ рыхнышьыр ахьынӡеиҿаԥшьу рус шакыу шәзеилымкааӡои?!
– Нас иуҭахи: ажәлар еилаҳҵома? – дгәамҵхамҵуан агәҭа ирылагылаз.
– Ҳгәы иҭоу зегьы амҩан ҳгыланы иаҳҳәароума? Иахьа еилаҳҵарым, аха еицәоу уаҵәы ҳшақәымшәо жәдыруама, ма иахьа иҳалшо зегь ҟаҳҵар еиӷьу?
– Гаграа шәус гәдоуҭаа залажәгалои, шәус шәара ижәымбо? – ибжьы лаирҟәуамызт, ишьҭихуамызт, Лиосик иҽмырнаакәа имҩа дангылан.
– Ҳзеидымгыларц аиҳабыра убас ҳаиҟәыршоит, уаргьы уахь уаднацәалома? Ҳамацара ҳаншәыжьыр акгьы ҳаԥсартәӡом, нас гәдоуҭаа иншәыдгылоит, убас иаҳа иеигьума?
– Даргьы ара инхоит, ргәаанагара аҳәара азин рымоуп, изларымухуеи? – уажәраанӡа ҿызымҭӡоз аӡә ибжьы аагеит.
– Ара инхо макьана усҵәҟьа агәы рымаӡам, иаартны иаҳҿагылартә, убри азы уахантәарак автобусқәа иаауа жәымбаӡои, ара шәҳазԥшижьҭеи акыр ҵуеитеи.
– Урҭ зусҭқәада?
– Жәыргьыҭаа, нас рнаҩсантәи араионқәа рҿынтә.
– Агәра угәаҵәҟьоу?! – Лиосик изџьеимшьарызи.
– Узжьар иабасыхәои.
– Аиаша уҳәозар, иазыҟаҵаҵәҟьоу ауаҩы ҳудгылоуп, акгьы ҳзыҳәом, – дҿаԥхаҿаччон Лиосик. – Уаҵәы, адырра анҳашәҭа, ҳкылхх ҳашәзаауеит.
– Ҳаауеит, ҳашԥамаауа! – ҿаарҭқәеит.
– Уи даҽакыуп, – иҳәеит Леуанти.
Дара рмашьынақәа инарҭалан, ицеит. Урҭ адырҩаҽны иаарын ҳәа Леуанти агәра изгомызт, аха иаауаз рацәаҩхарын, уажәы дзыдгылазгьы ргәаанагарақәа еиҩшарын. Издыруадаз, иара ицәажәашьеи иԥсахеибакышьеи рыла, Лиосик иеиликаазар адырҩаҽны изышьҭаз аус шырзынамгӡоз? Аха, аҩныҟа амҩа дахьаныз, ирҵауланы дхәыццԥхьаӡа, ԥхьаҟа дзықәгәыӷуаз иман: аҵыхәтәан Лиосик «адырра анҳашәҭа, ҳкылхх ҳаауеит» иҳәеит.
Зегь раҵкыс бзиа илбоз арԥарцәа, Баҭыри Џьанари, рҵарахь иахьынӡыҟаз, Асҭанда лхала еиҳаз аҵара дҭалазшәа луит. Дҭалазшәа луит, избанзар ишылҭахыҵәҟьаз аԥышәарақәа лҭииртә аҭагылазаашьа ыҟамызт. Џьара дцар ҟамлоны, идәықәлахьаз адәыӷба илулак дахьӡаны, цәгьаԥсышьала дахьынҳаланы, аццакыра ацнаҵацԥхьаӡа, даҿхьыҩрырц агьлыгымкәа, напхыла-шьацәхыла дыхәназар иеиԥшын уи. Ԥшь-ԥышәарак лҭиуан. Излалылшоз ала ибзиаӡаны лҽырзыҟалҵон. Ибзиацәаны лызҵаарақәа рҭак ҟалҵон, илзықәдыргылоз ахәшьарақәа ладырҟәуазшәа лбон. Илыцҭалоз ирзымдыруаз азы лара илызҵаауан, иралҳәоз аҵыхәтәанӡа игәнызкылоз маҷын, арахь лара лаҵкыс иеиӷьыз ахәшьарақәа зауаз маҷӡамызт. Ахәшьарақәа еихыршьаалар, дзымҭалар ҳәа дшәо днеихьан, аҵыхәтәантәи лԥышәара даназнеиуаз. Аҩра акәын ирымаз. Илҳасабуаз хынтә игәалҭеит. Рҭакқәа еиқәшәон. Убасҟан даара ибзиаз ахәшьара лмоур, дызҭалаӡомызт. Илыватәаз аҷкәын ари аӡӷаб, дшыхәшьадамыз ангәеиҭа, иҩымҭа днахан иналымҵеиҵеит. Лылаԥш нахылдеит, аха иурҽеиуази, ихы агьҭаӡамзар. Илулак илыриашазшәа лун, ҿыц ибзианы
ихиҩаларц наиалҳәан, аԥышәара здызкылоз игәарымҭартә, иналыргьежьит. Лара лусумҭаз «ԥшьба» лоуит, зтәы лырҽеиуазгьы ихәшьара бзиан. Иара дҭалон, аррантә даахьан азы, лара дрыдыркылаӡомызт. Лара лаҵкысгьы дҭаларц зҭахыз Баҭыри Џьанари ианаамҭаз иааит. Иҟалаз анраҳа, лара даашьҭырхын, аԥышәарақәа здызкылоз акомиссиа аиҳабы дырбарц, иҩкылҟьеит. Лҩымҭа лдырбарц аҳәара ҟарҵеит.
– Ара ишысҳасабыз иашоуп, – лҳәеит лара. – Иаҵшьны изыҟоуи?
– Иашаҵәҟьоуп! – даагьаагәырӷьеит Баҭыр, игәгьы иалсит.
– Уи ишыриашоу еиԥш иҳасабзар еиӷьын, – иҳәеит издызкылоз.
– Уи гхоуп зҳәада, – Баҭыр деицрашәарц агьигмызт. – Аҳасабшьа аҩ-вариантк шәԥшаа ҳәа адҵа лымазма? Лара илгәаԥхоз авариант алылхит.
– Шьҭа иҟаҵоу ҟаҵоуп, акомиссиа еилатәахьеит, ирыдыркылашаз рыдыркылахьеит, ацҭәы ҳалаҵо аҽакуа – иалашәхи?
– Аректор иҿы ҳцап! – Џьанар лҩымҭа бӷьыц аашьҭиԥааит.
– Ус иусҭар ҟалаӡом, – издызкылаз аҩымҭа иргьежьит. – Аректоргьы дыҟаӡам.
– Нас иҳаԥсыхәузеи? – дҵааит Џьанар.
– Ҳаԥхьа шәаа! Ҳгәы шәҭазаауеит, – аниҳәа, рых-ҩык ҩдәылҵит.
– Аректор дыҟазар ҳхала игәаҳҭароуп, – Џьанар раԥхьа амардуан днаҿалан, аҩбатәи аихагылахь дҩықәнеит. Адкыларҭа дныҩналан, ишьҭаз ихьӡаанӡа, амаӡаныҟәгаҩ дналыдгылеит. – Аректор иахь ҳлеир ҳҭахыуп.
– Маҷк шәааԥшы, иҩналаз дыҩныҵп.
Иахьынӡаҭахыз иԥшырц ихиаз ауаа натәеит. Акабинет иҩназ данааҩныҵ, амаӡаныҟәгаҩ дныҩналан, данаахынҳә, илеирц ашә аартны иаанлыжьит. Баҭыри Џьанари ӡырҩуан, Асҭанда лхала аректор иалҳәеит лҩымҭа иашамкәа ахә шыршьаз. Аректор адҵа ҟаиҵеит адкыларатә комиссиа абри леиԥш иҟаз абитуриент лҩымҭа иманы дизааирц. Егьи иқьаадқәа игәыдҳәҳәала дцәышӡа дааҩналан, Асҭанда лусумҭа аарылхны ҿымҭӡакәа аректор инаимҵеиҵеит. Ари иаахиртын, ҭынч даԥхьон, џьара акы аҵшьра иҽазырхиа, иҩыга ҟаԥшь уажәи-уажәи џьара инақәикуан, абар-абар ак ириашарызшәа, аха лыԥхала уаҳа дакьымскәа, илаԥш ааҟәигеит.
– Ари аусумҭа ара иҟазааит, – уи ихы дзыԥхьахьаз ауаҩ инаиқәикит. – Уцаны аԥышәара иалахәызи, аиҳараӡак изыриашази сзеизга. Уажәы џьоукы сырԥылараны сыҟоуп, х-сааҭк рышьҭахь, минуҭк шәагхар ҟалаӡом, абра шәыҟазароуп! Уца! – аниҳәа, егьи уаҳа ҿымҭӡакәа дындәылҵит. Аректор Асҭанда дааирӡырҩит. – Амаӡаныҟәгаҩ лҿы инбыжьуеит арзаҳал, бнапала иҩны, ибзықәдыргылаз ахәшьара шиашам ала.
– Лҵшәас иаиури? – дҵааит Баҭыр.
– Шәымццакын! Излауала слыцхраауеит. Аҭак азы уаҵәы баа! – аӡӷаб лахь даахьаҳәит. – Абзиара шәзыҟалааит! – аректор дҩагылан, раԥхьа Асҭанда лнапы аалымихит, нас Баҭыри Џьанари.
Адырҩаҽны Асҭанда, Џьанар длыманы, дааит. Акурс аҿы ирыдыркылаз рыхьӡынҵа лара данӡамызт. Аха хазы убарҭ ирыцырҵоз даҽа ҩыџьаҟа рыхьӡ зныз аҿы лара данын. Ианамух усгьы ибзиан. Аректор диаҭабырц, адкыларҭаҿ дҩеит, аха идикыларц зҭахыз рацәан, амаӡаныҟәгаҩгьы илабжьалгеит уи азы уажәы агәхьаа далмыргарц, иҭабуп ҳәа иалҳәарц аамҭа рацәа лымантәа. Лашьеи лареи автостанциахь рҿаархеит.
– Уажәы бара автобус басҭоит, – атроллеибус аҿы иара иаҳәшьа дааирӡрҩит. – Сара аҳақьым дсыԥшаароуп.
– Ҳаицны ҳамнеиуеи, – наиабжьалгеит.
– Уи иашьҭахь даҽа џьара неитәыс исымоуп, уаха саныхынҳәыша здыруада, бара бкалкало бсышьҭазаауама. Заа аҩны бнеир, нан блыцхраауеит.
– Аеи нас, – лқьышә кылшь атроллебус ааҭгыларҭа аҿынтә, амҩа ааихҵәаны, автостанциахь даннеиуаз, лгәалаҟазаара ԥхасҭахахьан, аҽны лусқәа даараӡа ишыманшәалахазгьы.
Џьанар, иаҳәшьа автобус дышнақәиртәазҵәҟьа, ихала егьи ахырхарҭахь ицоз даҽа втобуск дынҭалеит. Ақыҭамҩа иқәгылаз амашьына аҩныҵҟа ҭынч узгыломызт, акалаҭқәеи, аиашькақәеи, ааҵәақәеи урхыҩрны уцон; узтәомызт, ашоуреи хыхь еиқәыԥхьаӡоу ирҭази рҷыда фҩқәа уқәдыргыломызт. Ус акәзаргьы, тәарҭа ҭыԥк узылхуандаз, иубыргызи – абыргцәа, тәарҭак змауаз, еилагылан, иара арԥыс иакәмызт. Цқьагьы узгылондаз, анахь-арахь иахьугәҭасуаз аҩныҵҟа. Аха иара убри аҽны иныҟәара изхырԥомызт.
Иаҳәшьа дима дааит еиҳаз аҵараиурҭаҿ. Амала игәалаҟазаара шьыжьы аахыс убас иҿаасҭан, иаҳәшьа аҵара дызҭамлазаргьы уамак ихьаамызт. Шьасиа дахьимбацыз ихы изанажьуамызт. Избанзар убри ашьыжь шаанӡа ицәа ак алашәеит, ауха ԥхыӡ ҿаасҭакгьы имбаӡагәышьеит аха. Амхы аанда днашьклаԥшырц иҭахызшәа, иеигәышә аашьҭихын, аҩада иҿыҩеихеит. Аҷкәын дизырбодаз, ашьыжь изхара дыцәар акәымзи. Урҭ ргәашә днавсын, акыр дҩаскьан, уаҩы димбакәа, шьҭахьҟа иҿааихеит. Архәара мҩахәасҭа днавшәар, ргәашә деиҭанадгылон, арахә гәарҵырц ианиԥылоз. Урҭ аазцоз еиқәаҵәала деилаҳәан.
– Ашәы бшәума? – згәы нҭыԥсааз арԥыс Аԥҭа иан длызҵааит.
– Ааи, нан, исшәымкәа. Саҳәша дымԥси.
– Сгәы иалсит.
– Угәалсра маҷзааит.
– Аҩны сыҟаӡамызт, санааигьы акы аасмаҳаитеи.
– Изымдыруеи, нан, ухы гәыбӷан зауҭои. Дзылгашаз лымамызт. Аҩныҟа уааи!
– Аҟәа сцароуп, шәбеиахааит! – иҿынеихеит иара, амҩангьы иӡбахьан иаҳәшьа, аҵараиурҭаҿ дҩаганы, лхала дирхынҳәырц.
Втобусла амҩа дахьынӡаныз, знык ақыҭахь анаӡара акәын ихы иҭаз, Шьасиа дышлыниашаз ҳәа, аԥыхьақәа рынхарҭа давагьежьуа-давахынҳәуа дахьиқәшәарыз дшашьҭаз еиԥш, заа зынӡак дазхәыцӡомызт. Уа днеир ибарын дзықәшәарыз. Иаҳа агәраганы дыҟан хаха агәарԥ дышҭалоз, уаантәи анышәынҭрахь амҩа дара идырбарын. Шьасиа лаб ишԥаиалҳәарыз, ирҭааз дзусҭаз еиликаарц иҭаххар? Адышшылараз ирызнеиуаз илдыруаз, ус ҩызак иакәзар ҟаларын, ианамуӡах ишылҭахыз лаб иҿаԥхьа лхы лырқьиарын. Длыдышшыларц илзааз ааҵрахь дызлалыԥхьарызи.
Ус иагьыҟаиҵеит Џьанар. Ааҭгыларҭа аҿынтә џьоукы дрышьҭаланы иҿынеихеит. Иара дахьыбжьалашаз инаӡаанӡа, зегь неиԥхьбақәеит. Агәарбжьара дыбжьалт. Агәашә днадгылаанӡа, амҩан агәашә хәыҷы ҿыцны амхы шыҟаз иҿаҵан. Унҭалон иҭахкааз анышәынҭра. Ҿыц агәылгара ихы ларҟәны днахагылеит. Агәарԥ аҿы иҿаҳәаз ала аншы, ауҭрала амҩа ааихҵәаны, лҿаалхеит Шьардасиа. Аҩны дахьыҟаз, уи еиқәаз ҵкык лшәын, касы еиқәаҵәала лхы ҵакын. Уажәраанӡа иибахьаз лхаҿы маҷк имчын, лылаӷырӡ лҿаҳәҳәы, лан лаԥхьа днатәан, лнапсыргәыҵа лнышәынҭрагә иаақәылшьит. Лҽааиҵылхын, Џьанар дааизааигәахан, лызнапык ихәда иаакәлыршан, лхы игәышԥы ианнадылҵа, иара дааигәыдирӷәӷәалеит.
– Даараӡа сгәы иалсит.
Лара аҭакҳәашьа дақәшәомызт. Шьасиа дибар шиҭахыз аулзымдырхуаз, ижәҩа лнапы шаҵдаз, длыманы амҩахь дынҭыҵын, агәарԥ шыҟаз дналган, агәашә изаалыртит. Ала ахьҿаҳәаз, адаҷ уажәи-уажәи иԥнаҵәарызшәа еиханы ишуан. Абас ала ирбо-ираҳауа Шьасиа лгәарԥ дахьҭалоз иҭахымызт, аха дақәшәагәышьеит. Ҩыџьа аеҳәшьцәа рашьазаҵә иҿааихеит. Џьанар уи дидышшыларц даагәыдикылеит. Аҩнеихагыла аган ала ашәшьырҵа иааҵыҵыз раб уажәраанӡа дгәеиҭаӡомызт. Уи иахь иҿынеихан, днаидышшылахт.
– Саб, ари Џьанар иоуп, аԥҭараа дыргәылоуп. Аԥсраҽны иҵарахь дыҟан.
– Аҩныҟа длажәга, инхиҭәалап, – днагьежьит, аҷкәынцәа еибабарын рхала игәахәзар акәхарын, ихаҭагьы игәы бааԥсын уҳәартә, иԥшра угәы иаахәарымызт.
Шьардасиа, Џьанар длыма, амаҵурҭа шыҟаз дҩыхәнеит. Аишәа еинын. Зыдунеи зԥсахыз лымаҭәа-лҩыҭәа адиван иқәын. Џьанар аишәа днадгылан, аӡӷаб изҭалҭәаз афырџьан аақәихын, ирыԥхаз лыԥсаҭа џьанаҭ инеирц, инхиҭәалеит. Лара иара длатәаны
акы днацҳарц даахҭалкит, имуит акәымзар. Амала иаразнак дыҩныҵыр иҭахӡамызт, агәарԥ ахь днеир, Шьасиа дымбаӡакәа,агәашә дҭыҵуан. Днатәеит насҭха, ларгьы дмааскьацәакәа аҟәардә днахан, днықәтәеит.
– Ӷәӷәала дшычмазаҩыз здыруан, аха ас дшәылнагап ҳәа сгәы иаанагаӡомызт. Шәаргьы агьшәымҳәеитеи.
– Угәы уҳархьырц ҳҭахымызт, – лгәырҩа зеиԥшраз здыруадаз ахышьҭхра зцәыуадаҩыз аӡӷаб.
– Даара дгәаҟит излабҳәо ала.
– Ҳәашьак амам. Шьарда дгәаҟит.
– Анаркологиаҿ дышьҭаӡамызт, иззакәи?
– Еилаҳкаанӡа уахь дҳамгаӡеит. Ианеилаҳкаа уахь дрымшьҭырц ҳрыҳәеит, еилылкаар иаразнак илзеицәахоит ҳҳәан. Ахәшәтәҩы длызнаагон, – лбжьы қаџьқаџьон, инеималымҭәарц лхы дақәымчуан, иузгәамҭартә лҽылзынкыломызт акәымзар. – Шьҭа иамуӡаҵәҟьозшәа анааба, даҳгагәышьеит. Дԥырымҟар ауӡомзыт. Иманшәалахаргьы уамак дызнеиуамызт, аха ҽнакгьы акыр иаԥсоуп ҳәа еибаҳамҳәеи. Лара аԥҟырҭа дшықәыз аԥсхыхра далагеит.
Шьардасиа, деиҵақьызқьызаанӡа, дҩаҵҟьан, егьи ауаҭах дныҩналеит. Изеиҭалҳәоз ахҭыс, ҿыц лыбла ианыхгыла, закәытә гәеилашыра ԥышәагаз илызнарҵысыз здыруадаз. Аӡӷаб дуазыруан. Уи лыгәшәымшә иҳәарц, длышьҭаларц иҭыԥ дзахымҵысит. Шьҭа дцаргьы цәгьамызт, дрыдышшыларц дааизар, амцхә дынхар акәызма. Амала данаах Шьасиа дымбакәа дызцомызт. Арахь лыхабар ибомызт, дахьыҟазгьы изеилымкаацызт. Агәырҩа дарчмазаҩзар? Итәашьа ааицәымӷахеит, лаҳәшьа дааир, длызҵаар акәхон. Ларгьы уамак имала днылмыжьит. Лҿы ӡәӡәаны ишлырбаз мҩашьо, лӡамҩақәа акыр иуаркалеиуа, даагьежьит.
– Шьасиа дзымбакәа сызцаӡом, – дҩалхаҵгылеит иара.
– Сашьа длышьҭасҵеит. Умццакын!
– Ара дыҟоума? – лҳәашьала, агәырҩа дамырчмазаҩкәа дшааиуаз, аҩны дшыҟаз ҩашьомызт, уи иара игәы иаахәагәышьон.
– Ҳаб маҷк дааиласын, шьҭа хар имам. Аԥсуа хәшәык ижәуеит, убри аалгарц, ҳгәылак длызцеит.
– Џьара дҭаларц усгьы дзымцеит.
– Дабацахуаз.
– Саргьы слыцхраарц сҽазысымкит, бдыруоу? Схы гәыбӷан асҭоит.
– Мамоу, џьушьт! Уи џьара дҭалартә сынтәа лҽазылкуамызт. Ҳан лакәын лгәы иҵхоз.
– Зачоно ма дҭаҳҵап?
– Усгьы акы лҽазылымкит. Шьҭа очно иаууп ҳәагьы уҟоу. Ҳшеилахаз умбои. Амала лара дызцондаз, аҩн ус азы агәхьаа дасыргомызт. Ҳабгьы деиӷьхап ҳҳәартә даабоит.
– Излазбо ала, цқьа шәмеицәажәацт.
– Ҳазлеицәажәои, ак лаҳарц лҭахӡамеи. Ас аҩны даанхаргьы, аплан лықәаҳҵоит ҳәа иалагоит. Нас аколнхара дладԥсыла дцашт. Ма хаҵа дцандаз!
Аҵыхәтәантәи ахшыҩзцара Џьанар длеилнарԥсааит, ашьа шааиҿықәлазгьы ааинырит. Ижьцәа хаҳәҵас ихәда илкылагылан, ииулак иахьылбааидоз, иҟарҟы алаҩеишьа аагәалҭар ҳәагьы даашәеит. Лара урҭқәа гәалҭартә дауҟахыз, заамҭа цоз лаҳәшьеиҳабы замана дылхьаан акәымзар. Даҽакы иалацәажәаанӡа, аихатә гәашә, аатны ишакуаз удырыртә, аҵызҵыз бжьы шаагазҵәҟьа, иаартыз амаҵурҭа ашә ала ибарҭан агәарԥ иааҭашылаз Шьасиа ҳаракы, лыҵкеиқәаҵәа аӡахышьа заҟа илнаалоз аҟара, ашәы шлыцәтәымыз. Ибла ҭырхаха даныналҿаԥш, маҷк даашанхазаргьы, дҩаҵҟьаны дындәылҵын, длалбаан, агәарԥ еиҩылшахьан еиԥш, дналԥылеит.
– Даараӡа сгәы иалсит.
Лбжьы ҭымгацәакәа аҭак илҭеит, аха, иара иҭагылазаашьа акәзу здыруадаз, изеилмыргеит. «Угәы иалсша маҷхааит!» – лҳәазшәа акәын ишыгәникылаз. Лара лхаҿы
уаҳа акгьы аҳәаӡомызт, длыдышшыларц дкылхх дахьылзааз лгәаԥхазу илгәамԥхазу, илцәымӷзу илцәымӷымзу, – џьара ак ҭиҵаарц дылҿаԥшуан: лара лхаҿы адак қәацомызт, лыблақәа иибацыз ракәӡамызшәа иԥшҭәыдазшәа иааԥшит знызаҵәык. Ан лыҟамзаара лыхшара арҩашьеит, иеиҵбыз иаҵкыс иеиҳабыз агәрҩра иаҳа иныԥшуа мацара. Урҭ ран лыдунеиԥсахра агәра рызгомызт, арахь агәра умгар ауамызт, заҟа аҵабырг уныруаз убасҟатәи угәы иасуан.
– Аҩныҵҟа улеи, маҷк уаатәа?! – лҳәеит лара, рхала иааицәажәарц ҳәа дгәыӷшәа, лаҳәшьеиҵбы шьҭахьҟа даныхынҳә, рҩыџьегь ззаӡа ианааидхыла.
– Мамоу, Шьасиа. Уа стәан, бааира сазԥшны. Шьҭа сцалап, – иҳәеит, аха дықәҵырц шьаҿакгьы еихигомызт. – Иҟалақәаз Шьардасиа исалҳәақәеит, – ҳәа нациҵеит, ҿымҭӡакәа иахьеидгылаз избоз иџьарымшьарц.
– Ааи, абас ҳақәшәақәеит, – лҳәеит ларгьы.
– Абзиараз шәгәарԥ ҳҭалалааит, – уаҳа рзеибыҳәомызт уажәыҵәҟьа, агәашә шыҟаз иҿанынеиха, лара днаскьалгарц дицын, Шьардасиагьы даарыхьӡеит.
– Агәхьаа уагеит, ухы умыргәаҟыргьы ҟалон, – лҳәеит Шьасиа, иара агәашә данынҭыҵ.
– Иҭабуп даараӡа! – наиқәҿылҭит Шьардасиа.
– Абзиараз! – днареихырхәеит иара.
Ақәҵра шиҭахымыз мацара, ишьаҿа неихигеит агәашә аҟнытә. Анышәынҭрахь днаԥшыхт, уи даннавсуаз. Улаԥш акәымшәогьы иҟамызт, убасҟатәи амҩа иазааигәан. Ҿыц деиҭааҭгылар иашахомызт, арахь игәы шихоз мацара днавсын, ақыҭа мҩаду шыҟаз днеиуан. Агәарбжьара аӡә дазымхозшәа, уи амшала аҽеиҭанакызшәа, изаҵәхазшәа иныруан. Уаҩ дахьанымыз, иара ида, иаҳагьы аиаҭымра аныԥшуан. Урҭ аеҳәшьцәеи рашьа заҵәи ран даныҟамзгьы аҳкәажәра луазшәа иара игәы иабон, арымарахьгьы арыӷьарахьгьы аеҵәара рхашьшьы, аҽаҩра беиа шҭагылазгьы, аибакәеибара ацәа рхан. Абас зны ԥсҭазаарала иҭәыз абри адунеи ауаҩы даныӡӡаауан, џьабаас иҟаз зегьы баны. Нас иалихызи иара аԥсҭазаараз изыԥҵәаз аамҭа.
Агәкаҳара дамҽханакырц агьигымкәа, асфальт зқәшьыз амҩахь даныҩцәырҵ, ладеи ҩадеи ицоз данынырхьыԥш, дызҭанагалоз ахәыцра мыжда адунеи ахьынтә даахынҳәит. Аиҳараӡак даалзыршәаз длаԥшықәҵацәаны изԥшуаз арԥыс иакәын. Уи чақыла лабык иҟыцәҟыцәуазшәа давҵагылан. Дахьыҟаз иԥшнын, акыргьы иааилан, ихахәы жәпа илахь аҿы арыӷьарахь иахьыԥхьеиҳәоз, арымарахьла маҷк ихы ааҩнашон. Џьанар зҿы днеиз акала дырзыҟазар акәхарын ҳәа дааизхәыцын, днаивсит, автобус аанҿасырҭа ихы нақәкны. Амашьыналас иааиуаз ааникыларц данаахьаҳә, уи арԥыс дҟыцәҟыцәуа дишьҭаланы даауан. Амашьына анаангыла иара дынҭатәеит, ишьҭаз имала дааныжьны.
– Уабанӡацои?
– Амраҭашәара шыҟоу, – иҳәеит Џьанар.
– Аҟәанӡа узгоит.
– Сеиқәымшәахи.
Аҽнеиԥшҵәҟьа амҩаз деиқәымшәаҵәҟьацызт, Шьасиа длышьҭаланы даалозижьҭеи. Амашьына хәыҷы ықәхысаа амҩаду ианын. Уачамчыра инаркны Аҟәанӡа уи ҟәаԥа-ҿаԥак ианысӡомызт, иашарҭан. Аныҟәцаҩ ГАИ аусзуҩцәа ахьиԥылоз идыруан, амашьына арццакра ахьирмаҷлоз иҽақәиршәон. Нас қыҭақәак рҿы аҩны жәпа еилагылан, ауаагьы рацәан, дзыласуамызт. Аныҟәцаҩ ихаҭагьы даара илахҿыхыз ҷкәынан, ацәажәара дшаҿыз, иааигоз ихәыцырҭа амашьына аҩныҵҟа иҭыҵыр имуа, аҳҭны-қалақь даалагылеит. Автостанциаҿ имҩанызаҩыз дааиган, аԥсшәа карҵәаны иаҳәаны, дауижьит.
Џьанар ауаа реилыхара дналагылан, абилеҭ аахәаны, Гагра ицоз автобус дынҭалеит. Дааԥсаха дыҟан усгьы, ашьҭахьтәи атәарҭақәа руак аҿы аҭыԥ аниоу, асаркьа далԥшуа, длатәеит, ишьҭахьҟа иҭалоз иеиҳабацәазаргьы иҳәсақәазаргьы ираҭәамшьакәа, ҽнак дтәазарц. Иара усгьы идыруан зҽагырханы иааилоз амҩан заа ишылбаауаз. Абжьааԥны игылаз рыбжеиҳараҩык, Афон илаӡаанӡа, автобус ҭадырцәуан. Аԥхӡы рҿыкәкәа ишеилагылазгьы, иара ықәҵуамызт, ахатәы аамҭа азыԥҵәан. Иандәықәлагьы иццакуамызт.
Ареспубликатә хәшәтәырҭа азааигәара иааҭгылан, уа иԥшыз ԥыҭ-ҩык шьҭнахит. Нас еиҵақьуа аҿынанахахт.
Ԥшьшьала Џьанар ибла иаахгылон, Шьасиа лан лнышәынҭраҿ даннеиз инаркны, ахҭысқәа. Аҽны Шьасиа лҿы изҳәомызт дшылзыҟаз. Ма данцашаз игәы дышҭаз иажәа иналаҵашәа ицәыригар ҟамлози, аха усгьы изыҟамҵеит. Амала длыдышшыларц дкылхх дахьлызнеиз игәҭакы зеиԥшраз амҳәаӡози? Бзиа дшибоз ахәштәырҭаҿ ианлеиҳәаз ашьҭахьҵәҟьа акәымзи аҩны ианеибабаз. Издыруадаз лара усҟатәи ирҵауланы дхәыцыртә, ла лахь имаз ацәанырра дыҿнакаартә дыҟамзар, лан лԥсра лхаҭа лныррақәа ахәаҽызар? Зегь акакәын џьара ак лызнымхакәаҵәҟьан дыҟамызт. Макьана дқәыԥшын, уи иара атәы иагон, Џьанар иакәымзаргьы, даҽаӡә иахь акәзаргьы, лгәаԥхара, лызҿлымҳара рхәын-ганк лгәаҵа иҭамшәакәа иҟамызт.
Нас иара ихаҭа ҭыԥс иааникылози убраҟа? Абри акәын изҵаара хадаз. Иара иакәымкәан, ма имацара иакәымкәан, даҽа џьоукы рызхьаԥшра дахибаауан, иҩныҵҟа арҵаруан, деиланаршуан. Имацара лгәаҵа дыҵазар иҭахын, дшылзыҟаз лдыруан, арахь илыгәҭакыз ҳәа ак еиликаартә дзыҟамлеит, ихаҭагьы ус ак изеиҿымкааит. Лан дыԥсаанӡа даҽазны длацәажәарц ихәҭамзи. Уажәы дзықәтәаз амашьына ааҭгыларҭақәа, иҭыҵуаз, иҭалоз, аҭагәҭасрақәа акгьы ибомызт, ихшыҩ зегьы шьасиараа рынхарҭаҿ иҟан, аҽны ишизныҟәази, иеибырҳәози, ашәы иҿанаҳәаз рхымҩаԥгашьеи ишизыҟаз ак изрыҵбаауазар ҳәа, хәыц-хәыц зегь игәалаиршәон.
Азныказ ихада хы имбозшәа даазхәыцит, избанзар ԥҳәыск лнарцәымҩа дықәлеит, илҭынхаз аџьабара иаҵагылан, убарҭ иреиуаз аӡәы, лыда иара дзынхомызт азы, дшизыҟаз ҭиҵаарц иҽԥишәон. Ихәыцрақәа наҟ инаԥхьеицарц, ицҭатәаз днарылаԥшқәеит. Аныҟәцаҩ, зны-зынла ибжьы иаҳауан акәымзар, дибарҭаӡамызт. Ӡӷабцәақәак рхаҿы лашон, блала еибарччон. Заҟа иԥшӡақәази! Унархьыԥшрын. Ипашә-пашәӡа. Ҽызларкәабаз аӡы ужәрын. Илаԥш шрызхаз рызгәамҭаӡакәа, инаизхьаԥшқәеит. Рылаԥшгьы ааиқәшәеит. Дара ԥхашьан, акы иалацәажәозшәа идырбеит. Иара шиакәыз цәажәарҭахәыс ирымаз еилкаан. Ҳамҭанык урҭ дрызԥшуан, рхаҿы ԥшӡақәа ҭҵаауа. Нас ибла ашәшьы аахылан, арҭ ибаӡомызт, ирылибаауаз ашәы зшәыз аӡӷаб ҳаракы лакәын.
Лара, агәылацәа рҿынтә агәарԥ данааҭала инаркны, игәалашәоз лшьаҿеихгашьа, лхәамц ариашашьа, лхаҿы аҽеиҭакшьа, знызаҵәык дшынеиҿаԥшыз уҳәа, акакала зегь ибла ихгылан. Дшизыҟаз изеилкаауамызт. Ианеиԥырҵуаз, – «агәхьаа уагеит, – лҳәеит, – ухы умыргәаҟыр ҟалон», – ҳәагьы нацылҵеит. «Ухы умыргәаҟыр ҟалон» ҳәа аӡәы иарҳәо имаҳацызт. «Узааи?!» – лҳәарц лҭахызар? Игәы нҭыԥсааит. «Сызлаԥсоуи?» – акәзар илҳәарц илҭахыз? Џьанар иԥсы ааивигеит. «Иҭабуп даараӡа!» – лҳәеит Шьардасиа. Шьасиа илҳәазгьы уи акәзар иаҵанакуаз? Џьанар ихшыҩ аеҳәшьеиҵбы лахь ицеит. Избанзар иара дызҿынҵәаауаз Шьасиа лакәын, дшизыҟаз иалымҳәацызт, ихаҭагьы уи лирҳәарц дыхҭеимкыцызт, арахь арыцҳара ианиаз ахшара дреиҳабын, лгәы иҭаз ҟазшьалеи хымҩаԥгашьалеи илҵәахуан. Арахь лара илҿынҵәаауаз арԥыс, анышәаҭара аҽны акәымкәан, имацара лгәарԥ дахьықәгылаз иахылҳәаарыз лзымдыруазар? Заҟа маӡа аҵази рҩыџьегь иреизыҟазаашьаз. Аха лара иара дшизыҟаз заҟа илҵәахуаз аҟара, лаҳәшьа уи лыргамон.
Лан лнышәынҭраҿынтә ҽаныҩеиҵылх, илзааигәаӡахахьаз аӡә иеиԥш, лнапқәа ихәда ишаакәлыршаз ибла иаахгылт, Шьасиа гәыла-ԥсыла заҟа дизааигәаз акәзар Шьардасиа иаалырԥшыз?! Нас агәарԥ ахь дналгеит, дзышьцылаӡаз лыуак диҩызазшәа. Лаб данааиԥыла, уи дышԥаилырдырыз: «…аԥҭараа дыргәылоуп. Аԥсраҽны аҵарахь дыҟан». Џьанар дахьыҟаз лара иалылдраази? Аԥсраҿы дмаар иуамызт, имаҳау, иаҳазар дзымааи ҳәа аеҳәшьцәа азҿлымҳазма, уи маӡала еилыркаама? Автобус асаркьа иалԥшуаз Џьанар, хәыц-хәыц зегь игәалаиршәарц, ихшыҩ еизиркәкәон, избанзар уи ашьыжь, амаҵурҭаҿ дантәаз, хшыҩзышьҭра зимҭаз зегьы ак иарҳәон. «Угәы уҳархьырц ҳҭахымызт», – лҳәеит Шьардасиа, ран лчымазара зеиԥшраҵәҟьаз ахьицәырӡоз шигәамԥхаз анеилылкаа. Амала, Џьанар игәы аабжьажьеит, агәхьаа дадыргартә иалырхызи анаагозу иаҳаз, ма ирҭахыз арԥыс игәы идырхьыр усгьы ирҭахымзу. Игәыҩбара иахиҳәаарыз изымдыруа, Џьанар,
иҵегь игәалаиршәарц, итәарҭа дынҭаҳазшәа, ихы нкыдиҵеит. Шьардасиа лашьеиҵбы лаҳәшьеиҳабы дааигарц дышдәықәылҵаз ааигәалашәеит. Иара Шьасиа длыдышшылырац Шьардасиа илҭахын. Урҭ ҩа-жәак ирыдымхаргьы рхала иааибырҳәарц, рымала иааизынлыжьит. Уи иара ихы изамырхәеит умҳәозар.
– Ара аӡә длыбаараны дыҟоуп, – аныҟәцаҩ ибжьы анаага, Џьанар ацәа даалҵызшәа, адунеи днықәыԥшызар, дахьылбаауаз иааҭгыларц, автобус аныҟәашәа армаҷуан.
Амҩан илбаахьаз маҷӡамызт, атәарҭақәа рыгәҭа ҭацәырц агьагмызт. Анҭ аӡӷабцәагьы макьана игылан. Днарылсын, длалбааит. Амҩа ааихҵәаны, егьи аганахь дниасит. Иқыҭахь ицоз ауаа ԥшын, равтобус ааиуазар ҳәа. Рызынтәык неидахәыҭхәыҭуа еидгылан. Уамакгьы дрызҿлымҳамызт, аха рхымҩаԥгашьа злаҟаз ала, излацәажәоз ак шакәыз ҩашьомызт. Ақырҭқәа ааигәа ишеизаз, иааиуаз асабша акәзу, амҽыша акәзу ҿыц Гагра астадион аҿы ишеизахуаз шырҳәоз илымҳа иааҭасит. Нас улымҳа ырҵарӡаны умӡрҩын!
– Џьанар, ара уааи! – ақыҭаҿынтә иаауаз Шьына имашьына шаангылаз игәы азцаӡомызт, Баҭыр длалбааны ҿимҭыр. – Уара ухы ҳахь иҟаӡам, – иҳәеит Баҭыр, Џьанар данаашьҭырх ашьҭахь, амҩан. – Ахәшәтәырҭаҿ иуларҵаз агәырқәа урызхьаауеит еснагь.
– Ус зуҳәеи?
– Асҭанда исалымҳәеи, лара амҩа дықәҵаны, уара уахьцаз.
– Уи бзиоуп, аха сабажәгои? – иаҳәшьа деибга аҩны дшынаӡаз аниаҳа, Џьанар игәы ааҟалан, излацәажәоз ааникылеит.
– Уаха Агырба Вовеи Гыцба Шьалуеи ҳарбар рҭахыуп.
– Избан?
– Цқьа исыздырӡом. Еилыскааит даҽакы: Важьа ақырҭуа еизара далахәзар иҭахыуп.
– Жәахатәи амҽышаз ианеизоз дыҟаӡамзеи?
– Сыҟаӡамызт иҳәеит.
– Уажәы ихьи?
– Иахьа ихәцә сымки. Уҳәан-сҳәанла иҳаҳауаз, Важьа автобус ацынхәра амашьына лас ааигеит ҳәа, иҵабыргызаарын. Уи даалаган, сыҟамзаара ихы иархәаны, ашәҟәқәа еиқәиршәахьеит аусураҿ имаҵ зуа а-«Волга» ихьӡ ала илиҩаазшәа ҟаҵаны аусураҿ иаанижьуа. Аҿыц иаауа иара ихатәхарц иҭахыуп. Дымшәаӡакәа абасҟатәи шәҟәы злеиқәирҽаҽеи, исаҳәи! Машәыршәа еилыскааит абри. Узҿу закәи ҳәа сизнеизар, исеиҳәақәо убандаз! Аус еицаауеит, – иҳәеит, – насгьы снапаҵаҟа аус ууеит, – иҳәеит. – Суҭиуама? – иҳәеит. – Иубалак ҟауҵар ҟалома? – сҳәеит. Исҳәо заҳауада. Абри ауалафахәы ала ҳанхар шәҭахыума шәарҭ аԥсуаа иҳәеит. Агараж уахагылоуп, ухазы агьузыҟаҵом, саргьы агьсурҟаҵом, – имҳәеи, уара! – Џьанар ашьҭаҵарҭа инапаҿы иҟоуп, аԥсшьацәа рызхара рҿеиҵоит, иара изхара изыфом, – иҳәеит. – Сааиаанӡа аус жәуан акәымзар, шәарҭ аусурҭа шәызҭодаз, – иҳәеит. Ибжьы заҟараз удыруандаз! Иԥсахы анеибак, игәы ахәаԥсара зегь цәыҵиҳәеит. – Угәаанагара сашьҭаӡам, аусура уаҟәыҵыртә иҟаҳҵароуп, – анысҳәа, исеиҳәаз убанда! Гагра ақырҭқәа ааигәа ианеизоз, уа снеирц исарҳәан, сҽахызгеит, – иҳәеит. – Уажәы ҳаԥсшьарҭаҿ иҟоу ақырҭқәа зегь сыманы сцоит, – иҳәеит. Убри дыҿнахрызшәа игәы иабоит, уара.
– Дыҿнахыргьы ҟалоит, – иҳәеит Шьына.
Ақалақь аҿы ианааи, гаражк шыҟаз рҿынархеит. Рмашьына агәашә аҿы инрыжьын, машьына хәҭақәак дрызҵаауазшәа, иҩызцәа иманы, Баҭыр дынҭалан, Агырба Вова диԥшааит.
– Хазы-хазы ақыҭаҿынтә иаауа ҳшәацәажәарц ҳаӡбеит, – иҳәеит Вова. – Ақырҭқәа шеизо жәымдыруеи? Уаҵәашьҭахь ауп иара. Ацәажәарақәа цоит астадион иқәаҳцароуп ҳәа. Еилаҳҵар ҳҭахым. Ҳара иаҳа ҳмаҷуп. Арҭ ҳаргәыдланы, ҳреишны агьҳзыҟаҵом. Даҽа мҩақәак ҳаԥшаароуп. Ус ргәы иаанагоит араиком аҿгьы. Иҟаҳҵаша цқьа иҳаӡбароуп. Уаҵәы ҳаиҭеиқәшәар ҳҭахыуп. Ацхыраара ҳашәҭароуп. Шәгәы ишԥаанагои?
– Арҭ ҳаржьеит, – ишкол даадәылҵны, Леуанти дицны дахьнеиуаз Борис Кьахьыриԥа ҭынч-ҭынч ишьаҿа еихигон, дымццакӡакәа дцәажәон, иҩныҵҟала дшеилашуазгьы. – Иацы изҿыз спектакльын, иахьа уи аҩбатәи акт ауп.
– Сара ақалақьтә комитет аҿы сцоит, – иҳәеит ицыз. – Изҿу збоит.
– Ақырҭшәа здыруа аӡәы идымхаргьы астадион аҿы дышьҭтәуп. Уажәы аусҳәарҭаҿ Адлеиба дааираны дыҟоуп, сара уахь снеип.
Ақыҭсовети ашколи ирыбжьдаз агәашә ала, Кьахьыриԥа данцоз, Леуанти, машьынак змаз иҩызцәа аӡәыр дааихьазар ибарц, амҩаду ахь дкылсит. «Жигули»-к иаԥхьа иаангылан, Баҭыри, Џьанари, Шьынеи ааҭыҵит.
– Калдахәара амҩа ҭшәара кны игылоуп Гәдоуҭа аиҳабыреи ачынуааи хыҵны. – дыгәжәажәозма уҳәо Баҭыр иԥшран. – Озган дырхагылоуп. Ауаа рацәаны аизара иаҿуп. Арахь иаарц рҭахыуп, иоурыжьуам.
– Шәарҭ шәызларывси?
– Шьына иан лаҳәшьа дԥырҟан, дышьҭоуп. Убри лбара дцозшәа реиҳәеит. Акыргьы дныркылан, аха данрыцрымҵ амҩа изаадыртит. Ҳара амашьына ҳҭатәан.
– Гагра сшәызгома? – дрыҳәеит иара.
– Уаҳгоит.
– Маҷк шәаасзыԥши! – Леуанти иааиуаз Гарик Кьатиа хазы дааиԥхьеит. – Вова Канџьариа дыԥшаатәуп. Шәҩыџьегь астадион аҿы шәца! Ижәдырқәо аӡәыр жәбозар – изхеизаз ҳәа ирҳәақәо аагәашәҭар ҳҭахыуп. Вова ақырҭшәа имдыруеи, амитинг ирҳәо еиликааит. Шәхала шәызцома?
– Лерик Цыхьычба дааиуеит, ҳаигап.
Леуанти даахынҳәын, амашьына зтәыз днарыцҭалеит. Амҩан џьоукы аизарахь ицон уҳәартә, шамахамзар уаҩ дубомызт, ақалақь уналагылаанӡа. Астадион иазааигәацԥхьаӡа, уахь амҩа ианыз рацәахон. Астадион агәашә иҭалоз кылибархомызт, аха ԥыҭ-ҩык еизашт уҳәартә гәыԥ-гәыԥла илеиуан. Шьына дышиашаз ақалақьтә комитет днадгылеит. Леуанти длалбаан, амардуан днаҿагылеит. Ақырҭуа активистцәақәак ахыбра иҩналозшәа, иҩныҵуазшәа, ус дук змаз рԥшра рыманы, ладеи-ҩадеи иасуан. Леуантигьы дныҩналан, аҩбатәи аихагыла дҩыхәнан, днарылаԥш-аарылаԥшит. Рыблақәа цам-цамуа, аиаша уҳәозар, ргәырӷьара рҵәахӡомызт. Леуанти длалбаан, адәаны амардуан дшаҿагылаз, «Чаика» аангылан, Колбин дааҭҟьеит. Леуанти иахь даахьаҳәын, аԥсшәа иеиҳәеит, инапы ааимхны. Уаҳа дааҭымгылаӡакәа, ахыбра дныҩнаԥҟеит. Дзызԥшымыз уамак даниазшәа, Шеварднаӡе длалбааҟьан, имаҵуар ицрыԥссы, амашьына дынҭалан, астадион шыҟаз иҿынеихеит. Шьына имашьынагьы урҭ ирышьҭан, изыхьӡодаз акәымзар, арахь ЦК КПСС Аполитбиоуро алахәылараз акадидат дзыхьчоз даурыжьуамызт.
– Абра уаангыли!
Леуанти иахьиирбаз, Шьына дааҭгылеит. Астадион агәашә амилициа акәшаны игылан, шьҭа уахь уаҩы длармышьҭрызшәа. Шеварднаӡе, амикрофон дшадгылаз мҩашьо, ибжьы ааҩуан. Уаҟьан-чаҟьанқәакгьы уаҳауан. Митинг ҳәа иҟалаз агьыҟамызт уҳәартә, Шеварднаӡе агәашә дааҭыҵит, наҟ-ааҟ акьамш Кешелавеи, Гагра инхоз раԥхьагылараз даарышьҭызшәа, ааигәаӡа иааз Латариеи рыжәҩақәа инапқәа рыҵда дрыбжьагыланы. Егьырҭ урҭ ирышьҭеибаҵа иаауан.
– Ҳцагәышьап, – иҳәеит Леуанти, Шьынагьы имашьына наирҵасит.
Макьана цқьа изеилкаауамызт иҟалақәаз, аха Леуанти ибон гызмалра бааԥсык шаҵаз аҽнытәи ахҭыс. Ианеизах ирыгыз ирыбзаз ҳәа ак зҳәоз дҟамлаӡакәа, Шеварднаӡе даақәгыланы, иааизыӡырҩны ишԥақәҵуаз? Зегь раҵкыс иара ицәымӷыз ақырҭқәа аԥсуаа ирҿагылашаз аизарахь анеира ахьыргәаӷыз акәын. Урҭқәа зегьы ранализҟаҵара дахьӡомызт, уажәыҵәҟьа иагьилшаӡомызт. ГАИ убри аамҭаз изԥырхагамхоз Шьына убасҟатәи ирласны Бзыԥҭа даакылҟьеит.
– Уажәы шәышиашоу Калдахәара шәцароуп, – Леуанти дҭыҵаанӡа арԥарцәа ааирӡрҩит. – Амитинг иалгеит азын, шьҭа амҩа аадыртуеит. Уа игылоу шәаарылагьежьыроуп, аӡә дықәымҵкәа, рызынтәык Бзыԥҭа ақыҭсовет аҿаԥхьа иеизааит.
– Уи заҭахи? – уамашәа ибон Баҭыр.
– Урҭ астадион аҿы рықәцара ҳазхианы ҳшеизаз раҳааит, даҽазны ргәы иҭазаап. Калдахәара ҳажәлар нкыланы иахьрымоу иаҳа иеиӷьзаргьы ҳаздыруам. Амала иеибаҳҳәаз аӡәы ишәмырҳан.
Леуанти ашҭа дынҭалеит. Ажәлар еилақь араагьы игылан, ираԥхьагылоз дырбомызт акәымзар, ргәы еицҳауа. Адлеиба Бориси Кьахьыриԥа Бориси шеидгылаз, ақыҭсовет ахантәаҩы длалбаан, аобком актәи амаӡаныҟәгаҩ Гаграҟа ишиԥхьаз иеиҳәеит. Кьахьыриԥа, имала данаанха, Леуанти иахь даақәгьежьит.
– Ах, закәытә планқәаз исымаз удыруандаз иҳәахт Адлеиба. Акымзарак ихы иҭамызт, башоуп ииҳәо.
– Закәытә плани зыӡбахә имоу?
– Аԥсуараз исырдыдыр сҭахын, аха ақырҭқәа иахьатәи рмитинг зегь аԥсахуеит иҳәарц иҭахыми. Шәахьцаз ижәбеи? – Борис агәарԥ иааҭашылаз амашьына иааҭыҵыз Гарики, Вовеи, Цыхьычба Лерики, Чыгәбар Леониди ихы нарзишьҭит.
– Аизара иахьынӡаҿыз, – иҳәеит Гарик, – ҳнарылала-аарылалан, ишәыхьи, ишәҭахи ҳәа ҳрызҵаақәеит. Аԥыхьаӡа зны ҳабацәа абра инхон рҳәеит. Нас аамҭа ҳақәнаган, аха уажәы ҳаԥсадгьыл ашҟа ҳааит, иҳамарки абарҭ аԥсуаа рҳәеит.
– Уажәы ара инхо даара имаҷуп, – ҿааиҭит Лерик. – Аиҳараӡак наҟынтә иаха иааз роуп иҟоу реизараҿ. Атакси сақәтәоуп, анҭ ара избахьазар сымдыркәа.
– Ирацәазма?
– Зқьи хәышә-ҩык рҿынӡа. Еиҳамызт.
– Амитинг аҿы ирҳәеи, акыр узеилкаазар? – Борис уи днаизхьаԥшит.
– Ус аӡәгьы дымцәажәаӡеит, – иҳәеит Вова. – Шеварднаӡе даақәгылан, ҳара ҳаишьцәоуп, ҳгәы нибархар ҟалом ҳәа, акы наиҳәақәан, длалбааит. Уаҳа уаҩы дықәымгылеит.
– Нас убасҵәҟьа еилыҵма?
– Атрибуна данлалбаа, Кешелавеи Латариеи ак иарҳәарц рҽазыркын, – Чыгәбар Леонид иҽаарылеигалеит, – аха иара уамак дырзымӡырҩит, дырҿаччо, дрыхәлаччо, рнапқәа аанкыланы, астадион иқәигеит.
– Шәгәы иаанамган ҳусқәа ус имариоуп ҳәа, – иҳәеит Борис идгылаз иахьраҳауаз. – Урҭ еизар акәын ииҭахыз. Ижәымбои, сыжәларгьы ируам ҳәа москваа иреиҳәарц иҭахыуп. Афакт акәын дзышьҭаз. Ихаҭагьы даақәгылазшәа дирбан, ирԥшӡаны иқәигеит. Аԥсуаа рҿаԥхьагьы аҳаҭыр игашт. Уи аартны ажәлар иҳазраҳәаӡом. Ирласны еилымҵааит, иҟалаз ргәы ишалоу аиҳабыреи ақырҭқәеи ирбааит. Нас машәырк ҟамҵакәа еилыҵырц шәнарылабжьа-аарылабжьа. Иахьа рмитинг аанаҳкылар рымуит, аха уажәтәи амҽышаз Аҟәа еизарц иҟоуп, изласаҳаз ала, нкылашьас иарҭо ҳамбари.
Борис данца, Леуанти иаразнак дзықәымҵит. Ауаа рымала ишынхаз рымбартә, ана-ара днарылагыла-аагыралагыло мацара, аамҭа игон. Ахәымҽханынӡа иааилшәшәақәеит. Ус ӷәӷәак анымҩаԥысдак, иҟарҵашаз даҽак рԥымгыларызшәа анырра шьҭихлон. Ирԥырхагахашаз уск рзымхәыцрызшәа игәы иабон. Арахь, аҽнытәи ақырҭқәа реизара ашьҭахь, ас ԥшьшьала аԥсҭазаара шзымцоз еилкаан. Иааҳԥышькларыжьри ҳәа хьаак шимаз мацара, уи ауха аҩныҟа дцеит. Убри игәҭынчымрала дышҭәыз, адырҩаҽны ашьыжь аусура дҭыҵит. Аха ас еиҭакрыда аусқәа мҩаԥысларц ақырҭуа еиҳабыра ирзычҳауазма, аԥсуа еиҳабыра ракәзар, – усгьы урҭ ирышьклажьын.
– Иахьа иаарту апартеизара ҳамоуп, – Нургалиев Леуанти аурок ахьымҩаԥигоз дааҩналан, адырра ииҭеит.
Иҿыцыз ҳәа ирзааргаз дазҿлымҳаны, Леуанти арҵаҩцәа рҭыԥ ахь дныҩналеит. Иара изԥшызшәа, апартеиҿкаара амаӡаныҟәгаҩ Нургалиев аизара ааиртит. Ашьыжь адиректор
Милори иареи ақалақьтә комитет ахь ирыԥхьан, Қырҭтәылатәи Акомпартиа а-Центртә Комитет ақәҵара рырҭеит, уи ахцәажәара аҭахымзаарын, апартиа иалази иаламзи ирзаԥхьарц адҵа рыман. Уи адиректор ажәа ииҭеит, ақәҵара даԥхьарц.
– Ааигәа астадион аҿы амитинг ыҟан, – иҳәеит адиректор Милор. – Уажәтәи амҽышаз амитинг Аҟәа имҩаԥыргарц ргәы иҭоуп. Убри аҟәырхырц, насгьы уаҳа изакәаным аизарақәа ҟамларц ауп ари ақәҵара заарышьҭыз. Ақәҵара иаҳәоит ажәлар реизарақәа аҟәыхзарц…
– Аиҭаҳәара аҭахӡам, сгәаныла, – иҳәеит Нургалиев. – Ақәҵара уаԥхьарц суҳәоит.
Леуанти адиректор дзыԥхьоз дахьынӡазыӡырҩуаз, логикала зегь еиқәшәон. Москвантә иааз Ақәҵара аԥсҭазаараҿ амҩаԥгара ақырҭқәа аԥырхагамхарц, ҭынч иазыӡырҩуан ирзаарышьҭыз ашәҟәы. Излатәаз аԥсуаа ирцәыԥхашьозу, даҽа гызмалрак рхымҩаԥгашьа иаҵазу? Убри уазхәыццәартә аамҭагьы аҭагылазаашьагьы уоуамызт, избанзар адиректор ихаҭа аизара аркра дахыццакуан, ашкол ахыбра ҿыц иацҵаны аргылараз Қарҭынтә иахьааз џьоукы дрызԥшын, урҭ икабинет ишыҩналаз адырра ирҭеит.
Ашкол ашьҭахь акласс еилдыргарц адҵа зиҭаз зҿыз ибарц Леуанти дныҩналеит. Ингагьы урҭ дрылан, даангыларц шлеимҳәазгьы. Абжьааԥны деиԥшны, длацәажәон, ҵаҩык лаҳасабала дизааигәаны. Зегьакакәын лҩызцәа рылаԥш рҩыџьегь ирхызшәа игәы инаҭон. Лҩызак лҿаԥхьа лҽаалыртыр иҭахӡамызт. Рызынтәык анцоз, ларгьы дцеит. Хара имгакәа акоридораҿ џьоукы рышьҭыбжь иаҳаит. Қарҭынтә иааз адиректор идирбон ашкол ахыбра иагыз-иабзаз. Абжьаратә школ аҿы ҩ-секторк рҵараз ауадақәа рызхаӡомызт. Абиблиотека џьара иҩнаҟәыҟәын, апионерцәа руаҭах ҭшәаҟәынџьан. Аспорт зал аҿы аӡынраз ҩба-ҩба класс адырԥхьон. Акабинет система аиҿкаара усгьы иалацәажәаӡомызт. Урҭ раҳаҭыр бо мацара иандәықәиҵа, Леуанти, ишәыра аашьҭихын, машәырла диԥылазшәа, аиҳабы днаидгылеит.
– Ирҳәеи?
– Хәышә нызқь мааҭ школк ҳқыҭан идыргыларц иазоурыжьит. Убри ахәҭак ҳхыбра ацҵара иазыркыр рҭахыуп.
– Уҽаагәоумҭар уржьоит, – иҳәеит Леуанти. – Ахыбра ҿыц ақырҭқәа ирыздыргылоит. Ҳара абри ажәытә хыбра ҳаҩнахоит.
– Иацрымҵои.
– Иацырҵаӡом.
Адиректор иаҳауаз имаҳауазар еиӷьеишьон, наҟ икабинет дныҩналеит. Ақырҭқәа, рхәыҷқәа ашкол ахь рымаара анеиҿыркаауаз, ақыҭан ашкол хыбра ҿыц аргылара нап шадыркуаз шырдыруаз, рықәкәа акы убри агара ишазкыз Леуанти ицәа иалашәеит, амҩахь данынкылсуаз. Аҩныҟа дымцакәа, аурыс школ ахь ихы наирхеит.
– Ҩ-школк аӡәгьы иргылаӡом, – Борис иаҳауаз ааицәымӷахеит. – Ишәцәыргоит, шәеидгыланы ҟәыӷарыла аус аныжәымуы.
– Ишԥаҟаҳҵареи
– Шәсектор аашьҭхны, арахь шәысзаа! Иааулак ҳҽаҳаркып ари ахыбра, ма ҩ-сменак ҳаԥхьалап. Нас ашкол шәыздмыргылар, иабацои! Ишәҭахымхар уи ахыбра, сара уахь сцоит.
– Адиректор исҳәо иаҳаӡашам. Нас уи иуацәа рацәоуп, иара идгылоит.
– Иамуазар ишԥаҟаҳҵои. Аха ишәҭахызар, ишысҳәаз шәсыцныҟәозар, сшәыцхраауеит.
Уи аԥсуара гәыкала дазыҟан, акәымзар дызусҭадаз иргыланы ааигәа даазылгаз ишкол ахыбраҿ иара инапаҵаҟа иҟамыз даҽа ҵаратә коллективк ааганы иҩназҵоз. Арахь дара ирхымҩаԥгашьахоз, уара ишузыҟазаарыз уздыруамызт. Амалагьы аԥсуа школ аҿы аус руан иара дызҭахымыз рацәаны, урҭ иарбан цҭәыз дызхдмырҟьарыз ҳәагьы дацәымшәакәа, дызҿыз гәаӷьыуацәан. Урҭ реилазаареи иара иколлективи шеинааларыз атәы аҳәара цәгьан. Иара иҵаҩцәеи ирҵаҩцәеи ракәын ашкол ахыбра есышықәса изшәуаз. Милор ишкол аҿы ахамхаԥагьацәа рацәан, урҭ ирусушьахашаз аӡәыр заа идыруазма. Аха убарҭқәа зегьы чҳатәын ихадаз азҵаара аӡбараз. Леуанти идиректор иеиҳәеит Кьахьыриԥа игәаанагара, икабинет аҿы аԥсуа сектор аҿынтә џьоукы еиқәшәартә ианеиҿикаа.
– Ииҳәаз уазхәыцыртә иҟоуп, – иҳәеит Вова Канџьариа.
– Абарҭ ашкол ҿыц ҳцәыргоит, – даақәгылеит Кьатиа Гарик, – ҳажәа еибыҭаны ак анаҳамхәыц.
– Жәытәнатә аахыс ҳашкол ахьыҟоу аҭыԥ ныжьны, ҳабацои?! – даацәырҟьеит ԥҳәыск.
– Ари ҭоурых ҭыԥуп, ҳабацәа абра аҵара иҭан, – илуамызт даҽаӡәы.
– Аԥсуаа, амҳаџьыр ианца, рыԥсадгьыл рцәыӡит, иабыкәу ҳгәагәо ҳахьцо?! – даҽа уамак аацәырылеит ҿызымҭыцыз.
– Сара исзеилкаауам амҳаџьырқәеи ҳареи ҳахьеидышәкыло. Аԥсны иҟоума иҳацәтәыму кәакьҭак? – Леуанти арҭ абжеиҳараҩык рцәажәашьа игәаԥхомызт. – Иахьабалак ҳара иаҳтәуп. Ари ашкол хәыҷы абыржәы аҽырҩырҭа еиҵаҳхырц ҳгәы иахьҭоу иқәгылан. Нас абрахь ииаргеит, араҟа усҟан игылаз амҿтәы уахәама ашә анадыркы. Ҳашкол ашҭа шынеибакәу нышәынҭрала ихҟьан. Ҳхәыҷқәа еибарыҩуа уажәгьы аԥсцәа рҭыԥ иқәуп. Иналаа рҳаҭгәын уажәгьы иубарҭоуп. Ара ицқьа ҭыԥны, даҽа џьара ҳахьнеиуа иԥшьа ҭыԥымкәан ишԥаҟоу? Аус злоу – ԥхьаҟа ҳхәыҷқәа рҵара ус ҳзеиӷьтәуоу ма ҳахьыҟоу ҳашьхынԥсылоу? Шәазхәыцыр иаҳа иеиӷьуп.
– Шәышкол ахыбра иацаҳҵоит рымҳәеи, – ҿааиҭит адиректор. – Цәгьарыла иаҳа ҳазхарызхәыцреи? Уи алацәажәара уаҳа иаԥсаны избаӡом.
Уи игәаанагара иаҳагьы игәы ҭнагеит адырҩаҽны, қарҭаа даҽа знык ианизаа, ашкол излацҵахоз ала, рқьаад-хсаалақәа рыманы. Леуанти ҩныҵҟала деикәаҵәиуан, деилызкаауаз Вова Канџьариеи Гарик Кьатиеи изнеиуан, иеицәажәон, аха уаҳа ҵасышьак рымамызт. Дара ирҿагылаз аиааира ргазшәа ргәы иабон. Леуанти ианизымчҳа ақалақь нагӡаратә комитет ахантәаҩы Агырба Заур дизцеит.
– Ҩ-школк дыргылаӡом, – иҳәеит Заур. – Аԥара ззоужьу хыбрак ауп. Шәжәытә хыбра иаҿаркуа афинансқәа азоузыжьуада? Сара ишуасҳәаз аӡәы иоумҳәан!
Заур ииҳәаз аӡәы иаҳар ҳәа дахьацәшәоз игәаанагара иаҳагьы иарҵабыргуан. Амала уи зуҳәодаз. Аха ауардын хзыршәҭыз ахҭыс ҟалеит. Даҽа мшқәак ааҵхьан, қарҭаа Милор изаахт. Ахы аҵаҵа, ашьапы аҵаҵа агәра идыргахуан ахыбра ҿыц ажәытә ишаҿаркуаз. Уи аҭыԥ аҿы еицгәарҭахт, гхак роузар рбарц. Уажәшьҭа ақырҭуа сектор ихаз школхарц ахыбра ахьаздыргылоз адгьыл ԥшаатәын. Аҵара ҟәша аиҳабы Гагуа даашьҭырхын, шьҭа уи ддиректорымхози, иаргьы игәырӷьара изыҵәахуамызт, ашәанцәа ахьынхоз ишьҭаз адгьыл гәарҭеит. Инықәыԥшит акәын, иаразнак ахыбра убра ишықәгылаз рыбла иаахгылеит. Азааигәара инхоз ашкол аусзуҩцәак усура имцозаргьы иццакит.
– Аргылара иалагеит, жәдыруоу? – афымца рысит уажәраанӡа аҿыц хыбра мап ацәызкуаз.
– Иалагоит ҳамҳәази, иалагазар уамашәа изыжәбои? – ихы ларҟәны Леуанти тетрадқәак дрыдтәалан.
– Ишԥаҟаҳҵои?
– Хазы ашкол ҳамазароуп рҳәеит, ирырҭоит, ҳара усс иҳамеи.
– Ҳара?
– Аҿарԥа шәзыҟаҳҵоит рымҳәеи.
– Ҳдиректор дыржьоит.
– Дыржьоит.
– Иҳаԥсыхәои?
– Аурыс школ ҳаҽхьнылароуп.
– Ианбанӡа?
– Аҿыц дыргылаанӡа. Иаҳҭахызар Борис ихыбра ҳзынижьуеит, иара аҿыц ахь диасуеит.
– Ҳцароуп! – аурыс школ ахыбра рыбла иамбахьази, ҿыц идырылоз рыблаҿ иааиӡомызт.
– Уи шԥаҟаҳҵои? – ирҳәоз абжарак заҳаз ахы ахьцоз ауизеилымкаахуаз, иара дааныжьны, ихаҭыԥуаҩ ахыбра ҿыц ахьдыргылоз аҭыԥ ахь дахьыргаз игәы иаламзи. – Ақалақь аҵара аҟәша идмырдыркәа ус сзыҟаҵаӡом.
– Уаҵәы ашьыжь уаала, аминистр лахь ҳцап!
Ақырҭқәа ирывганы, урҭ Аԥсны рымпыҵаркижьҭеи, ианакәызаалак уск ҟарымҵацызт. Уажәы амҩа ианын ҳәынҭқарра усла урҭ рҿагылара згәы иҭаз. Арахь, ахы инаркны аҵыхәанӡа иазхәыцны, дара заа рҽеиҿыркаахьан, иузԥыргоз планмызт, ишеиқәшәашазгьы здыруадаз, Леуанти зны-зынла дгәамҵны, зны-зынла дазхәыцны иаацәыригоз аҟьатамахжәара акәымзар. Милор аминистр длалыдтәалан, ақырҭқәа рсектор аҵарахь ишымҭыҵыз инаиркын, еиԥкааны илеиҳәон ҿыц идыргыларц ргәы иҭаз ашкол ахыбра рымырхырц, Қарҭынтә ауаа шаарышьҭыз, дшыржьоз.
– Қарҭынтә ауаа аауеит, шәара ара шәтәоуп, шәлеир иҟалози? – Леуанти аминистр аӷьара аалхиргеит.
– Удиректор дсацәажәоит, уара узусҭада? – ус узҿаԥалоз лакәызма.
– Саргьы уа ԥынҵала аӡы зжәуам, акы сазкыуп, ус ишубалак усацәажәар зуама! – аԥсуараз еиҳаби еиҵби ҳәа ауаа Леуанти еилихуазма.
– Схаҭыԥуаҩ дласмышьҭи, сара сзымлеизаргьы, – ддәылылцарц агьлыгмызт.
– Уи дызбада? – дааҭгыломызт иара, иҟалаз изымдыруа Милор уи дахьынӡеиҿаԥшуаз.
– Дызбашаз дрымбеи, – атрубка аақәылхын, амца лҿықәтәаны, цифрақәак нҭалԥсеит. – Оболаӡе дысҭахыуп, – уи қарҭаа драцәажәон. – Мшыбзиа, батоно Обалаӡе! Бзыԥҭа ишәыргыло ашкол арбану еилыскаар сҭахын. Уи аргылараз шәзызҵаада?.. Шеварднаӡе иидыруа сара исыздырӡом, аха сара шәсывсны, шәабацоз?.. Сара соуп ара иаԥшәымоу, еилышәкаама?.. Даҽазны шәысмазҵаакәа, џьаргьы шәымцалан! Аҷкәынцәа сзааит, аԥхӡы рыбла ихыло, иҟашәҵа закәи?! – атрубка лықәылҵан, даҽаџьара дасит. – Чакабериа уоума?.. Биҷико Артиом-иԥа, уара, Гагрантә сара уаасывсны, қарҭаа маӡала узырҿахәыҭхәыҭуеи?.. Избан узымдыруеи? Бзыԥҭаа зеилажәгеи?.. Шеварднаӡе иидыруа сара исыздыруам, аха уара аԥшәымас иумоу сара соуп. Усывсны аусқәа зымҩаԥугои?.. Ас ианбанӡа?! – атрубка нықәылҵан, ҿыц еиҭаақәылхын, агараж аҷаԥшьаҩ лыҽидылҳәалеит. – Амашьына сҭахыуп. Ара шәыҟаз, уажәыҵәҟьа саауеит, – дҩаҵҟьан, ирлас дындәылҟьеит.
– Уара, – рымала ианаанха, Милор Леуанти днеиҿаԥшит, – ас зыҟоуҵеи?
– Иалҵшәахаз маҷхазшәа убама? – иаӷәра ахьимпыҵҟьаз ихаҭагьы игәаԥхомызт, аха Леуанти ихымҩаԥгашьа гхангьы дахәаԥшуамызт, иагьа умҳәан аминистр леиҳабыреи леиҵбыреи дбыбны дрылеиҵан, лҭыԥ аҿы дыӷәӷәаӡа дтәазарц шахәҭаз лирдырызшәа игәы инаҭон.
Лара дахьцаз уамак днымхеит, амала иаалгарызеи ҳәа илызԥшыз аамҭа дук рыцәцазшәа рҭыԥ иакуамызт, ара аус еицыруазшәа, акабинет илаҩеиуа иахьыҩназ, ахышә инадгылон, ашҭа еиҵых инықәыԥшуан. Амра акәзар макьана ицаҳәцаҳәон. Ашҭа иакәыршаз апарк аиаҵәара ахнамгацызт, бӷьы ҩежьқәак аҵлақәа иларылшәозаргьы. Аԥсабара џьашьахәы алаҭхаџьрагьы аха рымамызт, агәалаҟазаарагьы рзаҵамызт, Леуанти убри дазхәыцуан, акабинет ашә анаатуаз. Аминистргьы даргьы рҭыԥ ааныркылеит.
– Маршьаниа Лорики Цыгәба Виачеслави срацәажәеит. Ашкол шәызрымысхит. Шәиас аурыс школ ахыбрахь, уигьы дара ақәшаҳаҭуп. Ҩы-мшҟа рышьҭахь сшәызлеиуеит. Убранӡа ахыбра ахьыргылатәу аҭыԥ ылшәхроуп.
– Иҭабуп! – Леуанти дандәылҵуаз аминистр аԥсшәа налеиҳәеит.
– Иахьцалак ус зыҟауҵеи? – Милор, имашьынала аҩныҟа амҩа ианылахьан, ицыз ихымҩаԥгашьа зҵаарала аҽԥныҳәа анииҭоз. Амала уи иара дицзу, иара уи дицзу азхәыцраҵәҟьа аҭахын.
– Уажәы ҳахәаԥшыроуп иаарласны аурыс школ ахыбрахь ҳшиасуа, – Леуанти усҟан даҽакы дазхәыцуан.
– Ҳанбаиасра?
– Уаҵәы ашьыжь, ахәыҷқәк рыклассқәа рҿы ианааизалак, иааҩныганы иаразнак ҳақәҵуеит. Уажәы ҳашнеилак Борис иаҳҳәоит.
– Ҳашкол ааныжьны ҳцоит, ашкол аномер №1 дара иргоитеи.
– Ахьӡ зхыу ахыбра акәу џьушьома, аколлектив ауп.
– Ашкол №1 ҳаргьы иаҳхын рҳәоит, ишԥаҳаҟҵари?
– Ус иргозар – ианамух иргааит, аха логикала гашьа рымаӡам. Ари ашкол шьақәгылан 1898 шықәса аахыс. Раԥхьа уи иадгылаз Наҳар Инал-иԥа иакәын. Иаԥсыуа школны изҳаит. Ақырҭқәа анааи, аԥсуа школ аамҭала иаркын, аха иҟарҵаз иашамызт ҳәа иԥхьаӡаны, Сталини Бериеи анԥсы ашьҭахь, ҿыц иаартын. Ҩ-секторк аус руан, аха аԥсуа сектор аҭоурых ауп ишьагәыҭу.
– Иҳамоу амал ишԥазаҳуа?
– Уи нас еиҩаҳшап, акомиссиа аԥҵаны.
Аԥсҟы арымарахь ихозшәа аниба, Милор имашьына ааникылан, длалбаазар икәырқәа руак аԥсыԥ цан. Имыругақәа аацәыриган, агьежь ааҵхны, хазы изҭаз аҵаиргыларц даҿын.
– Ленин ибаҟа ашҭа иқәгылоуп, уи ишԥазаауа?
– Иалоухи Ленин ибаҟа? Иаабом уажәы акәымзар, уи ибаҟа аԥсҭазаара иаҭахымкәа иҳампыҵахоит. Амала ус шуасҳәаз макьана уҿы иҭумхын, – идиректор имашьына дыницҭалеит.
Убри акәхеит. Адырҩаҽны ашьыжь ахәыҷқәа анааиза, арҵаҩцәа рҵаҩцәа класс-классла иҩдәылҵын, апарад ҟарҵозшәа, амҩаду иҩанылеит, ақырҭуа сектор ирбоз џьашьо ахышәқәа ишыркылагылаз. Борис Кьахьыриԥа ахԥатәи аихагыла аԥсуаа ирызҭаирцәхьан. Аԥсуа школ ҩ-сменак аус аур акәхеит.
– Ари закәи, даара пату ҳақәырҵазшәа, – ицәҳауан аԥсуа школ арҵаҩы ҳәсақәа.
– Иара ашьыжь аус иуеит, ҳара ҩ-сменакны аус заҳируеи?
– Ажәҩан ахь ҳашьҭыхны ҳзаирԥхьои?
– Уи зегьы аамҭала ауми, – Леуанти иҽналеигалон, дызлаз ирҭынчырц, адиректор ахьҿимҭуазгьы изычҳауамызт, аха акыр зычҳаз акыр шибоз игәаламшәози.
– Уи ианба?.. Ашкол аргылара акраамҭа иагаштеи.
– Зегь иаразнак иҳазҭода, – излауаз ала Леуанти дҭынчын.
– Ари ахыбра ҳара иҳаиҭааит, – даақәгылеит рҵаҩык.
– Уигьы мап ацәикӡом, аха ус иаԥсышәам.
– Еснагь ҳлаҟәуп ҳара. Ҳаԥсыуаами?! Ҳаԥсадгьыл аҿы ҳаҟазар, иаҳҭахыу ҳамазааит! Ахыбра ҳаиҭааит, иҵаҩцәа иахьиҭахыу игааит!
– Аԥсуаа ара ишшәыԥсадгьылыз уажәоума ианышәгәалашәа, ҿышәҭӡаломызтеи? Уара акгьы зраумҳәои? – Леуанти Милор иахь даахьаҳәит.
– Сара абри ашкол азы џьара ицатәума, иаатәума, шьаҿак уаҳа иҟасҵом, – уаҩы дизеилымкаауа даақәгылеит адиректор.
– Уеиҳабызар аусқәа уара урышьҭазароуп, џьара ушԥамцо.
– Все! – уаҳа ацәажәарагьы иҭахымызт, дыҩдәылҟьаанӡа. – Иаласхи? – ҳәагьы ааиҿыҵҟьеит.
Уи зиҳәаз еилкаан: арҵаҩцәа реиԥш ашкол аиҳабгьы иуалафахәы даара имаҷын, арахь Аҟәа рцаразы абылтәы ааихәар акәхеит, икәыр ԥжәеит, уигьы ихарџьала иҟаҵатәын. Леуантигьы даҽакгьы ихы азцон: ашкол адиректор ари ақыҭа даиуаӡамызт, иалихызи ариҭ рпроблемақәа. Издыруадаз иара ҭынхала дыззааигәаз иабжьаргоз закәыз. «Иаласхи?» – ҳәа ииҳәаз ихы иҭагьежьуан, аха иҽызхирҟьаҵәҟьоз аҳәара уадаҩын. Ма арҭ зҿқәаз иаҭәаимшьозу?
Амала аус имур дабацоз, иҭыԥ кажьны дзықәымҵуазар. Аминистр, ишлыргәыӷҵәҟьаз еиԥш, хара илымгеит. Шьыжьыказ дкылхх данаауаз, аурокқәа ирыламгацызт. Еибыҳәаны иҟазар акәхарын, Гәарамиеи Чакабериеи Гагрантә лара лааира рҽақәдыршәеит. Кьахьыриԥагьы даашьҭырхын, аԥсуа школ аҿы аус зуаз ахацәа рыманы, ҩ-ҭыԥк гәарҭеит. Руак аурыс школи ақыҭсовети ирыбжьаз адгьыл акәын, аиҳабыра уи иақәшаҳаҭын, аус злаз цҭәык шьҭымҵыр акәымзи. Ақыҭсовет ахантәаҩи Кьахьыриԥеи ари аҭыԥ ргәаԥхомызт, дара зхагылаз аусурҭақәа рхыбрақәа ирзааигәахон азы. Егьи адгьыл макьана ибнаршәыран, аурыс школ иахагылаз ахәы аҿакәын. Уахь, аҭырасра илаланы, мҩахәасҭала
иҩеит. Иаҳагьы иргәаԥхеит. Унапсыргәыҵа убозшәа, ақыҭа уалаԥшуан, закәытә ԥшӡарази! Рԥсы алаханы, илбааит.
Аха ашкол аҿы аус зуаз аҳәсақәа, иџьоушьашаз урҭ рҵаҩцәаӡамызт, аусеилыргаҩ, аҳасабеилыргаҩ, аԥсацәа назлаз, ацҭәы шьҭырхит. Урҭ ахәы ахәнара рцәыуадаҩхон, уи еилкаан. Ауха, аҵарамш анаанҵәоз, адиректор Кьахьыриԥа иҿы длыбаарц Леуанти илымҳа инҭыршьит. Уи длеизар, ақыҭа абыргцәа, даҽа хацәак тәан. Зыӡбахә ҳамаз аҳәсақәагьы ааиқәеит. Вовеи Гарики ааҩнашылеит.
– Арҭ ргәы иалоу ашкол ҿыц аҭыԥ ауп, – иҳәеит Кьахьыриԥа. – Шәгәаанагара шәҳәа!
– Арахь ҳанаажәга, – дааҵҟьеит ԥҳәыск, – ахәы абнаршәыра ашкол ылаҳаргылоит шәҳәазма?
– Леуанти угәы иаанагои? – дҵааит Борис.
– Ҩ-ԥсыуа школк ҳара иаҳзаартӡом. Иара усгьы ашкол иавганы рхәыҷқәа ргоит. Ҳҭагылазаашьа шәымдыруеи! Зегьы иахьырзеиԥшу аҭыԥ ҳәа иалаҳхит. Амҩаду аҿынтә уамак ихарам, аха хәроуп азы, иаҟәгоуп. Ахәыҷқәа иаарҭаххацԥхьаӡа уахь излыбааӡом, ишәарҭаӡам. Анаҩсан, ҳара аԥхьа ҳзыҩнази, уажәы ҳахьаази рхыбрақәа рҿы аԥхьара цәгьоуп. Амашьынақәа рацәоуп, рбжьы уахәаӡом, ахәыҷқәа уҟаауа урацәажәалароуп. Иалаҳхыз аҭыԥ аҿы ҭынчроуп. Уахь ахәнара зцәыуадаҩу ауаа ҳамоуп. Ҳаицхырааны даҽа усурҭақәак рзаҳаԥшаап.
– Абнараҿ ҳазцом, ара зҭынчрами?! – илаҳауаз амца ацралҵон ԥҳәыск.
– Арҭ ирыхьыз – иахьа ирбо бнароуп, – иҳәеит Леуанти. – Рхаҿы иааиӡом уа игылаша ахыбра асахьа, уахь инеиуа амҩа мҩахәасҭаны ишаанымхо, уи асфальт ықәушьыр шыҟало. Убри азоуп ақыҭауаа шәзеизыргаз.
– Дад, ахыбра ҿыц бзианы ианшәоу, уи ҭыԥс иаиуша иалшәхыз ахәы иеиӷьу ыҟам, – аҳәсақәа рыбӷа ааԥиҵәеит алабашьа зкыз быргк.
– Уи бзиоуп, – иҳәеит даҽаӡәы. – Аха ус акәымкәан, даҽаџьара ҭыԥк шәԥшаауазргьы, убри аус шәнапы иануп абраҟа аус зуа ԥшь-ҩык ахацәа. Аха, сара стәала, ишәԥшааз еиӷьу ҟамларгьы ҟалап.
– Уыу, уыу! – лӡамҩа цәылԥырц агьлыгмызт аԥҳәыс жәпа. – Арҭ ашкол ахәы иқәдыргылоит.
– Сара, сахьыҟоу сеиҭаҵны, шьаҿак ҟасҵом, – даақәгылеит аԥсуа школ адиректор.
– Иҟоу шәасҳәап, – Кьахьыриҵа ибон – арҭ реилыргараз иахьааихьаз мҩа заҵәык акәын иҟаз. – Уи ашкол аргылара сара сҽазыскуеит. Ари аҭыԥ шәара ишәзынсыжьуеит. Амла, иргыланы салгаанӡа, ацҭәы сашәмырган.
Ахәымҽхан, Џьанар иҿы ианааи, Аҟәаҟа амҩа дықәлаанӡа, Асҭанда илыхьӡан, Баҭыр дналыҿцәажәартә дибеит. Гагра иҟалаз ақырҭуа еизара ашьҭахь, лхала лымҩақәгылара дацәшәон иара. Ан лакәзар – лԥҳа дымцар иаҳа иеиӷьалшьон, урҭ ақырҭқәа қәыџьмақәаны, ауасақәа ирышьҭазшәа, мҩа цԥхьаӡа аԥсуаа ирызԥшызшәа лгәы илнаҭон. Асҭанда, лҽеидкылара дахьаҿыз, Надшьа дыҩналон, дыҩныҵуан, Џьанар дивагьежьуан, иаҳәшьа димышьҭырц лҭахын.
– Уажәоуп данҭала, – иааизымычҳаит уи лԥа, – иаразнак аҽагырхарақәа ҵылгар, лырҵаҩцәа шԥалыхәаԥшуеи?
– Ҩы-мшҟа, хы-мшҟа даангылар, иааиқәымтәақәарызи… – дӷьаҵәыӷьаҵәуан ан.
– Акгьы лыхьуам. Лымацара адәыӷба дҭоума?
– Ааи, ааи, – Баҭыр уи дәахьыла диқәшаҳаҭын, ҩныҵҟала Асҭанда даанкылазар цәгьа имбо дшыҟазгьы. – Лҩызцәа лыцуп. Аҟәа дҩеиргьы лымала шьаҿак ҟалҵома. Дара ақырҭқәа ахьеидгылоу рыҽдырӷәӷәоит, акәымзар рымала иаауԥылар – ршьамхы кәадоуп.
Аԥсыуа ӡӷабк иакәымкәан заҟа илзымныҟәара. Иаҭахызар дҳаманы ҳцап, – Џьанар иахь даақәҵәит иара.
– Усҟатәи ҳзыршәои, уара? – иааџьеишьеит Џьанар.
– Ма, амҩахь длыбааганы, лҩызцәа дрыцышәҵандаз! – дрыҳәон ан.
– Ус ма ҳныҟәап, – дҩагылеит Баҭыр.
Џьанар ишиҭахымыз дҩеихеит. Иҩызеи иареи икараха иҟан. Ма Шьына даурмышьҭындаз. Амҩадуи аихамҩеи рҿынӡа ибжьаз маҷызма. Иареи Баҭыри машәырк рыхьзар ҳәа дшәаны, ақыҭа втобус лҽаглырхеит, акәымзар шьҭа азеиԥшынхарҭаҿ дҩеихьазаарын. Иаалырҟьаны машьына ласык, асаба шьҭарчы, архәара иаавҵын, аҿаанахеит. Баҭыр, иашьа Мамсыр шиакәыз анидр, дыҿҟьаса агәашә дылҭҟьеит, ақыҭа мҩанӡа ихарамзаргьы, дихьымӡакәа дицәцар илшон. Мамсыр ихаҭагьы дааҭгыларц игәы иҭан, иашьа, аҩны данимба, Џьанар дышицыз имдыруази, арахь иқәнагалахьазар ҳәа игәы азҩон.
– Узымбакәа сцарц шысҭахымыз ауп сшықәҵыз, – уи имашьына аҿынтә ҿааиҭит.
– Избан?.. Акыр ҟалама?
– Гаграҟа уцеит рҳәеит, уҩызцәагьы уаргьы ҩышәи бжаки нызқь ықәышәцарц шәгәы иҭан, ыы?
– Ҳгәы иҭаз уара иалудрааи?
– Исмаҳауеи.
– Уи даҽазны ҳалацәажәап…
– Уажәы иаҳԥырхагеи?
– Нас ак ҟамҵаӡакәа ҳтәазаауама? Ҳхы иқәтәаӡоитеи.
– Уи аиҳабыра ирбап.
– Урҭ роуми ҳазфаз.
– Урҭ рыгәра умго-егьиуа, раҵкыс уара ишыҟауҵо агәраганы уҟоу?
– Сара уи зсоуҳәои?.. Сзусҭада сара?.. Ираҳәа ажәлар! Аиҳабыра шәыгәра ргозар – сара изымур ҳәа ушәома?
– Ажәлар уара уеиԥш иҟоу рыла еибаркыуп. Шәааилабжьақәар иаҳа иеиӷьуп. Шәмеилацәажәази астадион ахь шәықәлаӡом ҳәа. Иахьа шәызцеи?
– Ҳаисып ҳәа џьаргьы ҳамцеит, уи шьҭа ҳаҟәыҵп, – Баҭыр ибон, Асҭанда диманы, Џьанар дшааиуаз, ларҭмаҟ кны. – Асҭанда Аҟәанӡа дугар сҭахын.
– Дақәшәыртәа!
Лымала дахьҭадыртәаз џьазшьоз Асҭанда амашьына данага, Баҭыр уаҳа даанымгылаӡакәа, аҩныҟа ихы ирхеит. Аӡӷаб лзы шьҭа игәы ҭынчын, дагьигәалашәомызт. Ҿиҭцәомызт, аха иԥсахы еибазыркуаз Важьа иакәын. Аԥсуаа дырхагыланы аус идыруан, иара дзықәгылаз уашәшәырхозшәа аниба, ақырҭуа митинг ахь деихеит, убри дышԥаҿнамхрыз ҳәа дгәыӷны. Ихы-иԥсы мацараз ус ҟаиҵазар, ианаужьыр ҟалон, аха иара изы ажәлар еизозма, урҭ аполитикатә қәкы рыман, ус анакәха, аԥсуаа реизҳара аҿагылара иаргьы дадгылан. Ари дахьырхәтәын, даҽазны дхьаԥш-кәаԥшларц.
Уи ҟаҵашьас иамази? Игәы анеилашуаз, ихықәкы наигӡарц, ишьҭихшаз амҩақәа рацәахон, еиҳараӡак урҭ ихшыҩ аҿакәын иахьышьақәгылаз. Аԥсҭазаараҿ анагӡарахь данкылслак, дзҿыз иаҿагылашаз аацәырҵуан, инапы злеикыз наимпыҵышшартә. Макьана иҿагылоз цқьа дазхәыцӡомызт, ихы иҭагьежьуаз игәаӷ ардадараз иалихуаз амҩа ԥықәсыларыдазшәа ибон. Аухантәарак ԥхыӡ иибоз уи ауаҩ иакәын. Ашьыжь аусурахь амҩа дананыз, иҩыза дицны, ибла ихгылаз адырҩегь иара иакәын. Уи исахьа патретҵас акәӡамызт ишибоз, – Важьа, иуаа иманы, астадион дҭалон.
Ашәахьа ашьыжьтәи аилацәажәара мҩаԥигон аԥсшьарҭа аиҳабы. Баҭыр идиректор дахьирхәырц иҟаиҵаз – уахь дымнеиӡеит, длатәаны Важьа ицәа ккаӡа иааихихырц ӡбаны ишимазгьы. Иҟалаз ззеилымкааз Џьанар иҩыза диԥшаан, дычмазаҩызар гәеиҭарц дизҵааит, арахь уи иҭҵаашьа ихалагьы иџьеишьон, избанзар усура ианеицаауаз, рдиректор
игәаӷ шимаз ааиҳәақәеит, уи игәы иалан Бзыԥҭантә уаанӡа ианаауазгьы, аха Важьа имҩаԥигоз аусура иаҭәамшьакәа иҽалаирхәрымызт ҳәа иҿыҵымшәацызт.
– Иуҳәар саргьы снеиӡомызтеи, – Џьанар иҩыза иааиҽԥникылт.
– Сымнеип ҳәа сгәы иҭаӡамызт, аха, ара санааи, иара дызхагылаз аилатәара аҽалархәра сцәымӷахеит.
– Уи азы дуԥхьар, гәыбӷан уиҭашт, изуҭахи?
– Дсыԥхьар ауми исҭахыу! – Баҭыр дааҵархеит. – Ихала иҟама ҿы даҿамлози.
– Умацара уеибашьырц зуӡбеи? Ҳҩыџьегь ҳаизыҵҟьар – иаҳа ҳаӷәӷәамхози.
– Уара иҟауҵаша ахәҭа ыӡыр ҳәа ушәома?
– Сшәаӡом аха…
Ус еизарак аҿы имнеиз хара имгакәа Важьа диԥхьон, иҽахьагирхаз азы лахь ииҭарц. Иаҭахны ибозар аколлектив рҿаԥхьа уи изҵаара ықәиргылон, уи аҿырԥшы избоз-изаҳауаз ирзеиӷьхарц. Баҭыр дыԥшын адиректор диԥхьозар ҳәа, аха уи аҽны ус имҩасит. Ус анакәха, адырҩаҽны, диҿцәажәозар акәхарын ҳәа, иҽазыҟаҵаны дшыҟаз, аамҭа ықәҳа ицон, арахь иеиҳабы иара дигәалаиршәаӡомызт. Шьыбжьхьафара рҽазыҟарҵон еиԥш, машәыршәа ашҭаҿ иааиҿаҳаит. Важьа акы згәы иалаӡамыз иеиԥш, аԥсшәа иеиҳәан, днаивсит. Убасҟан Баҭыр идырит уаанӡатәи ашьыжь реилацәажәараҿ дахьымнеиз иеиҳабы иаҳагьы игәы ишаахәаз. Ус акәзар, Баҭыр иԥсахы еибанаркӡон, ихала икабинет дныҩналан, иус еилиргарц иӡбан, аԥсшьацәа шьыбжьхьа анырфа ашьҭахь, адиректоргьы акы днацҳахьеит анигәахә, адкыларҭа дныҩналеит.
– Дыҟаӡам, – лҳәеит амаӡаныҟәгаҩ. – Апартеиҿкаара амаӡаныҟәгаҩ икабинет ахь длеит, уа иҟоуп акоммунситцәа зегьы.
– Ирӡбои?
– Шәҟәык иаԥхьоит. Иаркыу шәҟәык ааит.
– Саргьы скандидатуп, изсарымҳәеи?
– Сыздыруам.
Баҭыр днагьежьит. Иаркыз аизарахь иԥхьарц рыхәҭан, дызраҭәарымшьази? Уа даҭахымзар, мчыла дызрылаларызи, иусурҭахь иҿынеихеит. Агараж ашҭа аҵыхәан хазшәа игылан, акорпус хада иаҿарԥаӡамкәа. Уа днеиаанӡа, дҭынчын. Данынаӡа, ҿыц деилашуазшәа, ислесарцәа аус ахьыруаз дамкуа, дааҩнахеит. Даақәҵәиин, дышиашаз апартеиҿкаара амаӡаныҟәгаҩ икабинет днадгылан, дымԥшӡакәа ашә ааиртит, русцәгьара рнапы шалакыз иақәызкыз иԥшра аахәаны. Дара рхқәа ҩаизышьҭырхит, ирыцәтәымыз даарыхҭықәгылазшәа.
– Излеилыскааз ала, апартиа еизара ыҟоуп. Сара машәырны исмаҳаз џьысшьан, – уахь ииулак даамсҭашәаха дцәажәеит, зны дныҩналан, иареи дареи блала ианааибаба.
– Ааи, аизара ҳамоуп, аха иаркыуп, – иҳәеит амаӡаныҟәгаҩ.
– Акандидат далатәар ҟамлаӡои, убасҟатәи имаӡа усума?
– Улеи, улеи! – ҿааиҭит Важьа, иҽирԥсышәар иаҳа ишеиӷьыз идырзар акәхарын, арахь Баҭыр усгьы дыҩналахьан, зегь еилиргаанӡа дуздәылцомызт. – Иаркыз ашәҟәы ҳаԥхьеит, аха имаӡоу акгьы аным, иаарту апартеизара мҩаԥганы, ҳусуцәа ҳарзаԥхьарц ҳгәы иҭоуп.
– Ашәҟәы иаҳәои?
– Ажәлар реизарақәа аҟәыхтәны иаԥхьаӡоит Қырҭтәылатәи а-Компартиа а-ЦК, – аҭак ҟазҵоз Важьа иакәхын, иблақәа дгәырӷьаҵәа ихаччозу, дзацәажәоз изы игәыбзыӷзу узеилымкаауа.
– Астадион аҿы имҩаԥысыз аизара ҵыхәтәантәизар рҭахыума? – Баҭыр ихшыҩ иаразнак уи азцеит.
– Избан? – Важьа уи ааџьеишьеит. – Уажәтәи амҽышаз Аҟәагьы имҩаԥыргарц ргәы иҭоуп, акала иаанкылатәыми.
– Иаанырымкылар, Важьа Ирадион-иԥа, уаргьы уеиҭацахуама?
– Сымцарц ауми изныркыла, – макьана иҽимԥсахызшәа иҩныҵҟа иҭаз инирԥшуамызт.
– Аԥсуаа ирҿагылаз амитинг ахь уахьцаз даара исгәамԥхеит.
– Уамашәа иубап, – иааџьеишьаӡазшәа инапқәа ааиҵихит Важьа, – ақырҭқәа ирҿагылоу амитинг ахь уара уцар ҟалоит, дара имҩаԥырго амитинг ахь сара сцар ҟалаӡом.
– Ақырҭқәа ирҿагылоу еизарак макьана иҟамлаӡацт.
– Уи уара ус угәы иабоит, аха шәеизарақәа зегьы ҳара иаҳҿагылоуп.
– Ҳаизарақәа зызкыу аԥсуаа рҿиара иаԥырхагоу аԥырхзарц азҵаара рықәыргылароуп.
– Сыхаара Баҭыр, ақырҭуа бызшәа ҳәынҭқарра бызшәамкәа иҟалааит ҳәа аҳәара, ма Аԥсны аиҳабыраҿ қырҭуа дҳамбааит ҳәа аҳәара, ма Қарҭынтә кадрк даҳзымааит ҳәа аҳәара, – арҭ зегьы ақырҭқәа ирҿагылам зҵаарақәоуп ҳәа узҳәома?
– Ҳаҭыр зқәу Важьа, – егьи иеиԥшҵәҟьа аҭак ҟаиҵарц, Баҭыр уи даакыликааит, – ҳәынҭқарратә бызшәақәаны ҩба-хԥа тәылак аҿы изыҟалаӡом. Реиҳа иеиҳау амилаҭ иауам иеиҵоу амилаҭ рбызшәа аԥхьагылара аиуртә. Амала ақырҭқәа ҳбызшәа ҳҿыхны ақырҭшәа ҳхатәы бызшәахарц шәаҿын, аха аурысқәеи шәареи ҳаншәыбжьаха, аурысшәа аԥыжәара агеит. Аԥсуа бызшәа ҳәынҭқарратә бызшәоуп ҳәа иаҳҳәаз – аҽҭамырхара ауп иаанаго, ҳбызшәа еиқәхар ҳҭахыуп, – мҩас ишьҭаҳхуа ҳаздыруам. Ақырҭуа бызшәа ҳшазыҟоу ҳҭоурых аҿы иаҳзаашәцахьаз иаанарԥшит.
– Урҭқәа зегьы ирылаҳхи, – ҿааиҭит апартеиҿкаара амаӡаныҟәгаҩ. – Иахьа ҳазлацәажәо ЦК ақәҵара ауп, уи иаанашьҭит ажәлар реизарақәа раҟәыхраз, акәымзар иахьакәым ҳкылыргар ҟалоит. Убри акәша-мыкәша ҳаилацәажәахьеит, шьҭа ҳусзуҩцәа ҳарзаԥхьароуп.
– Ибзиоуп, уаагьы ҳалацәажәап, – иаҳагьы иргәамԥхашаз аацәыригеит Баҭыр, иагьызларҭаххарызи ирхагылаз ауаҩы ақырҭуа митинг ахь дышнеиз жәларык иаарызцәырыргар. Уи иеицәахон нас иациҵоз: – Амала амилаҭ зҵаара мацараз акәмызт, Важьа Ирадион-иԥа, амитинг ахь узцаз. Уара иуҭахын убри иахәаҽыр ухатә гәам-сам.
– Иҟоу удыруама?! – иқьышә жәпа қәацмацо, дагьҩаҵҟьеит Важьа.
– Аҩызцәа, аҩызцәа!!! – амаӡаныҟәгаҩ дагьыҩагылеит. – Шәааи аиӷыӷкра хаҳмыртып! Иҳамоу азҵаара хаҭалаҵәҟьа ҳазыхынҳәып! Шәгәы иалақәоу нас хаз-хазы еилыргатәуп, аусура мҩа ылхны. Ишаҳаӡбаз еиԥш иахьа, аусурамш шаанҵәалак, апартеиҿкаара иаарту аизара мҩаԥаагоит. Аҳәара ҟасҵоит ҳамш азҵаатәы анаҩсан, даҽа лацәажәатәык шьҭышәымхырц. Аамҭа усгьы ихьанҭоуп, иеицәаҳамтәып.
Апартиа иалаз усгьы ԥшь-ҩы, хә-ҩы ракәын иҟаз. Урҭ ракәын иаԥхьагылацәан ҳәа иԥхьаӡаз. Аԥхьагылараз амцхәра заҭахызи. Х-ҩык ҩагыланы ианындәылҵ, адиректори амаӡаныҟәгаҩи ак еибырҳәарц шырҭахыз анырымӡа, рхала иааныжьны, Баҭыргьы дыҩдәылҵит. Аԥсшьарҭа ҩны акоридор дахьбжьаз, ганкахьала, игәы иаахәаӡаны дыҟан игәы иалаз Важьа иахьиҿаирххыз, акоммунистцәа шеилатәаз. Уи иаанагоз – реиҳабы гха-ԥхада аус шимуаз деилиркааит, насгьы машәыршәа ицәыҟалаз шыгхақәамыз, дазхәыцны иаваижьуаз шракәыз дырдырын. Егьи аганахьала уахәаԥшуазар, Баҭыр акорпус хада дыҩдәылҵны, иусурҭа ҭыԥ ашҟа даннеиуаз, игәалаҟазаара усҟатәи ишьҭызымхшаз дазхәыцуан, – дызлагаз ацәажәатә аҵыхәанӡа изынамгӡеит, иагьа умҳәан, ҿагыларада ииҭахыз идырҳәомызт, иагьидырҟаҵомызт ихәыҷымыз аԥсшьарҭаҿ аус зуаз ауаа рацәа ирхагылаз гәыԥ хәыҷык аԥхьагылацәа-акоммунистцәа. Урҭ рыбжарак аԥсыуаан, иара дышиашаз рбон, ианамух алаҿырҭуамызт, аха ркоммунистра иднаруамызт ирхагылаз иԥыҩлара, – урҭ уи асистема амҩа иаанагон.
Игараж аҿы днарылалан, аныҟәцаҩцәеи аслесарцәеи иреиҳәеит, аусурамш шаанҵәалак, акттә зал ахь инеирц. Уа ихаҭа ихымҩаԥгашьахашаз дазхәыцуан. Иаркыз аизараҿ иеибырҳәаз ашьҭахь, мҩас дызнылашаз издыруамызт. Иҟалон уа дааҭгылар, избанзар апартеиҿкаара амаӡаныҟәгаҩ уи иеиԥшыз ацәажәара мҩаԥигахьан. Нас, ихы-игәы ҭынч, аҩныҟа амҩа дҩаныларын. Иалшон дызныз амҩа иациҵар. ЦК ақәҵара ахцәажәаха урҭаӡомызт, уи ԥҟара-ԥҵаны иаарышьҭит, иаҳәоз уқәныҟәарц умҩа ылырххьан. Ақәҵара шдырҽхәоз рдыруазҭгьы, уахцәажәарц удырҵон, аха иара аԥызҵаз аиҿагылара аиур ҳәа иацәшәон, убри азакәын шәықәнымҟәар ҟалаӡом ҳәа ацҵаны изаарышьҭыз. Аха убарҭқәа зегьы имырҳаӡакәа, Баҭыр дҩагыланы игәы иҭаз зегьы цәыригарц иҭахын. Идмырҳәар
ҟалон апартиа алалараз акандидат, аха дықәԥар акәымзи. Қәԥарыла аԥсуара иадыргар акәын, уаҳа мҩа рзышьҭазма, рхала рымҩахәасҭа ҭшәа рԥшаар рыхәҭанеи.
Аусуцәа аусурамш алгара рҽазыҟарҵон. Рсапанқәеи уамак ицқьамыз рымпахьшьқәеи рыманы аӡқәа ахьааиуаз иадгылан, ахәша цәашьы рнапқәа ирықәырӡәӡәарц, ашәах рҽарганы. Адура акәын ирықәырхуаз, аҩны инеир, ӡырԥхала рҽыркәабарын. Баҭыр дыҟьшьымызт, аха ианааилыҵқәа иҿы ӡыхьла иӡәӡәеит, иҽааирԥсасиирц. Ихы данҩаха, адиректор имаӡаныҟәгаҩ дааизааигәахахьан. Важьа икабинет аҿы дизԥшызаарын. «Уи уажәы ииҭахи?..» – игәамԥхакәа уахь иҿынеихеит. Аизараҿ диҿамгыларц диацәажәозар акәхарын ҳәа игәы иааҭиҳәаан, адкыларҭа дныҩналеит, амаӡаныҟәгаҩгьы аиҳабы икабинет ашә изаалыртит. Уа дтәан апартеиҿкаара амаӡаныҟәгаҩгьы, уи иакәын аԥхьа Баҭыр иахь зхы назырхаз.
– Араиком аҿы иуԥхьоит.
– Ара аизара ҳамоуп, уахь сабацои?
– Араикомаа ҳара иҳазҵаауама, ианырҭахыу уа уҟазароуп. Жәохә минуҭ роуп иумоу. Нас даргьы актив еизыргоит. Саргьы сыҟазар акәын, аха ҳаизара амшала соурышьҭит.
– Жәохә минуҭ рыла уа сызланеиуеи?
– Ус дызлахьӡаҵәҟьои? – иҳәеит Важьа. – Иусҭап смашьына! Иудыруеи ҳаизара уахьӡаргьы.
Араион аиҳабыра ануԥхьа, иуарҳәарыз уазҿлымҳаны, уахь умыццакуази. Баҭыр, дызҭатәаз амашьына аныҟәцаҩ иҵегь дыццакыргьы цәгьа имбо, амҩа данын. Азныказ Важьа и-«Волга» дахьақәтәаз ааиҭахымхазт, аха иус дахьыргӡарц иширҭаз анааигәалашәа, ицәымӷра ӡҭит. Гәдоуҭанӡа идәықәҵара иахгәаҟуазшәа ааинырит, нас аиҳабыра дшырҭахыз анраҳа, ианаамҭаз деиқәдыршәарц ахьырӡбаз бзиарак иазҳәазшәа даазхәыцит. Важьа имашьына ҿыц цәыригаӡомызт, макьана дацәшәаҵәҟьозар акәхарын. Аиаша уҳәозар, уажәы ихы иаирхәоз аҿыц излеицәаз ҳәа акгьы ыҟаӡамызт. Аремонт бзиа азыҟаҵан, аҿыц хәҭақәа азыԥшааны, ҿыц ишәын. Аҩнгьы абнагьы ихы иаирхәон, араҟа аусура далагазижьҭеи, иԥшәма ԥҳәыс зныкгьы шьапыла, втобусла аџьармыкьахь дымцацызт. Рызхара роуамызт акәымзар.
– Акандидатра аҿынтә апартиа алахәылас уҟаларц, – уи дызбар зҭахыз аиҿкаара аҟәша аиҳабы иаахҵәаны дцәажәон, – удокументқәа еиқәыршәалатәуп.
– Макьана ԥыҭк набжьоуп, сызшәырццакуеи? – иааџьеишьеит Баҭыр иаҳаз.
– Ус иаармариаӡаны иузеиқәыршәома, заа иуасҳәоит, нас аамҭа анааилак ухиазарц.
– Ус акәзар, ишәҳәаз саҳаит, шьҭахьҟа сыццакыроуп.
– Узырццакуеи?
– Аизара ҳамоуп.
– Уи шьҭа уахьӡом. Аха уа ишьҭухырц угәы иҭоу азҵааразгьы суацәажәар сҭахын.
– Иарбан зҵаароу?! – аџьашьатәқәа ирџьашьатәыз ахьиаҳауаз, Баҭыр дааџыххеит.
– Важьа изҵаара ауп сызҿу.
– Уи иҟаиҵаз шәаргьы ижәдыруама?
– Иаадыруеит. Аха абыржәы ацҭәы шьҭыхра иаԥсам. Милаҭла еиҿагыларц агьрыгым, умбаӡои? Аӡәы ҩыџьа ргәынхара рхы иархәаны, жәларык шьҭырхуеит, ус ианыҟалалак, даҽа цәгьахәыцуаак ауаа еиларҵоит, ипатриотцәоу рԥшра аашьҭхны. Ҳара рыгәҭа ҳабжьагылароуп, акәымзар еибашьрахоит.
– Нас аԥсшьарҭа иаиураны иҟаз автобус аамгаӡакәа, амашьына лас рымхны иахьитәитәыз изанашәыжьуама?
– Зықәра цаз амашьына хәыҷқәа ауаа ираадырхәарц азин роуит, иумдыруеи? Иара даалаган аҿа ажәытә ацынхәра иргылеит. Аха ак ҟазымҵо уаҩ дыҟам, рхылаԥшра ҳахьӡом, ишԥаҟаҳҵои?
– Еилкаамхеи…
– Уи уагьашҭамлан, акгьы узалхӡом. Важьа амашьына иргьежьит иацы. Даҽаџьара изладәықәырҵо ала ашәҟәқәа реиҿкаара иаҿуп. Амала уара урҭқәа ирылоухи?
– Ишԥа?
– Ак ада ак ззымдыруа уҽиеиԥшумтәын. Апартиа уалаҵо аҽакуа, иулаҳхи зугәахәуа? Кадрқәак ҳзааӡозар ҳәа ҳаҿуп, – аҟәша аиҳабы даҽак ашҟа диасуан. – Уҵара ушаалгалак, џьара ухы ҳархароуп. Уаанӡа уҽумҟьашьын. Аус ахьууа директорс уаҳҭаргьы ҟамлои. Амала иуасҳәақәо уҿы иааҭыхны аӡәы иоумҳәан. Усҟан иаҳԥырхагахар ҟалоит.
– Уа адиректор дамоуп, даҽаӡәы шәишьҭалома?
– Уи џьара диаагап. Иахьеиҳау изыԥшааны, ддәықәаҳҵоит. Убрааӡна уара, уцәгьа зларҳәаша рмоуа, ухы уацклаԥшыроуп.
– Иуҳәаз саҳаит.
Баҭыр дыҩдәылҵзар, амашьына изԥшыхын. Дзыҿцәажәоз ииҳәақәаз иаҳа ԥыжәара згоз изеилымкаауа, амҩа данын. Дго-дааго амашьына зиҵадыргылазеи? Арҭ акы иашьҭан, ихадараз рыуа иарбаныз? Анс иҳәа, арс иҳәа, зҵаарак акәын иеиликаарц дзышьҭаз. Апартиа иалалараз ашәҟәқәа заа иеиқәиршәарц дахьиабжьаз ихаданы изыԥхьаӡомызт, избанзар уи даҽазны диԥхьар ҟамлози. Апартеиҿкаара амаӡаныҟәгаҩ идырҟаҵаргьы иус маҷызма, еснагь ус акәымзи ишныҟәалоз. Аҽны иусураҿ имҩаԥыргоз аизара дзагдырхеи? Ҳаԥхьаҟатәи дкадырны иқәгәыӷуазар, заа изиарҳәеи? Ус иныҟәалаӡомызт. Заа илымҳа иҭыршьзар, уи аамҭа ааиаанӡа иҽимҟьашьырц, аԥсуа усқәа дрышьҭаланы, аамҭа имырӡырц рҭахызар? Убас акәымзи усҟан изырԥхьаӡоз аԥсуара ада зхы агьҭамшәоз ауаа.
Асҟатәи хәыцырҭа дрымҽхаркхьан, аԥсшьарҭаҿ данааи. Аизара еилгеижьҭеи, рызынтәык ықәҵхьан, уахыла аус зуаз рыда. Аныҟәцаҩ идиректор иҿы днеизар, уи иабжьеигеит Баҭыр аҩнынӡа дигарц. Арԥыс ҿыц дхәыцуан, реизыҟазаашьақәа дырҿыцырц ивагьежьуазшәа игәы инаҭон, амашьынаныҟәцаҩ дахьиватәаз. Ара шьапыла, ма ус имҩасуаз машьынак дақәтәаны, заҟантә амҩа дықәгылахьаз, узлацази-узлаази ҳәа иеиҳабыра зныкыр игәхьаа ркхьазма. Аҿа рбозшәа, акы ргәы иҵхон игәахәуан. Мамсыр иакәзар иашьа илабжьарц араикомаа ирыҳәаз? Иагьа умҳәан Аԥсны аиҳабыраҿ аус иуан, дзыҳәаз мап ацәыркуазма. Амҩан Жьакәа ирахә ҭеикуан, имҩасуаз а-«Волга» иақәтәаз дидырыр ҳәа дшәаны, Баҭыр ихы лаирҟәит, еснагь дызбоз даҽакала дихәаԥшуазар иҭахымызт. Џьанар игәарԥ дахьықәԥшуаз, иҩыза дибомызт, иаҳәшьа усгьы Аҟәа дыҟан. Урҭ уажәы ибаргьы, дырбаргьы иҭахымызт. Аиаша уҳәозар, ишьара дықәҟьазшәа амҩа данын.
Амашьына длалбааны, игәарԥ дынҭалон еиԥш, амацәыс исызшәа даақәҵәит. А-«Волга» лҭакка илеиуан, асаба иашьҭарччыз уалԥшны, иара аиқәара ԥштәы аарла иубон. Ибла ихгылан аиҿкааратә ҟәша акабинет аҿы ԥыҭрак дшынхаз, дандәылҵгьы иҭацәыран. Актив еизыргарц ргәы иҭазшәа апартеиҿкаара амаӡаныҟәгаҩ иеиҳәаз абааигеи? Иара уахь дандәықәырҵоз, аԥсшьарҭаҿ аизара мҩаԥгаразы еизахьан. Арҭ зегьы шԥеиқәшәеи, рызынтәык иеибыҳәаны реизара дагдырхарц рмыӡбазар. Дзагдырхозгьы уа ицәыригашаз азҵаатәы арбаныз рдыруан азакәын. Адабла исызшәа ус дгылан дзымқәацо. Рнацәы дахаргьежьны дшыржьаз гәынго, ашьҭахь даагьежьит, аҩныҟа длеирц. Рмашьына наиҵаргыланы, дызлахырхшаз акыр иалаҟан, аиашаз.
Аҩныҟа длеин, ателербага наҿаҵаны дадтәалан, арахь адырраҭараҿ идырбози, ирҳәози акымзарак ихаҿы иаангылаӡомызт. Аҽнынтәарак, Важьа икабинет аҿы данынҩнашылоз инаркны, аҩны дҩаргаанӡа, дахьнеиз-дахьааиз, ирҳәази-иреиҳәази, доусы рхымҩаԥгашьақәа хәыц-хәыц игәалаиршәон. Гәаартла аӡәгьы димацәажәаӡакәан, дызлаҳжьарызеи ҳәа рнацәа дакәыршо дахьрымаз игәы ԥнажәон. Арахь иикуаз-иишьҭуаз ҳәа акы имаӡамкәа, игәаӷ пеипеиуа даанхеит, избанзар Важьа, аҵәҟьа дшакуаз аниба, амашьына ҿыц ашьҭа-мышьҭа ирӡит. Уи ицхраауаз аныҟала, Баҭыр ицхраауадаз? Ажәала уигәыдԥалар ҟалон, аха лҵшәас иалихуази, афакт инапаҿы икымзар.
Иан акриҿалҵарц лҽазылкын, иара игәы иагомызт, аԥсшьарҭаҿ уаххьа ыфаны даазшәа, лгәы ааҟаиҵан, игәалаҟазаара шыбзиамыз шылбозгьы, даныхынҳәуаз ааилашәшәра аҽазнакуан, дшымлагоз Нуца иалылдраауази, наҟ диԥырҵит. Иара иакәзар – уи аҽны еиԥш дрымжьацызшәа, дладмырҟәыцышәа, ихы икәаҽ акреслажә дантәалан. Уи аӡәы димжьацызшәа, иакәымз иаимҳәацызкәа аԥсҭазаара мҩасуазма, зегьы ичҳарын, аха
изхымгоз ус изныҟәаз ауаа ԥсшьарҭа дук иахагылази аҳәынҭқарратә орган аҿы аҭыԥ ӷәӷәа ҳәа иԥхьаӡақәаз аанызкылози еицлабны дахьырҟаҭәоз акәын. Хыхь инаркны ҵаҟанӡа мцла иеибаркыз асистема амчра зықәкыз иара иеиԥш иҟаз рыла иеибыҭаз ажәлар ракәын, убри азакәзар аҵыхәтәантәиқәа зымчыдазгьы? Аиашаз иҵабыргыҵәҟьаны Важьа аӡәк, ма апартеиҿкаара амаӡаныҟәгаҩ, ма даҽаӡәы хаҭа-хаҭала ирҿагыланы ақәԥара аҭахымзар? Иӡбалатәын азеиԥш проблема, Важьеи иҩызцәеи ҿырԥшыс иааганы, нас уи иаднацәалоз ауаа ҽеимкәа ахала иқәнагон. Азҵаара ссақәа уӡбо уаналагалак, аду ахәыҷы хнаҩон. Аду уӡбар, асса-мысса рҽырзыцәахӡомызт.
Ауха иара заа дышьҭамлаӡеит, адырҩаҽны усура дцарц игәы иҭаӡамызт азы. Данышьҭалагьы цқьа дзыцәомызт. Ашьыжь дкарауараха дҩагылеит, ихы ихьуан. Дымццакӡакәа ихаҿы ахьамихуаз, иан уамашәа дылбон. Игәы бзиамзар еилылкаарц даҿын, аха иара дшычмазаҩымз агәра лиргозшәа, ажәақәа еибиҭон, ииҳәоз лара агәра лызгомызт умҳәозар. Ацәажәара шиҭахымыз анылбалак, днаиԥырҵуан.
– Иахьа усура умцаӡои? – Нуца, лыҷкәын акранифа, абарҵа дшыҵатәаз анылба, уамашәаҵәҟьа дџьашьо дизҵааит.
– Сымцои, – иҭахызу иҭахымзу аилкаара уадаҩны, дҩагылан, агәарԥ даақәгылеит иара иакәӡамкәа. Дыццакыр ишьапқәа иҵахжәозшәа, иҿылеихан, агәашә дынҭыҵит.
– Иахьа адырраҭара ҟарҵеит, Аԥснытәи АССР Аминистрцәа р-Совет ахантәаҩы Қарҭынтә дшаарышьҭыз, – Леуанти амҩан иааиқәшәаз Кьахьыриԥа дааирӡырҩит. – Убилава…
– Ҳаргәыӷны мацара ҳшааргоз, иаҳзыруз умбои, – уи ахәынганк Борис ишиаҳахьаз ҩашьомызт. – Ҳаиҭаржьахт.
– Џьара уск мҩаԥганы, ареакциа ҟаҳҵароуп.
– Убри ауп саргьы сзызхәыцуа. Уаха асааҭ жәаҩа рзы Шлара ҳҭыԥ аҿы ҳаизап гаграа рыҷкәынцәа. Бзыԥҭеи Пицундеи унапы иануп. Гагра сара избап. Ҳаит! Ҭынч аусуха ҳарҭом, рыжәла нҵәааит! – Борис иҿынеихеит автобус ааҭгыларҭахь. Уи усқәак рҵыхәала ақалақь аҿы аиҳабыра ҽыдирбар иҭахын, ак игәы иалаӡамызшәа ҟаҵаны.
– Инга! – Леуанти дышнеиуаз зыҩныҟа ицоз аҵаҩцәа аӡӷаб даарылигеит. – Баб иабҳәароуп уаха жәаҩа рзы ҳҭыԥ аҿы ҳшеиқәшәо. Бҿы иааҭыхны уаҳа аӡәы ак иабҳәар ҟалаӡом.
Шәҟәык аалымихын, дҵак налиҭан, ирхынҳәит, ауаа ахьынаԥшуаз азы. Ашкол аҿы днеин, Вова Канџьариа илымҳа инҭишьит ауха ишеизоз. Уи адырра риҭар акәын Чыгәбар Леониди Цыхьычба Лерики. Аха иара, ашкол ахыбра дыҩдәылҵны, амҩахь данкылс, Лерик Цыхьычба итакси ала дааихьӡеит. Вова изынхаз Леонид иакәхон.
– Иҟоу удыруама, – Леуанти Лерик имашьына дынҭатәан, дааирӡырҩит. – Гәдоуҭанӡа ицо џьоукы шьҭухроуп. Баша укәлаауа уаҩы иумырбароуп. Иуго рҭыԥ аҿы инаганы, Вова Агырба, ма Шьалуа Гыцба дуԥшаароуп. Уразҵаа агыруа дааганы ҳаиҳабыра дахьахадыргылаз азы ргәы иаанагои, акыр ҟарҵарц ргәы иҭоума. Уаха сара сузаауеит, асааҭ жәаҩа рзы ҳҭыԥ аҿы аизара ҳахьӡарц. Аҩныҟа умнеин! Зегьы маӡазароуп. Агәарбжьара саабжьыҵуеит, амала санцәырҵуа – уанаангылалак ауп.
– Иара шьҭрала даԥсыуан ҳәа саҳаит, – даҽа агитациак шдәықәырҵахьаз мҩашьо, Лерик иџьымшьқәа ҩаҳареикит.
– Аублаа жәла иреиузар ҟалап, ус рҳәоит, аха уи анбыкәу? Иахьа саԥсыуоуп изҳәома?
– Иуҳәаз саҳаит, – Лерик инапынҵа анагӡара дазхиан, Леуанти длалбааит.
Закәытә аамҭази изҭагылаз, Леуанти дхәыцуан имала данаанха. Аизарақәа раҟәыхраз иҟалахьаз ақырҭуа қәҵара ауаа ацәшәон. Иара усгьы аӡәы заҵәык даарылыргар, иҟарҵара рзымдыруа, доусы игага дацәшәо иаақәхон. Аиашаз аиҳабырагьы зыцәшәоз аурымахымыз. Жәбаҟа шықәса раԥхьа, Борис Кьахьыриԥа еисрак далашәеит. Дызҿадыршәшаз анроу, рызгәырӷьарамхеи, иаразнак дҭаркит. Ажәлар еизан, амилициа
аҟәша ахыбра иакәшаны игылан уахгьы, ҽынгьы, дааурышьҭаанӡа. Даҽа знык ус рыхьыр рҭахымызт. Инапы еиқәыҿаҳәа ирылугалак изы, ауаа ҵысуамызт, аха аӡәыр дрылугазар – ихадаз дугар акәын алҵшәа анаиуаз, аха уи дрыхьчарц аҵысра аныҟала, аиҳабыра ихадараз амҩаҿ ирзымӡбоз, иагьырӡбарц ирҭахымыз апроблемақәа цәырҵуан. Амала ақәҵара аҭыжьра аныргәаӷь, алҵшәа аиурц, узызԥшӡамыз шьаҿақәак рзыҟарҵар ҳәа ауаа шәон, убри азакәын имыршәа-имырҳа маӡала Аԥсны аиҳабыра рхада Қарҭынтә дзааргаз ҳәа ихәыцуан. Шьҭа еилкаан дзусҭазаалак изын Гагра астадион аҿы ақырҭқәа имҩаԥыргоз амитинг хәыҷи, нас Шеварднаӡе иқәигаз аминитнг дуи, Аҟәа ақырҭуа митинг ҟалоит ҳәа ацәажәарақәа идәықәырҵази, Қырҭтәылатәи акомпартиа а-ЦК аҵыхәтәанӡатәи ақәҵареи ахнышьыр адаҷқәа реиԥш ишеидҳәалаз, даҷк бжьухыр ахнышьыр шеиԥхьыттоз еиԥш, аусқәа имҩаԥгаз руак быжьшәар, аҵыхәтәан иахькылсыз ахь анеира шыманшәаламхоз, арҭ ахҭысқәа реибаркыра зегьы дирижиорс иамаз аӡә шиакәыз. Акы ӡбатәын. Ажәлар реизара ҟалар, рықәҵара иаҿагылашаз қәҵарак аднакыларын, ирурыз рзымдыруа аиҳабыра ықәнархартә. Ажәлар реизара напхгара ауҭар ҟалон, аха уи уара иаауҭаххацԥхьаӡа иузеизгомызт. Уи бзианы ирдыруан аԥсуаа рпроблема аҭҵаара иазкыз ақырҭуа институтқәа. Ҳаԥсихологиа гәаҭаны, ҳпара усҟан еиԥш ирымкыцызт. Арахь згәы амца ҭамыз аԥсыуак дыҟамызт. Иахырҳәаауазишь иҟалаз гәдоуҭаа? Аҵх агәахьы имеихакәан даакылсит Лерик Цыхьычба. Уи имашьына, агәарбжьара маҷк инахысхьан еиԥш, иаангылеит.
– Иубази иуаҳази иреиӷьу аасаҳәи! – Леуанти амашьына ашә ҩаиркын, иара анынаҵасыҵәҟьа, ҿааиҭит.
– Аӡәырҩы рҽааизырган, рпартбилеҭқәа араиком аҿы инаганы иқәырҵарц рыӡбеит. Нас убра аилыхара иаҿын, аҩныҵҟа рбжьқәа духеит, аха аҵыхәтәан ари апроцесс аанкылара аиҳабыра ирылшеит.
Гәдоуҭаа ус ҟарҵар шԥабзиаз! Егьырҭ араионқәеи ақалақьқәеи дара ирыхьԥшыр рылшон. Гагра уаԥшҵәык ракәын иҟаз, ус еиԥш аус амҩаԥгара згәуаӷьуаз зынӡак имаҷхон, зыбла ихгылашаз дҟамлартә еиԥш Аха аҿаԥа рҿаҵаны итәар еиҳагьы еицәан. Уи ауха, 1978 шықәса сентиабр 22-зы, аҵхагәҭан Шлара ацуҭаҿы гаграа рыҷкәынцәа реизара ак аӡбар акәын, ақырҭуа еиҳабыра иаарзырӡбоз усзаалак аҿагылара шаиуаз рдыруазарц. Уи ацуҭа аҳаракыраҿ амҩа азааигәара анышә ыҵхны ианыргоз идырбгаз аҳәыгәраҿ алашьцара ицәыҵагылан жәабаҟа машьына еикшаны. Рызынтәык аус руан.
– Шәмоторқәа шәмырцәои! – Леуанти, амашьына длалбааны, урҭ даарыдгылеит.
– Ҳмашьынак аӡырҩыга КГБ иаддыршәлазар, ҳмоторқәа рбжьы ауааԥсыра ҳабжьы рхәаҽуазар ҳәоуп, – иҳәеит Леонид Чыгәбар.
– Зегьы ааизар ҳәа сгәы иаанагоит, – алашьцараҿ ибжьала Кахьыриԥа дахьгылаз удыруан. – Иҟалаз шәаҳаит, – иажәа ааиркьаҿӡеит иара. – Шәгәаныла иҟаҵатәуи?
– Уажәы ҳҭагылазаашьа злаҟоу ала, – даақәгылеит Леонид Чыгәбар, ииҳәоз хырԥашьак узамҭарызшәа, ибжы рӷәӷәа, – ҳааԥшыроуп. Аинтеллигенциа азыҟаҵара рҭахыуп, иӷәӷәахароуп, уи ада иауам.
– Иашоуп ииҳәо, – ахы злымҟьо Виктор Барцыц ибжьы иаҳагьы иӷәӷәан. – Ҳаҽҳарӷәӷәароуп даҽа усқәак рыла ҳаԥхьаҟа. Ҳауаа рҵара-рдырра аздырҳароуп, аҭыԥ ӷәӷәа ааныркылароуп. Акәымзар ҵаҟа-ҵаҟала мацара ҳаиқәзырхаша аусқәа ҳзеиҿкааӡом. Амчра рнапаҿы иҟоуп, ирҭахыу ҳаларыгӡоит.
– Ирҳәо саргьы сақәшаҳаҭуп, – ҿааиҭит даҽаӡәы.
– Зны ак ҟалаанӡа ҳәа ҳабацәа шыԥшыз, ҳахьааиз жәбоит, – зыҩныҵҟа еилашны мшын цәқәырԥаҵас ихыҵуаз Леуанти уаҳа ааҭгылашьа имамызт, акәымзар аԥхьа ицәыргаз ахырхарҭа ҿкны ирылалахьн. – Урҭгьы убас зны иржьон, нас идыршәон, – инаҵаишьит иара аизарақәа раанкылараз иаԥҵаз ақәҵара амшала ас ацәажәара шышьҭырхыз даҽазнык идирбарц. – Ҳазҵаарақәа акымзаракгьы рыӡбаӡом, ижәымбаӡои изҿу! Уи адагьы, иахьа иҟалаз аус амшала апротест ҟамҵакәа ааныжьшьа ҳамаӡам. Аизарақәа ҳрыцәшәозар, ишьҭаҳхып даҽа мҩақәак. Сгәаныла, иҳамоуп х-мҩак: актәи – шәҟәык ҩны, шә-ҩык рпартбилеҭқәа нацҵаны, ақалақьтә комитет, ма аобком аҿы ишьҭаҳҵап; аҩбатәи – апротест
шәҟәы аԥҵаны иҳашьҭып КПСС а-ЦК ашҟа; ахԥатәи – аусура аҭымҵра. Аҵыхәтәантәи ҳзымҩаԥгар – зегьы иреиӷьхон.
– Аҵыхәтәантәи саргьы сақәшаҳаҭуп, даҽа мҩакгьы ахәҭаны избом, – бжьы ҭынчла, амала ииҳәоз агәра ганы, ҿааиҭит Кьахьыриԥа. – Уаҵәы ашьыжь инаркны Гагра ҳнырра ахьыҟоу АТК-қәа рыхԥагьы рмашьынақәа усура иҭымҵроуп.
– Аԥсшьарҭақәеи асанаториақәеи? – игәы иалан аӡәы.
– Аԥсшьацәа акрырҿашәымҵан ҳәа ҳазраҳәаӡом, – иҳәеит Виктор Барцыц. – Аԥсшьаҩы ихареи?
– Ҳалагозар ҳалагаҵәҟьароуп, – Леуанти иуамызт. – Аԥсшьаҩы ҳизхәыцуеит, асас даҳхьаауп, ас хыбжа-ҿыбжала акыр ҳзыҟаҵома? Аԥсшьаҩгьы идырааит ҳхы зыхҳарҟьо!
– Урҭ ҳазрылакьысӡом, – иҳәеит Борис. Иҳалшозар адәқьанқәа аҳаркып. Аха уаҵәыҵәҟьа атранспорт аангылароуп.
– Ашколқәа арктәуп, – даангыломызт Леуанти
– Ахәыҷқәа ҳзалагалаӡом, – уи даҿагылан Борис. – Уи даҽакахьы ҳцәырнагоит. Уара, – ихы Леуанти инаиқәикит, – аусура уҭыҵроуп. Акәымзар иаразнак уҭаркуеит.
– Ҳхы ҳацәшәо мацара, уск ҳзыҟаҵома? Ааха џьоукы иҳауроуп.
– Аиҿкаара иаҿу рзеилымкаароуп. Ахыҵхырҭа ауп дара зышьҭоу. Аӡә дааҳалыргар, ауаа шәоит, ҳаргьы аус ҳзымуа ҳаиладырхоит. Иҳаӡбаз шәаҳаит. Ашәахьа инаркны атранспорт аангылароуп. Доусы шәусурақәа рҿы иаҭахыу ҟашәҵа! – аниҳәа, зегь раԥхьа Леонид Чыгәбар имашьынахь дласын, аҽы аҟамчы анахырҟьа еиԥш, дыҵҟьеит.
– Ари дгәааны аус иуӡом, – игәы иалан Леуанти.
– Иуеит, – Борис ииҳәоз агәраганы дыҟан.
Аиашаз, Леонид Чыгәбар аус ахьиуаз АТК-2660 иамуҵәҟьеит. Аныҟәцаҩцәа еилеибаҵеит, ԥхьаҟа изықәшәарыз рыздыруамызт. Атаксиқәа рҿы аԥара ԥыҭк рхамшәалози, автобусқәа рҿгьы ҟәрышьқәак мааиуази, рыхныҟәгашьа аруадаҩыр ҳәа ишәон. Леонид аус изымуазар акәхарын ҳәа дышхәыцуаз, Леуанти иусураҿ дааит Пицунда инхоз Едик Оҭырба.
– Ҳара ҳҿы иамуӡеит, – иҳәеит иара.
– Давлет уа аус иуеитеи, ихьи? – иџьеишьон Леуанти иаҳауаз. – Ҳус амҩаԥгара дацәшәоу? Зегьы бзиа ирбоит, дара кьыс рмоуӡакәа, даҽа џьоукы аџьыка рхы ықәырхлар. Иауазар гәашәҭа, аус жәуы! Иамур иҟаҳҵагәышьои. Давлет даақәлартә сызиаҳәа.
Бзыԥҭатәи автобаза заҵәык аанкыланы иҟан уи аҽны. Уаҩы дышрыдымгылоз рбар, даргьы ирзычҳарымызт. Усгьы аиҳабыра рықәымчуан. Иҟаҵатәызи?.. Иҟаҵатәызи? Леуанти, иурокқәа анынҵәа, Леониди Лерики иԥшаарц игәы иҭаны, акоридор дыбжьаланы дшааиуаз, ашкол агәарԥ аҿы иеидгылаз Бориси Мхонџь Валерики днархьыԥшит. Валерик амашьына ныҟәцара ус мҩаԥигон ашкол аҿы. Уи азы иара ара дахьырбоз иагьизшәарҭамызт. Урҭ рҩыџьегь дрывсны дцозшәа ҟаҵаны, днарыдгылеит.
– Ҳшафиорцәа Гагрантә ирзааит, – иҳәеит Валерик, – аусура шәызҭымҵуеи, шәҽызхшәырҟьо ҳашәҳәа, – ҳәа иркит. Арахь ҳныҟәцаҩцәа ирбоит дгылара шрымам. Снарацәажәа-аарацәажәан, рызынтәык еицҿакны ирҳәаз акоуп: ауалафахәы ҳарҭаӡом, амашьына ахәҭақәа ҳзааргаӡом азы ҳхала иааҳхәоит, ас аус уаҳа иҳазуам.
– Угәаныла ишԥаҟаҳҵареи? – Борис Леуанти дизҵаауан.
– Уаҵәы аусура рҭымҵра ирзацҵома? – Леуанти ихы Валерик изырхан.
– Ирыдгыло дшыҟало рдыруазар, иҭыҵӡом.
– Аус ҳамуеи нас, имыццакааит.
– Атаксистцәа рҿы аус зуа сыжәлантәык дыҟоуп. – дгәыӷуан Борис. – Уаха срацәажәоит. Уаҟа илакҩакуа маҷӡам, ԥыҭ-ҩык аангылар, егьырҭ арҭ ирҿыԥшуан. Егьырҭ араионқәа аҿцаара рҭахыуп.
– Уаха сара Гәдоуҭа сцоит, – иҳәеит Леуанти, дааҭымгылаӡакәа амҩахь дынкылшәеит. Нас дмыццакӡакәа амҩа данын, иидыруаз аӡәы дышԥаанымгыларыз ҳәа. Диқәшәарын ҳәа дшымгәыӷуаз, Лиуфа Ԥсардиа даангылеит. – Уаха џьара сузгома?
– Асааҭ жәба рзы смашьына сыргылароуп.
– Ус акәзар, Цыхьычба ихатә машьынала анаалашьцалак дысзааиртә уиацәажәа.
– Исаҳаит.
– Шәарҭ шәгәы иҭеи?
– Иахьа смашьына зҭызгаз, агитациа ҟаҵара сзымариахозар ҳәа ауп. Егьыс аус зуӡом. Уаҵәы инаркны ҳәа ҳаицәажәақәеит. Амала уҿы иааҭыхны аӡәы иаумҳәан.
– Ҳара иҳашәымҳәаша шәоуртә, имаӡаз даҽа еиҿкаарак аԥышәҵама? – ҳәа Леуанти данҵаа, Лиуфа дагьааччеит, имашьынагьы наирҭрысит.
Аҩныҟа дшааизҵәҟьа, акы днацҳаны, уск иҽыназикуан ҳәа уҟазу, иарбанзаалак ак инапы иакуамызт, дшыгәаҭеиуаз ааилахәлеит. Амала аӡәаӡәала џьоук ааиуан, иҟаз-ианыз ҳәа, жәабжь ҿыцқәак изааргарц. Аӡәыр диҭаауазар ҳәа, ихаҭагьы дыԥшын. Машьынак ргәашә аԥхьа иаангыланы, алашара аныцәа, Лерик шиакәыз идырын, усгьы иҽеиқәыршәаны дтәан, дындәылҵит. Амҩан, аус злаз, ГАИ апостқәа рҿы иаанкыланы, амашьына иҭатәаз дзусҭаз рзеилымкаар акәын. Бзыԥҭатәи апост аҿы данааиҵадырс, Лерик дыҩҭыҵын, аҩныҟа, Калдахәараҟа, амҩа дшаныз реиҳәеит, даргьы, амашьына аҩныҵҟа иҭамԥшкәа, доурыжьит.
– Гәдоуҭа ишԥароуҳәои? – Леуанти дцәыҵыччон.
– Уагьы ак ҳаӡбап, – «ӡ» калдахәаара рцәажәашьала инаҵызшьуаз, зышәага маҷыз Лерик ихаҿы хәыҷы аалашон, ихахәы ишьҭахьҟа иԥхьаҳәаз илахь арҭбаауан, дангәырӷьоз иҵегь иҭбаахазшәа иуныруан.
– Иахьцалак? – уи заа дазыҟаҵазар иҭахын Леуанти.
– Сыԥшәма лаҳәшьа дышьҭоуп, лбара сцоит.
Гәдоуҭаа днырымкылеит иара. Иара ус ишиашаз араион автобаза ахьыҟаз дымнеикәа, Аслан ҳәа Барцыц ҷкәынак ақалақь аҿы дахьынхоз идыруан, убра дынкыдгылеит. Автобаза ахьыҟазгьы рыздыруамызт, аус зуазгьы уаҩ деилкааны дрымаӡамызт, Аслани арҭи урҭи еиқәиршәақәар акәын. Лерик имашьына дааҭыҵын, Аслан ихала абаза дынҭалеит. Аҵхагәҭаны иубодаз уа, аха ҩыџьаҟа рмашьына аремонт азыруан, адырҩаҽны аекскурсиа мҩаԥыргарц ршәҟәқәа рхианы ирырҭахьазаарын. Убарҭ иаарыԥхьан, Лерик имашьына инҭадыртәеит.
– Аԥсны аиҳабыра рнапхгаҩы иҭыԥ аԥсуа иахьиаҭәарымшьаз шәгәы иаахәаны шәыҟоума? – дҵааит Леуанти. – Шәҩызцәа иахырҳәаауеи?
– Амца кны адәы иқәми, – иҳәеит руаӡә. – Иҟарҵарызеи акәымзар.
– Бзыԥҭатәи аидаратә втобаза аусура ишҭымҵыз шәаҳама?
– Иҳаҳақәеит руалафахәы ахьырмоуаз убас иныҟәеит ҳәа.
– Урҭ шәырҿыԥшыр ҳәа ишәаны, шәыржьеит. Шәрыдгылар ҳҭахын.
– Иуҳәаз саҳаит, – иҳәеит ицәажәоз, егьи усгьы ҿымҭӡакәа дӡырҩуан. – Уаҵәы иҭымҵыртә иҟаҳҵоит, акы шәацәымшәан.
– Аслан ила аимадара ҳабжьазаауеит.
– Ҳамала ҳнымхароуп.
– Излауала аус аауеит, иҳадгылаша рацәахарц. Уаҵәы Гагра АТК аангылоит. Пицунда аусура иаҿуп. Абзиараз.
Адырҩаҽны ашьыжь иҿыцыз ак ахьизааргарыз дшаргәаҟуазгьы, иусурада даҽа хәыцырҭак имаӡамызшәа, Леуанти амҩа данын. Шьапыла иаауан, ахара инхоз ахәыҷқәа. Автобусқәа ҭымҵзар ҳәа дгәыӷуан. Урҭ аангылазар, атаксиқәагьы аус руӡомызт, базак еицатәымзи. Дыԥшызар – таксик аауан, уи даҽак ашьҭагылан. Втобуск аҿаанахеит. Ашкол аԥхьа Леонид Чыгәбар ихатә «Волга»-ла дгылан.
– Арҭ зусҭқәада? – Леуанти уи дааизааигәахеит.
– Аԥсуаа ҭымҵӡеит, – иҳәеит Леонид. – Аха ҳгараж аҿы атәым милаҭ рацәаны аус рымуеи. Урҭ аангыларц ҳара иаҳзыҟаҵаӡом. Гәдоуҭаагьы ршофиорцәа аангылан, аиҳабыреи дареи еилеибаҵеит ҳәа саҳаит. Уи зегь бзиоуп, аха шәара шәызҿи?
– Зыӡбахә умоу дарбан?
– Арҵаҩцәа.
– Ахәыҷқәа алажәымгалан рымҳәеи.
– Удипломат ыргьало, усура уцоит, ҳара иаҳа ҳазхшәырҟьои?
– Гәдоуҭаа аанызкылада зугәахәуа? – ҳәа Леуанти ианиҳәа, Леонид ицәажәашьеи иҿаԥшылареи иаразнак аҽаԥсахит. Леуанти инаҵеишьыхт: – Усура сҭыҵуазааит. Ус иаҳа исзымариоуп маӡала ус аиҿкаара. Абас, амцхә ҳаидымгылацәап! – ашкол агәарԥ ахәыҷқәа ирылагыла иҭалоз Валерик днаихьӡеит. – Иҟоузеи?
– Руалафахәы мацараз агараж аусура заанкыламз иахьа еилыркааҵәҟьеит, шьҭа ҳара ҳагьырхашҭит, аԥсеивгара ҳауртә. Ақалақьынтә иахьа ашьыжь асааҭ ааба рзы иаҳзаараны иҟаз мааӡеит, иаанрыжьыз рхаҭарнакгьы иԥхьаны дыргеит.
Ахыбра аныҩналарҭа аҿаԥхьа агәарԥ еилаҩҩы иеилагылаз ашколхәыҷқәа инарылсны, доусы ахьаԥхьоз ианцоз, Леуанти игәы иҭымҵәоз Леонид ицәажәашьа акәын. Иахьцалак Кьахьыриԥа Бориси Леуантии ари аус ишахагылаз рзеилымкаакәа иҟаӡамызт, дара аҿажьны, арҭ рхы наԥхьарк-ааԥхьаркызшәа ргәы иабон. Уахылеи ҽынлеи маӡала изҿыз збодаз. Еиҳараӡак а-Чыгәбар игәы иалан иара иабжьгара дазымхәыцӡакәа, Леуанти аусура аанкылара ахьрыдигалаз, арахь иара ихаҭа, «идипломат ыргьало», усура дахьцоз.
– Вова, – Леуанти уаҩы имаҳартә Канџьариа Вова днаидгылеит, уи иакәын аԥсуа сектор ишколхеижьҭеи аҵара аҟәша иахагылаз. – Сурокқәа узеидкылома, иаарласны џьара сцартә еиԥш?
– Аеи! – иҳәан, уи амшеизша зныз даахан инаимҵеиҵеит.
Зны-зынла Аҟәа аҷкәынцәа рыԥшаара цәгьахон. Еиҳараӡак амузеи аҿакәын Леуанти дахьҩеилоз. Ашьыз урызнеир, иҟаз аӡӷабцәа аҷкәынцәа каҳуак ржәырц аԥшаҳәахьы ицеит рҳәон. Урызԥшыргьы, заа ианумбалак, уабанӡарызтәазаауаз, даҽа уск ҟауҵарц уцон. Шьыбжьоншьҭахь унеир, крыфара ицан, имааӡацт рҳәалон. Иара ус иуҭахыз ауаа урықәымшәаӡакәа уаныгьежьуаз убарын. Аха уи аҽны, иаҳзааигарызеишь ҳәа изԥшызшәа, Игор Марыхәбеи, Ҭаҷ Гыцбеи, Ермолаи Аџьынџьали русурҭаҿ итәан.
– Ацхыраара ҳҭахыуп, – иҳәеит Леуанти. – Уачамчыреи Ҭҟәарчали аҷкәынцәа иаҳа ижәымдыруеи, азабастовка мҩаԥыргарц рхы иҭагаланы ишәызрамҳәаӡои?
– Аусура ҳаҿыми, – иҳәеит Игор.
Арахь дкылсцԥхьаӡа, аҭоурых иазкыз материалқәак еизигон Леуанти. Уажәы уи ихамшҭит. Уаантәы «Аԥсны ҟаԥшь» аредакциаҿ днеит, ашәҟәҭыжьырҭаҿ дынкыдгылеит. Длаԥшықәызҵоз рзы ари лаԥшхырԥаран, мышкы зны, аус дарҭар, иҽызлаириашашаз аҿарԥарҭақәа ҳәатәын. Игәы дажьомызт, избанзар, шьҭахьҟа амҩа данықәла, атроллеибус аҿы ҷкәынак дизкылԥшуазар ҟаларын игәахәыртә дибеит. Агха ихьуазаргьы алшон, ус игәы изҭашәаз, – ихаҭа атроллеибус аҩныҵҟа дызлагылаз, итәаз дрылаԥшуан, зыгәрагамыз аӡәы дибозар ҳәа. Убри азын аӡә даликазаар ҟалон, аха егьи иара дизааигәацәахомызт. Леуанти ихаҭа иара иахь данынаскьоз, уи аҷкәын, ауаа рылсра ицәыцәгьаны, ииулак днаскьон, амала длыбаауамызт, авокзал аҿы дааиаанӡа. Уаҟа автостанциагьы ыҟамзи, убрахь иҿынеихарц, длалбааит. Леуанти иҭыҵуаз дрылагыла днеиуан, аха, ибла ихгылаз ауаҩ дызҿыз ангәеиҭа, дааҭгылеит. Атроллеибус аҿанынанаха, инапы ианыз адҵа цқьа иззынамгӡаз диеиԥшхан, ҿыц дақәтәарц иҭахны, дашьҭаларц агьигымхеит. Ареспубликатә хәшәтәырҭаҿ Леуанти длалбаан, Амраҭашәараҟа зхы хаз автобусқәа рааҭгыларҭаҿ абилеҭқәа ргарц иеилагылаз днарышьҭагылеит. Ари арԥыс втобуск длалбааҟьан, ус дук имазшәа, ахәшәтәырҭа агәарԥ дынҭашылеит. Уи ари хьаас димамзар ааигәахт азныказ, нас арахь, уск имаҵәҟьазар, дааӡаанӡа дызлыбааи ҳәа даахәыцит.
Иара уи автобус анааи дҩақәтәеит. Гыларҭамзар усгьы тәарҭа ҭацәӡамызт. Иақәтәаз зегьы ҭиҵаауан. Араҟагьы изкылԥшра иашьҭаз рыуаҩ дыҟамкәа ҟалаӡомызт. Длаԥшықәырҵартә аӡәгьы данимба, иара ида ус рымамызшәа, ана-ара, иахьабалак ауаа изыркуазшәа, убасҟатәи узызҿлымҳахашаз иакәызма ҳәа, ихы ларҟәны ибон. Иеидтәалаз, иеидгылаз еицәажәон, еибархәыҭхәыҭуан, еибарччон. Иара аӡәзаҵәык иидыруаз дҭатәамызт, хәыцырҭас иҟаз зегьы изцәырҵуан. Амашьына, Гәымсҭа ацҳа иқәсны Ешыра аҩадара иаҿан, иара иеиԥшҵәҟьа, дыр дызмамкәа аԥхьаҟа имаратәны шьҭахьҟа
дааԥшыртә, ганла игылаз арԥыс шаҭлаҟьак иаалырҟьаны илаԥш наиаахеит. Уи дкьаҿын азы иаразнак дубаӡомызт, аха хымԥада убри иакәын ишьҭашәарыцоз. Дадырсызшәа дгылан, Ԥсырӡха илаӡаанӡа. Уа длалбааит. Издыруадаз Леуанти аҩныҵҟа дзыҿцаауаз гәеиҭарц дицҭатәазар. Ус уаҩы данимба, шьҭа дхынҳәыр ҟалозаарын. Уаҳа аӡә длаԥшықәиҵартә дибомызт, Бзыԥҭа длалагылаанӡа. Амала автобус данлалбаа, ашкол аҿаԥхьа ҩыџьа арԥарцәа гылан. Уахь уамак ишимҩамзгьы, дара ирымариашаны иҿынеихан, рыбла шьҭыхны ишихәаԥшуаз аниба, днарывсны аҩныҟа дцарц дныбжьалеит. Игәашә днадгылаанӡа дааихьӡеит Оҭырба Едик, имашьына Ԥлиа Давлеҭгьы дҭатәан. Амҩан иеиқәшәаны ишааидыҵыз гәарымҭарц, аҩныҟа илеигеит.
– Пицунда х-дәқьанк аркыуп, – иҳәеит Едик. – Колхьида иҟоу АТП аныҟәцаҩцәа усура иҭымҵӡеит ҳәа ҳаҳаит. Гагра анаплакқәа рацәаны аус руӡом.
– Риҵа акомбинат аус ауӡом, – иҳәеит Давлеҭ. – Уа аус иуит Џьаԥшьба Алик. Аекскурсиақәа рымҩаԥгара амуа инеит. Акрырҿарҵаӡом иаҭаауа.
– Абжьыуаа ирҭагылазаашьоуи? – Леуанти уажәы дзызҿлымҳаз урҭ ракәын.
– Пицунда аус зуа аҩныҟа ицаны иааз ыҟоуп, изларҳәо ала, арахь иҟалаз уҳәан-сҳәанла ак раҳақәеит, аха макьана акгьы иаҿӡам, – иҳәеит Давлеҭ.
– Аҟәаа русура убра иазымхозшәа збоит. Уара, Москва уахьынӡыҟаз, аҵара аҭалараз узыцхраахьаз Ҭҟәарчал иҟоуп, урызцар цәгьамызт. Уахаҵәҟьа!
– Сцоит.
– Шәанаауаз аӡәыр шәызкылԥшуазма? – даҽа цәажәарак ахь ииаигеит Леуанти, аха ихадаз иахымгакәа.
– Иҳашьклаԥшуазшәа аабоит. Борис ишкол аҿгьы џьоукы гылоуп. Ҳцалап!
Урҭ наскьаганы данаақәгьежь, аҵыхәтәан излацәажәоз даазхьаҳәит. Амҩақәа ирынгыланы, иаартны иахьрызкылԥшуаз ҵакыс иамази? Ишрышьҭашәарыцоз аус рзымурц акәзу, идыршәарц иаҿызу? Нас ихәыцрақәа неиҭаԥан, аҟәааи абжьыуааи реимадара зеиԥшраз ашҟа дагеит. Аҟәаа аҩада ицаны, еиҿкаарак рзымҩаԥымгозар акәхарын. Амала, иара дышрызҩеилоз еиԥш, џьоукы рзаар, иахьеицәажәоз мҩак иқәырҵар здыруадаз. Ари хыхьчаран, еилкаан, џьара шәцан, шәаан ҳәа ҽԥныҳәак рыдыркыларымызт; егьыс, дара ирзаауаз маҷызма, еиуеиԥшымз азҵаарақәа ирызҿлымҳаны. Гәыбӷан руҭартә иҟазаргьы, азакәан иузаркуамызт. Борисгьы Леуантигьы ззеилымкаауаз рацәан. Ганкахьала, уи цәгьаӡамызт, дхәыцуан иара, аус рыцызуаз изҿыз рзеилмыргозар, КГБ-аа иаҳагьы ирцәыуадаҩын арҭ рнапы злакыз закәыз аҭҵаара. Убас аҟәаа зҿыз налҵынтә ирызҩеиуаз ирзеилымкаауазр?
Лашьцахьан, машьынак агәашә ианаадгылоз. Аԥшәма рԥыс иаразнак дыҩдәылҟьон еснагь. Аслан Барцыци Мирон Ҭырқьбеи ракәын. Амҩаҿынтә иубарҭаз амаҵурҭа ашә ҟьаҟьаӡа иаартын, иҩызцәа даарыԥхьеит. Аҩы аақәиргылеит, иҭааз кәарак шырымжәозгьы, фатәқәак аалгарц иан иналеиҳәеит. Адәахьынтә иԥшуаз игәы бжьажьо дгылазаарын, аҩы иеиԥшны аӡы зла ыжәуа арҭ ахьеидтәалаз. Асасцәа аинформациа ҿыц иашьҭан, уи инадҳәаланы русура еиҿыркаарц.
– Вова Агырба ааигәа дызбаӡомеи, дабаҟоу? – Леуанти уи дизҿлымҳан.
– Арахь дааганы илухи, – иҳәеит Мирон, – аус злоу иара аус ахьиуа ПМК амашьына ныҟәцаҩцәа аусура иҭымҵӡеит.
– Урҭгьы ацлама? – даагәырӷьеит Леуанти.
– Гәдоуҭа иҟоу уздырӡом, – иҳәеит Аслан. – Зегь аркыуп. Амҩан ԥсы зхоу уаҩ дубаӡом, аӡыршы иаӡәӡәазшәа. Уагьаашәап. Ачаӡырҭаҵәҟьа аҳаркит.
– Уиҵәҟьа ҟашәымҵандаз!..
– Иҟаҳамҵо закәи?! Аԥсшьаҩы лхәыҷқәа лыма дааит, ча-хык даҳәарц!
– Ус иабанӡашәызнаго?
– Иахьынӡауа аабап.
– Аҟәатәи атрансорт уаҵәы иаангыларц иҟоуп, – иҳәеит Мирон, – иахьынӡарылшаҵәҟьо сыздыруам аха… Астудентцәагьы аилацәажәара рыман. Рыцҳарас иҟалаз, уаҟа аԥсуаа ҩышә-ҩык роуп иҭоу 1500-ҩык рҿынтә.
– Уи арыцҳара ҳамамзар, Гәдоуҭа иҟалаз иахьабалак иҟамлози.
– Афон аҳаԥы адыркып ҳәа ргәы иҭоуп, – иааигәалашәеит Мирон.
– Аха ас ианбанӡа? – гәыҩбарак Аслан иман.
– Аус злоу, аусура аҭымҵра лҵшәак алаагароуп, – иҳәеит Леуанти. – Ихадоу – иаҳзааргаз дамырхроуп. Уаргьы баша умҵааӡеит.
– Автобаза ирзымчҳар ҳәа сшәоит. Ицо-иаауа иҵаауеит «ас ианбанӡа?» ҳәа. Дара ражәақәа роуп исҳәо.
– Ус иаразнак ргәы ԥҵәахьазар, акы ҟаҳҵахма…
Аҵыхәтәан иеибырҳәаз акәын Леуанти ихы иҭагьежьуаз, исасцәа анынаскьеига ашьҭахь. Ари аус маӡала иеиҿызкааз ирымаз қәкы заҵәык акәын: аусура аҭымҵра Аԥсны амҽханакыр, Аминистрцәа р-Совет ахантәаҩыс иаарышьҭыз ихаҭыԥан аԥсуа даарышьҭрын. Аԥсуагьы аԥсуара дшазыҟазаашаз здыруадаз, аха аамҭа цацԥхьаӡа зтәылаз згәы былуаз аӡә дҟаларын. Имгәыӷкәа иԥсхьадаз. Рықәкы рзынагӡар, маӡала аус зуаз ҳәа рышьҭалара аус ԥсыҽхон. Ус акәымкәан, рус намӡар, аиҳабыра рыҽдырӷәӷәон, апрокуратура, амилициа, аӡбарҭа, КГБ – зегьы рнапаҵаҟа иҟан, урҭ рнапынҵада ус рымаӡамызт, ирылуршози маӡала аус зуаз, русура хада рҽагдырхар ҟамлозар. Ашьауӷ рзеиқәдырҽаҽарц, џьоукы аус иарҭарын, даҽа џьоукы дыршәарын. Абарҭ ахәыцырҭақәа дрымҽхарк дахьнышьҭалаз, ацәа даамҽханакуан еиԥш, машьынак асигнал бжьы ааиаҳан, ихы еиҟәжәаны ишихьуаз, дҩагылан, изааиз днарԥылеит. Аҩныҟа имааикәа, рмашьына дынҭаргалеит. Уа идырт, аныҟәцаҩцәа аусура иаҟәырхырц, Гәдоуҭа дҩеины дзыҿцәажәоз ҩыџьа.
– Иҟоу еилаҳкаарц ҳҭахуп, – иҳәеит иаҳа хадара зуаз, уи аԥсҟы зкыз диватәан.
– Исымоу адыррақәа рыла, ҳус амҽхак аҭбаахара иаҿуп.
– Нас ҳабакылсуеи?
– Иаҳзааргаз шьҭахьҟа дыргаанӡа.
– Уи анбыкәу?
– Ус еиԥш азҵаара аҭак аӡәгьы издырӡом.
– Ас ҳабанӡаҟазаауеи ус муӡакәа ҳәа хьаас изауз ҟалеит.
– Згәы иамуа мчыла даҳзынкылом, Аԥсны иахәара ҳәа згәы иҭакыу иоуп акәымзар.
– Нас аусура аҭымҵра аныҟало, ҳаицҭыҵып, адырра ҳашәҭа!
– Бзиоуп.
Леуанти амашьына дааҭыҵын, иҭааз анца, иареи дареи иеибырҳәаз мацара акәымкәан, изыршәоз акы ишаанацаз дазхәыцуа, агәашә аиркуан. Еиҳараӡак иара хшыҩзышьҭра зиҭоз «ас ҳабанӡаҟазаауеи?» ҳәа иҵаауаз ахьцәырҵыз акәын. Убри акәымзи ргәы иалаз Аслани Мирони. Аҳәынҭқарра имҩаԥнагоз адиктатортә политика абзоурала, ауаа аусура иашьцылахьан, еиқәкны аҩны атәара рылшаӡомызт, ирыцәтәымхахьан. Атәра иҟанамҵоз арбаныз, уи аҽаҟәгарагьы аамҭа рацәа аҭаххон.
Апартеизарахь дымнеиртә изныҟәазижьҭеи, аԥсшьарҭа анапхгареи араикомааи Баҭыр дрызгәааны дыҟан, убри акәын ихимагәыхьхара зыхҟьоз. Аӡәгьы дибар иҭахӡамызт. Џьанар ицныҟәарагьы иҽацәихьчон азы, бжеиҳан рҩыџьегь усура ианцози ианаауази еиқәшәацәомызт. Игараж аҿы аус зуаз иаахжәашәа дырмацәажәарц, ихы дақәымчуан. Аиҳабыра џьара даарҿамҳар, дара рахь днеиӡомызт, рхала имыԥхьозар. Важьа иҿы днеины, шәҟәқәак еиқәыршәатәызаргьы, макьана иҽникылон. Адиректор ихала игараж аиҳабы диԥхьаӡомызт, амҩангьы иҽиқәимыршәацызт. Ҩы-мчыбжьа раахыс ус иааиуан,
доусы русура харабӷьара ицозаргьы аилкаара рҭахӡамкәа. Амала зынӡак арма-ӷьырма рхы дмырхарц, ацҳаражәҳәацәа анрыбжьаз ыҟан. Ас русеицура хара изцомызт, ак ҟаҵатәын.
Уи ахәаша ашьыжьгьы Баҭыр ихала амҩа данын. Игәалаҟазаара иаҳа ибзиахартә, аамҭа игәы маҷк иханаршҭуан. Аԥсабара акәзар, ҭагалара ишҭагылазгьы, иаҵәарала макьана ибеиан. Исааҭ излаҳәоз ала, ишьаҿа ӷәӷәа имыргылар, усура дагхон азы, акыр дыццакуан. Усура инҭыҵуаз анхацәа ргәараҭақәа шамахамзар шьҭа уаҩ дырҭубаауамызт. Зегь еилырганы, рымҩақәа шьҭырххьан. Џьаргьы имццакуаз реилашыкьымҭа уажә акәын. Шагьан ижәгәарахь днеиуан. Жьакәа игәарԥ аҿы дубаӡомызт, иқәра ыҟан азы, усураҳәа даҽаџьара дшымцозгьы. Абан, уи дахьыхынҳәуаз, ижәқәа хара инҭцаны.
– Аа! – дгәурӷьеит иара, аҩны ииклоз илабашьа ниҵакшәа. – Узымбеижьҭеи, бзиала Анцәа усықәиршәааит!
– Бзиа збаша, Жьакәа!
– Иҟоу-иану ак смаҳаижьҭеи, иҵуа удыруама? Аҩныҟа усзааилароуп.
– Аусура сҽагсырхар ҟалаӡом, амалагьы аиҳабыреи сареи уамак ҳаинаалаӡом.
– Урнаалартә рҽыҟарымҵозаап ауми… Уигьы аасоуҳәап, уаала!
– Убеиахааит, Жьакәа! Аусурантә саныхынҳәуа, суҭаауеит, – Баҭыр уи диргәыӷт, ахәымҽхан еиқәшәарымызт игәахәны.
– Ус анакәха, бзиоуп, дад!
Бзиашәа Шьынагьы даабжьыҵит. Баҭыр уи имашьынахь днеит. Иарласӡаны аԥсшьарҭа агәашә инадгылеит. Баҭыр иусурҭахь днаццакит. А-«Икарус» аекскурсиахь амҩа иқәларц иҟан, аныҟәцаҩ дибан, дшеиқәшәаз еиликааит. Убри иаҩызаз даҽакгьы рымазаауан, аиҳабы иԥсыцәгьара акәымзар. Дара усҟатәи рҭахӡамызт, аха, аус злаз, изҭаххоз аренда ҳасабла ирзырмышьҭлози. Азныказ, Баҭыр даашҳазхеит, уажәраанӡа дыззымхәыцыз акы ихы ианааҭашәа. Акурорт хеилак абаза аҿынтә ҩ-втобуск ԥсшьарҭак изазаарышьҭрызи, ак рызхозар, ижәытәыз даҽакгьы рымазар? Важьеи дареи еицәажәаны иаҿын ари аус, урҭгьы рхәы роуан азы.
– Баҭыр! – дызлашәаз иныҟәцаҩцәа руаӡә даалихит. – Амаӡаныҟәгаҩ ателефон дасуеит.
– Сӡырҩуеит! – атрубка аақәихит иара.
– Аусура ашьҭахь адиректор уибар иҭахыуп.
– Уажәы сымнеиуеи, аусурамш анынҵәалак сабаҟоу…
– Убранӡа иара дҟалаӡом, араион ахь иԥхьеит.
Аусурамш анынҵәа, Баҭыр адкыларҭаҿ днеит, Важьа дмааӡацызт акәымзар. Убри ашьҭахь ҿыц игараж ахь дхынҳәит, уаҟа дназдыԥшылоз уаҩы дшыҟамызгьы. Дааԥшырц иақәикит. Нас адырҩаҽни адырхаҽни ԥсшьара мшқәан, ашәахьанӡа иеибабаӡомызт. Иахьцалак иара дазҿлымҳан иеиҳабы дыззиҭахыз аилкаара. Амра жжаӡа икыдын макьана, дабаццакуаз. Иаалырҟьаны Џьанар дизасит.
– Уажәгьы умцаӡаци? – иџьеишьон Баҭыр.
– Аминистрцәа р-Совет ахантәаҩы Қарҭынтә дааргахт, – Џьанар абас аниҳәа акәын Баҭыр уи иԥшҭәы шихҟьахаз ангәеиҭаз. – Арадио ала адырраҭара ҟарҵеит.
– Аԥсыуак даҳҭоит рымҳәази, ҳаиҭаржьама?! – шьҭа зегьы дрызԥшызшәа, Баҭыр дәахьыла дҭынчын.
– Араион маҷк ҳаҟәгашәа ҳаҟоуп, ҳаҷкәынцәа ак рыӡбазар ҳаздыруам.
– Сгәаныла, ҳаҭахызар адырра ҳауеит. Арахь аизарақәа ирҟәырхит, шьҭа ҳазлагои? Абри азакәын уи заҟәырхуаз. Зегьы ирызхәыцит. Уара уца аҩныҟа! Сара Важьа дсацәажәар иҭахын, макьана дыҟаӡам. Ах, рыԥсцәа еиҭаргааит! – Џьанар данца, Баҭыр иҩныҵҟа иҭаҵәахыз ааилжжит, ибжьгьы ҩҭцаны дыцәҳаит. – Уаҳа ламыск змам дубахьоума? – атрубка аақәихырц, инапы анҩишьҭих, ателефон бжьы аагеит. «Ақәԥара ҳшаҿугьы, ҳахәцә ҵкаа иркыуп, ҽҳарҭынчыр иаҳзыруеи?..» ҳәа дхәыцуа, атрубка илымҳа инадикылеит. – Да!..
– Баҭыр! – амаӡаныҟәгаҩ лбжьы идырит. – Дааины дыҟоуп.
Итрубка нықәиҵан, дындәылҵит. «Исеиҳәарц ииҭахыузеи?.. ыы? Ашьыжь идыруазма қарҭаа рыуаҩ дшааргоз? Исыдиныҳәаларц сааникылама, аа?.. Агызмал! Издыруада ашьыжь исеиҳәарц ииҭахыз уажәы изымҳәозар? Уамашәа изубои, аҭагылазаашьа аҽаԥсахзар ҟамлои?» Дныҩнашыланы игәы иҭаз зегьы иқәиҳәацәар иҭахын. Аха дахьнеишаз днаӡаанӡа, иҽирҭынчырц ихы дақәԥон. Агызмал уаҩы иӷражьыз хәыҷы-хәыҷла, умццакӡакәа еилукаар иаҳа иеиӷьымзи. Уи дгызмалҵәҟьангьы дыҟамызт, ус еиԥш аҷыдарақәа имаӡамкәаҵәҟьа адәы дышзықәымлозгьы.
– Слеир ҟалома? – арԥыс акабинет ашә аартны дылагылан.
– Оо, Баҭыр!.. – дҩагылеит Важьа, инапы аҿааирхеит, аԥсшәа ҳәо. – Слеир ҟалома ҳәа уҵаалаӡомызт, иахьа иухьи? Узын скабинет ашә еснагь иаартуп. Ара уаатәеи!.. Иҟоу умбои, Баҭыр, организациак аҿы аус еицаауеит, ҳгәы иаахәаша мацара еснагь иаҳзеибыҳәаӡом. Зны аӡәы игәы иаамыхәашагьы уҳәароуп, уи даҽаӡәы иаҳароуп. Аусура убас ауп ишеибаркыу. Даҽакала иауам.
– Иааркьаҿны иҳәазар, уи шԥаҳәатәхо? – ак ада даҽак ззымдыруаз аԥсуа иҟазшьақәа имамзи арԥыс, иаахҵәаны дҵааит, иаахҵәаны аҭак иоурц.
– Усҵәҟьа угәааны ҽысурбар сҭахӡам. Иуасымҳәеи аус еицаауазар, ҳаиҿцаалароуп. Арахь уҩнамлеижьҭеи, иҵуеи?
– Сара сааиртә ус сымаӡамызт, суҭахызар усыԥхьар смааиуеи.
– Ус шԥаумамыз?.. Уцәажәашьала ара ма уара уаҭахым, ма сара саҭахым.
– Сара ара сынхоит, уаҳа сахьцо сымаӡам азы, џьаргьы сызцаӡом. Уара уцар уахьцаша умоуп, уҩызцәа уцхраауеит аха.
– Уаанӡа ҳцәажәара наҳамгап! Уара уҟәыӷа уаҩуп, уаҩ инапаҿы изаамгаша уакәны уқәгылар, аусура уцәыцәгьахоит. Еиуеиԥшым ҟазшьала еибыҭоу ауаа уԥылашт, урҭ зегьы знеишьак-знеишьак рҭахыуп, рызынтәыкгьы лабак еицырхыуҟьар ҟалома, ма агараж еиҳабыс ушыҟоу уԥсҭазаара ухыугарц уҭахыу? Узҳарц угәы иҭаӡамеи?
Баҭыр дышҟәыӷа уаҩыз иҳәеижьҭеи, Важьа ԥыҭк иҳәартә аҭагылазаашьа иоуит. Нас уи арԥыс маҵурала изҳара аӡбахә анаацәырига нахыс, Баҭыр зынӡак дҿаббаӡа даанхеит. Убри акәын ииҳәоз араиком аиҿкааратә ҟәша аиҳабагьы. Арҭ иеибыҳәаны иара ԥхьаҟа дызламҩақәырҵашаз ҳәа цәажәарақәак рымазар алшон. Аԥсуараз ақәԥара аҿынтә дааныркыларц рҽазыршәозар?! – иаразнак дааиԥхьхәыцааит иара. Аусураҿ еиҳабыра мҩала азҳареи аԥсуараз ақәԥареи еилагӡашьа имамызт, руак шьҭихыр акәын ҳәа иааидгылар, зхада хәыцырҭа змауаз дзынгылоз амҩахь зхы зырхоз дреиуамызт иара, хьаҳәа-ԥаҳәада уи аамҭаз ижәлар зкыдыз аҿаҩа шәарҭаҿ дынрылагылон.
– Ухы мацара уазхәыцыргьы ҟалома, – ахәыцха Баҭыр ииҭазшәа, маҷк данааҭгыла ашьҭахь, Важьа инациҵахт. – Ууа, уҭахы рлахьынҵа уаԥырхагамхароуп.
– Изхыуҳәааи? – Баҭыр иҽааиреиџьит.
– Уизхәыц Мамсыр! Аиҳабыраҿ аус иуеит. Дагьыхәшьадам рҳәоит. Иҟало апроцессқәа иашаны игәникылартә дыҟоуп ҳәа саҳауеит. Аха ҳара ҳсистема убас иеиҿкаауп, умбои, ууацәа рхымҩаԥгашьа уара уеизҳара анырыртә еиԥш.
– Ишԥа?..
– Уашьа дузнымкылозар даҽаӡә духхәыцыртә иузыҟаҵома ҳәа иахәаԥшуеит.
Баҭыр маӡала дқәыԥсычҳауан, иҽааиқәикит. Уи инапаҿы дааигаз џьызшьоз Важьа аиааира згаз иԥшра иман. Зегь здыруаз иакәны, игдыраҿ иҟаз реиԥш, зхы зԥхьаӡоз иакәӡамызт Баҭыр. Убри азы агәыҩбарақәа уажәи-уажәи изцәырҵуан иара, рыуа аԥыжәара зиҭашаз афырҳәа изымԥшаауа. Уи Важьа игәы иҭаҵәахыҵәҟьаз изеилкаауамызт. Дызлатәаз аԥсуаа гәыкала дырзыҟазшәа ааирԥшуан, ус акәзар дықәланы ақырҭуа митинг ахь дызцази? Данцәажәоз иара имилаҭ иадцәыланы дцәажәон, аха ихы ихьчарц мацараз Гагра астадион ахь дцазшәа аԥшра зеиҭази? Баҭыр, иӡбахә дахьалацәажәоз, хьаас димазма рҳәартә дибон, уиҵәҟьа арԥыс агәра игаҵәҟьомызт, нас асҵәҟьа хәмаршьа збахьадаз, иагьзылшодаз! Ари ауада аҩнатәара ицәыуадаҩха, аҳауа ицәымӷахо, дҩаҵҟьан
ддәылҟьарц агьигымхо аҿынӡа днеин, иҽникылон иара, араҟа иеиҳабыз иҿаԥшра изымчҳауа, илаԥш ахьиршәрыз цқьа дақәшәомызт.
– Сашьа дышԥазыҟоушь ачарҳәра иаҳзыруз? – Важьа дизҵаауазу, ихы дазҵаауазу аилкаара цәгьаны, уи аамҭаз ихадаз азҵаара аацәыригеит иара, ахышә ахь дшыԥшуаз, илаԥш, аԥсабара ҭхаџьра иааҟәигазшәа, аишәа аханы итәаз инаилаирҟацан.
– Ухаҭа ушԥазыҟоу? – егьи игәалаҟазаара иԥсахӡомызт.
– Ачарҳәаҩцәа ҳцәырацәахеит, ҳаржьеит. Абас ауп сшазыҟоу. Аха сара сзусҭада… Ажәлар шԥазыҟоу? Убарҭ шәырмазҵаауа!
– Иахьа ԥыҭ-ҩык араиком аԥхьа еизақәеит. Ицәҳаит, ишҳаит. Рпартбилеҭқәа ықәырҵарцгьы цгьа ирымбазт, аха ирзымгәаӷьит. Еилукаама?
– Ҳусқәа ҽеим, Важьа ухаҵкы.
Баҭыр дҩагылан, адәахьы иҿынеихеит. Ахаҳә сақәа рыла еибыҭаз агәарԥ ҭбаа днықәгылан, аидара ӷәӷәа даҵазшәа, ишьаҿақәа ԥшьшьала еихигон. Агәашә дынҭыҵын, нымҩахыҵ акаҳуажәырҭаҿ иидыруаз џьоукы штәаз аниба, уахь днымҩахыҵт. Даргьы ирҭахыз уи акәымзи, иааиԥхьан, фырџьанк идыркит. Аӡӷаб даалыԥхьан, ҩ-баҭлыкак араха аақәиргылеит. Арҭгьы злацәажәоз аиҳабыра, амц ҳәаны, Аминистрацәа р-Совет Қарҭынтә дааганы аӡә дшахадыргылаз акәын. Иаҳхылаԥшуаз уаҩ дахьыҟамыз, Анцәагьы дахьҳамамыз ргәы иалан. Џьара уск мҩаԥгатәын, аха ираԥхьагылодаз, рхала излагоз рыздыруамызт. Баҭыр даҽа фырџьанқәак рыцижәын, амҩахь дкылсит. Дахьцарыз издыруамызт. Гәдоуҭа дцарызу, Аҟәаҟа ихы ирхарызу, ма Бзыԥҭа еиӷьзу? Арахь, иижәыз акәзар ҟаларын, хыхьк аашьҭихит. Арыжәтә ас иԥырхагахалаӡомызт. Аҩныҟа дцарц, амҩа днанылеит.
Иҭагылазаашьа Важьеи араиком аиҿкааратә ҟәша аиҳаби ишьақәдырҟьазшәа игәы иабон. Убарҭ џьара уск дазыркрызшәа иахьиацәажәоз амшала, аԥсуа усқәа дырҟәаҵыр иҭахызар? Ажәлар излагара рзымдыруа ицәажәон, џьара длабжьҟьаны, еизарак ҟарҵарц, ма даҽа уск мҩаԥыргарц рҽазыркырц зрабжьеимгеи? Ус акы иалагазаргьы зеилимкааи? Ихы дазхәыцҵәҟьозар, ҭыԥк ирҭарын ҳәа дрықәгәыӷуазар? Аха… Важьеи араикомааи иара иус еиқәдыршәарц изеиҿцәажәомызт. Избанзар, аиҿкааратә ҟәша аиҳабы излеиҳәоз ала, аԥсшьарҭа ҩны адиректорра дазыркырц рҭахын. Важьа иуазма, иара иҭыԥ иашьҭалаз диаӷамхозар диҩызахозма. Ма еибыҳәаны аԥсшьарҭаҿ имҩаԥыргоз апартеизара дагирхарц иныҟәоу?
Амра лӡааларц агьагмызт, иара мҩабжара дымҩеицызт. Ма машьынак иԥыландаз! Дхьаԥш-кәаԥшуа имҩа данын, аха изеиԥшразаалак машьынак ибомызт. Ишьапқәа аныҟәара рылшомызт. Ас дааԥсо ихы имбацызт. Ашоуреи, арыжәтәи, аҽнытәи ааԥсареи изеилалазар? Дыншеиуаз арахә рзы аӡы кылганы измаз аӡәы иаанда днадгылан, инапқәа ргәаҩаны ирҭәын, инеиҿеиҭәеит. Усҟатәи ишыхьшәашәамызгьы, даҽазны ианиҿеиҭәа, ихәда анирцәаак, маҷк даарԥсасит. Уи изымхозшәа аниба, ихы лаҵакны иҿашит. Иҿыкәкәози ихы иахьыкәкәози икьаҿ арбааӡо, ԥхьаҟа иҿынеихеит. Ааилашәшәиуан.
– Оо, Баҭыр! – игәы иҽанӡамкәа, ашьыжь иргәыӷхьаз Жьакәа ибжьы ҿаца шиаҳауаз ихашьҭхьан. – Уанаџьалбеит, ухәы рхианы сузԥшуп, умааиӡеитеи, – уи игәашә ахь иҿааихахьан. – Џьанар дуцны даауазар ҳәа сԥшын, имацара дысзаамгазшәа збоит. Сеилахоуп иҳәан, дцеит.
Мап мкыкәан, Баҭыр длеины аԥшәма днаидтәалан, арыжәтә имакуа мацара, иҽаиршьӡар иҭахын, дызҭашәаз аҭшәара игәаламшәо. Убилава ҳәа Аԥсны иазааргаз зынӡак дихашҭуа, хьаа-баа имамкәа, ихы изымдыруа, уахыки-ҽнаки доуҵас дыцәар зынӡак изаманахон. Аԥшәма агәашә ааиртын, арԥыс дизҭалозар ҳәа, арахь дааҭымҵкәа, аҩныҵҟала дизԥшын. Ашьыжь еибабахьаз ракәӡамызшәа, рҩыџьегь еилаҵәаны аԥсшәа ааибырҳәан, Жьакәа, Баҭыр дима, аӡы шыҟаз днеин, инапы иӡәӡәан, иааигазгьы инапы иирӡәӡәеит. Аҩныҟа иахьлеиз, аԥшәмаԥҳәыс лишәа рхианы игылан. Изызԥшыз ианаамҭаз данырымба, шьҭа даарымызт лгәахәшәа, лара лбысҭа хьасамхарц инылҵахьан. Хаҵеи ԥҳәыси леидтәаларц ргәы ишҭаз акәын, Баҭыр агәарбжьара дыбжьаланы дшаауаз анырбоз.
Уажәшьҭа ахацәа дрыдтәалозма, лықәра ыҟазаргьы, лшьапы дахьынӡананагоз, дырқыҭантәизаргьы дсасын ирҭаз, аԥшәмеи иареи излалылшоз рымаҵ луан. Ҵасла иаԥыз аныҳәаҿақәа куа рҿынархеит. Жьакәа иҩы ажь фҩы хын, маҷӡак ацәыӡлара амазма уҳәо, агьама бзиан. Иужәыцԥхьаӡа иужәландаз уҳәо, аҽугәанарԥхон. Усгьы араха ыжәны амҩа икараха ианыз арԥыс, илсырц агьшигмыз аргама ишибозгьы, иҵегь ижәырц агәазыҳәара иман. Ныҳәаҿа ҿыцк ркыцԥхьаӡа, аԥсуаа иҽеимкәа ишрызныҟәоз аацәырыргон. Аха аӡәи аӡәи ргәы иамысырц, мцхәы иалалацәомызт, рыхәрақәа усгьы иӷьомызт, аҿыц абарҭахыз. Амала иржәыцԥхьаӡа ахьаақәа рыртытра иаҳа бзиа ирбон.
– Иҟоу уасҳәап, Баҭыр! – аҵыхәтәан Жьакәа иеиуижьӡеит. – Заа иаҳкыр акәын, аха уажәгьы ихьшәам аԥсуа шәҟәы знапы аҵазҩыз 133-ҩык рныҳәаҿа ҳкыр. Ахы дырҵысит. Анцәа иныҳәааит абри згәаӷьыз! Аиаша уасҳәап, ҳҭагылазаашьа хьаас иҳаман. Аха ҳусқәа ԥхьаҟа ибзиахарызшәа ҳаржьон. Ҳаблақәа хҩазаргьы бзиа иаабон ҳәа сыҟоуп. Ҳаадырԥшит. Аха закәытә хәрақәази иаҳныз, уара! Иҳачҳап ҳәа ӡбаны ҳашԥаауаз! Ҳаҷкәынцәа аҵара рҵеит, изҳаит. Шьҭа иазхоуп рҳәеит. Анцәа иныҳәааит! Рыда Аԥсны аҳ деимуааит! Аӷәра ркыр, ҳалшарақәа ҳазхоит. Бзиала иукааит!
Баҭыр ҿыц далаганы иҳәаз иҳәомызт. Иааиркьаҿит. Зынгьы дчарҳәаҩызшәа ихы ибон, ариабжьарак иахәҭаз усутәқәак ишидыруаз ицәбжьахазшәа, игәы акыр ибжьажьон. Цқьа дхәыцыргьы, иҽеимкәан иҟаиҵаз агьшигәаламшәозгьы, аиҳабыра дхырхызшәа ибон. Ихы дазхәыццәаны ақәԥара ирԥсыҽызшәа, ихы гәыбӷан аиҭон. Уи ацәанырра аҩыжәра даршаҟәацԥхьаӡа, иаҳа иҵаулахон. Убасҟан ихы ааицәымӷахон.
– Агәра ганы сыҟоуп, Баҭыр, – Жьакәа иажәабжь ироуан, хҭыск ажәа ду ахҳәааны, уи иаԥшьыз ныҳәаҿак икырц, – ҳара ҳаиԥшҵәҟьа аԥсуа еиҳабыра ргәы ишалоу Қарҭынтә ауаҩы дааганы Аԥсны дахьахадыргылаз. Аха ҳара ҳтәқәа ԥшын, иахьцалак ҳажәлар рықәԥара дуун, аминистрцәа ирхадыргылоз шьҭа акраамҭа қарҭаа убарҭқәа ишԥазымӡрҩри ҳәа ишгәыӷуаз, амшә иақәгәыӷны зыжәҩахыр лҿаҳаҳа изцәафаз ииҩыхахеит. Арҭ ламыси ԥхашьареи рымоума, ҳтәқәа рызҿымҭыртә аҭагылазаашьа ҟарҵеит, нас ргәы рҽанӡамкәа дрыманы иаакылсит. Иҟалоит заа ирарҳәазаргьы, аха мап рзымкит, уи ауп аус злоу. Арҭ ҭыԥ ҳарҭом. Жәынгьы-ҿангьы иҳацрыхоит. Рақәԥара иаҳцәалаӡыз рацәоуп. Аҭагылазаашьа анроу, ҳаҷкәынцәа ҭадырхоит. Аиҩызареи аешьареи ҳәа ирҳәо башоуп. Аӡәгьы ҳаиҭахӡам. Ҳадгьыл ауп изышьҭоу. Ажәытәангьы ишԥаҟала? Аԥсуаа ықәҵны амҳаџьыр ианца, ҭынчрахеит. Убас даҽазнык иаҳмыхьроуп, Баҭыр! Ҳҵеицәеи ҳаԥсадгьыли еиԥымхааит! Рыда аҳ рыԥсадгьыл даимуааит! Убас ианыҟалалак, даҽакала ишәҭуеит ҳадгьыл. Ҳара ианакәызаалак млак ҳакӡомызт. Аӡәгьы акраҳҿаиҵаӡомызт, ҳхала ҳхәы ааҳрыхуан. Иахьа уажәраанӡа ахҵәацәа рҩнқәа рыхәԥса ҳахәда иаҳзықәхуам, дара анааргагьы ирымази, ҳара ҳакәын акрырҿазҵоз, ирыцҳаҳамшьахи. Рыбӷа анеиҵырх, иаҳҿагылеит, уара! Абарҭқәа еилкааны, адуцәа ибжьаҳажьызгьы, ҳахәда иқәаҳхуеит ҳәа, ҳҵеицәа ақәԥара иаԥшьыргеит. Рыдгьыли дареи наӡаӡазааит! Бзиала иукит!
– Иуҳәаз зегь иашоуп! – Баҭыр аҵәца аақәихын, дҩагылеит. Иааикәыршаз зегь еилагьежьуан. – Аԥсназы иқәԥо аҵеицәа аџьабаа рбагәышьоит, аха зыԥсадгьыл азы иқәԥо дҭахозаргьы ԥсык диҩызам. Алшареи агәамчи рыдгьыл иазыркыртә, Анцәа дрықәныҳәааит! – имжәыр иаҳа ишеиӷьызгьы, аԥшәма ишьҭихыз аныҳәаҿа ӷәӷәақәа рывсшьа ыҟамызт. Уи анааҭиркәкәа, ихала ирҭәын, даҽак аашьҭихит. – Жьакәа, учеиџьыка ҭбаахааит!
– Ҳаи, дад, усҵәҟьа сумырццакын!
– Шьҭа исылсит, аҩнынӡа сзымнеиуа, сдәылҵыр сҭахым.
– Ара ухы нықәумҵуеи!.. Аҩнынӡа узымнеиуазар, уоузышьҭуада.
– Уаха сахьыҟоу сан илзымдыруа исзыҟаҵом, саҭоумҵан! Учеиџьыка кны амҩа еснагь уангылоуп, угәы ҭбааҭыцәуп, Анцәа уиныҳәааит, уԥшәмаԥҳәыс днаудкыланы! – иаҵәца дҩаҿыхәаны ижәит.
– Иуасҳәои, Баҭыр? Ԥшӡала иахьуҭахыу ушьапы еихыугааит! Угәала маҷны, угәырӷьара рацәаны, ушьапы еихыугалааит! – уигьы аҵыхәтәантәи иаҵәца аашьҭихит. – Абаа, ҳнапы ааҳарӡәӡәеи!
– Иауазеи, ҳара ҳаицхыраауеитеи! – Баҭыр аԥшәмаԥҳәыс абарҵаҿ аӡы аалымихын, аԥшәма инапы иирӡәӡәеит, нас ихала инапы ӡык нақәиҭәеит.
Ауха аӡә дахьиҭаз, ажәабжь ҿыцк иаҳартә, ма имеидартә иахьеирызҟхаз насыԥк изкаршәызшәа згәы иаахәаны зҩны иахыз аԥшәма дааныжьны, ихаҭагьы дызҭаз игәы даахәаны, маҷк ихы аагәеимҭар, Амза лашара инарбоз изымхартә, имҩа лашьцан. Гәыла мацара ишьапыргыларҭа изыԥшаауамызт, ашьха бнаршәыра мҩахәасҭа зцәыуадаҩыз напышьашәла зынгьы дшыԥшаауаз еиԥш, иара шьапхыц лашәла днықәгыла-аақәгылон. Иашьҭахьҟа шьапышьҭыбжь бшқала аӡә дышихьӡоз ааинырит, аха иара, дыӡӷабзаргьы лыгәхьаа мкыкәа, днеиуан. Лара ижәны дшыҟаз лбозар акәхарын, иҭагылазаашьа акалашәа иҟан, уаҳа ирласны ишьаҿа изеихгомызт. Лара иаҳа дласыр лҭахызаарын, дивсырц лҿаалхеит.
– А-ҳа-ҳа! – илаҳартә ашәаны иҳәон иара. – Ари бара бакәхандаз! А-ҳа-ҳа! Сбыцны амҩа саныхындаз! А-ҳа-ҳа! – лара дшәаны дивсырц агьлыгмызт. – Сбеигәырӷьаны сшьамхы мԥыруази! А-ҳа-ҳа! – лара иаԥхьаҟа дааиҵасын, даахьаԥшит. – Сашәаҳәашьа ахкы заманамхози! А-ҳа-ҳа!
– Баҭыр?! – Асҭанда лбжьы ааиаҳаит.
– Скәашартә сгәалаҟамхози! А-ҳа-ҳа!..
Лара шлакәыз анидырҵәҟьагьы, даҽа цәаҳәак иашәаҳәара инациҵеит дааиҵамхакәа, избанзар иашәаҳәара лара лакәын усгьы изызкыз. Асҭанда дахьаақәгьежьыз дадырсызшәа даанхеит. Иара лара лҿынӡа днаӡон, ижәны дшыҟаз шылҭахымыз ихы иҭамгьежьуази, иагьа умҳәан, ихшыҩ имфацызт, харак зыдхалаз иеиԥш даалыдгылеит. Дылцәымӷзу, ма иҽеимз даҽа цәаныррак лызцәырҵзу изымдыруа даақәхеит, лара ҿылҭуамызт, арахь алашьцараҿ лхаҿы цәажәомызт.
– Жьакәа иҿы сыҟан, – иҳәеит иара хырқьиагас.
– Џьанар дызуцми? – аҵәымӷ илалҵар иаҳа иеиӷьын, лбжьы убасҟатәи ҽԥныҳәа аныԥшуан.
– Важьа иҿы уск сыман, Џьанар заа дцеит. Бара бсызгәаама?
– Уаалеи, ирласны ҳцап! – дныжьны дымцартә еиԥш, лшьаҿа неихылгеит, ижәны иҟаз уахыла дышицыз дидырбалар абалҭахыз. Уажәы убри хьаас иаалоуит, лашьа дицызма, Баҭыр дицызма уажәраанӡа ишылзеиԥшыз акәымкәан.
– Асҭанда, бымгәаан! – длывагылан днеиуан иара, длыҵамхарц ихы гәаҭо.
– Изужәи асҟатәи? Уашьӡаломызтеи…
– Еснагь ауаҩы деиԥшым, бымбои.
– Изужәи сымҳәеи?
– Акрыздыруоу.. Бымбои – ҳусқәа еилаԥаҭоит. Ҳааԥсеит. Знык иужәыр, маҷк уԥсы ааивугоит. Бара аҵхагәҭаны бабаҟаз? – уажәы акәын лымацара амҩа дахьаныз игәы ианалсыз. Ақәҿылымҭызшәа аниба, лмахәар ааникылан, даалыхеит. – Иахьцалак сызҵаара аҭак сыбҭар сҭахын, – дигәыӡуазма лгәахәуа, даалзааигәахеит.
– Ус ҟаумҵан! – лҽааимпыҵылжәааит.
– Ибыхьи, Асҭанда?
– Сыстудентхазар шьҭа иаҳа усықәиҭхаз џьушьома?
– Ус агьсымҳәеит, аха Аҟәа бцазар сбыцәтәымуаҩхама?
– Аҟәа иахари, аҩы уаршьны уахьызбаз сгәаԥхар уҭахызма?
– Уа биашоуп, аха бымала уахынла амҩа бахьану сҭахым.
– Саргьы исҭахым, аха сақәшәеит.
– Нас уаарашәа исабҳәар иҟалои?
– Аминистрцәа р-Совет иахадыргылаз дзусҭоу умаҳаӡаци? Аҷкәынцәа иҟарҵара рыздыруам, ишеилагьежьуаз сымала сызрылымҵит.
– Нас ирӡбеи?
– Иуӡбои? Рԥсахы ԥыжәжәо рыҩныҟақәа ицеит.
– Бымбои! Саргьы убри ауп исыхьыз. Даҽа усқәакгьы сықәымҿиеит. Изжәит. Уамак ҟамлеит. Уаҵәы исхыԥсаауеит.
– Баҭыр! Хы-мчыбжьа ҵуеит аҵарахь сцеижьҭеи. Зныкгьы уҽсықәумыршәацт. Иухьи?
– Нас ҳаиқәымшәеи? Бамеигәырӷьаӡои? Сара сеигәырӷьоит.
– Ҳмеиқәшәеи знык. Ижәны ушыҟаз…
– Бгәы иалымсын! Ус сақәшәеит.
– Аҩныҟа уаала! Ҳҿы ушьҭалап.
– Ҟоҳ! Убас ҳааихьоума? Амала уахь сызнеиӡом. Ас сшыҟоу Надшьа сылбар ԥхасшьоит.
– Џьанар даасышьҭуеит, аҩнынӡа унаскьеигап.
– Мамоу! Иҟалеи зырҳәа, снаскьеиго-аҽакуа?
– Суцәшәоит, амҩан ак ухьыр ҳәа.
– Бгәы рҭынч! – инапсыргәыҵа ҩышьҭихит алашьцараҿ. – Акгьы сыхьуам, – иҿынеихеит.
– Уааԥшы сҳәеит, уара! – иара ҿымҭкәа алашьцара дналаӡҭуан, лара дгәаҭеиуа лгәашә данадгылаз. – Баҭыр!
Лбжьы ахьиаҳауаз дрыцҳаишьон, аха лықәҿиҭыр илҳәоз наигӡар акәхон азы, дцәыҵагыланы дыԥшуан, иара дшымхынҳәуаз агәраганы, лара агәрԥ дынҭалаанӡа. Лцәажәашьа злаҟаз уазхәыцыр, убри ауханӡа иҽахьлықәимыршәацызгьы азгәоуҭар, аҵарахь дцарц дзыхҭеикуаз ибла даԥыригар акәызшәа аԥшра аиуҵәҟьеит. Ихы гәыбӷан аиҭаҵәҟьон, ма игәхьааимгоз аӡә лакәындаз. Аӡӷаб лхаҭагьы лгәы ҭынчӡамызт, уи ҵаҵӷәыдамызт, еиҳараӡак гәыла илзааигәан ҳәа илԥхьаӡоз арԥыс даҽа республикак аҿы дыҟазар илчҳарын, аха иареи лареи, есымша еиқәшәарц рҭаххар, иахьеибабалашаз адгьыл еицықәынхон.
Лара дахьибаз маҷк игәалақәа иханаршҭын, аҩны дышнеизҵәҟьа, ӡык наиқәҭәаны днышьҭалан, дынҭаҳәахаа дыцәеит. Ашьыжь заа дзымгылеит иара. Иацтәи ахҭысқәа хәыц-хәыц дрызхәыцуа мацара, аҩн усқәа инапы рылакын. Важьеи иареи иеибырҳәаз усгьы игәы дырхаҵомызт, аха Асҭандеи иареи реиқәшәара, ихааӡа ԥхыӡҵас дшалазгьы, аҵыхәтәан игәы имахьха дааннажьит. Лгәы лыхьыртә дахьнеигаз ицәымӷын. Ма, иусқәа даарҟәаҵны, акы иҭахызшәа, ашьыжь длызцандаз. Ианамух адырҩаҽны дрызнеир, лара данықәҵшаз аламҭалаз лҭаацәа дрыцнаскьеигарын. Иаалырҟьаны Џьанар даакылсит.
– Ижәны уҟан ҳәа Асҭанда лгәы иалан, – ҳәа Џьанар ианиҳәа, Баҭыр идырит ашьыжь данырзымнеи, џьара ак ихьзар ҳәа лара дышшәаз. Уи азакәын ахәымҽхан лашьа дзаалышьҭыз. – Жьакәа иҩы уԥырхагахеит ҳәа сыҟоуп.
– Уи иҩы цқьоуп, иуԥырхагахо иҟоума. Исԥырхагахаз аԥсҭазаара иаҳхадырԥаз ауп. Уи уажәы ҿыц ҳалацәажәарым. Суцны сцап?
– Мамоу џьушьт! Уара угәы бзиазааит. Слыршәеит, умбои, арахь ашьыжь илҳәа џьушьома, абыржәҟәароуп, – Џьанар ииҳәоз Баҭыр игәаанагара даҽазны ишьақәнарӷәӷәон. – Асҭанда уажәы снеир ддәықәысҵоит. Уажәоуми данҭала, лусқәа рацәоушәа, дызхьымӡара ыҟоушәа лбоит. Нас дышнеиуа лышәҟәқәа лымкыргьы агьылмыхьрышәа даақәгылашт. Дцааит нас, лара ианылҭахха!
– Сысалам лыҭа! Даҽазны банаауа ижәны ҽыбсырбом ҳәа сызлаҳәа! Лгәы ахьылсырхьыз сгәы иалоуп, – Баҭыр иҩыза днаскьеигеит.
Амҽыша аҽны Баҭыр иусқәа дшырҿыц дырҿын, иӡӷаб хәыцырҭас димагәышьан, лгәы дасыртә дахьҭаиргылаз, дрыцҳаишьон. Важьеи иареи реизыҟазаашьа аамҭа иагон, уажәык ихьаамызт. Амала Аԥсны аиҳабыра ирхадыргылаз иаагашьахаз иахиҳәаарыз издыруамызт, зынгьы иус-ҳәыс изынамыгӡо иааимпыҵнахуан. Ашәахьа аҽны аусураҿ дахьнеиз, Шьына дзықәдыртәаз «Икарус» даадҵын, и-«Жигули» шыҟаз иҿынеихон.
– Баҭыр, сара иахьа усура сҭыҵӡом.
– Риҵа аекскурсиа ицо угароуп, иуҳәо закәи?
– Сара азабастовка салагоит.
– Изахьӡузеи иуҳәо?
– Аиҳабыра ҳахьыржьаз убас саҿагылоит.
– Умацара узҿу аӡәыр дазхәыцуама? – уамак ҿызымҭуаз Шьына ихымҩаԥгашьа Баҭыр иџьеишьон.
– Аӡәы иоумҳәан сара ишуасҳәаз! Ани Бзыԥҭа аус зуа, Лахәыҭ, имашьынала дсықәшәеит. Имашьына лаганы иргыларц, амҩа данын. Иахьа инаркны иҩызцәа усура иҭыҵӡом.
– Урҭ ԥыҭ-ҩык ыҟоуп. Ара хә-ҩык аныҟәцаҩцәа шәсымоуп…
– Сымацарагьы сакәзааит. Иҟарҵаз закәу аарнырааит.
– Мда-а!.. – Баҭыр иаҳауаз иахиҳәаарыз издыруамызт.
Ашкол азааигәара агәылацәа рҿы иаб дышизԥшыз аниарҳәа, Леуанти агәарԥ дыҭҟьаны, амҩа ааихиҵәеит. Ҩыџьа аҷкәынцәа, ргылара ҳаракны, иԥшӡа-ԥшӡаӡа, дарбан ӡӷабыз иаармеиҽырбарыз, амҩан игылан. КГБ-раа аргама идырбон ишишьклаԥшуаз, уи азы аԥсуа рԥарцәа ракәын изыркуаз. Иара ус уи аҽны мацара акәӡамызт ианибоз, ишыҟаиҵалацыз еиԥш., ирымариаша иҿынеихеит. Арҭ аҷкәынцәа илаԥш иҵамшәаӡацызт. Изаауаз еснагь ихазын. Ихымҩаԥгашьа анырба, иара изы игылаӡамызшәа, ихәаԥшӡомызт. Днарыдгылоз џьыршьозар акәхарын, иԥышәи рԥышәқәеи ааидыкшылозма уҳәо, днарывсын, агәылацәа рҿы ашәшьырҵа иҵатәаз иаб иахь иҿынеихеит. Виталик Гыцба игәараҭа акәын.
– Аусураҿы ирҳәон ԥыҭ-ҩык ҭаркуеит, џьоукы рус ӡбоуп ҳәа, – иҳәеит иаб.
– Иухьи уара, џьара унеицыԥхьаӡа, џьоукы шәҭаркуеит ҳәа уаауеит, нас аусура ҳаҟәыҵуама?! – аӷьара ааихиргеит иаб, амҩаҿ игылаз аҷкәынцәа ираҳартә.
Уаҳа дааҭымгылаӡакәа, Виталик иан илҳәара лҿамшәо дышихәаԥшуаз, агәарԥ дынҭыҵын, изкылԥшуаз арԥарцәа, дырнымҟьандаз ргәахәуа, днарывсын, ашкол ахыбра дныҩнаԥҟеит. Арҵаҩцәа рҭыԥ аҿы даннеи, ахышә дкылԥшит. Урҭ аҷкәынцәа ааицәажәан, машьынак ааныркылан, иқәҵит, ари иҿы рнапы ианыз аус шырзынамыгӡоз еилыркаазар акәхарын. Журналк аашьҭихын, аурок мҩаԥигарц дцеит. Уа дызҿыз иус цәгьамкәа имҩаԥигон, аҵаҩцәа инапы ишаныз ихашҭит ҳәа, ҽԥныҳәак ирҭарц, даҽа џьоукы изкылԥшуазар ҵаҵӷәык риҭар иҭахымызт. Ихы дшацклаԥшуазгьы, ақалақьқәеи араионқәеи рҿынтә жәабжьс иаауаз дрызԥшын, убрахь иҟан изҿлымҳара хада. Аурок анаанҵәа, акласс аҿы даанхеит, тетрадқәак аагәеиҭарц. Дааҩнашылеит Инга.
– Саб уаха шәибар иҭахыуп.
– Сеилахоуп, сызҿугьы идыруеит, уаха сахьзымнеиуа саҭеимҵааит.
Лаб Виктор ирлас-ырласны Леуанти дибалар иҭахын, жәабжьк иаҳарц деилаҳауан, иаргьы дзыниаз-дзынԥаз рдыруазарц цәгьа ибаӡомызт. Иԥҳа усгьы ашкол ахь дцон, даауан, лара лыла лырҵаҩы изынаицҳауан диҭааларц. Лара уажәы, Леуанти илеиҳәаз ашьҭахь, иаразнак даақәгьежьны дымцеит, иагьа умҳәан ари ауаҩ дзыҩнатәаз ауада аҳауа лалбаалдарц лҭахын. Акласс ашә аатын, Нургалиев дааҩналазма уҳәо, даалагылеит, аха, рҩыџьегь шыҟаз аниба дырԥырхагамхарц иақәикызшәа, иаразнак дхынҳәит.
– Шәлеи, шәлеи! – иқәҿиҭит Леуанти, егьи дымгьежьит, уаҳа ажәакгьы имҳәеит. – Исҳәаз еилыбкаау? – Леуанти Инга лахь даахьаҳәит.
– Еилыскааит, – днахынҳәит.
Аиашаз, ашкол аҿы Нургалиев дизкылԥшуан. Имала иакәӡамызт. Вова Канџьариа, Кьатиа Гарик, егьырҭгьы. Иаалырҟьаны даҽа хәыцырҭак Леуанти дынҭашәеит. Уажәадагьы дааихьан иара, ашәгьы дамыскәа, абас дааҩнашылон, длеирц шиқәҿиҭуазгьы, днахынҳәуан. Ус аныҟаиҵоз, Инга лхала иара иҿы данааилоз акәын. Уи аҵаҩгьы длызкылԥшуан, ус анакәха. Дара рҩыџьегь, арҵаҩи аҵаҩи, ашкол иаҭәамз ҟазшьақәак рыдибалозар ҳәа, дырзеицкылԥшуан. Уи идыруан арҭ аҩыџьа еизыҟазаашьак шрымаз? Иабантә? Иаргьы ларгьы ирзымҵәахит идырмаӡашаз аус. Уи Леуанти ҳәашьак ақәымкәа
игәы иалан. Арҭ ажәлар рыблаҿ изларҟьашьшаз џьара ак рыдырбалозар ҳәа ирышьҭан. Убас акәын рҩызцәа зегь ишрызкылԥшуаз. Хәыц-хәыц еизыргон акомпрматериал, ианаарҭаххалак ирҿадыргыларц, иаладыршәарц, ишырҭахыз рхы мҩаԥырго инаргарц. Ааи, ахыхьчара ӷәӷәала иаҭахын.
Аусураҿынтә аҩныҟа данцоз, ибжьаларҭаҿ даҽа ҩыџьа дынрыхьԥшит. Заҟаҩы КГБ-раа рымаҵура иазхиадаз? Иаԥсыуамыз аӡәы даарышьҭрымызт. Уамашәа иубарын. Абарҭ рызынтәык раԥхьаҟа џьара маҵура ҭыԥқәак ирзыԥшын. Аԥсуара иазықәԥоз рымшала акәын, акәымзар ала маҵуарқәа рыгәхьаа зкуадаз. Ишыҟаиҵалацыз еиԥш, дара ирымариашаны иҿынеихеит. Данынрыдгыла, идипломат наргыланы, машьынала иаауаз аӡәы дизԥшызшәа, рыгәҭа иҽлаирхеит. Дара рыҽдырҵысуамызт, аха рхы ахьыргарыз рзымдыруазшәа игәы инаҭон. Иаԥхьаҵәҟьа даангылеит Леонид Чыгәбар, ихатә «Волга» дақәтәаны.
– Уара, Гәдоуҭа ҳанбацои? – дҵааит иара, имашьына дышҭатәаз.
– Иҟаҳҵои, уа усс ҳамоума? – Леуанти даашәеит, иҩыза иахәҭаӡамкәа ак цәыригар ҳәа.
– Ани аӡӷаб лахь.
– Убри знык сналҿыԥшызшәа сыҟандаз.
– Дубаргьы думбаргьы илеиӷьу дузыԥшаауам.
– Аусура шәышԥаҭыҵуа? – ихы ззынархаз, ида уаҩы имаҳартә дааизааигәахахьан.
– Уи уара иалоухи? Аусуцәа ркласс ҳтәы ҟаҳҵоит, шәарҭ аинтеллигент шәыргәындақәа шәакәымзар, – Леонид ибон, изымдыруаз ауаа ахьгылаз, даҽакала цәажәашьа шыҟамлоз.
– Нас макьана усура шәҭымҵӡои?
– Ҳгәы иҭам.
– Аиашаҵәҟьа ҟашәҵоит, – иҳәан, Леуанти агәарбжьара дныбжьалеит, – ҳара иҳалоухи аха, – ҳәа ибжьы аагахт, Леонид имашьына наҵасаанӡа.
Аҩны дшааизҵәҟьа, Леуанти акы днацҳаит. Иаб иҷкәын иҟазшьақәа дрызхәыцуа ашәшьырҵаҿ дтәан, деибганы аҩны дахьибоз маҷк игәы арҭынчуан. Иаб, аҩбатәи асмена аус шыруаз ибарц, усура данца, иара дҩықәиеит, иԥсы ааиҭеикырц. Маҷк дамхацәеит. Аџьқәреи ҿихырц иҽазыҟаиҵон, усгьы ҽнак хәлаанӡа дзалаломызт, есымша ҩба-хԥа калаҭ ҿыхуа, имхы аҭыԥ иқәиҵарц игәы иҭан. Рқыҭан заа ахьҭа аҿалон азы, ааԥынра агәазы иларҵашаз ларҵон, ҭагалангьы аамҭа цаанӡа иԥшӡомызт. Уи аҽны уаҳа акы ааизыҟамҵаӡакәа, ицәыхәлеит. Иҟаиҵахуази, асҟатәи еилыхара аныҟаз. Агәашә аркы бжьы анааиаҳа, аӡә дшааҭалаз идырын, уахь иҿынеихеит.
– Борис шьоукы игәашә илҵуам, – Виталик Гыцба ибжьы идырт. – Дшәаны дыҟоуп. Санаауаз дахькылаӡ сымбаӡеит. Лиуфа иашьеиҳабы Хәымпачка уи дахьыҟоу идыруашәа дцәажәоит.
– Усҟатәи дзыршәеи? – иааизымчҳаит Леуанти. – Зегьы иҳашьклаԥшуеит, уи дара ирусуроуп.
– Умбои, икабинет ашә џьоукы ылымҵуашәа аниба, ашә ҩаиркын, амҩахь дкылсит, агәылацәа ранда иавадыргылахьаз арымӡ дықәтәеит. Убраагьы џьоукы неины ддыршәон.
– Уаалеи, Хәымпачка ҳиацәажәапи!
Зыӡбахә рымаз арымӡ џьоукы шықәтәаз харантә иубарҭан, урҭ аҭаҭын иахон. КГБ аҿынтә иаарышьҭыз абыржәы ара иҟазма ҳәа, Леуанти даахәыцт. Ма ҷкәынцәақәак ааины итәазу? Зегь анеимпқәа, Бориси иҩызцәақәаки еиццәырҵзар? Ус акәзу, егьыс акәзу анудыруаз, унеир акәын. Арымӡ иқәтәаз реилкаараз, акылԥшкылӡҩрра хыларҟәраны изыԥхьаӡоз Леуанти хаха дынкылсит, Виталик диманы. Уа итәаз агәыла ҷкәынцәа ракәын, хыҭкаала уск рҽаладырхәуагьы уаҩы имбацызт. Қәрак змазгьы ракәӡамызт.
– Хәымпачка дыжәбазар?
– Уажәыҵәҟьа сиԥхьоит, – руаӡә агәарԥ дынҭалеит, хара имгакәа Хәымпачка диманы даакылсит.
– КГБ-раа ара иҟазма? – Леуанти дҵааит.
– Ишԥаҟамыз?! – Хәымпачка иблақәа алашьцараҿы ицырцыруан. – Руаӡә дааин, Борис, арымӡ дахьықәтәаз, дааихагылан, лаԥшылеи хаҿылеи диршәарц иақәикит, уара. Борисгьы, афы исааит, дымшәеи, уара. Ихагылаз иуҭахи ҳәа сааины сааизыҵҟьан, уаҳа ажәак мҳәаӡакәа, амашьына насҭха изгылан, дынҭалан, днаскьеит. Борис дызган, сашьа иуҭраҿ дысҵәахит. Анҭ уахь ибжьаларц амашьына нбжьаргалеит. Снарԥылан, шәкылԥш-кылӡрҩуа шәзышьҭоуи сҳәан, срыҵаҳәҳәеит. Ацҭәы рҭахымзар ҟалап, иаразнак иқәҵит. Иҟалаз хадара азҭо шәырдыруеит, аха шәҭакра иацәшәоит, ажәлар шьҭнахуеит азы. Шәызларкрагьы рымам, аинформациа ада. Шәҳаршәоит ҳәа иаҿуп. Борис џьара дҵәахтәуп.
– Кәына Гыцба иҿы даагап. Дбыргыуп, дшынҭаацәоу џьара ак иҽалаирхәуам, ижәлар ахьнеиуа днеиуеит акәымзар. Длаԥшықәҵан дрымаӡам.
– Сара схала уа дызгоит, уаҳа аӡәгьы шәаҭахӡам.
Леуанти Виталик диманы, аҩныҟа дцарц, днахынҳәит. Ицыз имҩатәны аҩныҟа днеиуан, аха ауха дахьиҭаххарыз издыруамызт, уи адагьы аамҭа ԥыҭк инеир, Кәына инхарҭаҿ ицарц игәы иҭан. Амчра знапаҿы иҟаз рхымҩаԥгашьа дазхәыцуан Леуанти, аха уамашәа ибаӡомызт. Иҟалаз ахҭыс дара ирҿагылан, уи ибзиан ҳәа рзахҳәаауамызт, изадымгылозар аанкылашьак арҭарц иқәԥарц рыхәҭан. Дара рымҩақәа узланарывсша-узлаарывсша ухала иуԥшаар акәын. Маӡала аусура уадаҩын, ишәарҭан, аха уи амҩа уанангыла, даҽакала ишԥауҭахыз. Аԥсадгьыл аиқәырхараз ишьҭухозаалак амаӡа бзиан. Аус злаз уқәкы анагӡарахь умҩа уацәхьамҵыр акәын.
– Уцеижьҭеи машьына еиқәаҵәак ҩынтә иааихьеит, – лҳәеит иан, лиара аҿынтә абарҵа даақәгылан.
– Иааиз дарбаныз ҳәа акгьы имҳәаӡеи?
– Ус ак имҳәеит, аха уаха даазымбар ҟалаӡом иҳәеит.
– Макьана сышьҭалаӡом, дааиуазар збап, бара бҽырҭынч.
– Иаҳҭынчхои, – ан днахынҳәит, алашара лырцәеит.
Арԥарцәа амаҵурҭахь иҩыхәнан, Леуанти аҩныҵҟа алашара аиркит, аӡәыр дааиуазар, ма дкылԥшуазар, иҩны дшахыз дирбарц. Виталик аҭӡамц азааигәара акресло днантәалан, иԥсы ааишьарц, измашьхәылҵк нықәыргыланы, инапсыргәыҵа ихы иаҵаргәа дахьтәаз, ицәаԥшьыз ихаҿы аԥштәы иҵегь иаҵнашьуан. Леуанти шәҟәқәак еилырхуа аишәа хәхәа дадтәалан. Амҩаду аҿынтә уажәи-уажәи аиҳабырақәеи амчра аорганқәеи рмашьынақәа рсиренақәа ааҩуан. Убарҭ реиԥш атәыҩа зхагылаз руак акәын уҳәартә агәашә иахьадгылаз уаанӡа инаӡоз алашара ашәахәа иунарбон.
– Леуанти! – аԥшәма рԥыс идырт Агырба Гиви ибжьы.
– Снеиуеит! – Леуанти уа днеиаанӡа, даҽа машьына хәыҷыкгьы аарыдгылеит.
– Уабаҟоу? Уаха заҟантә сааихьоу! – иҳәеит Гиви.
– Сындәылҵыргьы, хара сцаӡом, аҩны сыҟоуп.
– Дызҭахыу диԥшаауеит, – аҩбатәи амашьына иааҭыҵыз Давлеҭ Ԥлиа ҿааиҭит.
– Уара усзыԥшаауам, Борис сишьҭалан, уик ихабар саҳаӡом.
– Административтә органқәа знапаҿы иҟоу Борис ддыршәарц ауаа ишьҭашәҵазар, дахьыҟоу шԥашәзымдыруеи? – Леуанти лабак иҟьеит.
– Шәҩыџьегь сшәацәажәарц сҭахыуп.
– Давлеҭ, Виталик идыруеит Борис дахьыҟоу. Даашьҭхны ашәамахьцәа реиланхарҭа ахәы дыхәныжәга! Ҳарҭ уа ҳаԥшызаауеит, – Леуанти Гиви и-«Волга» дынҭалеит.
Амҩа иахьынӡаныз, ахәы иҩыхәнаанӡа иахьынӡаԥшыз, рҩыџьегь еицәажәон, доусы дыԥшын ихадаз азҵаара егьи ицәыригозар ҳәа, аха иагьыццакуамызт, избанзар усгьы Борис дааир, ҿыц еиҭалагон. Алашьцара зхатәаз ақыҭа иалаԥшуан, аҭынчра ӷәӷәан, ԥсҭазаара ыҟамз џьушьарын, аҩнқәа рҿы алашарақәа убарҭамзар. Цәамҭхаа бзиа анроушаз аламҭалаз, рыԥхыӡ ҭынчмызт, ргәқәа хыҭхыҭуан, избанзар аамҭа хьанҭарак иҭагылан, уахылатәи аҭынч ԥшра ззуҭахыз. Уаҩы уамак иахьиҿахырсҭамыз амҩахь машьынак
шаауаз анырба, Борис дшааргоз усгьы идырын. Арҭ аҩыџьа ахьеидгылаз Бориси Давлеҭи рҿаархеит, аныҟәцаҩи Виталики амашьынаҿ иааныжьны.
– Арҭ зҿу закәи, уара?! – Гиви дахьиибоз иԥсы иланаҵан, Борис иџьеишьозгьы изымҵәахит. – Зынӡак ҿаҳамҭырц рҭахыума? Рхы шԥамҩаԥырго?
– Урҭ русура аметодқәа ус иҟоуп, – иааҿахиҵәеит Гиви. – Адлеиба Борис иоуп саазышьҭ. Аусура аҭымҵра наҳагӡоу, иаанаҳкылоу, шәгәы ишԥаанаго ҳәа дшәызҵаауеит. Иаанкылазар иаҳа иеиӷьуп, акәымзар шәышьклаԥшра ныркылаӡом, аус шәадыркаанӡа.
– Аусура иҭыҵыр, ҳашьклаԥшра иаҟәуҵуама? – дҵааит Леуанти.
– Ус ауп, шәышьклаԥшра нкылахоит.
– Аусура иҭыҵыр иаҳа иеиӷьуп, – ҿааиҭит Борис, ибжьы изҭымго, акыргьы ихәлашәаны.
– Ҳара усс иҳамоузеи, – дныбжьаԥалеит Леуанти, уара ухы вба ауҭома? – уи Борис иахь ихы наирхеит, нас Гиви иахь даақәҵәит: – Иалазыргази изхалагаз зхароуи ажәлар ирылалааит. Ауаа ргәы иҭоу рымҳәари.
– Сара сақәшаҳаҭуп, – дааҵҟьеит Давлеҭ Ԥлиа. – Ауаа ргәы иалоу ыҟоуп, ирҭахыу нарыгӡааит. Азабастовка ус баша, хьаак имамкәа, аӡәгьы иҽазикӡом. Ианалага аҵыхәанӡа инаргааит.
– Ишәҳәаз саҳаит, – иҳәеит Гиви.
– Давлеҭ, Борис Гагранӡа дузгома? – дҵааит Леуанти. – Сгәаныла, аҽыҵәахра зынӡа иаԥсам. Урҿагылазар иаҳа иеиӷьушәа збоит.
Леуанти Виталик диԥхьан, диманы Гиви имашьына дынҭалеит. Урҭ аԥхьа илыбааит. Амашьына данҭыҵ, Виталик иҩныҟа днеит. Леуанти агәарбжьара дыбжьан, Адлеиба иҿынтә Гиви иаара дазхәыцуа. Аобком актәи амаӡаныҟәгаҩ аусура аҭымҵра анырӡбоз далахәызшәа, аамҭа анца, уи аанкылара иаҽҳәаразшәа, гаграа ргәаанагара аилкаара иҽалеигалазшәа, иара иаҟараз ауаа шьҭа аҽаанкыларақәа рабжьеигозшәа аԥшра аиҭон. Игәы иҭаҵәҟьази? Анапхгара азҭоз дара шракәыз идыруан, аанкылара зыбзоурахашазгьы дара ракәхон, ус ианымныҟәагьы дышрызныҟәашаз рдыруазарц ргәы рҽаниҵазар? Даҽаӡәы диԥыларын ҳәа дымгәыӷӡакәа дымҩахыҵзар, игәашә «Жигули»-к адгылан. Иԥхьаны дынҭаргалеит. Гәдоуҭатәи автобазаҿ аусура аҭымҵраз дзацәажәоз ауаҩи иҩызеи ракәын.
– Уаҳа ауаа ҳзынкылом. Ҳаицәажәаны аусура ҳаицҭыҵп ҳәа шәабжьаагарц ҳааит.
– Ас иаалырҟьаны ишәыхьзеи? – Леуанти иаҳауаз џьеишьаӡомызт.
– Ишԥа иаалырҟьаны?.. Ас усура ҳҭымҵӡакәа аҩны ҳазтәом рҳәеит, ҟәрышьқәак мырҳаӡакәа ҳабанӡыҟазаауеи рҳәеит. Арахь аиҳабыра цо-иаауа ибжьоуп, амилициеи апрокуратуреи ҳдырхагарц агьрыгым, ҳшофиорцәа ргәы ааԥырҵәаӡеит.
– Абыржәоуп Аԥсны зегьы амҽханакуа ианалага. Уажәы шәара, аусура шәҭыҵыр, ишәҿыԥшны рҿынархоит, зегь амҽханакуеит. Арахь ҳус наҳамгӡаӡацт. Лҵшәак жәбар шәҭахӡами?
– Иаҳҭахыуп, аха иаҳцәыцәгьоуп.
– Ицәгьам арбану? КГБ-аа аҩныҟа ааиха ҳарҭом, ишҳашьклаԥшыц иҳашьклаԥшуеит, ҳдыршәарц иҟарымҵара арбану, ҳара иаҳцәыцәгьаӡами?
– Нас иҳабжьоугои?
– Излауала аҷкәынцәа шәрацәажәароуп. Аус злоу аԥсуара ус ҳазҿу цқьа еилыркаароуп. Усҟан иахьынӡаҭахыу аусуаҩ аҩны дтәазаауеит, ишьа-ида ианрылымс, мчыбжьыкгьы изнагаӡом.
– Иауазар аабахп.
Урҭ анца, Леуанти дызмыцәартә ҿыц иихәыцшаз иман. Зегь раԥхьа иааигәалашәеит, Шлара рҭыԥаҿ аҵыхәтәанӡа ианеизаз, Леонид Чыгәбар аинтеллигенциа рызҳароуп, даҽакала ҳҵара-дырра ыҟазароуп ҳәа ицәажәашьа аҵакы шамаз. Амашьынаныҟәцаҩцәа рколлектив дуӡӡа аусура рҭымҵра напхгара азҭоз дныҟәцаҩын. Аусура аҭымҵра иашьцылаӡамызт ауаа, атәра ԥсҭазааран ишьҭырххьан, ирцәыуадаҩын аҩны атәара, ма
ҩын уск нап аркра. Арахь аиҳабыра рыҿцәажәо ргәы кыдырхуан. Дара ирҩызаз аныҟәцаҩ, аколнхара дацәшәаны, ақалақь аҿы аусурҭа иԥшааит ҳәа, изҳара зыҟалозма, иааикәыршаз ауаа изынкылартә. Урҭ ахацәа адырҩаухагьы, ирура рзымдыруа, Леуанти деиҭарԥшааит.
– Шәара ишышәҭахыу, аха ҳара ҳҿы уаҳа иауӡом, – иҽырӷәӷәаны дыҟан ицәажәац. – Ашофиорцәа ҳҭаацәа амла иаҳаргома, ари закәи изыԥшьаргаз ҳәа ҳаркит. Уаҵәы инаркны усура ҳҭыҵуеит. Амала ахьымӡӷ ҳашәмырган, ҳаицҭыҵп!
– Аԥсны аинтересқәа шәҭиит, уара, шәара! – дааҵҟьеит Леуанти.
– Уаангыли, ус акәым, уара! – Гәдоуҭантәи иааз ахаҵа иааицәымӷахеит. – Ҳзеинаалоз џьысшьон.
– Ҳазлагаз наҳагӡароуп, изышәзеилымкаауеи? Ҳхьаҵрақәа рымшала еснагь ҳҭахарахьы шьаҿак ҳшәырҟаҵоит. Ҳазлагаз знык иадамхаргьы аҵыхәанӡа инаагапи!
– Нас ари, ҵыхәаԥҵәара амаӡамкәа, ас иабанӡыҟазаауа?
– Лыҵшәак ҳбаанӡа иҳачҳароуп ҳәа есымша иахьысҳәо шәмаҳаӡои? Еснагь ҽнак ҳааизаны, амитинг аамҩаԥганы, ҳусқәа зегь рҭыԥ иқәаҳҵало џьышәшьома. Зны даҽа уск мҩаԥгатәуп. Ухымҩаԥгашьақәа уԥсахлароуп. Шәара, мчыбжьык усурада шәзымтәозар, акыр ҳалшап шәгәахәуама?
– Игәаҳҭап, – иҳәеит уи ауаҩ, Леуанти ибжьы ирӷәӷәацԥхьаӡа, иара ибжьы ихәлашәон.
Урҭ рымҩа инықәҵаны данаахынҳә, Леуанти ихымҩаԥгашьа ахьынӡаиашаз ишәон-изон. Ԥсахеибакрыда ус узымҩаԥгомызт, аха иара дазхәыцны акәын абыржәы дааздыҵыз дышрацәажәоз. Амала иаргьы ажәлар дынрылагыланы рҟазшьа аҵыхәанӡа иҭызҵаахьаз аӡә иакәӡамызт, аԥсуа, уеиҳабны уибозаргьы, иувагылаз иеиԥш уҽиаҟароутәыр, ҳаҭыр уқәҵаны инаигӡон инап иануҵаз акырӡа ибзианы. Мчыла иузирҟаҵомызт, атәамбара далаԥшыр усгьы иуӡомызт, дыршәаны шьаҿа ӷәӷәала дузеихыгомызт. Урҭқәа зегьы уи аҽны дзазхәыцӡомызт, аха ҩныҵҟала иҭааз дышрацәажәаз игәы еихьнашьуан. Издыруадаз урҭқәа-егьырҭқәа ракәымзар дара ирԥырхагаҵәҟьаз. Дара аусура аҭыҵра рҽазыҟарҵахьан, амала ажәлар рҿаԥхьа хьымӡӷ рыдымкәан, даҽа коллективқәак рыцҭыҵырц рҭахын. Леуанти ицәажәашьа анырба, маӡала напхгара рызҭоз иахьырзымхәыцыз рнапқәа ԥнартызу, ргәқәа ԥҵәаҵәҟьазу аилкаара уадаҩын, раԥхьаҟагьы изықәныҟәашаз амҩа рхала ишьҭырхуан. Урҭ ирыӡбоз арахь рлымҳаҿынӡа имаазар ҳәа ушәозма, адырҩаҽны ахәымҽхан, Леонид Чыгәбари, Лерик Цыхьычбеи, Лиуфа Ԥсардиеи аакылсит.
– Ҳаршьит, уара! – иҳәеит Леонид.
– Гәдоуҭа аусура иҭыҵит, шьҭа аӡәгьы даҳзынкылаӡом, – инациҵеит Лерик.
– Арахь ашәахьа аҽны акомиссиа ҳзаараны иҟоуп, аизара ҟаҵаны, ҳгәы иҭоу раҳҳәап ҳәа ҳгәы иҭоуп, – иҽынарԥишьит Лиуфа.
– Угәы иаанагои? – Леонид Леуанти иахь ихы хан.
– Уаҵәынӡа игәаҳҭап рхы шымҩаԥырго. Шәара, аизара ҟашәҵаанӡа, ҭыҵшьа шәымаӡам. Иахәҭоу рашәҳәар, нас шәҩызцәа иҟарҵо жәбап. Шәымацара иҟашәҵагәышьои. Амҽыша ауха ҳаилацәажәар цәгьамызт. Шәышнеиуа ишәымоу аинформациа Борис ишәҭа! Ишәасҳәазгьы иашәҳәа! Иақәиҵо аабап. Сара машьынак сҭахыуп ашьыжь, шылашьцоу ҳақәҵыртә. Лерик усыцхраауама?
– Азамана!
Уи иаанагоз – Лерик имашьынала даар акәын. Иԥарала абылтәы ааихәон. Аӡә агәхьаа даиргар иҭахӡамызт Леуанти. Аха ихатә ус акәымкәан, азеиԥш ус азы иахьирааԥсоз дыҿнахуан, даргьы еилыркаауан. Лерикгьы иҽагирхозма, ашьыжь зааӡа дизааин, даашьҭԥаа дигеит. Урҭ Аҟәа ианҩеиуаз акәын анцәылашоз. Дара рмашьына ааҭымгылаӡакәа ишиашаз Абжьыуаҟа ахы хан. Аҳҭны-қалақь аҳәаа макьана инымҵәацызт, абра ԥсыуак дынхозма ҳәа, цәымзаркырала уишьҭазар дузыԥшаауамызт. Абар Гәылрыԥшь араион иахьҩалагылаз. Аколнхарақәа, асовнхрақәа шәҭы какаҷуан уҳәартә, адгьылқәеи, ауаа рынхарҭақәеи, ахыбрақәеи, улаԥш назыхьӡоз зегьы қырҭшәала ицәажәозшәа, угәы царын. Амашьына ахәҭақәак Лерик иҭахын, ҩ-дәқәанк рҿы инеит, аус зуаз зегь агырқәан. Гәылрыԥшь араион гәы Аԥсны џьара еиласрак шыҟаз зынӡа ианыԥшӡомызт, ауаа аус руан.
Џьара ԥсыуак дрылашәазаргьы, дубаӡомызт, иӡбахә гаӡомызт, ажәа имаӡамызт азы. Абжьыуаа рнырра маҷхартә, еиҿкаан ари араион ҿыц.
Маӡала џьоукы рышьҭазар еиликаарц, Леуанти дхьаԥш-кәаԥшуан. Ирывсуаз, ирышьҭагылаз, ираԥхьагылаз амашьынақәа лаԥшыла еимидон, аха аӡәгьы дизлаԥшықәҵомызт. Издыруадаз амҩа ишықәлаз ибзиаы идырмаӡазар. Уачамчыра араион шыҟаз ианкылсгьы, анхарҭақәа реиҿкаашьала, иудыруан ԥсыуа гәараҭак шыҟамыз. Атәымра цәанырраны дамҽханакуан. Изеибашьуадаз, ртәыла аҭира иахьӡахьазар, шәаџьҳәара зушаз раион дук аҿы уаҩ дрымамзар? Абжьыуаа ракәзар – иаарыкәыршаны иҭакны ирыман, излаблокадамзи? Уачамчыра шыҟаз унеицыԥхьаӡа, иуԥылақәон абжьыуаа рхаҭа. Урҭ еиҳарак ашьха қыҭақәа ирыланхон, аха аӡәык-ҩыџьак амҩаду азааигәара ианубалак, даҽакала угәы шьҭнахуан. Абар амҩа згәылсуа ақыҭақәагьы. Амашьына Кәтол шыҟаз агәарбжьара иҩыбжьагылеит. Уа Леуанти иидыруаз ахаҵа Сақаниа Ладикәа иҿы инкыдгылеит.
– Ус ак ҟалеит ҳәа лымҳаҭаск смоуцтеи, – иҳәеит уи ауаҩы шла, аҭагылазаашьа еиликаарц ишааз аниаҳа.
– Уаҳа аӡә ак иҽазимкӡакәану? – иџьеишьон Леуанти иаҳауаз. – Ақалақь аҿы зегь аус руама?
– Иахьынӡаздыруа аус руеит, ируам ҳәа смаҳацт.
Абри ауаҩ ихыхьчараз дцәажәозу, акгьы изымдырҵәҟьозу Леуанти изеилкаауамызт, дызҭатәаз амашьына шьҭахьҟа аҿанынаха. Иара имаз аинформациа излаҳәоз ала, Ҭҟәарчали Уачамчыреи, цқьа ирзеиҿымкаазаргьы, аусура иҭымҵкәан апротест ҟазҵаз ыҟан. Аиашаз Адлеиба инырра арахь иаҳа иӷәӷәан, иуацәеи иҭынхацәеи ихы иархәаны аус дируазар алшон, аха иахьцалак… Амҩаду ахь ианклыс, Ҭҟәарчалҟа рхы дырхарц рӡбеит. Уачамчыра иҩаӡаанӡа, хацәак машьына ласык аус адырурц ишдырххоз инарыдгылеит. Ирыцхрааны иагәҭасны аус анадыруы, хаҵак имала данаарыдхыла, Леуанти дзызгәаҟуаз азҵаара убри ииҭеит.
– Уҳәан-сҳәанқәак ыҟан, аха амҽхак аимуит, – иҳәеит уи ахаҵа.
– Иахьатәиала ақалақь аҿы уҟазма?
– Уаантәы смаауеи.
– Ҭҟәарчал иҟоу удыруазар?
– Уа иаҳа рҽырӷәӷәаны игылан, шьҭа рҽеиқәыркқәеит.
Лерик ижәытә «Волга-21» шьҭахьҟа аҿаанахеит. Рымч зынӡа имаҷхазшәа иныруан Леуанти. Амала зегь раҵкыс ишәарҭаз агәкаҳара акәын. Убри дамҽханамкрыц, ихы дақәԥон. Ижәлар маҷҵәҟьан, иахьзеидымгылозгьы рымч иаҳа иармаҷуан. Ирҳәоз акакәны иҟалар, риааира цәгьахон. Реиҟәшара иазкын ирхагылаз амчра. Ус анакәха, реидкылара зылшоз уахи-ҽни ирылагылаз рҵеицәа ракәхон. Убарҭ аус рыдулатәын, аха уи ҟаҵашьас иамази, иахьыҟаз аҭыԥқәа харазар, ухатә газеҭк узҭыжьыртә асистема иунамҭозар, радиола информациак узрымҭозар, ателехәаԥшра усгьы иалхәдазар, маӡала ӷәӷәала аус руртә, малк ркымзар? Акы заҵәык иаанхоз, излауаз ала ухы хьчо, уажәраанӡа ишыҟалақәоз еиԥш, акциақәак мҩаԥгалатәын, ажәлар рызҿлымҳара аҽеизнагарц, ауаа еиднакыларц.
– Лерик, уаангыли! – гәарбжьарак амҩаду аҽахьаԥнашьуаз, Леуанти зыԥшра ибахьаз арԥыск дгылан, уи, амашьына ааникыларц, инапгьы ҩышьҭихит. Заҟаҩы ирҭахыз рмашьына иҭаларц, ирзааныркылозма, изышьҭаз аус еилыркаар, мышкы зны ирҿагылашаз шаҳаҭцәахозу иалырдраауази. – Ари аҷкәын Гәдоуҭа дцарц иҭахыушәа збоит. – «Ари аҷкәын» ҳәа дызҿызгьы дыҩны даарыхьӡан, азин рымхны дынҭалеит. – Иухьӡуи?
– Џьанар.
– Аеи, Џьанар! Арахь уабаҟаз?
– Уск сыман.
– Аус умуӡои?
– Изуеит.
– Аусура аҭымҵра шԥаҟаз?
– Аныҟәцаҩцәа ируӡом. Аха аԥсшьацәа амла иаҳаркыр ҟалаӡом рҳәан, аус зуеит.
Џьанар амашьына данлыбаауаз, хәлахьан. Убас ашьшьыҳәа амҩа ианын дара, иахьыҟаз уаҩы изымдырыртә, Леуантии Лерики рҩнқәа инеиаанӡа. Аха иахьцаз-иахьааз здырырц зыхәҭаз усгьы еилыркаахьан ҳәа Леуанти игәы иаанагон. Убас ишәарҭаз системан иамаз акоммунист еиҳабыра рдиктатура. Аҵыхәтәантәи аамҭаз, адунеи адемократиа аҿаԥхьа ихьамҵыр ада ԥсыхәа аимуит акәымзар, аӡәи-аӡәи реизкылԥшра, реибаҭира ӷәӷәаны ишьақәыргылан.
Уи ауха иибази иаҳази џьаргьы изыцҳауамызт. Ашьыжь инаркны аусура деиҭалагон. Иара Борис иусурҭаҿ дибеит, ашкол аус ауӡомызт, мҽышан, аха адиректор уа есҽны даауан, ус имамзаргьы, аҷкәынцәа изааир алшон. Борис, уажәы иоуз аинформациа анаҩсангьы, аҭагылазаашьа усгьы ибзианы идыруан. Иҩыза еиҵбы инапы ианиҵеит ашәахьа ауха Калдахәара ажәытә мҩа зыҿгаз ахәы аҿы днеирц. Еилацәажәатәын. Иалырхыз аамҭаз, Леуанти Лерик имашьынала уахь амҩа данын. Амашьына, алашара аркӡамызт азы, машәырк ҟамларц, ашьшьыҳәа иҩеиуан. Ааигәа-сигәа уаҩ дахьнымхоз бжьаларҭак аҿы џьоукы гылан. Амашьынақәа аауан Бзыԥ ажәытә цҳа иқәсны, даҽа машьынақәак аҿыц цҳала, ақыҭа агәахьы инеиуан, нас ахәы шыҟаз иҩаҿаларц.
– Уаҵәы инаркны аусура ҳҭымҵыр ԥсыхәа ҳамамкәа ҳааҭагылеит, – иҳәеит Борис. – Иҭыҵыз ҳзынкылаӡом, иҭымҵыц азин раҳҭап. Аха абри шәгәанала иалаагаз саҳарц сҭахыуп. Леуанти иуҳәои?
– Ҳара имҩаԥаагахьан амитингқәа. Аусура аҭымҵра рбахьан 1977 шықәсазы. Мчыбжьык Аҟәа афилармониаҿ ҳтәан. Аха усҟан ауаа еибабон, иаҳа ргәы еибарӷәӷәон, аха еидтәалан, аинформациа еицроуан, иаҳа ирзымариан. Уажәы ишымҩаԥаагаз еиԥш рымбаӡацызт. Ирцәыуадаҩуп ҿаҳа-дагәара ҟаҵаны атәара. Ус акәзаргьы, ирылшаз маҷушьар иашам. Аиҳабырагьы ирбеит ажәлар, рызҿлымҳара уанадымгыла, ураҭәарымшьар шрылшо. Аҵыхәанӡа иҳазнамгеит, иашоуп, аха даҽазны азын ари ҵатәхәуп, иҳахәап ҳәа сгәы иаанагоит. Аусура аҭымҵра ахьеиҿкаахаз зынӡакгьы сгәы иалаӡам.
– Ҳаԥхьаҟа ҳхы шԥамҩаԥаагари?
– Ауаа, ргәы иалоу еилыркаарц рҭахыушәа ҟаҵаны, идыршәарц иалагоит. Урҭ рахь зынӡак акылсра аҭахым ҳәа исԥхьаӡоит. Избанзар аӡә ииҳәо, даҽаӡәы имҳәо рҿаархар, маӡақәак рыццәырымҵыр ауӡом. Аус еиҿыркаартә, ашәҟәқәа рзеиқәмыршәо аҿынӡа инаагароуп. Аригьы қәԥарами. Ицәыраагап даҽа мҩак ала апротест!
– Акыр ацышәҵар шәҭахыума?
– Иҳаркьаҿп! – ҿаарҭқәеит.
-Сара сиқәшаҳаҭуп. Иҳарласп! Аӡәы ҳгәеиҭар сҭахымызт.
Џьанар, Леуантии Лерики данрықәшәоз аҽны, Шьасиа лқыҭаҿынтә дхынҳәуан. Иара лара длықәымшәеит, аиашаҵәҟьа уҳәозар, длықәшәартә еиԥш изыҟамлеит. Уи лан лԥсра аҩынҩажәамшы иақәыршәаны лԥсхәы наӡаны ируан. Лгәарԥ ҭырҭәааны ишыҟаз, иара уахь неишьа имаӡамызт, еиҳараӡак Аԥҭа иҭаацәара маакәан иҟамызт. Иқыҭауаа шаауаз еиликаазҭгьы, аԥсхәра иҽақәыршәаны даарымызт, аха иҟалоз изахырԥомызт, игәы ааиҭакны, шьҭахьҟа даахынҳәит. Уи аԥхьа зны данааз, машьынала иқәшәаз мшьҭа бзиала деиҭаиқәшәар цәгьа имбо, ақыҭа мҩахьы дкылсит. Ма автобус ырласны иаандаз игәахәуа, дхьаԥшкәаԥшуа дышнеиуаз, аԥыхьа иҟыцәҟыцәуа ишьҭаз арԥыс днаихьԥшит. Егьи ари заа дгәеиҭахьазар акәхарын, имариаша дааиуан.
– Узусҭоу еилыскаар сҭахын, – иҳәеит иара, илахь еиҵымхӡакәа.
– Џьанар сыхьӡуп. Уара узусҭада? – аригьы диҵахомызт.
– Џьанар ухьӡзар – уи бзиоуп, аха уабатәиу? – азҵаара аҭак ацынхәра, иара азҵаара ашьҭеиҵон.
– Араатәӡам. Сааит.
– Ара ушатәым сымбакәа, аха уабантәааи?
– Арԥыс, иухьыз сзеилымкааит. Сара сызуазҵааз аҭак ҟауҵар иҟалои? – Џьанар ишимхацәгьахазгьы, алаф иҳәозшәа дԥышәырччон.
– Иҟоу удыруама: арахь аара уаҟәыҵроуп.
– Сызхурҟьои?
– Узхсырҟьазаалак, сара узбар сҭахым.
– Избан?
– Избан иалоухи. Усԥырхагоуп.
– Сзуԥырхагеи? Сара аӡәы иԥырхагоу, адунеи саақәлеижьҭеи, иҟасымҵаӡацт.
– Уи ауми ибзиоу. Ус анакәха, арахь умаан!
– Исҭаххар саароуп, еиҳарак аус сымазар, – излауаз ала Џьанар даԥсышәан, ацҭәы абеиҭахыз.
– Ара ус умаӡам.
– Уқыҭаҿ сааизар, чеиџьыкала усԥылароуп, уаԥсыуаӡамеи? Ас цәҳарыла усԥылар ҟалома.
– Сшуԥылаша уара исурҵома? Иакәым ҳалеибахуеит, арахь уқәымлан! – арԥыс уаҳа ацәажәара иҭахӡамызт, дааҳәны дахьааз дцеит, дагьхьаԥшуамызт.
Абри ахҭыс Џьанар ибла ихшәомызт, шьҭахьҟа амҩа дананыз, аҩны данааи, аусура дцозма, даауазма, иԥхыӡгьы иалан. Заҟа хәыц-хәыц дазхәыцуаз, арԥыс ииҳәоз ихаҿы аԥсахуаз игәалаиршәоз, уи Шьасиа дшылҿынҵәаауаз иаҳа-иаҳа дагәылаланы ибон. Амшқәа цацԥхьаӡа, игәҭынчымра зҳауан. Уи убасҟатәи дамҽханакуазаарын, ихаҭа изгәаҭаӡомызт акәымзар, усурантә данааи, уахык иан дизҵааит:
– Ҿыц ахьаа узцәырҵма, нан Џьанар?
– Иарбан хьаау? – иара уи уамашәа ибон.
– Акрыздыруоу, – дшылбоз инарҵауланы дшаламцәажәазгьы, ихымҩаԥгашьа акәзу, иҿаԥшылара акәзу ак шылгәамхаз еилкаан.
– Уара, уҟәиҭ-миҭуа узбоит, иухьи? – дҵааит Баҭыр, рҩыџьегь аусурантә ианаа, Џьанар агәашә ааиртхьан еиԥш.
– Акгьы, – иҳәеит иара, ихымҩаԥгашьа дацклаԥшыртә дааззырхәыцыз иҩыза, даҽак шимаҳауаз аниба, дахьнеиуаз дизԥшуа.
Шьасиа машәырк дақәшәар ҳәа длыцәшәон. Уи арԥыс, ицәажәашьа злаҟаз ала, ажәа лниҵахьан, мап ицәылкхьан акырынтә. Уи лгәы дзақәымшәоз здыруадаз, аха иара, лара иааигәара даниба нахыс, Џьанар иакәын зегь зхареитәуаз. Арԥыс дҳаракын, иццәамызт, игмызт, убас деинаалан, ихахәы мшлацызт, макьана ижәпан, зегь рыла уиеилаҳарын. Лгәы зизымцоз здыруадаз. Иҟазшьаз Џьанар дзалацәажәомызт, аҽны ихымҩаԥгашьаз шигәамԥхазгьы. Уи зыхҟьоз иҭагылазаашьа акәхарын. Ус иагьа иҟазаргьы, иаармарианы дизхәыцыр иҭахымызт. Ибзиарақәа ихы иархәаны, Шьасиа дхихыр илшон, иагьа умҳәан. Лааигәара дыҟан, ирлас-ырлас длықәшәартә аиҿкаара илшарын, Амра аӡы иахьӡаалозынтә даханы Амрагыларахь иаауаз иаасҭа. Убри азакәын иара дзыццакуаз уахь. Амчыбжь анҵәамҭанӡа изымчҳаит. Ҽнак ихы дақәиҭитәырц диҳәараз ӡбаны, инапы зниҵашаз шәҟәык еиқәыршәаны, днеит иара адиректор иахь. Асабшеи амҽышеи руак алхны, дымҩақәгылар ҟалон, аха усҟан лара џьара дцар иаҳа иалшон, лаҳәшьа даанхон азы; ашколи адәқьанқәеи рахь иныҟәацәомызт, амҩақәа ҭацәын, ус иаҳа деиқәымҿиарызшәа ибон. Еиӷьын аусурамш алихыр.
– Утәеи! – инапы зҵаиҩшаз ашәҟәы анааимих, даҽак аҳәаха дахьымгӡакәа, адиректор иаԥхьа игылаз ҟәардәк Џьанар инаиирбеит. – Уара усура уҭыҵуан, Баҭыри иҩызцәеи ҭыҵуамызт, ари зыхҟьеи?
– Аԥсшьацәа фатәыда инсыжьыр ҟаломызт, – Џьанар дахьылатәаз ихы ҩышьҭихит, дыззаиз акәӡамкәа даҽакы дахьалацәажәоз иҭахӡамкәа.
– Уныҟәцаҩызар уаргьы усура уҭыҵуамызт?
– Ус акәхап.
– Еиҳараӡак аныҟәцаҩцәа роуп азабастовка змаз. Убарҭ рымацара рыла шәпроблемақәа шәыӡбар шәҭахыума? Сара исзеилымкааит.
– Уажәы ус иҟалеит. Даҽазны егьырҭгьы адгылап.
– Даҽазны шәгәы иҭоума?
– Макьана ҳгәы иҭаӡам, аха иҟало здыруада, аԥсҭазаара аанымгылеит.
– Аобком аҿы ирыӡбеит ари аус еиҿкааҩцәа русҭҵаара апрокуратуреи МВД-еи алагарц. Баҭыр дахьеиҳабыз агараж аҿы аусура иҭымҵит. Баҭыр аус даҳҭар акәхоит.
– Сара иахьынӡаздыруа, Баҭыр, иныҟәцаҩцәа анҭымҵ, дара ыҟамкәа, ихала аусура дызҭыҵуамызт. Ажәакала, уи еиҿызкааз иара шиакәымз здыруеит.
– Нас дзусҭада?
– Уи иалыздраауеи.
– Аӡәы иеиҿимкааӡакәа, зегьы еицҭымҵшьа рымаӡам. Иахьа ҳиз џьушьома?!
– Нас дыԥшаатәыми.
– Иара иҳәаӡомеи.
– Иара издырӡом ауп иҟалаз. Аусура данааи, рызынтәык ҿымҭӡакәа ргараж иааҵыҵын ицеит.
– Уи агәра згода?
– Ус акәым шәгәахәуазар, шәразҵаа!
– Дара изларҳәо ала, доусы ихазы ихала иӡбеит.
– Акәзаргьы ҟалоит.
– Аныҟәцаҩцәа доусы рхазы рхала ирыӡбо, афатә шьҭаҵарҭа аиҳабы урҭ дрыдымгыларц ихазы ихала иӡбо ишԥаҟалеи иара, џьара хеилакык иҟаҵатәыз ҳәа рымшакәа.
– Даҽакала иҟалеит ҳәа згәы иаанаго рзы апрокуратура, амилициа ыҟами, ишьақәдыргылап.
– Да-а, иаҳҳәо егьыҟам, уи бзианы еиҿкаан, – икарандашь ыршәны инықәиршәит. Важьа уажәы еиҿкааз акәӡамызт дзыцәшәоз, уи ииасхьан, ԥхьаҟа еиҿыркаашаз акәын азхәыцра зҭахыз, уажәнатә иахьизымдыруазгьы даара дацәшәарын.
– Сара аҳәара ҟасҵар сҭахыуп, – Џьанар дызҭаз маҷк иҽааиқәикшәа аниба, ииҳәарц ииҭахыз далгеит игәахәын, хықәкыла дыззааиз аацәыригеит.
– Сӡырҩуеит.
– Уаҵәы, схатә уск амшала, усура сзааӡом, соужьзар сҭахыуп.
– Иарбан усу?
– Иҟалозар, уи атәы ҳаламцәажәап! Соужьзар ҟалоу иҟамлоу, абри ауп аус злоу.
– Аусуцәа еихәламхартә, зегь рҭыԥ иахьа иқәҵа!
– Иҭабуп!
Важьа итәала, Баҭыр иаасҭа, Џьанар иаҳа унапаҿы дааугон. Аха ианаарыхҭашәа рҩыџьегь еиԥшхон, диҳәаны доуижьыр иаҳа иеиӷьын, ихала иусура нижьыр аасҭа. Аамҭа хьанҭан, ишуҭахыз аӡәы иусура дузалхуамызт, дузалцомызт, уи акәмызт, лахь узиҭомызт. Аха Џьанар дзынгылоз иарбан мҩаҵәҟьаз, ихатә усҵәҟьазу, ма, уи иаҵганы, џьоукы рнапынҵак наигӡозу? Убри даара дазҿлымҳан иара, адырҩаҽны Баҭыр даниԥхьоз. Аха уи азҵаара иаразнак дзалацәажәомызт, аҵыхәтәахьы днахеит.
– Аусура аҭымҵра зыхҟьаз ҭырҵаарц, апрокуратура аҿынтә иаар ҟалап, – Важьа издыруамызт иара иҿы иааҵәҟьарызу, ма азабастовка амҽхак ахьыҭбаахаз зҿлымҳара иаҳа ианарҭашаз, иԥсшьарҭа ргәалашәарызу.
– Уажәгьы иҭырымҵааӡаци изыхҟьаз ҳахьатәарымбаз шакәу?
– Исҳәарц исҭахыу, еиҿызкааз еилыркаарц адҵа рымоуп.
– Ирылархи?
– Ашьауӷ иақәдыршәарц.
– Ашьауӷ иақәдмыршәакәа, идырдыдырц иҟоуп.
– Ус зуҳәои, амчра знапаҿы иҟоу ииҭыху улеигӡоит.
– Иааиҭаххалак сылеигӡрац аума амчра зимоу?
– Уара укандидатуп, уҿы иҭашәалак уҳәар ҟалома?
– Ҿысымҭырц азакәзар апартиа сзаҭахыу?
– Аустав сақәшаҳаҭуп умҳәеи.
– Даҽакала сахәаԥшуа салагазшәа збоит.
– Ак цәырумган, уаԥхьаҟа иуԥырхагахоит, – Важьа инапаҿы иҟаз акандидат дизымааӡеит ҳәа иаргьы иаҽԥнырҳәарын, игхақәан ҳәа ихьынҳалаз даҽак нарԥыршьырц. Баҭыр ихымҩаԥгашьа иеиҳабагьы иԥырхагамзи. Знык дманшәалаха апартиахь абри арԥыс хага дрыдыркыландаз! Нас иҟалоз рбахрын. – Абри Џьанар иахьа дубахьоума? – Важьа излацәажәоз иахигеит, иеицәаз ак иаҳар аҵкыс, иааникылар еиӷьын.
– Санаауаз аҩны ддәылҵхьан. Ара дсықәымшәаӡацт. Дыԥшааны даасышьҭуама?
– Мамоу. Ус сизҵааит. Уца нас!
– Аеи! – Баҭыр дындәылҵын, ашьҭаҵарҭа аиҳабы иҿы дынкылсзар, иахьатәиала дшырымбацыз иарҳәан, иаҳауаз уамашәа ибаны, игараж шыҟаз иҿынеихеит.
Усҟан арҭ аҩыџьа хьаас ирымаз арԥыс Абжьыуа қыҭақәа руак аҿы дҩеихьан. Шьҭа дахьашьцылоз акәзу здыруадаз, аҭыԥ аԥшӡара иаҳа-иаҳа ибла ихгылон. Дҩазҿаԥшуаз ашьха еибаркыра аԥшәмара ауан, еиҳараӡак Амра кажжы ианырҿаԥхоз. Уи зхылаԥшуаз адгьыл акыр ииашарҭан, ашьха ашьапы иаҿаз ацуҭақәа ракәымзар, аха аҵыхәтәантәиқәа арантә уамак улаԥш иҵашәомызт, избанзар ааигәа-сигәа инхоз ахацәа рынхарҭақәа убла хыркуан. Ргәарԥ иашарҭақәа, ашьац рықәшьшь, абзиеи ацәгьеи аныҟаз, ауаа ахьнықәгылаша-иахьаақәгылашаз рыҵакын. Аҩнқәа еиҳараӡак еихагылан. Уажәы амхқәа, рҭагалара ааигәахаӡеит уҳәо, раамҭа неихьан. Ақыҭа мҩа уахьаныз амшын алада иубарҭамызт, ахәқәа рахь уҩеир акәын убла ианаахгылоз. Амшыни, ақыҭа дгьыли, ахәқәеи, ашьхеи доусы рҭыԥаҿ иаҳан, рԥшра заҵәык акәын ак аҵкыс даҽак еиҳаз-еиҵызшәа узырбоз. Џьанар аҭыԥ заҟа изааигәахоз аҟара ицәыхарахозшәа, знгьы дацәтәымызшәа, агәыҩбара изцәырҵуан. Аиҳараӡак арахь дыццакуан уи арԥыс ҳараки иареи аҵыхәтәан еиҿцәажәазижьҭеи, убри аахысгьы дызныз амҩа ақәгылара ицәыцәгьан. Аиҳа ԥыжәара згашаз арбаныз акәын аус злаз. Иара дышиашаз ашкол агәашә дынҭалан, ӡӷаб хәыҷык даалыԥхьан, Шьардасиа дылдыруазар аранӡа даалгарц длыҳәеит. Хара имгакәа, аҵаҩцәа рымаҭәа еиқәаҵәа зшәыз аӡӷаб лҿаалхеит.
– Шьасиа дызбартә бзыҟаҵома? – Џьанар аӡӷаб дааигәыдикылан, зынӡа илҭынхаз иеиԥш, лӡамҩа днагәӡын, нас длызҵааит.
– Сыҽрымысхуеит.
Лара днахынҳәын, ахыбра дныҩналеит. Уи лааҩныҵра акраамҭа дадхалазшәа шибазгьы, лара аиҭакра нҵәаанӡа лҿаалхеит, лшәыра лыманы. Данааидгыла харак лыдызшәа лхы лалырҟәит, ибла дызхымԥшыло, нас лҿыналхеит, иара длываргыланы. Амҩа ишынанылазҵәҟьа, лнапы имахәар инаҵылхит. Арҭқәа зызҳәаз шизеилмыргозьы, иара игәы ԥшаауан. Лара дизааигәан, иаҳаракгьы ишиаҳаҵәҟьоз игәникыларц заа адырра илҭозшәа, игәы иҽанын. Анышәынҭра ианазааигәаха, иара дааҭгылеит.
– Сара ара сыҟазааит, лара дысзаашьҭ! – иҳәеит.
– Џьанар, аҩныҟа ҳлеип! Абра шәышԥеицәажәо?
– Сбыҳәоит!.. Ус иаҳа еиӷьуп.
Агәашә хәыҷы ааиртын, дынҭалеит. Шьардасиа, илбоз уамак ишылгәамԥхозгьы, агәарԥ ала аҩныҟа длеит. Уаантәи иаарласҵәҟьаны уаҩ дшаадәылымҵыз аниба, ааигәа ашәшьырҵа дныҵагылеит иара, аӡәыр диасуазар илаԥш иаразнак имаахарц. Абар Шьасиа даахьадәылҵыз. Агәарԥи анышәынҭреи ирыбжьаз аанда иаласаз агәашә алыртын, дшиҿаԥшуаз мацара дааидгылеит, ус ала дахьааз диаҭабуазшәа. Амала данааидгылаҵәҟьа лхы лалырҟәит, иара ҿымҭкәа дахьынӡагылаз, лыбла лзышьҭхуамызт.
– Бгәабзиара иаҳәои? – уаҳа аниҿамшәа, абас длызҵааит.
– Агәабзиараз хар сымаӡам, – лхы шьҭымхӡакәа аҭак илҭан, зымҩа лхаҿы налырхан, лнацәкьарақәа рыла лылаӷырӡ аалрыцқьеит.
Уаҳа лгәы иалаз еиликаарц дызлазҵаауамызт, лан лԥсра лзыхгаӡомызт, усгьы идырын ахьаа шлымаз, дшыгәхьаалгоз, дшылгәырҩоз. Лҭагылазаашьа заҟа жәа ацзи, аха ирҵаулаӡаны изныруаз лара лакәын, иара хшыҩла мацара акәын дызҭашәаз злеиликаауаз. Уигьы бзиа иибацәаз ахьлакәыз инардыруан, дрыцҳаишьон ҳәашьак ақәымкәа. Игәы иҭеикыз лаҳәара ицәыцәгьан, арахь ас дцо-даауа ддәықәзаауазма, ма рынхарҭақәа еизааигәандаз. Аиашаз, дшылзыҟаз леиҳәахьан; аҭак акәын дзызԥшыз, мап ицәылымкрызшәа ахҭысқәа ааиуан, аха уи аҳәаха лоуртә аамҭак уаҳа изыҟамлеит. Иҟаларц лхаҭа дыԥшызар? Аха иудыруази мап лкыргьы.
– Быҽбырӷәӷәароуп, Шьасиа! – рцәажәашьа злааиуаз ала, даҽак изҳәаӡомызт.
– Ацәымза есуаха иаҳаркуан, нас лԥсхәы ҳуит, ус аҿа ртәы ҳҳәан, ашықәс нҵәаанӡа, аҵыхәтәан – ашықәс цәымза… Акры лыхәошәа баны, зегь наҳагӡоит, аха зԥсҭазаара иалҵыз акгьы лыхәаӡом. Ҳара ҳхы аажьоит. Ҳахьынӡеилахаз лара лзы ҳааԥсозшәа збон, аха шьҭа… – шьҭа иара ишибоз ҿыц лыблақәа аалрыцқьеит.
– Шьҭа акгьы бызлыцхраауам, аиаша бҳәоит. Шьҭа зԥсы ҭоу шәхы шәазхәыцроуп. Дышәхашәыршҭ сҳәом, шәгәы дҭазароуп, аха шәгәы шәыԥсахроуп, Шьасиа, аԥсҭазаара ус иҟоуп, даҽакала иауам.
– Џьанар, ара ургыланы усымоуп, аҩныҟа улазгарц салагар, удәықәлар ҳәа сшәаны. Иахьцалак, ҳлеип аҩныҟа, суҳәоит!
– Саҭабымҵан! Сааицԥхьаӡа уахь сызлеиӡом. Бҭагылазаашьа еилыскаар сҭахын. Бгәы бзиазар, сгәы рҭынчны сықәҵуеит. Сааира бгәы иаахәазар, иаҳагьы сеигәырӷьоит. Сара саалоит бара ианыбҭахыу. Амала ибҭахызар саҳәа! Сааира бцәымӷзар, амҩа сзықәлом.
Лара илаҳаз ақәҿылымҭит, аха иара илымҳа иҭыҩуаз, аҩныҟа дналгарц лҽазылкыр, иара дцар ҳәа дышшәоз ахьылҿыҵшәаз акәын. Уи дахьлысасыз азы илҳәазаргьы ҟалон. Уажәы ианылҭахыз дшылзаауаз анцәырига ақәҿылымҭит. Ӡӷабҵас ус иахәҭазма? Ма дмааҵәҟьар лҭахызу?
– Амҩа хароуп, суцәшәоит. Еиӷьуп умаалар, – ҳәа анылҳәа, ахы ахьирхарыз издыруамызт.
– Сара сшыбзыҟоу басҳәахьеит, – иаахҵәаны длацәажәарц иӡбеит. – Уахи-ҽни сыбла быхгыламзар, бхьаа схьаазарц сҭахымзар, арахь зныкгьы сааӡомызт. Бара бшысзыҟоу еилыскааргьы сҭахыуп. Сыбҭахымкәан избар, сыбԥырхагахар ҳәа сшәаны, заҟа сҽыбсмырбара.
Лара лызганк иеирхашәа дааҳәын, лан лнышәынҭра лылаԥш адхылацәеит. Иарбан хәыцра ҵаулаз дызҭаз издырҵәҟьомызт. Лара лҿынӡа дзыҳаракымызшәа игәы иааинаҭан, ибла ҭраа дылҿаԥшуан, аҵыхәанӡа дҭиҵаарц иҭахын. Лара лыбла акәмызт, лгәы иара дамбозшәа, лан дахьыҟаз акәзу, ма даҽаџьаразу здыруадаз, дизааигәаӡамызт. Лааигәара дышгылаз лхашҭит иҳәартә, лыҽмырҵысӡакәан, анышәынҭра гәы дықәыԥшуан. Аҵыхәтәан игәы дажьаӡеит игәахәртә, убас дышгылазҵәҟьа, ҿаалҭит:
– Иацы ирыцҳахаз сан лнышәынҭраҿ сылхагыланы, иуасҳәарц иуҭахи?
Иара ишҟа ихьамԥшуаз аӡӷаб дылҿаԥшуан дҿаббаӡа. Иаҭыԥӡамкәа ицәыригаз дацәыԥхашьаны, дызлацәажәоз изацҵаӡомызт, дыхҭеикыргьы аҭак иоуӡомызт, лгәы ԥиҵәар ма мап ицәылкуан, ус аныҟәара лҭахымзаргьы. Лара дгылан дышгылац дымҵысӡакәа. Ҳаӷоу деилаҳарын, аха илшәыз ашәгьы акалашәа илнаалон. Уи харҟьацәамызт, ҵкык шырӡахрыз еибыҭан, еиқәаҵәаз аба иалхын акәымзар. Аԥсхәы ахьырухьаз акәзу, аҩны дахьыҟаз акәзу здыруадаз, лхы хтын. Рҭыԥқәа ирхымҵысӡакәа иахьынӡагылаз, аамҭа иман, ахәыцрахь дгьежьыртә. Иара ажәа илниҵаз ажәа мап ацәылымкрызшәа игәы инаҭон. Амала иаҭыԥҵәҟьамызт, иагьаамҭаҵәҟьамызт.
– Шьасиа, иахьа ҿа сабҳәароуп ҳәа быхҭаскырц смааит, – аҵыхәтәан ҿааиҭит иара. – Сара бзымбар ҟаломызт, сааит. Сшыбзыҟаз сыҟоуп, абри бдыруазарц сҭахыуп. Бан дыԥсгәышьеит, аха аԥсҭазаара нымҵәеит. Бызԥшра аҭахызар, иахьынӡабҭахыу сыԥшызаауеит. Аха уи иаԥсаны иббоу ибымбоу здыруазар ауми. Уажәы бшыгәырҩо
збоит, аҽак сабҳәароуп ҳәа басҳәаӡом. Амала сара сыбзаауеит, мызкы аҟара аниаслак. Убасҟан исабҳәап бгәы иҭоу. Даҽа ҭыԥк аҿгьы сцаӡом. Сааиуеит бан лнышәынҭраҿ. Баргьы абра быԥшыз. Бан адунеи зны ишылыԥсахуаз дазымхәыцуа дыҟазма? Аха лыхшара рыбзиара дашьҭан. Бара уи мап бзацәкуама? Бгәы бхашҭроуп, бынасыԥ башьҭалароуп. Бан лзааигәара исаҳәа ибҭахыу!
Иажәа кьаҿмызт, даалгаанӡагьы лара, арҵаҩы иҿаԥхьа ахара здыз аҵаҩы длеиԥшханы, лхы ларҟәны дышгылац дгылан. Иара ибон илурыз шылзымдыруаз. Ахарантә илзаауаз арԥыс имҩақәгылара даҟәылхрызу даҟәылымхрызу лзеилыргомызт, деилаԥшуан. Даҟәылхыргьы ишԥаҟалҵарыз? Мап ицәылкыр, уаҳа даарымызт, аха дмаарц мацараз мап лзымкуазар? Ус адагьы, иара ихы иҭашәақәоз даара ирацәан, уа игылара иалагӡаны, ихшыҩ цҳафырцәаны аус ауан. Лара урҭқәа лгәы иҭамкәан дыҟамызт, аха ԥыжәара згоз лан лымада лара лхатәы ԥсҭазаара хәыцырҭас иахьлымаз акәын. Лхада хы бзиа илымбозшәа ахьылныруаз лыхшыҩ арцагәуан, даҽа уск еилыкка дзазымхәыцыртә.
– Исҳәаз баҳаит, – иҳәеит иара аҵыхәтәан. – Бсызԥшыз! Саҭабымҵан агәхьаа бахьасыргаз! Абзиараз!
Даҭалымҵарц аҳәара зхаҟаиҵаз лзеилымкаауа дышгылаз, дналывсын, агәашә хәыҷы аартны дынҭыҵит. Уаҳа дхьамԥшӡакәа, данцәажәоз иажәа раӡа шеиҿаиртәуаз еиԥш, ҭынч-ҭынч днеиуан, ак ишьҭазҳәарц зҭахыз аӡӷаб дахьааҭрысыз лан лнышәынҭраҿ дааныжьны. Ақыҭа мҩаду ахь дкылсуанаҵ, мызкы ашьҭахь дшаауаз ахьлеиҳәаз маҷк игәы иалан. Ари аӡӷаб аԥсҭазаарахь лырхынҳәра иуалны иԥхьаӡон. Ааи, аԥсҭазаарахь. Лара лхымҩаԥгашьа злаҟаз ала, лан лнышәынҭраҿ длываиазар акәын илҭахыз. Дышхәыцуаз мацара, дычмазаҩхарц агьлыгмызт. Ацхыраара лҭахын. Нхарҭала агеи ашьхеи рыбжьан, цхыраарас илиҭарызи? Аҽны дахьылзааз агәрҩа лзацнаҵар ҳәа дшәон, аха, ахара данхәыцлак, иашаны иҟаиҵазшәа ибон. Дылҭахымзаргьы уахи-ҽни илызхәыцуаз, лымшала зыцәа ҭынчмыз, гәык-ԥсыкала илҿынҵәаауаз ауаҩ џьара дшыҟаз лдыруанаҵ, аԥсҭазаарахь дцәырҵырц, лхы дазықәԥаларын.
Иҿаԥхьа лхаҿсахьа аацәырҵхон. Иара иеимидон лыхәда па аҵҟәашәра, лыцламҳәа хәыҷы аазыхәхәашьа, лӡамҩа уаркалеира, лԥынҵа аиашашьа, лыблагә аҭбаашьа, лыџьымшь аиқәашьа, лылахь ҭшәамкәа, иҭбаацәамкәа, лхахәы еиқәаҵәашьа… Уанаџьалбеит, дшынеибакәыз деибыҭан, лҽеиҿылкаауан, аԥсҭазаара даҳәон. Дҿамзи, цхыраара маҷӡак акәын илҭахыз. Ма, лҭаацәара зықәшәаз агәаҟра ашьҭахь, арыцҳара ианиаз лыԥшра рымазар лҭахызар?.. Лхаҿы ааԥынра иеиԥшха ишышәҭуазгьы, агәырҩа лыбла ишырхыз анааигәалашәа, аҵыхәтәантәи ихәыцра наҟ инаԥхьеицан, ацәа даалҵызшәа, имҩа ихшыҩ азишьҭзар, автобус аангыларҭа давсхьан, зыҩныҟа ицоз ашколҷкәынцәа дрылагылан днеиуан. Дызлаауаз ала машьына хәыҷык аацәырҵит. Ианынаивс иаангылеит. Аныҟәцаҩ инапы иҟьеит, иара изы дшаангылаз ирдыруа. Аԥхьа аӡә дҭатәан азы, Џьанар ашьҭахьтәи ашә ааиртын, дынҭалеит, амашьынагьы аҿынанахеит.
– Арахь уқәымлан ҳәа уасымҳәази! – даахьаҳәт зцәажәашьа џьеишьаз аныҟәцаҩ иватәаз.
– Иуҳәеи? – Џьанар уажә акәын данидыруаз аԥыхьа дықәызцоз арԥыс ҳаракы.
– Иузеилымкааӡеи аԥыхьа уареи сареи ацҭәы ҳабжьалоит ҳәа иуасҳәаз?
– Оҭар, иухьи? – аныҟәцаҩ игәаԥхомызт имҩанызаҩ ихымҩаԥгашьа. – Аӡә даҳзааит, дзышьҭоу уздыруам, ииҭахыу уздыруам, ус уиацәажәар иуама!
– Имуа-егьиуа сизҵаауеит, – даангыломызт аныҟәцаҩ Оҭар ҳәа зыхьӡ ишьаз. – Сара сзакәу удыруеит. Усԥырхагахар ҟалома.
– Дзуԥырхагеи?
– Иузымдырӡои дзаауа? Шьасиа длышьҭоуп.
– Сыздыруам… Аха… Аӡӷаб дзыҟоу аҷкәын длышьҭазарц ауп, нас дигәаԥхозар… ас уиҿагылар ауама?
– Сара дшысҭахыу узымдырӡои? – аӷьара ааихиргеит Оҭар.
– Уҽырҭынч! Лара илҭахыу далылхып.
– Иуҳәо умбои, иуҳәо!.. Уаргьы усаӷоуп ҳәа сыҟоуп.
– Уаангыла! – ҿааиҭит Џьанар аныҟәцаҩ иахь. – Слыбаауеит.
– Иахьынӡаздыруа Аҟәа уцоит, узлыбаауеи? – иџьеишьон аныҟәцаҩ.
– Шәгәы нибархар сҭахым, слыбаауеит.
– Сашьа, иуҳәо закәи?
– Уаангыл!
Уажәы адҵа ҟазҵоз Оҭар иакәын, уи ибжьы убас иҳаракын, аныҟәцаҩ даангылеит, Џьанар дыҩҭыԥеит. Ашә ааиртын, Оҭаргьы длалбааит, ҭынч иаӷа дигәыдлозма уҳәартә, иҽазыҟаиҵозшәа иҽааириашеит. Аныҟәцаҩ дыҩҭыҵын, Оҭар иҿаахара иазхиаз Џьанар дааихан, иаԥхьа дангыла, рҩыџьегь даарыбжьахеит.
– Оҭар, уеилагама? Унапы ануҟьа, уареи сареи ҳаиӷацәахоит.
– Аеи, снапы сҟьаӡом, – иҿааиԥсахит Оҭар, даҽак ациҵаргьы иҭахын, аныҟәцаҩ диԥыҩлеит акәымзар.
– Ус акәзар, шәҩыџьегь шәеинааланы амашьына шәҭала!
– Мамоу, Уалишьа, сара сҭалаӡом. Амала ари ахаҵа наҟ дықәга! Уалишьа, саҭоумҵан! Усыргәамҵит.
– Бзиоуп нас. Уара амашьына уҭалеи, суҳәоит, амҩан иакәым ҟаҳҵарым, – Уалишьа захьӡыз Џьанар амашьына дҭаларц ашә изааиртын, ихалагьы иҭыԥ ааникылан, аус аруны, иҿынеихеит. – Угәы нирхеит, – даахьаҳәт имҩалаҩ иахь.
– Акымзарак.
– Шьасиа лзы амҩа уаныҵәҟьоума?
– Уи аӡәгьы издырӡом, Оҭар ҳәа узҿыз исыҵихит акәымзар. Шьҭа уаргьы иудыруеит. Ари дычмазаҩума?
– Сгәы иаанагаӡом. Аха иара даныҷкәыназ аахыс, аахақәа ичычоуп. Авариа ҟалан, иани иаби еицҭахеит. Иаҳәшьеиҳабы убри ашьҭахь хара дзымнеикәа, дычмазаҩханы дыԥсит. Иаҳәшьеиҵбы хаҵа дцан, дзеиқәымшәеит, уажәы аҩны дыҟоуп. Дгәамҵуеит еснагь.
– Бзиоуп, аха сара исхароузеи?
– Уҽахьнукылаз бзианы иҟауҵеит. Уара иухарам, аха иара ус дҟалеит, иԥсҭазаара уадаҩ дарымчит. Шьасиа ашкол данҭаз аахыс длышьҭоуп, аха лара лгәы дақәшәом. Зны дымҵаирсырц иақәикын, сицхраарц сара дсыҳәеит. Лара дагьсыуоуп, ус акәымзаргьы лымҵарсра сақәшаҳаҭым, даҟәысхит. Уи заҟаҩ лышьҭоу удыруандаз, – Уалишьа Џьанар ибӷа ааԥиҵәаӡеитт, – уаҩ дылҭахым, иҟауҵои. Уара дузыҿҳәаразар? – дааԥышәырччеит иара. – Дуқәшаҳаҭзар исаҳәа! Сумыцхраауазар суԥырхагам, лара лхы узхазар.
– Ааигәа лан анышә далҭеит, уи алацәажәарагьы лҭахӡам. Арахь саацԥхьаӡа, Аҟәа уцоит, унапы злакыуи? Ҵаара ԥхашьарам.
– Уа саҳәшьа дыҟоуп. Лгәы бзиамызт, ҩы-мшы, хы-мшы рыбжьара сныбжьысуеит. Сара ақыҭаҿ аус зуеит. Ҵыԥх агрономра салгеит. Уара?
– Аӡынраз адиплом сыхьчоит.
Џьанар Уалишьа диацәажәон, ихы-ихшыҩ шынеибакәыз Шьасиа лахь иҟан. Џьара дышцоз, Оҭар амашьына длыбааит. Днахынҳәны Шьасиа лгәы нирхар ҳәа дшәон. Зынгьы дхынҳәырц агьигхомызт, изакәыз изымдыруа, мчык дыннакылон акәымзар. Лара, лгәы кыдгыланы дшыҟаз, Оҭар днеины лгәы нирхар, лҭагылазаашьа иаҳагьы ирҿаасҭон. Лхы ак азылур ҳәагьы даашәеит. Ииура изымдыруа амашьына дшамкуаз Уалишьа ибон иаԥхьа икнаҳаз асаркьала.
– Угәы змырҭынчуеи? – дҵааит иара.
– Оҭар ихы шааирԥшыҵәҟьо дҿаасҭоума?
– Сгәы иаанагаӡом дҿаасҭоуп ҳәа. Шаҟа дуаҩ гәамҵу аҟара дҳалалуп, уи иаразнак иныԥшуам акәымзар. Уизааигәаны дудыруазар, даҽакала убла дыхгылазаауан.
Уалишьа иқыҭауаҩ дихашшаауан, ииҳәоз мцызу ҵабыргызу здыруадаз, аха Џьанар, уи игәра игарц иҭахын азы, иҽааирҭынчит. Амашьына ақыҭақәа ирылуаа ақалақь заҟа иазааигәахоз аҟара, Џьанар ҩныҵҟала маҷ-маҷ деиқәтәон. Уалишьа усгьы Аҟәа дахысуамызт, автостанциа аҿынӡагьы дааӡомызт, аха ицыз уаанӡа днеигеит.
– Иахьцалак Оҭар Шьасиа лгәы нирхар ҳәа сшәоит, – Џьанар длалбаанӡа ҩыза ҿыцс ирҳаз игәы аартны диацәажәеит.
– Умшәан! Уаха лара лҿы сынкыдгылоит. Оҭаргьы хазы сизнеиуеит.
– Иҳахьқәаз лоумҳәан!
– Илаҳәатәу сзымдыруа, сгаӡоума!
Гәаартыла дахьиацәажәаз Џьанар игәы арҭынчуан, автобус азы абилеҭ ааихәарц данынҩналоз. Иҵегь еиӷьны дҭынчхар здыруадаз, игәы иҭаз Баҭыр изааиртыргьы. Дагьимыцхраарызи. Асҭанда ма илеиҳәандаз! Уи данааигәалашәоз илаԥш налаахеит. Абилеҭ аалхәарц ацәаҳәа иқәгылаз дрылагыла, аҿхышә дазааигәахахьан. Аԥара налиркит, рҩыџьегь ирызхартә.
– Уабаҟаз? – данаақәгьежь Асҭанда дааидԥалеит.
– Бара бҿы снеин, бсымбаӡеит, – амц леиҳәеит игәы ззаиртырц дзызхәыцуаз иаҳәшьа.
– Арахь уаалеи! – Асҭанда, лашьа инапы аанылкылан, Амра лԥырхагамхарц, бласаркьа уамак зымхаз ӡӷабк лахь деихеит. – Марица, сашьа Џьанар иоуп. Шәеибадыруаз!
– Даара сбеигәырӷьоит! – Асҭанда лашьа дшылымбацыз Марица лнапы аалымихит.
– Иахьа саб шәибар иҭахыуп, – аҵаҩцәа зегьы андәылҵ, урҭ ирыцдәылҵыз Инга даахынҳәын, лырҵаҩы дахьтәаз изааигәара дааҭгылеит.
– Бҵатәы иҵегь ибзианы изыбымҵеи? – лара илҳәаз аҭак амҭаӡакәа, иара лҵатәхәы далацәажәон.
– Асасцәа ҳҭан, аамҭа сыцәмаҷхеит.
– Шәара шәыҩнаҭа асасцәа агхаӡом, урҭ ыҟамзар, агәылацәа шәзысасцәахоит, бара бҵара иагыбмыжьроуп. Ҳара ҳаизыҟазаашьа, – ашкол аҩныҵҟа уи аӡбахә ацәыргара ицәыуадаҩын, – бҵара ианымԥшроуп. Ара сара сырҵаҩуп, бара бҵаҩуп, акәымзар бхьысҳахоит, ауниверситет ашҟа бхы бызмырхо, – аниҳәа ашә аӡә дасын, Леуанти длеирц азин ииҭаанӡа, Нургалиев ихы аакылирҳәҳәеит. – Улеи! – уи наиқәҿиҭит, аха егьи рҩыџьегь ибарц агәрагара мацара иҭахызшәа, ашә ҩаиркит. – Абри бҽицәыхьчала! Ибаҳау?.. Дбызкылԥшуазар ҟалоит. Виктор иаҳәа, уаха дсызԥшызарц! – аҵыхәтәан лара дыззааиз даазыхынҳәит иара. – Иаха ишәҭаз зусҭқәадаз?
– Бениа Уасикеи даҽа ҩыџьа рҩызцәеи.
– Излацәажәози?
– Русурақәа рҿы акомиссиақәа рзааит. Қарҭынтә.
– Нас?
– Аныҟәцаҩцәа ирыҿцәажәоит.
– Аусура иахьымҭыҵуа азу?
– Ааи.
– Еибырҳәои зырҳәаз?
– Ишеицәажәо аицәҳарахь ииасуеит рҳәеит.
– Бзиоуп. Бца! Уаха снеиуеит. Амала уаамак сзынхаӡом.
Лара дышцазҵәҟьа, Леуанти дыҩдәылҵын, Канџьариа Вова диԥшааит. Уи, акы иҭахызшәа, ақыҭсовет аҿы дцар акәын. Мчыбжьык иалагӡаны, ақыҭсовет ахантәаҩы ҩ-комиссиак изаахьан. Аԥхьатәи, хәыц-хәыц қьаадс иҟаз зегьы шгәарҭазгьы, агьидрымбалеит. Нас уи иашьҭархх иаарышьҭыз ирылархызи? Арҭ хықәкыла акы иаҿын. Леуанти игәаныла, апрофилактика мҩаԥыргон, аусура аҭымҵра даҽазны иҟамлартә идыршәарц. Амала, уи ишаҿыз, џьоукы, аус иақәдыршәарц ак рыдырбалар, иреигӡомызт.
– Излеилыскааз ала, – Вова Канџьариа уамак днымхакәа дхынҳәит, – игәарҭац ҿыц еиҭагәарҭоит. Ақыҭсовет ахантәаҩы излеиҳәаз ала дзыцәшәо бӷьыцкгьы имаӡам. Аха дара
цәаҳәак рылаԥш ахмыжькәа иаанрыжьуам. Ирымӡеит ас ҩы-мчыбжьҟа, хы-мчыбжьҟа акомиссиа шизҭыҵло. Уа изласаҳаз ала, қарҭаа хыҵны ҳақалақьқәа ирылоуп. Адәқьанқәа аривизиа рзыруеит, аргылаҩцәа русура ҭырҵаауеит. Ишәҳарбап ҳәа иаартны идыршәоит.
Аусура иҭымҵыз реиҿкааҩцәа ирҿадыргыларц ишаҿыз ҩашьомызт, Леуанти, Виктор иахь амҩа дахьаныз, дзызхәыцуаз убри акәын. Аиҿкааҩцәа ирызкны заҟа жәа хәанчак аҳәынҭқарра амаҵ азызуаз амаҵуарцәа иахьраҳауаз ирымҳәарыз, аха дареи-дареи ахьеицәажәоз ишаарылыжжуаз иара илымҳаҿ иааӡалон, урҭ агәрамгара рызцәырҵхьан. Аԥсуа ианакәызаалак дашьцыламызт дзыхьԥшыз ирмаӡара, уи иаԥхьа дгылазар иҭахын, аргама уҿаҿы иҳәартә иҭагылазаашьа инамыруазаргьы, аԥхьагыла аус ихы шақәиҵоз идыруазар акәын.
– Ҳгараж аҿы иаарышьҭит ҩыџьа, – иҳәеит Виктор Барцыц, Леуантигьы Уасика Бениагьы рхәы ианылахаиртәа. – Акурортаа ргараж аҿы аусура иҭымҵыз ҩыџьаҟа ҳауп, ижәдыруеит. Сара исацәажәон.
– Уахь шәымнеир ҟамлоз? – Леуанти Виктор, акыр деиҳабын азы, «шәара» ҳәа диацәажәон. – Ус ауми ҳшеицәажәаз.
– Аиҳабы дуԥхьоит анырҳәа, снеит. Арҭ Қарҭынтә иааит, иуацәажәар рҭахыуп рҳәеит сшәацәажәаӡом ҳәа раҳәаны сызрылҵуазма, – уи игәы иҭаз рамҳәакәа дырԥырҵуазма, аҽырԥшӡараз данрызнеи, иҵыхә рҿаҟьаны дзымдәылҵызшәа иҳәеит акәымзар. – Ашкол санҭаз ақырҭуа рҵаҩцәа сшырԥҟоз инаркны, издыруаз акы аансмыжьит. Қырҭтәыла унхоит, ақырҭуа дышҽеим ада акгьы уҳәаӡом, бзиарак злоу дыҟамкәа ишԥаҟалеи ҳәа ҽԥныҳәас исырҭеит. Абзиара злоу дышԥаҟам сҳәеит, ақырҭқәа рзы кыр ҳҳәама, ҳаԥсра-ҳабзара ҳаилахәуп, сымаҳә дақырҭуоуп сҳәеит. Аха ҳара ҳабзазымтәуа ҳарҿагыланы ҳақәԥоит, ҳагьаангылом сҳәеит. Аҵыхәтәан исҿыҵшәаз илаҿадырԥан, азабастовка еиҿызкааз урылахәуп, азакәан шәзаҿагылеи, аусура аҭымҵра асоциалисттә тәылаҿ иҟалаӡом ҳәа иаақәгылеит. Уи еиҿызкааз сара иалздрааи, аусураҿ сахьааиз исаҳан, саргьы аҩныҟа сцеит сҳәеит. Абзиара шәзеилкаауам, иаҳзыжәуа закәи ҳәа, ҳажәлар иакәымз рзырҳәо ианалага, саргьы сааҭымгылаӡакәа, иаҳзырухьаз ҳәа ирасҳәақәахьаз еицәаны иаацәырызгеит. Лабаҟьарыла ҳаилыҵыр иаҳа еиӷьзар здыруадаз, убасҟатәи еибаҳҳәеит. Аԥсуа милаҭ ыҟаӡам, иабаажәгеи абри рҳәеит. Қырҭтәыла шәшынхо шәхашҭуеит ҳәа даҽа знык исгәаладыршәеит. Саалаган, Аԥсны аҭоурых рзеиҭасҳәеит. Ари дныҟәцаҩуп, егьиздрыуам ргәахәуазар акәхарын. Аҵыхәтәан сара Қырҭтәыла сынхаӡо, мчыла уи иаларҵаз Аԥсны сынхоит сҳәеит. Уи еимнахит дара. Уажәы иахьа ирҭахыузеи? Шықәсык аԥхьа аԥхынраз амш аныцәгьаз ҽнак, «Интурист»-аа рмашьынала сышнеиуаз, атормоз цқьа исзымкызт, аӡәы сицәхасит. Уа уамак ҟамлазт, амашьына зтәыз иҟаиҵартә, аԥара исҭеит. Сзықәтәаз сырҿыцит. Сусҭҵаара иаҟәыҵны иҟаижьҭеи шықәсы-бжак еиҳауп. Уажәы қарҭаа убри дырҿыцит. Амашьынаныҟәцараз азин зласымоу сықәыршаҳаҭга аасымхны игеит аусҭҵааҩ, иаразнак Қарҭҟа дцеит. Уажәшьҭа убри цҭәык алымхыкәа идыргьежьуеит ҳәа сыҟам.
– Шәара шәгараж аҿы иҟоуи? – Леуанти Уасика иахь даахьаҳәит.
– Акомиссиеи аҷкәынцәеи цәгьала еилоуп, – иҳәеит Бзыԥҭатәи автобазаҿ аус зуаз аныҟәцаҩ. – Убасҵәҟьа қәԥароуп иҟоу Гагратәи АТК аҿы. Иааз ирҿыцҳәацәо убар, ҳаҷкәынцәа аҵамхакәа аҭак рырҭоит.
– Урҭ рахь имнеирц еибаҳамҳәази, – уи Леуанти ҿыц иаацәыригахт.
– Иаҳзынкылом. Убасҟатәи ауаа рсԥахы еибакны иҟоуп, имшәаӡакәа инеиуеит. Иаҳзааз ирбалак рҳәоит, арҭгьы аҭак ҟармыҵакәа иаангылом. Иахьах ГАИ ҳшофиорцәа аанкыланы еимырдон.
Ауха Леуанти имала амҩаду данын, излауаз ала, иԥыло амашьынақәа рылашара ихаҿы цқьа идмырлашарц, арыӷьарала даван. Қарҭынтә иааз аԥсуаа ҭыԥ ахьрырымҭоз, аҷкәынцәа имаӡаз ак рымхаҳәар ҳәа дшәон иара. Аха иагьа умҳәан, рхымҩаԥгашьа злаҟаз ала, ақәԥара иарӡрыжәуан. Жәлар рықәԥара заҵәык Аԥсны шыҿнахуаз агәра гаҵәҟьаны дыҟан иара. Аԥсуа еиҳабыра, урҭ знапаҿы иҟаз ақырҭуа еиҳабыра, урҭ знапаҿы иҟаз аурыс
советтә ҳәынҭқарра аԥсуа дагьыргәалашәомызт, дырԥырхагамхарц дыржьон акәымзар. Ихала ихы ҿихыр акәын, амчрақәа дахьрыбжьагылаз дрыбжьымԥсаарц.
Қарҭынтә иаауаз изҿыз ауаа ҽмырҵысы ҟарҵарц акәзаарын, дара иаԥырҵоз аҭагылазаашьа аламҭалаз. Избанзар аҵыхәтәан урҭ кылсит Кьахьыриԥа иахь. Уи нап иларкит, ргәы иҭаҵәҟьаз аилкаара уадаҩын. Издыруадаз игыз-ибзаз акьыԥхь иарбаны, ажәлар рҿаԥхьа аҳәынҵәа игәыдырҭәаларц рыӡбазар. Иҭакраҵәҟьа иацәшәон, ус зны ианизыруз ажәлар еизнагахьан. Ажәлар реизара акәын еиҳараӡак аиҳабыра ирҭахымыз. Кьахьыриԥа, заҟа дфырхаҵаз аҟара дшәон уҳәартә, ихы мҩаԥигон. Раԥхьа изааз акомиссиа аусурахь инаимышьҭит.
– Иауеи изумуа? – дҵааит руаӡә.
– Хықәкыс ишәымеи?
– Шәызҿу еилҳмыргои.
– Сызҿу аилыргараз Қарҭынтә шәаар акәызма, ара иҳамоу ауаа ирылымшаӡои?
– Ҳаплан аҿы иарбан, ҳахьымӡакәа ҳааиуан.
– Абыржәы, ҳ-Аԥсны амца анацроу, шәыгәҭакы шәҽазышәкит? – аҵәы рылаиҵон иара.
– Абыржәы ҳаап ҳҳәеит.
– Шәарҭ шәзышьҭоу здыруеит. Шәахьааз шәца!
Ииҳәаз иаргәаауамызт, уи иазԥшызшәа. Шьҭа, даҽазны ишаауаз агәра имгози, иҽазыҟаиҵар акәын. Виталик дааиԥхьан, Леуанти дизааирц, илымҳа инҭишьит. Мхонџь Валерик агәарԥ аҿы днаихьӡан, ҩыџьа, х-ҩы абыргцәа азырхианы иҟазарц иеиҳәеит, даҽазны акомиссиа анааиуа рҽақәдыршәарц, изиҭахызгьы рзеиҭеиҳәарц.
– Вова, уара, Гарик, иаарласны ишәзыԥшааша даҽа гәыԥ-ҩык арԥарцәа шәыхиазароуп, – Леуанти данизааи абас дазыҟаиҵон иара, – абарҭ анысзааиуа аламҭалаз. Ус баша исҟәаҵӡом дара. Иаҭахызар ажәлар еизыжәгартә шәыхиазароуп. Ҳара хыхьчагас иҳамоу ажәлар реилаҩынтроуп, абри ухамшҭын.!
– Акомиссиа дҵас ирымоу апрофилактикоуп, уаҩы дҭаркуам, – иҳәеит Леуанти. – Усҟатәи ауаа рырцыхцыхра заҭахи?
– Сара издыруеит урҭ зышьҭоу. Ҳахиазароуп!
Ҿыц акомиссиа раара ахара имцеит. Изааз аԥыхьатәиқәа ракәӡамызт. Қырҭтәыла аҩныҵҟатәи аусқәа рминистр иуаа анааҩнашыла, дшәаны иқьаадқәа нарымҵеиҵоз џьыршьеит. Илаиртәан, аурок шимаз реиҳәеит, аҭамзаара даҳәаны дындәылҵит. Убри аамҭа иалагӡаны, х-ҩык абыргцәа ааҩнашылеит, рлабашьақәа кны. Адиректор иаахынҳәра иазԥшыз афицарцәа рылаԥш ааиқәшәеит, ҿыц иааҩнашылаз аԥсшәа ҳәаны, иҭацәыз аҭыԥқәа ааныркыларц ианылатәоз. Ҿымҭкәа инеиҿаԥшы-ааиҿаԥшуан. Аҵәҵәа абжьы анаагагьы, Борис, ауаа изԥшын азы, дыццакынгьы дымлыбааит. Данааигьы, Қарҭынтә иааз иреиԥшымкәа, икарҵәаны абыргцәа аԥсшәа анреиҳәоз, иблақәа ашә амца рхыҳәҳәылан, иԥаҵа пақәа дрылаччон.
– Дад, Борис, – ҿааиҭит руаӡә ианылеибартәақәа. – Ҳара ҳҽааидкылашәа ҳаузааит, даҽа ԥыҭ-ҩык аарц иҟан, аха ҳаизаны ҳабацои, х-ҩык ҳазхоит, еилаҳкаауаз адырра шәаҳҭоит ҳҳәеит. Абра усура аревизиа азырурц иузааит ааигәа ҳәа ҳаҳаит, уара аревизиа узызуша дубахьоу, зхы еиқәшәам аӡә душьҭоуп акәымзар. Убарҭ ирҭахыз еилаҳкаарц ҳҭахыуп, урацәоуп аха, иааҳаҳәа!
– Ахара шәызцои, абар иахьагьы иааины иахьтәоу, – қарҭаа инапы рықәкны инадирбеит. – Ирҭахыу рхала ишәарҳәааит.
– Ҳара ауаа рҿаԥхьа аҭак ҳкырц ҳаашьҭам, – ҭынч даацәажәеит европатәи костиумла еилаҳәаз афицарцәа руаӡә.
– Ари, дад, – урҭ ихы нарықәикит аҩбатәи абырг, – ҳаҷкәын иоуп. Иҽеимкуан уск ишкол аҿы имҩаԥигазар, ҳаргьы ишәыцҭаҳҵаауеит, ара ҳаҟоуп. Ҳхалагьы иҭыԥ дықәаҳҵоит.
– Ус акәымкәан даҽакала шәаазаргьы ҳабла иамбои, – иҳәеит ахԥатәи абырг. – Бла иабаз хы иаԥсами рҳәон ҳабацәа.
– Ҳара ҳаазышьҭыз рымада ҳамамкәан, ҳусура даҽаӡәы даҳзалырхәӡом.
– Азин рымышәх! – иаԥхьа иқәыз ашәҟәқәа ахьеилиргоз, Борис иажәа ззырхаз дагьрыхәаԥшуамызт.
Ишсасцәаз ззеилымкаауаз аҩыџьагьы ҩагылан, абзиараз рҳәазшәа рун, адәахьы рҿынархеит. Урҭ русура даҽа џьоукы аладырхәырц рҭахыҵәҟьамызт, рыгәҭакы рзынагӡомызт азы, ус шакәыз еилкка иубарҭан. Аха дара ус иаангылоз уаазма, даҽазны иаарышьҭит ақырҭуа прокуратура аусзуҩцәа. Ианааҩнашыла Леуантии, Вовеи, Гарики уа заа иааины итәан.
– Шәымацара ҳшәацәажәар ҳҭахыуп, – руаӡә Кьахьыриԥа иахь ихы наирхеит.
– Арҭ рҿы маӡа сымаӡам, – иҳәеит ашкол адиректор.
– Қырҭтәыла апрокурор хада ҳааишьҭит сҳәеит, иумаҳаӡои? Ҳара аусура ҳалагароуп, имаӡоу аинформациа ҳаур ҟалоит, арҭ ара иштәоу, сызлауацәажәари.
– Шәусура ҳаргьы ҳҽалаҳархәоит, џьаргьы ҳцом, – иҳәеит Леуанти.
– Шәхымҩаԥгашьа иаҳәо еилышәкаауама? – даақәҵәит апрокуратура аусзуҩ. – Амчра имҩаԥнаго аус шәаҿагылоит. Ашьауӷҟаҵара ус шәҽаҿажәгалома?
– Ҳаҿагылаӡом. Ҳацхраауеит ҳҳәеитеи.
– Ҳара ҳазҿу ҳнапы ианырҵаз ауп, ҳагәрамгара згәаӷьуада?
– Ҳара иаҳгәаӷьуеит.
– Ишәҳәо аҭак ҟашәҵома?
– Изыҟаҳамҵои? Шәааны ашкол аколлектив аус ҭышәҵаауазар, ашшыбӷьыц шәкызароуп. Иаҳшәырба!
– Шәарҭ усҟатәи амчра шәырҭама, шәҿаԥхьа сара аҭак ҟасҵартә? Ари планла имҩаԥааго ус ҭҵаароуп.
– Планла аус мҩаԥызго жәлар рҵаралашара аминистрроуп. Шәара ашьауӷатә усҭҵаара мҩаԥыжәгозароуп, иара уигьы амал ду ахьырфаз аиҿкаараҿ акәзароуп. Ара ишәԥшаауеи?
– Уи шәарҭ аӡәгьы усс ишәымам. Шәца шәдәылҵны, иҟалозар!
– Сара ашкол аусқәа ргәаҭараз шәаасышьҭӡом, – иааҿахиҵәеит Борис, шәҟәқәак ааидикылан, иҿынеихеит. – Аурок салатәароуп.
Дшындәылҵызҵәҟьа аҭалараз аҵәҵәа ааҟалеит. Борис иҩызцәагьы ндәылҵын, адәны итәан, ирзааз ықәҵаанӡа ҳәа. Ахәыҷқәа згарц иаауаз аҭаацәа ааныркылон, иҟалаз реилыркааны. Ԥыҭк анааҵ уаа ҩажәеижәаба-ҩык агәарԥ аҿы еилагылан. Акабинет иҩнатәаз уи рбазар акәхарын, рыҟазаара иҵегь шеизнагоз еилкааны, ашьшьыҳәа иҩдәылҵын, ирызԥшыз амашьына инҭалан иқәҵит. Ахацәагьы аӡәаӡәала иааилыҵит, Леуанти ида. Уи Борис длалбаанӡа ҳәа дыԥшын, нас икабинет аҿы днеит.
– Шәзыцәшәо акыр шәымоума?
– Џьушьт!
– Ишәымамзар исашәҳәар, схы шымҩаԥызгаша иаҳа изымдыруеи. Усҟангьы шәыхьчара сҽазыскуеит, шәзыцәшәои?
– Исыгыу ԥшааны амҩа сықәырҵарц, абзиара ргәы иҭаны удыруама? – ҿааиҭит Борис. – Сҭаркыр ажәлар меизартә ашьаҭа дырҳарц иаҿуп, иузеилымкааӡои? Сҭарымкыргьы ажәлар рҿаԥхьа ҳаҭыр сымаӡамкәан, исзымӡырҩуа саақәдырхарц иаҿуп, иумбаӡои?
– Ауаа еснагь рырцыхцыхра сацәшәоит, амалагьы аусура амҭыҵра аинтеллигенциа рхы ахьаладмырхәыз иаргәааны иамоуп, ҳагәра акыр ирымго инеихьеит. Даҽа зны ианаҳҭахыу иҳадымгыло ҳамныҟәап.
– Санҭарклак, аҳәынҵәа сгәыдырҵоит сҭазкыз, нас ажәлар ирыласхи, уара? Сара ианысҭахыу ихиазароуп ҳәа… Ажәлар рхы ахьурхаз ицоит арахә реиԥш.
– Ажәлар арахә иахьрыдышәкыло сҭахым.
– Аԥсаса шьхамҩа ианықәгылоу убахьоу? Аб аԥхьагылара амоуп. Иахьцо иацуп. Ажәларгьы раԥхьа угылароуп, рымала иахьцо рыздырӡом.
– Шәцәажәашьа иахьакәым ҳкылнагоит, – Леуанти ажәлар ажәа ахаҭа изыԥшьан.
– Арҭ рцашьа-раашьақәа злаҟоу ала, ҳамаӡа ҳаҵырхит ҳәа сгәы иаанагоит. Зыгәра умгаша иҳалада зугәахәуа?
– Ари аус абри дахагылоуп ҳәа ргәы иаанагозар ҟалап, аха ҳацәгьа зҳәо дҳалоуп ҳәа агәрагара сцәыцәгьоуп. Ауаа еилыԥшааны иҳадаҳкылеит. Амала иахьеицәажәақәо исымҳәази, имҳәази ҳәа иахьеиҿаркуа, ак рымхаҳәақәазар ҟалоит.
Уажәшьҭа аҿыхьҭара аҽазнакуан. Акостиумқәа ршәырҵо, ԥхак аҵарҵо инеихьан. Уҽгәоумҭар аԥша улалон. Ана иҟалаз, ара иҟалаз ҳәа ажәабжьқәа ааҩуан, акомиссиақәа ықәҵуамызт, иаази иззаази еицәҳашҳауа еилан. Урҭ рнаҩсангьы аԥсҭазаара шцац ицон. Леуанти ипартеиҿкаараҿ ақалақьтә комитет аконференциахь делегатс даналырхыз адырҩаҽны акәын. Борис иҿы дааизар даҽа х-ҩык иимбацыз тәан, аревизиа ҟарҵарц. Адиректор икабинет аҿы дыҟаӡамызт.
– Арҭ зусҭқәада? – Леуанти Виталик Гыцба диԥшааит.
– Еиҭаахт, – иҳәеит Виталик. – Ишаауаз идыруан, аха сгәы ԥҵәеит иҳәеит Борис. Аревизиа дсырҟаҵоит, усгьы хара снаргом иҳәан, зқьы сиҭеит, маҷ-маҷла иԥшәма ԥҳәыс илысҭаларц. Ԥыҭк днанагап иҳәеит. Уара уибар иҭахын.
Дыԥшын Леуанти акраамҭа. Борис дааиуамызт, дахьыҟаз иҭаз акомиссиа иалахәыз ирдыруазу здыруадаз, уаҳа уаҩы лымҳаҭаск изынимыжьит. Виталик игәаныла, уи аҵара аҟәша аиҳабы иахь дцазар ҟаларын, уахьгьы еилатәарак рыман, нас ақалақьтә комитет аҿы днеирц игәы иҭан ҳәа арԥарцәа агәра рызгомызт. Иара дааит, акомиссиа анықәҵ ашьҭахь. Гагрантә иара дышиашаз Аҟәа дцазаарын, Адлеиба иҿы днеин, дшыхҭаркыз иеиҳәеит. Егьи урҭқәа зегьы идыруааарын, аҭакра дацәымшәарц, игәы ирӷәӷәеит.
– Уи ииҳәо уамак ихасҵаӡом, – иҳәеит Борис, – аха сҭаркыр иара дызласыршәаша шсымоу исырдырыр сҭахын.
– Ус иҟаи? – Леуанти ихшыҩ ааҵархеит.
– Иҳамоу ыҟоуп. Сҭаркыр уара ухы шԥамҩаԥуго? – Борис Леуанти дзызҿлымҳаз аҟнытә, иҵегь иҵарыз аус ахь дииаигеит.
– Ажәлар еизызгоит, уаҳа мчыс исымеи.
– Ажәлар уара иаҳа иузыӡырҩуеит, уи иашоуп. Нас?
– Маӡала Адлеиба иҿы ауаҩы дсышьҭуеит. Ҳазҿу аусқәа маӡала дшалахәу шыздыруа исырдыруеит, – аниҳәа, Борис илымҳақәа џыххазшәа ибеит. – Умацақәа ԥсыргаанӡа, иҭакыу доушәыжь ҳәа ажәа инысҵоит.
– Даҽа варианткгьы умазароуп. Ажәлар рҿаԥхьа сдырцәажәарц адҵа ҟашәҵароуп. Нас рҭахызар сықәыргааит. Ауаа ирасҳәоит ҳҭагылазаашьа зеиԥшроу, иҟаҳҵараны иҳахәҭоу, сара изхасышьҭоу. Сыжәлар сеилыркааит, аҳәынҵәа сарганы, абахҭа сҭадырбаар аҵкыс. Ақәгыларақәа рҿы Чамагәуа Ҳараз духоумыршҭын. Маӡалатәи ҳусқәа иҽрылаирхәыр уамак иҭахӡам, аха ацәажәараз иаԥызго дмаҷуп. Убас даҽа ԥыҭ-ҩык уԥшаароуп. Доусы ирылшо закәу удыруазароуп. Иаарласны апартконференциа шыҟало удыруаама?
– Делегатс салхми.
– Убригьы ҳхы иаҳархәароуп. Зегь раԥхьа уара ухы иаурхәароуп. Арҭ, сус ҭҵаауа исышьҭаны, агьсдырҟаҵом.
– Иҟасҵои?
– Уқәгәылароуп. Аԥсны аҭагылазаашьа зеиԥшроу аауртыроуп.
– Гагра аҭагылазаашьаҿ саангылар иаҳа иеиӷьуп.
– Избан?
– Араҟа уажәыҵәҟьа амцабз иаҳа ихәыҵҟьоит. Егьирахь азеиԥш ҭагылазаашьа усгьы ирдыруеит. Аамҭа рацәагьы сызҭода.
– Мамоу, ус иҟалом. Иааркьаҿны, еилацаланы иуҳәароуп. Иҟоу удыруоу? – иаалырҟьаны дҩагылеит иара, уамаӡак ихәыцызшәа. – Уаҵәы акомиссиа русура иацырҵар зуӡом, схала сырҿагылахуеит. Уара ажәахә иҩы, ишуасҳәаз еиԥш.
Иахьцалак Леуанти иҭахын иажәахә Гагра аҭагылазаашьа иазикырц. Борис иҿынтә аҩныҟа амҩа дананыз, уа дахьнеизгьы иихәыцуаз убри акәын. Амала ари ақалақь амилаҭ
қәԥара ахаҿы убас иаарԥштәын, Аԥсны анубаалартә. Иагьа умҳәан апартиа ақалақьтә конференциа акәын, убри аусушьа аҳасабрба ҟарҵон. Дарбанзаалак аӡәы далацәажәарны дыҟаӡамызт Аԥсны аҭагылазаашьа. Гәарамиа иажәахә аҿакәызма, уи иашьҭахь иқәгылоз ракәызма, даауазар Адлеиба иакәызма – зегьы Гагра иазааҭгылон. Амилаҭ еиҿыхара рымбаӡозшәа зынӡак ираҩрыжьуан, аӡәык-ҩыџьак ҳәоуқәак наладыршәар здыруадаз. Гәарамиеи Адлеибеи ԥыҭ-чыҭк цәыррымгар ҟалаӡомызт, избанзар аусура аҭымҵра, иагьа умҳәан, Аԥсны амҽханакит. Нҵамҭақәак ҟаиҵеит аҩны, нас ашкол аҿы, аха еизыҵәаны иажәахә ҟаларц, еизыркәкәашьас еиҭарц игәы иҭаз изымдыруа дшыҟаз, Инга данааидгылоз, иара ашкол аспорттә хәмаррақәа рҭыԥ дықәгылан.
– Саб Қарҭҟа дрышьҭырц рҭахыуп, ижәдыруама?
– Избан?
– Имырхыз ишәҟәқәа ааигарц.
– Ашәҟәқәа ааигарц Қарҭ дышԥацо?! – иааџьеишьеит иара. – Арахь иаармышьҭуа? Дзышьҭырц зҭахыу зусҭқәада?
– КГБ аҿы иацәажәахуан. Убра иарҳәеит.
– Дцарц игәы иҭоума?
– Иҩызцәа дымцарц иабжьаргеит.
– Иашоуп ирҳәо. Дымцааит!
– Дшәацәажәарц иҭахын.
– Сышнеиуа уаҩы изымдыруазароуп, – данаахьаҳә, Нургалиев хыхь дықәгыланы дыԥшуан. – Ашықәс ҿыц аҿынӡа акыр бжьоуп, аха бҽазыҟабҵоу?
– Макьана.
– Алиретаруа арҵага шәҟәы сырбеи! – иҳәан, ашәҟәы аалымихын, иаахыртны жәеинраалак налирбеит. – Абри ҵала бмыццакӡакәа! Бҩызцәа нас ирзысыԥшаауеит. Баасыдгылеижьҭеи абри акәын ҳазлацәажәоз.
– Еилыскааит.
Уи аҽныҵәҟьа Виктор иахь дзымцеит, ирлас-ырласны Инга лҩны дырбалар иҭахӡамызт. Ианизԥшымз дрыниар иаҳа иеиӷьын. Амала уа дрызнеиуазар ҳәа аӡӷаб дышизԥшыз идыруан, лгәы лфаргьы иҭахымызт. Арахь Нургалиев иҩызцәа дахьнеиуазаалак рылаԥш шихыз усгьы еилкаан. Виктор ишҟа амҩа данылаанӡагьы, амҩангьы дзызхәыцуаз дзызцоз ишәҟәқәа Аԥсны иаанымхакәа, Қарҭ изхаргаз акәын.
– Сгәы ԥырҵәеит арҭ, Леуанти, – Виктор дашшуан. – Сышәҟәқәа сышәҭароуп ҳәа ГАИ аҿы сахьнеиз, ҳара иҳамаӡам, КГБ-аа рҿы иҟазар ҟалап рҳәеит. Иумызхыз дзусҭада, инижьыз ашәҟәы ҳарбеи рҳәан, ус акгьы сзаанырмыжьӡеит. ГАИ аусзуҩцәа рыда аӡәгьы иумихыр ҟалаӡомызт, ари закәи ҳәа, уа аӡәы уамашәа ибон. Иуасымҳәеи: ианырҭахыу азакәан ыҟоуп, ирҭахымхар – иҟаӡам. КГБ-аа рҿы снеит. Қарҭ иуԥхьоит, уца рҳәеит. Зынгьы сцарц иақәыскит, аха уа сҩеир сҭаркуеит. Ишԥаҟасҵо?
– Уахь шәцәр ҟалаӡом.
– Саргьы убас схәыцуеит, аха сарӷьа напы цқьа исыхәаӡом. Аԥсҟы скын, аха исҭахыу уамак исзыҟаҵаӡом. Сшәҟәқәа ргеижьҭеи, слесарс аус зуеит, сықәреи снапи анеилала, исцәыуадаҩхеит.
Ҵхла аныҟәарақәа ахьиқәшәаз Леуанти иҷкәынра илнаршон. Виктор иҿынтә даныхынҳәуаз, уи дзықәдыршәаз амацарагьы Аԥсны аиҳабыра марҵеи администрацианы қарҭаа рҿаԥхьа ишыҟарҵаз азхәыцра ишиҭахыз иԥсы изеивнаргомызт. Аиҳабыра рхаҭагьы иқәԥозар акәхарын, ирылдыршомызт, аха иахьынӡахәҭаз ирылшашаз ҟарҵозма? Уҽыҩ, атәы ззымдыруаз дақәуртәар, ишахәҭаз изырҩуазма? Уҽыҩ атәы дақәумыртәан! Аа, ихы иааҭашәаз ажәытә жәаԥҟа. Убри ахәыцра акәша-мыкәша аконференциаҿ иқәгылара шьақәиргылар акәын.
Азԥшра аҭахӡамызт. Аконференциа аамҭа ааигәон. Ихала ақалақьтә комитет аиҿкааратә ҟәша аиҳабы Родонаиа икабинет дныҩналан, иқәгылоз рыхьӡынҵа даниҵарц аҳәара ҟаиҵеит. Егьи ажәак иҳәозма, еснагь имхаз иланарԥшыга агәҭа изнацәак ала дҩагәҭасын,
ибӷьыц ааимҵеиҵеит. Изааиз данца ашьҭахь акәын, уи иусураҵәҟьа нап анаиркуаз. Уи иусура, аҿагылашьа уҽузақәмыршәар, илҵшәадахозма. Арҵаҩцәа рҭыԥ аҿы дтәаны, Леуанти акы даԥхьон, адиректор данааҩнашыла.
– Актәи амаӡаныҟәгаҩ уаҵәы ашьыжь дуԥхьоит.
Уаҵәашьҭахь аконференциа аатуан. Ҽнак шыбжьаз диԥхьаны, Гәарамиа иҭахын Леуанти ииҳәашаз азы адҵа ииҭарц. Леуанти уахь дцарызшәа иеиҳабы дақәиргәыӷит, иара ихы ахигарц уааҵәҟьа ишиӡбахьазгьы. Гагра ацара ацынхәрас, Леуанти иажәахә ҿыц еиқәиршәон, икьыԥхьуан, иара ус иниасит уи аҽны.
Аконференциаҿ, Леуанти дышгәыӷуаз еиԥшҵәҟьа, ажәак, ҩажәак Гәарамиа иаҳасабрба жәахә иналаиршәазшәа иуит уи азабастовказ, иара усгьы ихы дацәшәо мацара. Уаҳа ажәак уаҩы иааиҿыҵамшәеит. Амш ахәларахь еигәарц агьагмызт, Леуанти ажәа ширымҭоз ибон. Астикәа иара иахь дыԥшӡомызт, рыблақәа еиқәшәар ҳәа дшәаны. Аконференциа амҩаԥысшьа злаҟаз ала, Леуанти и-Аԥсадгьыл аҿы имҩаԥысуаз ахҭысқәа ирыҟәганы, ауаа ргәынқьбжьы ахьазымдыруаз дгьылбжьахак аҿы аизара цоз џьушьарын. Аҵыхәтәан ажәа змаз Адлеиба аусура аҭымҵра ишхьымӡӷ дууз инаиркын, уи еиҿызкааз шахьырхәтәыз ҳәа дналаган, иааилшоз зегь иҿыҵирҳәацәеит зынӡак иаархаҵәҟьаны.
Леуанти дыҵымҟьарц иҿеиқәикуан, бӷьыцк аацәыриган, ажәа ирҭарц даҽазнык аҳәара ҟаҵаны, Гәарамиа изишьҭит. Уи иикыз анҵамҭа автор иахь дааԥшын, – «ари иашьҭахь иҟалома?» – ас рҳәон иҿаԥшылареи инапқәеи. «Уи сара сусс иалоуи!» зҳәоз ахаҿы ааҟеиҵеит Леуанти. Нас Гәарамиа Адлеиба дизыӡырҩуазшәа ҟаиҵеит, амала уи ииҳәоз шьҭа иаҳаӡомызт. Ихы-ихшыҩ шынеибакәыз иаԥхьа иқәыршәыз абӷьыц ахь иҟан. Иаақәихын қарҭаа рхаҭарнак Кадагиӡе иирбеит. Уи ижәҩахырқәа ааирҵысит, «акрыздыруоу» аанарго. «Ажәа иумҭан!» акәын уи иаҳәоз апартиаерархиатә бызшәала. Леуанти даҽазнык агәра игеит Гәарамиеи, Адлеибеи, Кадагиӡеи заа еицәажәаны ишырӡбахьаз иара ажәа ирымҭарц. Уажәы Гәарамиа уи аиқәшаҳаҭра аҵыхәанӡа инаигӡарц ихәҭан. Адлеиба иқьаадеизга жәпа аидкылара дамыхәо данылатәа, Гәарамиа, азалгьы рықәшаҳаҭра дазхьаамкәа, аконференциа шаиркыз азы ажәақәак цәыригахьан, Леуанти имандант ҩышьҭихит. Уи гәеимҭарц, Гәарамиа ӡыбнаҭа дшыԥшуаз аниба, Леуанти дҩагылеит:
– Ажәа саҳәоит!
– Ажәахәқәа раамҭа нҵәеит, шьҭа ихҳаркәшоит, – иҳәеит Гәарамиа, инапқәа ҵысуа.
– Ажәа сышәҭарц сшәыҳәоит! – Леуанти аделегатцәа рахь даахьаҳәит.
– Дцәажәааит! – аӷз ааилдыргеит.
– Иазхоуп! – зегьы дырҿагыланы руаӡә ибжьы Леуанти илымҳа иааҭасит.
– Уаҳа аҭахым! – ауаа еиқәикырц даҿын ақалақьтә комитет актәи амаӡаныҟәгаҩ. – Егьырҭ азҵаарақҿа рахь ҳаиасуеит, шьҭа аамҭа цеит. Анаҩсантәи азҵаара…
– Ажәа сышәҭом? – Леуанти дызлатәаз даарылҵын, амандаттә комиссиа ахьтәаз дышиашаз днеит, имандат рҿеиқшарызшәа, ирххо икны. Акомиссиа ахантәаҩы Родонаиа, иҟаларызеишь ҳәа дшәаны, ибла ҭраа дшыԥшуаз, Леуанти имандат уи иаԥхьа инықәиҵан, адәылҵырҭахь иҿынеихеит, «ауу» зыхгоз азал ибжьы рылҵәраартә ҿҭуа: – Сара сықәҵуеит, аконференциа иалахәу сахьраҟарам азы.
Дшыҩдәылҵызҵәҟьа амардуан длаҿаланы ашьшьыҳәа амҩаду дазкылсын, автобус анааҭгыла дынҭалан, аҩныҟа амҩа данын. Партиатә еизарак аҿы уаҩы иҟаимҵацыз апротест ҟаҵаны идәылҵыз иакәымкәан, автобус иҭатәаз зегьы дреиԥшны дҭаз џьызшьоз апасаџьырцәа игәхьаа ркымызт. Аха иара днаԥшы-ааԥшуан, изкылԥшуаз аӡә дибозар ҳәа. Илаԥш уаҩы иаахомызт, избанзар рҽазыҟаҵаны итәамызт. Акымзарак ҟамлаӡазшәа, Гәарамиа аконференциа ишациҵоз иара агәраганы дыҟан, амала идыруан апрезидиум аҿы итәаз афорум анапхгара рыҩныҵҟа кылблааны ишцоз. Игәы иҭашәаз шиашаз иаарласны идырдырит. Адырҩаҽны, ашьыжь аусура дышнеизҵәҟьа, адиректор дааиԥхьеит.
– Родонаиа ателефон дасит, актәи амаӡаныҟәгаҩ уибар иҭахыуп ҳәа сеиҳәеит.
Леуанти дымԥшӡакәа амҩа дангылахт. Иарҳәоз даараӡа дазҿлымҳан, дыццакуан, аха атакси иақәирӡышаз аԥара изҭадаз, абазк ҳәа ақалақь аҿы длазгашаз автобус дақәтәан.
Дақәтәан ахьӡын, уи дахьҭалаз азы, атәарҭа узҭодаз, ҭынч агыларҭа уоуазма, дымкаҳарц атәарҭақәа рымаа икын. Уи данлыбаа, ақалақь аҿы ибжьаз даҽакы дахьынҳалан, даҽа ҟәрышьк шәаны. Гәарамиа иара дидикылеит дышнеизҵәҟьа, ида ус имамыз џьушьарын.
– Иҟауҵаз азы уус ақалақьтә комитет абиуро аҿы ҳалацәажәароуп. Ухымҩаԥгашьа ушахьхәыз азы арзаҳал уҩырц уабжьазгоит.
– Арзаҳал зҩуеит.
Леуанти дындәылҵын, аиҿкааратә ҟәшаҿы бӷьыцқәак аарымихын, аилатәарҭа зал дныҩналан, аҩра иҽазикит. Ҩбаҟа бӷьыц ҩхьан, наҟ инациҵеит: «Аконференциа ацашьа даара сазҿлымҳан. Ажәа сышәҭарц ҿыц аҳәара сзыҟамҵарц, аконференциа амҩаԥгараҿ апартиа-демократиатә принципқәа еилаган…» Рпартиа-демократиатә принципқәа рыбла иамбарц дмақаруан. Ажәа зхаирымҭаз аҭагылазаашьа шыҟаҵәҟьаз аартра ишацәшәоз аирбеит. «Аԥсуаа лахь рырҭоит, аусурахьгьы инарышьҭуам, апартиатә еизарақәа рҿы анапхгаҩцәа акритика цқьа ахьырзыруазы, ашовинистцәа рыцәгьоурақәа рзы рсабрада ахьырҿырхуазы, иашоуп ҳәа ирԥхьаӡо аусқәа ахьрыдыргало азы. Шәара ажәа ҳашәҭаӡом. Ҳгәы иҭоу абаҳҳәареи? Ақалақьтә комитет абиуро схаҭа сус аилыргара иаахҵәаны мап ацәыскуеит. Ари азҵаара еилыргатәуп убас еиԥш иҟоу аорган аҿы, доусы ҳусура аҳаракыра ма милаҭс ҳзеиуоу гәамҭакәа, ҳазынтәыкгьы (Адлеиба, Кадагиӡе, Гәарамиа, Родонаиа, сара, егьырҭгьы) ҳус рӡбартә ишҳахәҭоу еиԥш». Данаалга, ахыбра дыҩдәылҵын, изкьыԥхьуаз диԥшаан, илиркьыԥхьит. Ашәҟәы Родонаиа иҿы иҭеиҩырц, даагьежьит. Аҟәша аиҳабы инапаҿыҵәҟьа ииркын, еидарак лаиқәиҳәазшәа, дласӡа шьҭахьҟа амҩа дахьаныз, аконференциаҿ иқәгылараз ирхианы изыҵәахыз иажәахәи аҽны ииҩыз арзаҳали Москваҟа, Бровиков иахь, идәықәиҵарц иӡбеит. Уи Шәача иганы апошьҭа иеиҭар акәын. Араантә идәықәиҵар иныркылон.
Дыԥшын иара акраамҭа, абиуро ахь иԥхьозар ҳәа. Аха уаҳа дыргәаламшәазшәа ҟарҵеит. Издыруадаз абиуро аҿы иқәгылара аҵакы ахьнеишаз. Амалагьы уахьнеилакгьы аконференциаҿ ихымҩаԥгашьа иалацәажәон, даҽа лацәажәатәыкгьы роуан. Аиашаз ауаа зқәшаҳаҭыз аделегатцәа дрылҵны дахьцаз акәӡамызт. Мчыла дықәгыланы, игәы иҭаз «ҭиртытыр» акәын ирҭахыҵәҟьаз. Иҟалон апартиатә босқәа иарзаҳал еимҿаркцәазар. Избанзар дыхҭаркцәар, аус жәлар реизарахь икылсыр алшон. Иарзаҳал аҿы ихаҭа имҳәеи, абиуро аҿакәымкәан, рызынтәык еиҟараны рус зӡбашаз органк ҟаларц ахәҭан ҳәа. Ус иҟази, Жәлар реизара акәымзар?
Аиҩызцәа аусура еицаалон, аҩныҟа еицыхынҳәуан, аха Баҭыр зныкгьы Џьанар дизымҵааит, аусураҿ даныҟамыз аҽны дахьыҟаз еиликаарц. Усҟан Асҭанда дибеит иара, имҩатәшәа данырзымҩахыҵыз, лара дгәырӷьаҵәа иалҳәеит лашьа Аҟәа дшыҟаз, еицны ишааз. Баҭыр итәала аҽны Џьанар, Аҟәа дцазар, ихәшәтәҩцәа ибарц иҭахызар акәхарын. Уи, ихала ицәыримгазар, дыҭҵаауа Баҭыр дзыхҭеикрызи. Ус ала уи азҵаара еилыргазшәа инхеит, ишеилыргаҵәҟьамыз Џьанар ида егьырҭ ирзеилымкааӡакәа.
Усҟан аус злаз даҽа усын, убри акәзар ҟаларын Баҭыр Џьанар дахьцаз цқьа аилкаара уамак дзазҿлымҳамыз. Ихала џьара дцаны ишизеилымкаазгьы, қарҭаа ааны, агаражқәа рҿы аус зуази ахәҳахәҭцәеи ҭҵаауа ишкыдырцалоз ааҩуан. Ҽнакымзар даҽа ҽнак рԥсшьарҭаҿ иааир, иныҟәцаҩцәа, ишахәҭаз азҵаарақәа рҭак ҟарымҵар ҳәа дшәаны, дынрацәажәа-аарацәажәақәеит. Урҭ зегь раԥхьа Шьына дыхҭаркыр рылшон, избанзар аусура ныжьны аԥхьа ицаз иара иакәын. Аус злаз уи аԥхьа иҭымҵыз шиакәыз рзеилымкаар акәын. Важьа ила уи дырны иааиргьы, аныҟәцаҩцәа ирымҳәашаз рдырыр, Шьына ус дузаркуамызт, адиректор шаҳаҭс дызгыломызт. Акомиссиа ықәҵуан, аиҳаби иусзуҩцәеи ааизынхон рымала, нас Важьа ишԥаҟаиҵоз.
– Шьына, уҽырӷәӷәаны уҟаз! – Баҭыр иныҟәцаҩ имашьына дынҭалан, имҩақәҵага наииркит, аха Шьына идырит агараж аиҳабы зыӡбахә имаз закәыз.
– Урҭ ҳара ҳаргәалашәома, – иҳәеит Шьына, – х-ҩы, ԥшь-ҩы ҳахькаԥсоу. Усҟан, аекскурсиа мҩаԥаагаргьы, Аҟәа цқьа ҳрыдыркылаӡомызт, аҳаԥаҿы ҳашәи-ҭышәи ҳәа ибжамҽамха еилан, Риҵа аус ауӡомызт.
– Нас убас роуҳәома? Ибзиами!
– Ишԥа убас? Сара иаахҵәаны ирасҳәоит иаҳзааргаз аиҳабы дышҳамаҭәам. Даҽа зҵааракгьы аҭак ҟасҵаӡом.
– Бзиоуп, – Баҭыр уигьы дақәшаҳаҭын. Аус злаз иаарханы иреиҳәар акәын, аха, изымҳәар ҳәа дшәаны, иахьабалак азабастовка мҩаԥыргон, аԥсшьацәа изгашамызт ҳәа, ихы ҿихыр иҭахын. – Амцхә уаламлан, урмацәҳан!
– Сыцәҳауа абоубахьаз? – дааԥышәырччеит еснагь иҭынчыз Шьына.
Аамҭа акыр анца, қарҭаа шырзаашаз арԥарцәа ирхашҭит. Иагьа умҳәан, ныҟәцаҩцәақәак аусура иҭымҵит ҳәа, аԥсшьарҭа аритм уамак ианымԥшит. Аилаҩынтра ахьыҟаз ацара аԥсшьацәа усгьы ирҭахымызт. Аусзуҩцәа еснагь еиԥш русура иҭыҵуан, ахәымҽхан рыҩныҟа игьежьуан, иқәҵма рҳәо, қарҭаа ирызкыз ажәабжьқәа иаҳа-иаҳа имаҷхон. Арахь ҭагалан азы, аиҳараӡак анхарҭа дгьылқәа змаз ракәымзи аԥсшьарҭа амаҵ зуаз, русура ашьҭахь иццакуан, хәыҷы-хәыҷла рҽаҩра еидыркыларц.
Убри ахшыҩ акәын ирызҭаз Баҭыри Џьанари. Рымхқәа ирылалеижьҭеи, рҩыџьегь зеицымхраацызт, доусы иара итәы даҿын. Ранацәа рыцхраагәышьон, зны-зынла дара аусура ианыҟазгьы, рымала аџьқәреи ҿырхуан, рԥацәа аныхынҳәлак иалыргарц. Асабшеи амҽышеи Џьанар Асҭанда дицхраауан. Х-ҩык иахьа хәлаанӡа маҷ ҟарҵозма. Рус иаалганы, знык Џьанар Баҭыр ицхыраараз дцандаз ҳәа, Асҭанда дгәаҟгәышьон, аха иаргьы убасҟатәи иус рацәахеит, уаҳа инхарҭа иҽизаҟәгомызт. Лара, аҩны дахьынӡацхыраауаз, лыбла ихгылан лашьеи лареи рашәараз Баҭыр ианиҭааз. Даҽа ҽнак убрахь лцара ԥхыӡ илбозшәа далан, аха илҭахқәаз зегьы дрықәиҭызтәуадаз.
Уи хәыцырҭас илымаз, ажәжәаҳәа имхы дахьҭаз, уажәи-уажәи ибла иаахгылоз лара лхаҿсахьа ԥшӡа акәын. Лҵаҩ маҭәа нышьҭаҵаны, уажәраанӡа илыдимбалацыз аҵкқәа лшәылҵо, лыхцәы ҵакы ацынхәра, ахцәеиқәҵашьақәа лԥсахуа дибеижьҭеи, ақалақь ӡӷабцәа иреицәамыз аҭеиҭԥш шьҭылххьан, даҽакала ԥшӡашьак аалхәон, иаҳа дҭәын, иаргьы иҵегь дизааигәахон, игәы лырхыҭхыҭцәон. Уажәы, абра лара дивагылазар ацынхәрас, днаҳәы-ааҳәыцԥхьаӡа амхы ицҭаз иашьа Мамсыр илаԥш ааигәаӡа инаиқәшәон. Иеиҳабы зныкгьы аҽаҩраҭагалараз димыцхраацызт, аха сынтәа иԥхеишьазар акәхарын, ааигәа дшыҟаз, ҩы-мшҟа цхыраара ицәтәымхарц агьызгымыз иаб игәараҭаҿ дмааир. Аиашаз иԥҳәыси иҷкәынцәеи ааигар ҟалон, иԥҳәыс рхәы ҟалҵарын, ангьы даарывамгылози, ахәыҷқәа аџьқәреи лаԥҟьақәа рыла акалаҭқәа дмырҭәларызи, аха Мамсыр урҭ аџьабаа дирбозма. Иара ихаҭа акыр даақәлон, дагьааӷзлон иналаршәашәа, аха амхы далҵуамызт, уи араҟа имаз ахьаақәа абжьааԥынгьы ҭыԥ ирымҭозар акәхарын. Аҽни адырҩаҽни еидгылар шьҭа еицалгон, маҷ-саҷк инхоз аусура ашьҭахь, ҩынтәҟа дҭалар, Баҭыр ихала еидикылон, аԥҳә ҿаҳәаны ихиргыларын, нас маҷ-маҷ иалигарын, Џьанар дааигар сааҭк, ҩ-сааҭк рҭаххон аиқәҵараз.
– Қарҭынтә акомиссиа шәҭаахьоума? – ҿымҭӡакәа алаԥҟьа ҿыхны аизгарҭақәа рахь иширшәуаз, иаалырҟьаны ҿааиҭит Мамсыр.
– Ҳаԥсшьарҭа аус ауан, иҳалархи?
– Амашьынақәа ҭымҵӡеиттәа.
– Уигьы удыруеит.
– Аинформациа ҳмоуеи. Сашьа аус ахьиуаз убри ахьыҟалаз сҭахымхеит.
– Иуԥырхагахама?
– Зегь раԥхьа уара иуԥырхагоуп. Аиҳараӡак унапаҿы иҟаз ус ахьыҟарҵаз.
– Сара исԥырхагоуп ҳәа исԥхьаӡаӡом, – аниҳәа, Мамсыр акыр ҿиҭуамызт, аха ашьҭахь иашьа ихшыҩ аҭыԥ ақәҵара мцхәны имԥхьаӡеит:
– Уи игха дуны аԥсуаа ирыхьит.
– Избан?
– Азакәан уаҿагыланы акыр узыҟаҵома. Уи асовет мчы уаҿагылеит ауп иаанаго. Амҳаџьырра даҽазнык ишәҭахыу? Жәларык анисоветчинахь еиуырхар ҟалома.
– Иахьурхақәо умбои…
– Угәаныла уаҳа иаанагои?
– Асовет мчы иаҿагылоу, аус дауркыр уҭахызар, ихала иҳәароуп иқәԥара ахырхарҭа уахь ишыҟоу. Иҿы иқәшаҳаҭымкәа, ихы иҭаурԥалак ҟалома.
– Аиҳабыра урҿагылар руама? Ишәхашҭма заҟаҩы аӡы ихырҵахьаз?
– Ааи, аӡы ихырҵон, шәызҿу иашам ҳәа разҳәазгьы иразымҳәазгьы.
– Умбои ухала ишуҳәо…
– Нас азакәан аӡбахә зуҳәои, изакәандам аус ахьымҩаԥыргоз азы ҿагылара ҟарҵазар?
– Ауаҩы даарган, аиҳабыра дахадыргылеит, изакәанымкәан иубеи?
– Ажәлар ирҭахым дара ирхаҭарнакым инапаҵҟа иҟалар.
– Зегьы Акоммунисттә партиа еиднакылоит…
– Абарҭ ҳазлатәхашаз аформа бзиа рԥшааит ҳәа сыҟоуп, – Баҭыр иашьа иажәа ааиҿиԥааит.
– Уаҳа умҳәан!.. – Мамсыр иашьа дааникылеит. – Сҿы иуҳәазгьы џьара иуҿыҵумыршәан! Акоммунисттә партиа анапхгара иаӡбоит иҳаԥсҭазаашьахаша. Уи узавсуам. Апартиа узыԥсахуам, иҟанаҵаша ҟанаҵоит. Узҿагылода? Еиӷьӡами уацныҟәар.
Баҭыр уаҳа ҿимҭит. Избан акәзар уи ихы иааҭашәеит уажәраанӡа дыззымхәыцуаз, уи зыбзоуразгьы иашьа еиҳабы иакәын. Апартиа уацныҟәар ҿымҭӡакәа, аԥсуара ыҟаӡамкәа ииасуан. Уи ада аԥсуа иԥсы злаҭазаауази? Иара дахаанымзаргьы ирҳәоны имаҳахьази мчыла аколнхарақәа ишрыларҵоз, атәра зҭахымыз шықәыргоз, 37 инаркны ашықәс еиқәаҵәақәа шааргаз, аԥсуа школқәа шадыркуаз… Уажәгьы убарҭ аформақәа миасӡацызт, рымчхара маҷк идырԥсыҽзаргьы. Абри апартиа ыҟанаҵ, аԥсҭазаараҿ хақәиҭрак уаҩы иоуамызт. Иааигәалашәеит даныхәыҷыз арахә ауаа ирымазар ҟалаӡомызт ҳәа ианрылаз, рыжәгәар ишҭалоз, аџьмақәа рацәазар еилыркаарц аборақәа шеимырдоз. Жәыки, ҩ-џьмаки, урҭ рԥацәеи иреиҳахар руамызт. Анхацәа рымч рылша убарҭ ирықәдырӡыр ҳәа ишәон аиҳабыра. Еиӷьын аҳәынҭқарра иатәыз аколнхарақәеи, асовнхарақәеи, анаплакқәеи рҿы иаарылшоз зегь ҟарҵар, уалафахәы маҷк ԥсымшьҭыгас ирырҭалар, ԥсшьара хәыда-ԥсада ирышьҭызшәа иржьалар, ахәшәтәыреи аҵаралашареи рзы ԥара рымшәаларц, амала, абзиара ахьрызнауз азы, ауаа рхы-рԥсы рҳәынҭқарра иазкызар, иаҭахызар ауаҩ иԥсҭазаара уи иақәирӡыр акәын.
Баҭыр ихәыцрақәа дагьаарыцәшәеит. Дхьаԥшкәаԥшуа даақәхеит, иашьа ида уаҩы дибомызт, адунеи ҭацәызшәа, иблахаҵ гьежьуан. Аџьқәреи ҿыхра ианаалга, аԥҳә ҿара рҽазыркырц ргәы ишҭазгьы, Баҭыр имуит. Адырҩаҽны аџьқәреи алыргарын, ирылшозар ԥыҭк аԥҳә рҿарын, аха уи асабша ахәылԥыҽхаз ахәлараз инхаз аамҭа маҷын. Дзызԥшымз уск даниарызшәа ибон. Асҭанда дибар иҭахын. Ирласны ҽааикәабан, акрыфарагьы иҽазахьымгӡакәа, Џьанар инхарҭа ихы нақәкны, иҿылеихеит. Агәарԥ аҿы уаҩ данимба, аҩны дыҩналеит. Амхахьы иҟазар игәахәын, уахь дынҭалеит. Амхы аҵыхәан рых-ҩык аџьқәреи ҿырхуан. Дышгәырӷьаз дмырбакәа, дрыцхраарц днарылагылеит. Уи иҽыкәабаны дшааз збаз Џьанар, шьҭа амхы иҭыҵыр шрыхәҭаз аацәыриган, рызынтәык раԥхьа днагыланы, агәарԥ шыҟаз длеиуан. Иара ишьҭаланы иаауан Баҭыр, нас Асҭандеи лани еицны. Џьанар дышиашаз ажәгәар ахь днеит, иан длыцхрааны ажәқәа хьаны рҭыԥ иқәиҵарц. Акәтқәа ԥхьарылахьан, акәтыҵра амардуан ааҵихын, ашә ҩаиркит. Асҭанда длыҩналан, иаарласны ирҿалҵашаз лырхиауан. Баҭыр дыцқьа-дышәқьа адәны дтәан.
– Ацхыраара уҭахызар ҟалап, – рызынтәык аишәа ианеицылахатәа, Џьанар ихы Баҭыр инаизирхеит.
– Мамоу! – Баҭыр иааҿахиҵәеит. – Мамсыр иахьеи уаҵәи дсыцхраауеит, нас инхои.
– Хәлаанӡа аус мукәа уаазар, ацхыраара уҭахыуп азоуп, уԥхамшьакәа изумҳәои? – Асҭанда Баҭыр ацхыраараз дрыҳәар иаҳа еиӷьалшьон, адырҩаҽныҵәҟьа ларгьы дымцози иара ишҟа, лҩнусқәа шырацәазгьы, зегьы даарҟәаҵны.
– Ибҳәо закәи, Асҭанда! – Баҭыри Асҭандеи, рыбла ааиқәшәар, лара лзы дшааз еилылкаарын игәахәуан, иаартны изымҳәазаргьы. – Ацхыраара шәаргьы ишәҭахыуп, сымацара соума. Уаҵәы бхала амҩа бықәлар ҳәа сшәоит. Мамсыр усгьы дцоит, ара даакыдгылартә иасҳәоит.
– Уи бзиами! – даагәырӷьеит лара. – Автобусқәеи аелектричкақәеи рҭалара закәу жәдыруама!
Ирласны акрылфан, Асҭанда зегь раԥхьа дҩагылан, аилыргарақәа дрылагеит. Ҩныҵҟала еилылкаауан, уаҵәтәи лцара аиҿкаара иаҵганы, лара дибарц Баҭыр дшааз. Лгәы иаахәаны, уажәи-уажәи иара иахь лылаԥш налырхарц шылҭахызгьы, лгәаԥхара налыгӡомызт, амала итәаз иахьырымбоз дԥышәырччон. Акрызфоз аныҩагылақәа, иара уамак днымхеит, избанзар идыруан арҭ рых-ҩык шьҭалаанӡа ӡык шрықәырҭәоз, нас ашьыжь, заа иҩагыланы, ҿыц амхы иҭалахуан. Лара илбон Баҭыр ак иҳәақәарц шиҭахыз, уи ла лыда уаҩы изгәаҭомызт, арахь, иара днаскьеигарц, Џьанар дындәылҵит, хазы лыҽиқәлыршәартә лзеиҿымкааит. Маҷк лгәы лыхьуа, ахышә аалыртын, дышьҭалагәышьеит. Ахышә даалагыларызшәа лгәы иабон, дыԥшын. Иара дыҟаӡамызт. Алагьы даанашьҭрымызт. Лгәалаҟазаара бжьысырц агьагымкәа, дыцәеит. Адырҩаҽны, амхы иахьхыз, шьҭа Амра акыр иҩеихьан еиԥш, лан дҵааит:
– Былахь еиқәушәа збоит, ибыхьи?
– Сароу? – даалшәеит аӡӷаб, лан шьыжьы аахыс дышлышьклаԥшуаз мҩашьахуа еилкааны. – Исыхьи зыбгәахәуа, ҿымҭкәа аус ахьызуа, сычмазаҩхаз џьыбшьома?
Дԥышәырччон лара, лан лгәы лмыхьырц. Лхаҭагьы лгәалаҟазаара ҽеимхартә, ҵаҵӷәы умак аулымахыз, ларԥыс дыгәхьаалгацәон акәымзар, аус ахьынӡалуаз, лан длыхәлаччо длацәажәон. Ҿымҭӡакәа ираԥхьагылаз Џьанаргьы ҵәык наилалҵон. Шьыбжьоншьҭахь лани лареи, алаԥҟьа ҭаԥсаны, акалаҭ иара даҵарҵон. Уи аҩны абарҵа инкаԥсаны дхынҳәаанӡа, аҩыза издырхиауан. Асҭанда заа дҭыҵыр акәын азы, Џьанар иԥсы мшьаӡакәа дыццакуан, лара дахьынӡацхыраауаз, аџьқәреи алгара иахьӡарц. Амра лӡалаанӡа, лара амхы далҵит. Лымаҭәа-лҩыҭәа, лыфатә маҷк еиқәыршәаны, лҽылкәабан, лҽеилаҳәа Мамсыр дизԥшын. Ааилахәларц агьагмызт, уи ицынхәра, агәарԥ дааҭалеит Баҭыр, амхы дшааҭыҵыз, имаҭәа ажәқәа ишәҵаны.
– Мамсыр уаха бизымԥшын, ашьыжь дааиуеит. Бахьсырццыкыз саҭабымҵан!
– Узыргәаҟуази, Баҭыр? Уаха дзымаар, усгьы шьыжьынӡа сизԥшрын, – лҳәеит, ажәа хаа азын, егьыс иара дылзымааиргьы, лԥсахы еибакуа, аамҭа шылхылгарыз здыруадаз. – Иҭабуп, заа адырра ахьсуҭаз! – абыржәы акәын иҳәатәыз анылҿыҵашәаҵәҟьаз.
Ауха лани лашьеи, рыжә, рыкәты еилырганы, ианааи акрырҿалҵан, дыцәеит. Ашьыжьынӡа лгәы раҳаҭын. Даазырԥшыз Џьанар иакәын. Уи агәраганы дыҟан Мамсыр, иусура дагымхарц, заа дшааиуаз. Ихаҭагьы уи дицны дылбаар иҭахын, макьана иагьа заацәазаргьы. Дкарахацәан, ауха ишиҭахыз иԥсы изымшьазаарын. Лымаҭәақәа аашьҭхны, рҩыџьегь амашьына инадххылазар, Баҭыргьы дԥышәырччо уа дҭатәан. Даҽазнык дахьылбоз ҿыц дгәырӷьон, аиҩызцәа ашьҭахь рҭыԥ ааныркылеит. «Шьҭа илбаауеит!» – ишылҭахымз амашьына аангылан, дара лалбааит.
– Абзиараз! – Џьанар Мамсыр наиқәҿиҭит.
– Амҩа алԥха зауша! – Баҭыр Асҭанда инапы налзиҟьеит, ларгьы дааԥышәырччеит.
Рымх ҭагаларақәа рӷьырак ирылгеит. Жьҭаарак цәырҵаанӡа, уаанӡагьы уамак бжьамызт, рџьқәреи цәырҳәны иҭарԥсарын. Асҭанда лакәзар – Баҭыр ддәықиҵеит, амҩаз илцәымшәартә. Аиҩызцәа аԥсшьарҭа ашҭа инҭалан, Џьанар иусурҭа ҭыԥ аҿы инеин, макьана аамҭа рыман азы, ашахмат иасуан. Шьҭа сааҭк еиҳаны ицахьан, Шьына дааҩналт.
– Амаӡаныҟәгаҩ аҭел дасуан, Важьа уиҭахыуп, – уи Баҭыр дааирӡырҩит.
– Иҟалахи ашьыжь шаанӡа, аусурахьгьы ҳмааицтеи.
Баҭыр игәамԥхакәа дҩагылан, аиҳабы икабинет ахь днеирц, аԥсшьарҭа аҩналарҭа шыҟаз иҿынеихеит. Ахыбра аҿаԥхьа, аиҳабы дшааҭыҵлак, амашьына хынҳәуан акәымзар, иара уа идыргылаӡомызт, уаҟа еснагь иҭацәын, аԥсшьацәеи аусуцәеи ирԥырхагамхартә. Уажәы уа игылан Баҭыр иимбацыз даҽа «Волга» еиқәаҵәак. Аҵәы ааигәа изхарыбжьалаз
амашьына ааргазар ҳәа дагьаахәыцит, «ижәымбои?» ҳәа ирбарц идырҽырбозшәа. Амардуан дҩаҿалан, акоридор ала адкыларҭа дныҩналеит.
– Дузԥшуп! – амаӡаныҟәгаҩ лнапы ашә ахьҿаз иналырхеит, иаргьы дныҩналеит.
– Аа, ҳаҭыр зқәу Баҭыр! – Важьа дҩагылан, иааиз ихаҵкы дцо аԥсшәа ааиеиҳәеит. – Шәеибадыруаз! – иҩагылаз даҽа ҩыџьа рахь даақәҵәиит иара. – Қарҭынтә иааит.
– Бзиала шәаабеит! – арҭ ықәҵхьан ҳәа имаҳахьази, даҽа уск аҵыхәала иаазар игәахәын, Баҭыр рнапқәа аарымихит.
– Азабастовка шәалахәын ҳәа адырра ҳауит, – ҳәа руаӡә ианиҳәа, Баҭыр Важьа днеиҿаԥшит, ацәгьа зҳәаз иара иакәзар ҳәа, аха егьи ихаҿы иаҳәоз изеилымкааит. – Уи иашоума?
– Ааи!
– Ишԥаҟалеи? Еилаҳкаар ҳҭахын. Апартиа шәаламлои, аиша шәҳәа!
– Иалашәхи? – иаалырҟьаны иҽааирӷәӷәеит даамсҭашәаха аԥсшәа зҳәахьаз арԥыс.
– Иҟалаз зыхҟьаз еилаҳкаарц ҳнапы иануп. Ишԥаҟалеи?
– Санааи, аныҟәцаҩцәа ыҟамшәа анызба, иҟарҵаз шиашаз саазхәыцын, саргьы аҩныҟа сцеит.
– Азабастовка шынҵәаз уазҳәада?
– Мчыбжьык ашьҭахь, иҟоу збарц сахьааиз, усура ишҭыҵыз збеит.
– Иахьа ушԥазыҟоу имҩаԥгаз азакәан еилагара?
– Азакәан еилагароуп ҳәа сахәаԥшӡом Ҳара иааҳарԥшит ҳгәынамӡара.
– Шәгәы зханамӡои?
– Иҟоу жәдыруама? – Баҭыр дагьыҩгылеит. – Аҽхырцәажәара ҳаҟәыҵып. Ҳгәы наӡартә шәныҟәахьоума? Убри сашҳәеи!
– Ара азҵаарақәа ҳара ҳауп иҟазҵо.
– Шәара шәызҵаарақәа рҭакҟаҵара ахәҭаны сара исԥхьаӡом.
– Ҳаҭыр зқәу Баҭыр! – ҿааиҭит Важьа. – Ас акәызма аԥсуа асас дышидикылоз?
– Абас ауп аԥсуаа шәшыҟоу ҳахьнеилак, – иҳәеит актәи.
– Аԥсуа дзакәу еилызкааша ара уаҩы дызбом.
Дындәылҵит иара. Асҟатәи ахьреиҳәаз игәы иалан. Еиӷьымзи, ирҭахыз анаацәырырга нахыс, рацәажәара мап ацәкны, ддәылҵыр. Апартиа алалараз дышкандидатыз араагьы иаацәырыргеит. Убри ала ҿыц ирҭахын дҿаҳәаны дынрыжьыр. Ари чҳашьа амамызт. Наҟ иганы дызлакандидатыз ақәыршаҳаҭга риҭандаз! Убри акәын урҭ ирықәнагаз. Иусурҭа ҭыԥ аҿы дтәан, иреиҳәаз азы игәы рҭынчны, иреимҳәаз азы дгәамҵ-хамҵуа. Ателефон абжьы аагеит.
– Сӡырҩуеит! – атрубка аақәихит.
– Шьына дааушьҭырц адиректор иуеимҳәаӡеи? – дҵаауан амаӡаныҟәгаҩ.
– Ара дыҟаӡам.
– Думԥшаауа!
– Сара соума ибҭоу рымаҵ збыруа? – атрубка лықәижьит.
Усгьы уск изымҩаԥгаӡомызт, Шьына дишьҭалаҵәҟьандаз, уахь дымнеирц, ма џьара дцарц иабжьеимгарызи. Аекскурсиа ицашаз даҽа ныҟәцаҩыкгьы дыҟан, ма уи дааихьазар ҳәа дишьҭалеит. Рҩыџьегь изыԥшаауамызт. Қарҭаа шаауаз раҳаны, аусура иҭымҵзар игәахәын, аха Шьына имашьына хәыҷы ахьиргылалоз игылан. Уаҩы изымдырӡакәа, арҭ абацарыз? Усгьы изыԥшаарымызт ҳәа, дгәашарц агьигымкәа дшааиуаз, ишьҭахьҟа цәажәабжқәак иаҳаит. Даахьаҳәзар – Шьынеи иҩызеи ргәалаҟаны ак еибырҳәон.
– Шәабаҟаз, уара?
– Қарҭаа ҳарҭан, – иҳәеит Шьына.
– Даргьы шәаргьы шәеибамбар акәын. Еибышәҳәеи?
– Хаз-хазы иҳацәажәон.
– Нас?
– Еибаҳҳәаз иалухи, аҵыхәтәан ҳаицәҳақәеит.
– Уи акәзар – бзиоуп, – Баҭыр дааҭынчхеит. – Шьҭа аамҭа цеит, Шьына, аекскурсиа узцома?
– Сахьӡоит.
Баҭыр Важьа иҭаз дәықәиҵозар ҳәа дыԥшын. Урҭ цар, адиректор хазы диацәажәарц агәаҳәара иман. Қарҭаа иреимҳәаз иара иеиҳәарын. Дара ықәҵуамызт. Уи акәындаз, аиҳабы шьыбжьхьафара инеигеит. Зегьы ахьтәаз рхәы дмырхиеит, иныкҿакшәа асасцәа рзы аҭыԥ хазы иҟан. Уа акәын Важьа ихала даныҟазгьы дахьчоз. Зегьы ирбо-ираҳауа асасцәа ҵәыцақәак рызиркӡомызт. Уа ҩбаҟа сааҭ еидхалеит. Ианлыбаа адиректор икабинет аҿы иеицәажәон даҽа ԥыҭрак. Урҭ ирбоз-ираҳауаз инықәырҵо-иаақәырхуа ишрымаз ҩашьомызт. Баҭыр игәы хьаԥсхьан, ахәымҽхан қарҭаа анықәҵуаз. Аиаша уҳәаргьы, Важьа иеиҳәараны иҟази? Уи душьуазаргьы акомиссиа аазгаз иара иакәзаргьы ицәыригаӡомызт. Егьыс ргәқәа еицәыхьшәашәаны ианааиҿаххышаз аамҭа ҟаларын, макьана иабаҟаз.
Даҽа ҩы-мшы, хы-мшы цеит Важьеи иареи рҽеиқәдмыршәо мацара. Амҩан иааиҿаҳар, аԥсшәа еибырҳәозшәа ҟарҵон. Аиҳараӡак Баҭыр иакәын тәамбарала зхы мҩаԥызгоз. Адиректор арԥыс, дизааигәаны диацәажәар, иакәымз ак иҳәар ҳәа дшәозар ҟаларын, акәымзар унапаҵаҟа иҟаз дурхарар аус злаицууази. Шьҭа ршыра еиқәтәазар анигәахә акәхарын, Важьа шьыжьымҭанк ихала дрыԥхьеит қарҭаа зыҿцәажәоз рымацара. Баҭыр акабинет даныныҩнала, егьырҭ уа итәан, еибамырдырӡакәа еизыргазшәа. Иагьаихәлаччеит, рызынтәык уамашәа ирбазар акәхарын.
– Иахьа сызшәыԥхьаз, – ҿааиҭит Важьа, – жәаха аусҭҵааҩцәа ахьшәыҿцәажәоз, агәеизынхарақәа шшәыбжьалаз збеит, убри амшала шәареи сареи лаԥшҵархәыла ҳахьеибабо сҭахым, – аниҳәоз, Баҭыр идырт егьырҭгьы иара еиԥшҵәҟьа рдиректор хара дыргала ишынаивс-ааивсуаз. – Ахара санхәыц, сара схала ишәзаазгазшәа шәгәы иабеит сгәахәит.
– Нас ус иҟамлаӡеи? – дҵааит Баҭыр.
– Егьырҭгьы убасҵәҟьа шәгәы иабома? – ас Важьа данҵаа, арԥарцәа, «ааи» рҳәарц рҭахны, рхқәа аадырҵысит. – Уи иашам! – мап икит аиҳабы. – Шәхала шәазхәыци: ара аԥсуаа шәоуп аиҳараӡак аус зуа, аиаша ҳҳәар иаҳа иеиӷьуп, аӡәыр аусура шәсыдсымкылакәа шәаансыжьма? Ааи, ахарантә иааз аӡә дысзеиқәмыршәазар ҟалоит, аха ақыҭан инхои, ааигәа-сигәантә иаҳзаауеи аус рымуеи, изҭахыз ауаҭахқәа рысымҭеи. Гырқәак аазгеит, ааи, стәқәак сыкәыршамзар, аус сызуама? Иаахҵәаны аиаша шәасҳәоит сара. Сахьазааиуа: абасҟатәи аԥсуаа аус ахьыжәуа цәымӷас сышәкыртә сызныҟәари, шәара шәтәала? Ус анакәха, аҭҵаацәа ааганы изшәықәысҵари? Сара сыда урҭ ирзеилкаарым аусура шәышҭымҵыз ҳәа шәгәы изабои? КГБ аус ауеит, абри зышәзеилымкаауеи? Аҳәынҭқарра аблақәеи алымҳаи даара иҵаруп, абри жәдыруазароуп усс шәҽыззышәкуазаалак. Шьҭа шәгәы иалоу сашәҳәеи! Сабаиашам?
– Аказы сҵаауеит, – дҩагылеит Баҭыр.
– Утәаз, утәаз! – иуамызт Важьа. – Еиҟароу реиԥш ҳаицәажәап, аиҳаби аиҵби ҳәа акәымкәан.
– Излашәҳәаз ала, ҳгәы шәасыр шәҭахым. Аха астадион аҿы шәанцоз, ара аус зуаз шәыкәша-мыкәша иҟоу шәыманы, ҳгәы иалсыр ҳәа шәымшәаӡози?
– Акыр изсаԥсоу Баҭыр! – деихаччон аиҳабы. – Уахь сцара иашоуп сымҳәаӡеит. Иагьа гха аԥсҭазаараҿ иҟаҳҵоит. Аха сыжәлар ахьнеиуа, цәгьароума бзиароума, саргьы мнеишьа сымаӡам.
– Аха ижәымдыруази уи амитинг аԥсуаа ишырҿагылоз? Шәеиԥхьаҟәҟәа шәабацоз?
– Закәытә митинги, цқьа уазҵаахьоу? Аԥсуаа рзы иҽеимз акыр ҳҳәама? Ҳадгьыл ҳахьықәынхо аԥсуаа ҳзахырбаауеи рҳәеит. Уаҳа ирҳәеи?
– Шәыдгьыл арбану шәызхаабаауа?
– Уара, ара ҳанхоит шьҭа, ҳаишьцәазароуп. Шәарҭ шәаалаган ақырҭқәа иаҳзырухьоу ҳәа шәықәгылоуп. Ишәзыруи, даҽа милаҭ хәыҷык ирымам аинститут шәымазар, атеатр
шәымазар, ахор есымша изҳауазар, ашкол шәымазар? Аԥсны иҟоу аҭҵааратә институтқәа даҽаџьара иабаҟоу?
– Урҭ зегьы аԥсуара аизырҳара иазкыума?
– Иуҳәо закәи? Ус азҵаара ықәургылар ҟалома? Аекономикем акультуреи еицызҳауеит.
– Иҳаракыу ажәақәоуп, – «егьыҟам» аанарго, Баҭыр инапы ааиҟьеит. – Ауаа раагаразы еиҿкаарас иҟоу зегь хдыртуеит. Асубторпикатә институт Қәҭешьынтә иаханы изааргеи? Заҟаҩы аԥсуаа убра иҭада? Уаа шә-ҩык ыҟоу?
– Иахьцалак иҟами!
– Бзыԥҭа аиха-бетон зауад гылоуп, иҭрыжьуа аалыҵ абжеиҳара Қырҭтәыла идәықәырҵоит. Уахь изыдмыргылеи? Уи ақыҭаҿ аус руеит акәац-комбинат, архьшәашәага. Вагонла иааганы, арахә ршьуеит, уа иҵәахыуп, нас вагонла иааҭыганы, Қырҭтәыла идәықәырҵахуеит. Арҭ аорганизациақәа рхыбра еиҵҳәақәа уахь издмыргылеи?
– Баҭыр, уара уҟәыӷоуп, ас уцәажәар ҟалома? Аекономика арҿиара иаҳа ишеиӷьу аҟазацәа игәарҭоит, зегьы ӡбаны аргылара нап адыркуеит. Урҭ зегьы уареи сареи ҳзалацәажәари, иаҳа издыруа ираҳҭап.
– Аԥсны аҭархара аекономикатә шьаҭа аҵарҵеит, ишәзеилымкаауашәа шәзалацәажәои?
– Зегьы шәара ишәԥырхагоушәа азхәыцра аҭахым.
– Иҟоу жәдыруама: ҳаҟәыҵып уи! Ҳхатә гәаанагарақәа шҳамоу иаанҳажьп. Ҳҟәыӷацәами! Сара схаҭа даҽа зҵаарак салацәажәар сҭахыуп.
– Сӡырҩуеит.
– Џьанари сареи адипломқәа ҳахьчарц ҳамцар ҟалаӡом.
– Арзаҳалқәа аажәгоит, шәызмышьҭуада! Аҵара шәалгондаз, шәхазоуми, Аԥсны иахәарц ауми. Акадрқәа шаҳҭахыу еилкаами.
– Ашықәс ҿыц ииасит ҳабла иамбакәа, – Борис игәы иалан аныҳәаҵәҟьа ныҳәаҵас иахьырзымҩаԥымгоз. – Уаҳа ҵыхәаԥҵәара змам акомиссиа убахьоу. Уажәы Москвантә дысзаарышьҭуеит аполковник Гриазнова, лыуаа лыманы. Абыржәы сцоит Гәарамиа иҿы. Аусура салҵырц сҭахыуп ҳәа ашәҟәы шьҭасҵоит. Сықәҵны сцароуп, иахьсышьҭашәарыцо шьҭа исзычҳауам ҳәа асырбоит. Аха сара сымацара сшәҟәы агәхьаагьы ркуам. Шәарҭ шәызынтәык арзаҳалқәа ақалақьтә комитет аҿы инажәгароуп.
– Еиԥшны арзаҳалқәа шьҭаҳҵар, еибыҳәаны иҟашәҵеит рҳәашт, – уи амҩа Леуанти игәаԥхомызт.
– Ирҳәааит.
– Исҳәар исҭахыу: атекстқәа еиԥшымхароуп, еиуеиԥшым аҵакқәа, аҵаҵӷәқәа рымазароуп.
– Усҟатәи аҵакы абаҳаԥшаауа, еиԥшызааит, ижәҩы!
– Ахәмарра ҳаҿушәа, уамак исгәаԥхом.
– Аполитика ҳәа акыр ыҟоу џьушьома, хәмарроуп. Аполитикцәа ауаа рыԥсҭазаара иалахәмаруеит.
Иидыруаз аӡәы машьына хәыҷык дақәтәаны дизымааизар, зымаҭәа ззымԥсахуаз ашкол адиректор Борис Кьахьыриԥа, иагьа дыццакуазаргьы, таксик никыларын ҳәа уҟазу. Автобус анааҭгыла, еибарҿыҿуа иҭатәаз дынрылагылеит. Леуанти, идипломат ыркәлаауа, аҩныҟа иҿааихеит. Уи дақәшаҳаҭмызт еиԥшыз арзаҳалқәа рышьҭаҵара, апартиа иалалозшәа. Апартиа иаҭахыз усзар идырҽхәон, аха иамыхәо акәзар изҩыз аҳәынҵәа ргәыдҭәалараз ҿыҵга бзиахон. Дшааиуаз Виталик иҿы днеин, Борис ирабжьеигаз иеиҳәеит. Уи Вовеи, Гарики ашьыжь иазыҟаиҵар акәын, рых-ҩык рарзаҳалқәа еиқәыршәаны, хара имгакәа, Гәарамиа изнаргарц. Леуанти ихаҭа адырҩаҽны аусураҿ дымнеирц игәы иҭан. Уи дышиашаз ақалақьтә комитет аиҿкаара ҟәшаҿы днеит, иарзаҳал Родонаиа ихаҭа инаииркит.
– Ашәҟәы иҭажәҩырц сшәыҳәоит! Иаарласны актәи амаӡаныҟәгаҩ изнажәгар сҭахын.
Родонаиа имхаимхӡоз ибласаркьа изнацәык ала иааириашан, арзаҳал даԥхьеит. «Аҳәара ҟасҵоит апартиа Гагратәи ақалақьтә комитет абиуро аҿы иқәшәыргыларц апартиатә еиҿкаара амаӡаныҟәгаҩс сахьыҟоу аҟнытә схы сақәиҭышәтәырц, сорганизациа ашҟа исызнагом автономтә жәлар рыԥсҭазаара иазкыу аҭыԥынтәи аорганқәа ииашам рполитика». Родонаиа уаҩ ҭынчк иакәызшәа иҽыҟаҵаны, агьҟамлаӡазшәа иблақәа ҩышьҭихын, аарла ажәак ааихәлшәазшәа иуит:
– Ибзиоуп.
Ихы анҩышьҭихуаз, Родонаиа ибласаркьа урылԥшны, урҭ идырҭбаауаз ибла дрыхԥшылонаҵ, Леуанти уи ауаҩи Бериа Лаврентии шеиԥшыз аагәеиҭеит. Ма иара ус акәызшәа ибеит. Амала Лавренти ҭеиҭԥшла дыжәпан, ари уаҩасак иакәын. Аха рҩыџьегь еицеиԥшны аԥсуаа рцәымӷзар ҟаларын. Уамашәа иубашаз рҩыџьегь аԥсуаа ирыуацәан. Ирҳәон Бериа иаб даԥсыуа аамсҭан ҳәа. Родонаиа аԥсуаа дрымаҳәын. Аҩныҟа амҩа ианыз Леуанти изеилкаауамызт аԥсуаа ргәаӷ кны измаз ахьырацәахаз. Ирыҵашьыцуазар? Арҭ апартиа рхы иархәаны Аԥсны иаҿагылан. Аамҭацԥхьаӡа ирышьашәалаз ақәԥашьа аформа ԥшааны, рхы ҿырхуан аԥсуаа, акәымзар иагьараан рышьҭамҭа ыҵадырбгахьазаарын.
Леуанти игәы иаанагаӡомызт аиҿкааратә ҟәша аҿынтә иаарласны иарзаҳал актәи амаӡаныҟәгаҩ Гәарамиа икабинет иҩнаргаларын ҳәа. Избанзар актәи амаӡаныҟәаҩ ашәҟәқәа ангәеиҭоз ҽнак алхны иман. Арахь урҭ ашәҟәқәа аиҿкааратә ҟәша идәылҵуазу, ирласны идәылҵуазу, зынӡа уа инхозу зыбзоураз аҟәша аиҳабы иакәын. Уи актәи амаӡаныҟәгаҩ, аԥсуа, иусқәа еиҵеиҟьарц дишьҭазаргьы илымшози. Аха иара, ари арзаҳал цҭәык алҵыр ҳәа дшәозу здыруадаз, авторгьы ихымҩаԥгашьа азкылԥшра цәгьамзи, иԥсы анааилала, иаразнак амаӡаныҟәгаҩ иахь деихеит. Уи аҽныҵәҟьа, ашкол ахь ателефон иасны, иԥхьеит, аха Леуанти адырҩаҽны ашьыжьынӡа ақалақь ахь ихы имырхеит.
– Заҟа шәҟәы сзаашәышьҭуа, изҩыз шәызынтәык шәацәажәара сахьӡом, иҟалеи, уара? – Гәарамиа деилахан, аамҭа зынӡак ишиамамыз убартә, дагьцәажәон, аҩрагьы даҿын, уажәи-уажәи ихы ҩышьҭхны дзацәажәоз диҿаԥшуа, нас имҵаз иқьаад илаԥш изаҟәымҭхо.
– Абиуро ахь шәансыԥхьо саҳәшәарц саажәгаз џьысшьан, – Леуантигьы иара итәала дгызмалын.
– Аус ҳшәыруам, уара! Ас мацара ҳаилыхо ҳаилазаауама…
– Ҳаилашәмырхан ҳамҳәеи. Ҭынч ҳусқәа ҳарҿызар ҳаргьы иаҳҭахыуп.
– Ишәԥырхагада?
– Борис иҿы Гриазнова ҳәа уамак дизааит, даанышәымкыло!
– Урҭ планла ирыдуп, ара акыр ҳзыҟаҵома.
– СССР МВД рплан иадырбеит Бзыԥҭа ақыҭан иҟоу ашколқәа руак, абри Борис дахьдиректору, аусушьа ҭырҵаарц? Идыргаӡода?
– Игәарҭааит! Шәара иабашәԥырхагоу?
– Ҳахьеиланаҵо ҳҭахым.
– Сара Аҟәаҟа аизарахь сымцар ҟалом. Маҷк сагьагхоит ҳәа сыҟоуп. Шәарҭ шәааилабжьақәа.
– Гриазнова дҳақәшәыршәеи, ҳаизаны ҳлацәажәароуп.
– Аамҭа ҳамами.
Гәарамиа ажәаз Леуанти дақәиргәыӷит Москватәи иаарышьҭыз аполковник Гриазнова гаграа дрықәиршәарызшәа, аха акгьы еиҿимкааит. Лара дцо-даауа дшыбжьаз раҳауан, зны аресторан аҿы ақырҭуа милициа акыршылҿарҵоз џьоукы дырбеит. Знык аҟара ашкол аҿы даакылҟьан, Борис днаиацәажәазшәа дцеит. Лкомиссиа, қарҭаа ракәын иалаз, шьҭа мчыбжьык инеиԥынкыланы аус руан, аԥхын аремонт иҟарҵаз метр-метрла акәым, сантиметрла ишәо мацара ашкол ахыбра иҩнан. Борис есышықәса Урыстәылантә, анефт ахьыҵырхуаз аҿацәқәа рҿынтә, ахәыҷқәа ааигон аԥсшьараз. Ихала дырхагылан. Анефт ыҵхыҩцәа еснагь амал рыман, даҽа школк иамамыз ахыбрақәа издыргылон. Абарҭ зегьы
гәарҭарц иаҿын. Гриазнова уа даангылозма, анефт ыҵхыҩцәа рахь лыуаа лышьҭит, Борис ирымихыз аԥарақәеи инихыз ҳәа иаирбаз ашәҟәқәеи ахьынӡеиқәшәоз еилылкаарц.
Борис иусура ишашьҭамыз усгьы еилкаан, изакәызаалак акы дахдырҟьарц иашьҭан. Ихаҭа дышҭаркуаз агәра игон, ажәлар рҿаԥхьа ахара идны даанхартә ацәгьахәыцра иҵаргалартә, рнапаҿы амчра зегь ркын. Леуанти ихы ахьигара издыруамызт. Бла аартыла Борис дзиҿамԥшуа днеиуан, избанзар уи дыхьчатәын, арахь москваа ирақәԥашьхарыз здыруадаз.
– Гриазнова Гагра даныҟало здыруазар сҭахыуп, – Леуанти Лиутик Чыгәбар, амилициаҿ аус ахьиуаз уамак игәра шимгозгьы, димыҳәар ада ԥсыхәа ыҟамызт.
– Узжьар ҳәа умшәаӡои? – дыччон Лиутик.
– Избан?
– Амилициаҿ аус зуа ҳагәра угар ҟалома, – уи Леуанти, иихәыцуаз илахь ианихуазшәа, диҿаԥшуан дԥышәырччо. – Акыр иухәозар, иузеилыскаауеит. Амала уареи сареи ҳада аӡәы изымдыруазароуп. Чарҳәаҩыс саарыԥхьаӡар, аус сақәдыршәоит.
– Уи лаара маӡоума?
– Имаӡам, аха амилициа зегь бзиа ҳаибабо џьушьома.
Леуанти ари дахьиацәажәоз аусҳәарҭа агәарԥ аҿакәын. Ақыҭа милициа рҭыԥ ҟарымҵацызт уажәгьы, уада ҭбаак аҿы рызынтәык еилатәан, уа диацәажәар ирзыӡырҩуаз дзусҭаз иалырдраауази. Нас амҩахь дыҩцәырҵын, автобус дҭалеит, Гаграҟа ихы рханы. Лиутики иареи реицәажәашьа дазхәыцуан. Уи амилициаҿ аус иуан, аха аԥсуара иҭиуа уаҩы имаҳацызт. Аконституциа ҿыц апроект ианалацәажәоз, милаҭс иҟаз зегь шеилатәазгьы, ргәхьаа мкӡакәа, аԥсуа жәлар ргәаҵа иҵхоз астатиақәа ԥсахзарц, иқәгылаз иара иакәын. Нас иҩызцәа ишьҭалеит. Леуанти игәалашәон ааигәа Шартава Резо иқәҵра зыбзоураз иара шиакәыз. Амилициагьы рыуаа рымазар акәын, акәымзар аусура рцәыцәгьахон. Автобус дышлыбааз, Гагратәи аԥсуа школ агәарԥ шыҟаз дҩыхәнан, зкабинет аҿы иҟамыз адиректор Чамагәуа Ҳараз аспортзал аҿы диԥшааит.
– Иҟоу ааркьаҿны иуасҳәап, – Леуанти уи дындәылигеит. – Гриазнова Бзыԥҭа аусҳәарҭаҿ ҳлыԥхьарц ҳгәы иҭоуп. Уара раԥхьа уқәгылароуп.
– Бзиоуп.
– Уаннеиша адырра усҭоит. Ҩыџьаҟа ҳаҷкәынцәа аашьҭухроуп.
Аҳра ауазшәа иқәгылаз ахыбра аҿынтә, амҩахь длалбааит Леуанти. Аус злаз Ҳараз иқәгылара акәын, уи дақәшаҳаҭын, егьырҭ дымццакӡакәа адырра риҭарын ҳәа игәы ишҭаз, Леонид Чыгәбар итакси ала дааиҿаҳаит. Уи амҩан дибаны ари дынижьуазма, дақәиртәеит. Изеицәажәомызт, даҽа џьоукы аҩныҵҟа иҭатәан. Урҭ иманы Колхьидеи Бзыԥҭеи рҳәааҿынӡа игон. Иаԥсыуаамызт, аха амаӡа ус арҭ ирзеибыҳәомызт, аԥсшәа рыздыруамызт ҳәа узлагәыӷрызи, еилыркаауаз абоудыруаз. Урҭ анлыбаа, Леонид Леуанти Бзыԥҭанӡа дигон.
– Иахьа иалагӡаны, Пицунда уақәымшәакәа ҟаларым.
– Ус ауп, аха иаҭахызар усгьы сымцои.
– Гриазнова лаара ҳазԥшуп, ҳаиқәшәароуп, заа иазхиазарц Давлеҭ иаҳәатәуп.
– Инасыгӡоит.
– Агырба Вова иҿынӡа ицҳатәуп.
– Ҳанеиқәшәо ҽнак шыбжьоу иҳамдыршеи, убасҟан ҳнабжьҟьап. Иауазар заа адырра исҭоит. Аха Гриазнова ҳлацәажәоит ҳәа, Гәдоуҭанӡа ацҳара аҭахыу?
– Ирдыруазааит ҳамацара ҳшыҟам.
Леониди Лиутики ешьарала еизааигәаз, цуҭак еицаланхоз Чыгәбарқәан. Цыхьычба Лерики Леониди агәарбжьара рыбжьан, урҭ рҿынтә Лиутик иаб дахьынхоз ахь унеирц, амҩаду ааихыуҵәон. Аҿыц мҩала ацҳа уахьнықәсуаз Калдахәара иатәыз цуҭан дара рынхарҭа ахьыҟаз. Лиутик, иаб диҿыҵны, аӡиас азааигәара адгьыл ҿыц икхьан, аҩныргылара хиркәшарц агьигмызт. Уи, хара имгакәа, Леуанти изааицҳаит Гриазнова дааны дшыҟаз, иаарласны деиҭахынҳәырц лгәы ишҭазгьы еиликааит. Леуанти
имашьынаныҟәцаҩцәа иԥшаан, аухаҵәҟьа идәықәиҵеит Гәдоуҭа, Пицунда, нас Гагра Ҳараз иҿы. Урҭ асааҭ жәаба рзы Бзыԥҭа аусҳәарҭаҿ иааир акәын. Канџьариа Вовеи Кьатиа Гарики урҭ рааира иазыԥшызаауан. Избанзар ашьыжь Леуанти дкылхх Гәарамиа иҿы дцон. Ҽнак шыбжьаз длеир, заа адырра лоур, Гриазнова дықәҵыр ҟалон, изылҭахызи ауаа рыҿцәажәара, лара лнапы ианырҵаз налыгӡар акәын.
– Абыржәы ҳаҷкәынцәа лызԥшуп Бзыԥҭа ақыҭсовет аҿы, – Леуанти Гәарамиа длаиртәаанӡа, адырра ииҭеит.
– Уи уажәы изаҭахыуи? – ҿааиҭит актәи амаӡаныҟәгаҩ.
– Илҭахыу еилаҳкаап, ҳгәы иҭоугьы лаҳҳәап.
– Сгәаныла уи аҭахым.
– Саарышьҭит, Гриазнова даҳзааишьҭырц, Гәарамиа уиҳәа ҳәа. Ишәҭахызар шәара шәаала, иамуазар ирашәҳәап. Ирасҳәои?
– Уца нас! Слацәажәап.
Леуанти дыццакит ақыҭсовет ашҟа. Уаа ҩажәа-ҩык еизаны агәарԥ иқәгылан. Акыргьы хьҭан азы, маҭәа ԥхала еилаҳәан. Бзыԥҭа акәзар – усгьы аԥша хьшәашәаӡа аԥсҭа иҭыҵуан. Еилагылаз ираҳахьан Кьахьыриԥа Борис икабинет аҿы акомиссиа ааны иштәаз. Иара аусура инаишьҭуамызт, зегьы еилыркаахьеит, иҭырымҵаацыз уаҳа акгьы имамызт ҳәа ҿыҵгас иныҟаиҵан. Дара ықәҵуамызт. Еизаз рызынтәык иманы, Леуанти амардуан дҩаҿалан, ақыҭсовет ахантәаҩы икабинет, азин ылхны, дныҩналеит. Ахантәаҩы усгьы заа идыруан арҭ шааиуаз. Зегьы анылатәақәа, Леуанти ихы ахантәаҩы Ҷанба Лиова инаиқәикит:
– Акомиссиа иалоу арахь уаарыԥхьарц ҳҭахыуп. Ҳамрацәажәар ҟалаӡом. Уахь адырра ҟауҵаанӡа, амилициа ақалақь аҟәша аиҳабы Рапава уҳазиацәажәа, Гриазнова даҳзааишьҭырц!
Ақыҭсовет ахантәаҩы Рапава иахь ателефон дасын, иҟалаз иеиҳәеит. Нас дҩагылан, дындәылҵит. Уи ашкол ахь дышцаз еилкаан. Заагьы дмааит, аха даныхынҳәуаз акомиссиа иалаз иманы дааҩнашылеит. Гриазнова даауазар ҳәа илызԥшын, ақыҭсовет ахантәаҩы ҿыц телефонла ақалақь иҽамеидеит, аха амилициа аҟәшаҿы аполковник дахьыҟаз рыздыруамызт.
– Ҳлаҭәалымшьозар ҳазлызԥшуеи, – акомиссиа иалаз рахь ҿааиҭит Леуанти, – уи илылаҳхыуи, дааиргьы бзиоуп, дмааиргьы иҳачҳап. Шьҭа шьыбжьон ааилашт. Аус злоу лара даазгаз шәара шәоуп, ҳгәы иҭоу шәаҳамҳәари. Абас иаҳа ҳманшәалахап ҳәа сгәыӷуеит, угәы ишԥаанаго? – уи ихы ахантәаҩы инаиқәикит.
– Ишышәҭахыу! – иҳәеит ақыҭсовет ахантәаҩы. – Нас ак зҳәар зҭахыда?
– Аиҩызара аӡбахә шәҳәоит, – дҩагылеит ирлас ицәажәоз Ҳараз Чамагәуа, – арахь ҳаинызҟьаша ада шьаҿак ҟашәҵоны аабаӡом, – уи ихы зықәкыз қарҭаа ракәын. – Ҳмилаҭ аҵабгара иазкым шьаҿас иҟашәҵаз ҳашәҳәеи! Еснагь гәыбӷанс иҳашәҭоит ашкол шәаҳҭеит, аинститут шәаҳҭеит, атеатр, афилармониа… заҟа уҭахыу зегь ҳашәҭоит. Уи қәԥарала ишәҿаҳхыз ауп акәымзар, иарбан гәаԥхарала иҳашәҭаз? Абасҟатәи агәаҟра ҳҿаргыланы ҳашшәымоугьы, асовет ҳәынҭқарра аҵыхәтәан иҳанаҭаз аҿахәҳәара ҳамышәхит, амитингқәеи аизарақәеи раҟәыхраз ақәҵара иаҳзаашәышьҭыз ала. Аха аусуцәа ирԥшааит рҿахәҳәашьа аформа, аинтеллигенциа ҳахьрыдымгылаз сгәы иалоуп. Аусура аҭымҵра ҟамлартә аҭагылазаашьа ҳзыҟашәымҵар акәын, аха иҟашәҵеит, цацҳәа иаҳзыжәуашәа. Убри инахырҟьаны, шәаалаган аусура иҭымҵыз зегьы рҿахәы рҿышәхит, урҭ аус ахьыруаз адокументациа зегь еилшәырхит, аха акгьы шәзымԥшааит. Иара ус шәкылсит шәахькылымсшаз. Иахьа Кьахьыриԥа дкыдцаланы дшәымоуп. Шәааҟәымҵӡакәа дҭышәҵаауеит. Шьҭа иазымхаӡои? Аус зишәмыруеи? Игәы ԥҵәаны дықәышәцар шәҭахыуп, аха ҳара џьара дцар ҳаураны ҳаҟаӡам. Шәызҿу шәаҟәымҵыр, даҽа мҩақәак рыԥшаара ҳҽазаҳамкыр ауӡом. Ганкахьала шәызҿу сгәаԥхоит. Шәусушьа ҳара даараӡа ҳаиднакылоит, иҟаҳҵашазы ҳамҩақәнаҵоит.
Ицәажәар зҭахқәаз маҷӡамызт. Ауаа ргәы иҭаҵәахыз рацәан, есымша идурҳәозар ицәырыргашаз рыман. Аӡәык, ҩыџьак ракәымзар, машьынаныҟәцаҩцәан, Леонид
Чыгәбар, Лерик Цыхьычба, Мхонџь Валера реиԥш иҟаз, аха аҭыԥ дуқәа зманы Қарҭынтә иааз ӡыӷәӡа иӡырҩыртә, ҩныҵҟала аҟҿы еицҳауазаргьы, рыбла ихыԥшылоз ашьаҭа аҵаҵа ирҿадыргылашаз рзымԥшаауа, ҿымҭӡакәа итәан. Ирҳәашаз иаҳагьы иҵарын Канџьариа Вова, Кьатиа Гарик реиԥш иҟаз аныҩагылалак.
– Аԥсуа жәлар еизацԥхьаӡа хьаак рымоуп азоуп изеизо, – Леуанти даныҩагыла, ашә аатын, дааҩнашылеит иаҩцамыз ԥҳәыск, лминиуԥка лышәҵаны, сахҭан курткак лкьаҿ шкәакәа иақәҵаны, лышьхә ҳаракқәа ирнаалашаз ашьаргәацә ԥшӡақәа дрылаҟаны, даныӡӷабыз ахаҿы ԥшӡа лыман уҳәартә, уажәгьы акыр дыцәгьамкәа. Илышьҭагылаз ҩыџьа амилициа афицарцәа аниба, Леуанти идырит игәаҟуа изышьҭаз аполковник Гриазнова шлакәыз. Илаԥш аалҟәиган, афицар еиҳабы дааизу, иара ус ԥҳәыс бзиак дааҩнашылазу изгәамҭазшәа, иажәа иациҵон. – ЦК КПГ рықәҵара иацәшәаны иахьа имааз џьышәымшьан. Апартиатә қәҵара рыдыркылеит, аха уи азакәан ԥшра аиуртә жәлар рдепутатцәа ирыдрымкылацт. Амала ҳара иааҳхарго акгьы закәан ԥшрак аҵаӡам. Убри азы ушәар ҟалаҵәҟьоит. Ус иагьа иҟазаргьы, ҳара ҳхаҭарнакцәоуп, ауаа ираҳҳәеит рҿахәы шаҳҳәо ала, иаҭахыу еилкааны ҳшыхынҳәуа. Ҳара убасҟатәи ҳажәлар маҷуп, аӡәы иӡра акырӡа иаҳзаԥсоуп. Уи ажәлар дуқәа рхаҭарнакцәа ишәзеилымкаар ҟалоит, иагьџьашьатәӡам. Зԥа дымԥсыц уԥа диумырҵәыуан ҳәа ҳабацәа баша ирҳәомызт. Ажәлар маҷ рхыхьчара рцәыуадаҩуп, убри азын иаарзааргалак ҟалоит, уи закәандаразаргьы. Ус акәымзар, закәытә ус ҭҵаароузеи ицәырыжәгаз? Инымҵәаӡо аусҭҵаара аӡәы ибахьоума? Насгьы убас еиԥл иҟаз ахырхарҭа шьҭышәхит, аԥсуаа рыда аӡәы еилагарак имамшәа, аԥсуаа аус ахьыруа ҭышәҵаауеит. Арахь ақырҭқәа аиҳабыра ахьрымоу, иара усгьы аус ахьыруа акырӡа иаҳа ирацәоуп, русушьа зҭышәымҵаауеи? Ишәҭахызар уаҟа имҩаԥыргахьоу ацәгьоурақәа рзы аматериал ҳара ишәаҳҭоит. Амала усҟан агәра ганы ҳаҟазароуп обиективла шәшазнеиуа, лахьгьы шрышәҭо. Акәымзар ҳшәыцрыҵраны ҳаҟаӡам, шәхала лахь шәмоукәа. Зҿышәымҭуеи? Арахь, уи акәымзар, зны шәахьнеихьоу азмырхакәан, акырынтә шәырҭаауеит. Иахьа ҳазҭоу ақыҭсовет ахантәаҩы гәыбӷанк ҳазиҭозар ҳәа, ҩы-мзы рыла ф-комиссиак изҭрыжьит. Кьахьыриԥа иакәзар – аусуха ирҭом. Дызлашәкша агьимам, ишәымбаӡои? Шьҭа шәиҟәамҵуа! Абас ала ҳара ешьцәаҵас ҳаидышәкылап ҳәа шәгәы иаанагома? Аобиективра злоу уаҩы дшәылагылам акәымзар, шәара шәусура атәы зҳәо аматериал «Крокодил» аҿоуп иахьаҭыԥу. Ааи, иахьа ҳамч зламаҷу ала, шәусура аформас ишьҭышәхлак, шәаҳиааир шәылшоит, аха шәазхәыцуама ҳаԥхьаҟа иҟалаша? Шәазхәыцыр даара исҭахын. Раԥхьаҟа иҟалашаз иазымхәыӡакәа аус руан азоуп, иахьа Аԥсны зегьы хыла-гәыла изеилоу. Амҩа иаша иқәҵамзар, ҳҭагылазаашьа аҳәаақәа арҭбаар алшоит.
Уи иашьҭахьы џьоукы ықәгылақәеит. Ирҳәоз ахы ахьцоз усгьы идыруан азы, ихгьы акыр ихьуан, маҷк дымӡырҩуа даатәеит. Амала лара лахь дымԥшуазшәа ҟаҵаны, илаԥш Гриазнова илхын. Зегь рылаԥш хызкырц зылшарын ҳәа агәра згоз аԥҳәыс лгәхьаа ркымзшәа ахьылбоз акәзу здыруада, длатәарц илырҭаз аҟәардәгьы лхы иамырхәакәа, лыбӷа зны ахышә иадҵашәа дгылан, нас, асҟатәи ауаа зкыз ауада ахьҭшәахаз аҿы анахь-арахь даалаҩеит, ԥҳәысҵас дааԥышәырччаргьы цәгьа илымбеит, аха, ирҳәақәоз шлаадырхоз лбацԥхьаӡа, иахьылҭахымыз дшықәнагалаз лдырзу здыруада, мҵык дәылҵзар иубарҭазар аҟара, ларгьы улаԥш уамак дыҵамшәо дныҩнаӡит. Лара лашьҭахь қарҭаагьы ҩагылан, «абзиараз» рҳәазшәа, индәылҵит.
Ауаа реизибагарақәа ирылҵшаз уаҩы издыруамызт, аха ақыҭсовет ахантәаҩы иҭыԥ иакуаз ракәзаргьы иааизаны, ргәы иҭақәаз Москвантә иаашьҭыз аполковники илыцраҳәаз қарҭааи (лара қарҭаа дрыцраҳәазар?) иахьраҳақәаз, ҿаԥҽра ӷәӷәак мҩаԥызгаз иреиԥшны, илалбааит агәарԥ ашҟа. Рҿаԥхьаҵәҟьа аклуб иаҿаԥшьыз ауада ҭбаа-ҭыцә ыҟан. Амилициа рҭыԥ акәын иара. Аҽны ақәа леиуазшәа-имлеиуазшәа ишыҟазгьы, амш шыхьҭазгьы, амилициа рҭыԥ ашә аартын. Рханы имҩаԥысуаз аизара иазҿлымҳазар акәхарын, аха идәылҵны арҭ изаарыдгыломызт, рхы рықәырԥс рқьаадқәа ирыдтәалан. Леуанти Чыгәбар Лиутик дахьтәаз дибон. Уи дҵак инапы ианиҵарц иҭахын, аха иҭагылазаашьа гәаҭаны,
днахныҳәит. Амала егьи, ҩымшҟа рышьҭахь, ихала амашьына амҩан дынҭаиртәан, дааиҿаччеит.
– Жәаха Грианзнова илашәҳәаз еилыскаар сҭахын.
– Узҵааи?
– Дгәааны дықәҵны дцеит.
– Ибзиами! – зҳәаз Леуанти ибон абри аинформациа ииҭарц шакәыз Лиутик «машәыршәа» ҽызиқәиршәаз. – Дцаӡу, деиҭаауоу?
– Даауазар – ааигәа дмаар ҟалап, – ибжьы ҭыганы дыччозар иаҳа иеиӷьын, убасҟатәи Лиутик ихаԥыцқәа аарԥшуа дԥышәырччон.
– Даауазар, нас лгәы иҭоу ҳдыруазар цәгьамызт.
– Акыр сзеилкаауазар збап.
Аха дыррак ҳауаа ироуаанӡа, дааит лара Кьахьыриԥа иҿы. Уи дыниҿцәажәақәеит. Ҿыц ирызцәырыргарыз рзымдыруа (Кьахьыриԥа ак изыру, дара ирзыру – ак акәымзи), иԥшын рлымҳа кыдҵа. Ҽаадырҭынчызма уҳәартә, аихсыӷьрақәа шыҟалазгьы, иналаршә-ҩаларшәан, ана ма ара анаплакқәа рҿы ирзаакылсхуан.
– Саб уаҵәы дышәзаарц иҭахыуп, – аиҭакраз Инга акласс дааҩнашылеит, илышьҭархх ашә аатын, ак иҭахызшәа Нургалиев даалагылт, нас ианакәӡамз дааизшәа днахынҳәит. Леуанти уи иқәҿимҭит, шьҭа зныкызма ас аныҟаиҵоз.
– Исҭахыуи зиҳәа? – аӡӷаб длызҵааит иара.
– «Человек и закон» ахь ашәҟәы уҩыроуп ҳәа иабжьаргеит. Шәицхраарц иҭахын.
– Уаха еиқәсыршәоит. Аиҭакра ду азы дысзааиртә иаҳәа.
Аҩны дшааизҵәҟьа, иқьаадқәа дынрыдтәалеит. Уа иҟан Брежневи, Косыгини, Андропови рахь телеграммала, ма саламшәҟәыла ицашаз атекстқәа. Ихала дрыхьӡаӡомызт урҭ реиқәыршәара, ԥыҭк аурысшәа бзианы издыруаз Вова Канџьариа ириҩуан, иусқәа дырхашәаланы ԥыҭк иара еиқәиршәон, Борис Кьахьыриԥа иирбозгьы ыҟан. Адиректор еиҿкааны шәҟәы еиқәиршәаӡомызт, аха дзыԥхьаз иагыз-иабзаз иара иеиԥш игәазҭоз дузыԥшаауамызт. Ателеграммақәа рышьҭраз Адлер ма Шәача Леуанти дцон. Иԥшаатәын аԥарақәа. Аԥара аизгара акәын зегь раҵкыс ицәыцәгьаз. Изиҭахыз зегьы израҳәомызт, иахьакәымз рлымҳа иҭасрын. Угәра зымгашазгьы ҟалон. Аԥара еснагь афҩы гон. Арахь иара ада уск узырҽеиуазма? Ицқьаз бӷьыцқәак даарыхан, Виктор ихьӡала ажурнал «Человек и закон» аредколлегиа ахьӡала ашәҟәы аиқәыршәара иҽыназикит… Адырҩаҽны аиҭакра ду аламҭалаз, ахәыҷқәа адәылҵхагьы рмоуӡацызт, Виктор дааҩналт, иԥҳа диманы.
– Бара бца, амҩа сбырбазар! – аӡӷаб лахь даақәҵәиит иара, аԥсшәа арҵаҩы ианиеиҳәа.
– Ашәҟәы сышәзаԥхьоит… – иқьаадқәа имҵаҵа, агәҭаҿынӡа днеихьан, ашә аатын, Нургалиев даалагылахт. – Улеи! – изҿиҭит Леуанти, аха егьи ашә ҩаиркыхт. – Аусушьа рыздырӡом ҳәа сыҟоуп, ма исзеилымкаауа методк рымоу? – иҳәан, Леуанти дзыԥхьоз ахь даахьаҳәт. – «Актәи аҟәша (Қырҭтәыла МВД) аусзуҩцәа даара ирҭаххеит срызҩеирц. Сара сус убри аҟәшаҿы иҟанаҵо сзеилкаауам. Закәытә маӡарахроузеи ари иаҵоу? Уахь ацара мап ацәыскит, избанзар 1977 шықәса август мзазы иҟалаз сыхҭыс иадҳәалам уи. Егьырҭ аԥсуаа реиԥш, сара исышьҭоуп, иашаны, иаргаманы ҳзинқәа рзы сахьықәԥо азы. Сшәыҳәоит сышәҟәқәа рырхынҳәреи аусура сҭыҵреи рзы ацхыраара сышәҭарц!» Абас инҵәоит ашәҟәы. Акыр ацҵатәума?
– Иацуҵои, сзыхҟьаз-сзынԥаз саҟара уаргьы иудыруеит, еиқәуршәеит, иалҵуа аабап.
– Инга длартәаны ихылҩаалароуп. Снапы шакәу рбар, ашәҟәқәа еиқәзыршәо аӡә иоуп ҳәа, ҽԥныҳәас ицәырыргоит. Ихҩааланы, шәнапы анҵаны, исықәшәыршәа! Схала изгоит аурысқәа рахь.
– Сеиқәуршәеит, – Виктор дындәылҵит.
Даҽа урокк цаанӡа, Леуанти ичҳаны акласс аҿы ихигеит. Имҩаԥигоз аурок уамак ибла иабаӡомызт. Игәы иалан Нургалиев ихымҩаԥгашьа. Ибзиашәа, Виктор данца, иаразнак арра азыҟаҵаҩ дишьҭамлеит. Шалахан дынидххылан дахьизкылԥшуаз азы ҽԥныҳәак изыҟаҵаӡомызт. Ус дныҟәар – гаӡарахон, хара ԥшрамызт. Иалшон Нургалиев Леуантии
иҩызцәеи дрызкылԥшуазшәа ргәы иахьабоз, гхан ҳәа иԥхьаӡаны, мап ацәикыр; ма иара арҭ дырзызкыз даҽаӡәы дырзыркыр, уи дзусҭаз еилыркаанӡа дара ирыҵидыраашаз здыруадаз. Иахьцалак, анаҩстәи аиҭакраз, Леуанти арҵаҩцәа рҭыԥ дныҩналан, Нургалиев дааизааигәахеит.
– Ирлас-ырласны шәсызнеиуеит, ма ишәҭахыу знык ишәҳәар. Иахьа шәсызкылԥшуазшәа аԥшра аҭаны шәахьнеиз, аҵаҩы лаб иҿаԥхьа сарԥхашьеит. Амала ашкол азҵаараз дмааиӡеит иара, ҳҭагылазаашьа уадаҩ ҳалацәажәон. Акыр ҳӡома, ишырбо ҳаиԥылоитеи. Шәсызҵаар ишәасымҳәои, – егьи акыр иҳәарц ихы аҭыԥ аҿы ишьақәгылаанӡа, Леуанти иҿынеихеит ддәылҵырц.
– Изласаҳаз ала аҵарашықәс анҵәамҭаз Аҟәаҟа шәыргоит, – дааидгылеит Инга.
– Акурсқәа рахь исыԥхьоит. Убрахь сцаанӡа, сышәҟәқәа рҭыԥ иқәысҵароуп. Баб исҭаз ашәҟәы ирласны ихҩааланы еиқәшәыршәа!
Даарывсит Нургалиев. Уажәы машәырны еиқәшәозу, ҿыц уи дкылԥшхуазу? Ирлас-ырласны арҵаҩи аҵаҩи шеиқәшәоз, ишеицәажәоз даҽа знык фиксациа азиуазар, аофициалтә бызшәала иуҳәозар? Заҟа агәаҽанызаара аҭахыз дазхәыцуа, Леуанти ахԥатәи аихагыла аҿынтә длалбааит. Игәалашәон, шәи ҩажәеи жәаха-ҩык ршәҟәы рхьчарц, аԥсуа жәлар реизара раԥхьа Лыхны ианымҩаԥыс ашьҭахь, аԥсуа аобком актәи амаӡаныҟәгаҩ актив еизганы иқәгылараҿ ишцәыригаз Лыхнашҭа иқәгылаз рҵаҩыки аҵаҩы ӡӷаби аус шрымаз аӡбахә, дара рыҷкәын шьҭа ашкол далгартә иқәра шнеихьазгьы агәхьаа мкыкәа. Зны Леуантигьы убас изырур рылшон. Иара еиҳабыра ҭыԥк мап ацәикхьан, Кьахьыриԥа иеиԥш дырххо, ицәа дҭарӡыӡо дрымазар аҵкыс, ус иаҳа иеиӷьын. Нас илымшаӡарызи абри аҵаҩы лҽылҟәигар? Лаби иареи уск еицазықәԥон. Рҩны дтәан, дгылан.
Ихы ахьигара изымдыруа, аҩныҟа иҿынеихеит. Уа дышнеиз еиқәыршәатәыз иқьаадқәа деиҭаарыдтәалеит. Ааԥынра усқәа ааигәахахьан, ауҭреи амхи дырҭаланы ирыцқьон, аанда уашәырымхартә, днавҵала-аавҵаланы акыр ишәаҳақәеит, ақәыц маӷ рывҵеиџьгәеит. Ас данахыслак шықәсык иазхон. Уаҳа давҵамлартә, еиқәҟаца изыкӡомызт, аҟәрышь маҷымкәа иаҭахын, иара ирҳауаз рыфатә иазхомызт, ишиҭахыз шәҵатәы, шьаҵатәы изаахәаӡомызт, еиқәҟацаз аанда злеикуази. Ааилашәымҭаз иҽикәабан, дышьҭалеит.
Ателеграммақәа зладәықәиҵашаз аԥара иҭахын. Аус анимуаз аламҭалаз, длабжьҟьар акәын, дахьцаз-дахьааз рзеилымкаауа. Лерик Цыхьычба, ма Чыгәбар Леонид, ма Лиуфа Ԥсардиа ртаксиқәа рҿы ҭыԥк изырԥшаарын, дыбжьыргарын, аха аимадараҿ иишәашаз аԥара абаҟаз?.. Адырҩаҽны Кьахьыриԥа диацәажәарц иӡбеит. Уи аӡәык-ҩыџьак маӡала аус азы дҿырхлон. Урҭ уаҳа даҽаџьара рхы цәырыргаӡомызт. Ашьыжь уи диацәажәаны, ишкол ахьаԥхьоз данҩеи, акоридор аҿы зҩызцәа ирылагылаз Инга даахьаҳәын, лҿаԥшышьала иацы игәы иҭақәаз неиԥхьба илгеит.
Аҵара дҭаланы, Аҟәа аамҭала нхарҭас ишьҭылхызижьҭеи, Асҭанда азеиԥшынхарҭа дыҩнан, иаҳа-иаҳа даҽа ԥсҭазаарак дагәылалон, уи акырӡа еиԥшӡамызт лара лқыҭа дызлиааз. Илыцынхоз ақыҭа ӡӷабцәа рхымҩаԥгашьақәа ирышьашәалаз рҟазшьақәа акыр ишылзааигәазгьы, иаалыкәыршаз ақалақь ԥсҭазаара зынӡак даҽакын, аамҭа цацԥхьаӡа уи иаҳа илныруан. Ақалақь ҿар шҟәышызгьы, аҵара шрыцааиуазгьы, аашьарақәа рылан, ма лара ус илбон. Ақыҭауаа абиблиотекақәа ирыҩнаԥсуан, азеиԥшнхарҭа ауаҭахқәа рыҩныҵра рцәыцәгьан, уаагьы иаԥхьон. Амала ус ҟазҵоз аӡӷабцәа ракәын, аҷкәынцәа ашәҟә кра усгьы иашьцылаӡамызт, аӡәык-ҩыџьак рыӡбахә умҳәозар. Ақалақь аҿы инхоз аҷкәынцәа аҵара иаҳа ирыцааиуан, амала, ҩ-напыкла рус ркуазҭгьы, рылҵшәақәа абанӡеиӷьхарыз. Ақалақь студент-ӡӷабцәа еиҳараӡак Асҭанда рыхә злалшьоз Марица лыла акәын. Шьыжьла аҵара лҽаглырхаӡомызт, аха, аҵәҵәа ааҟамлакәа, аудиториахь лхы шлырхашаз лыздырӡомызт. Ҵаҟа ашә данаалагылалак, алекторцәа рлекциақәа рахь рҿанынархоз акәын. Лара, раԥхьа дныҩналарц, дыццакуа амардуан даҿан. Знык-ҩынтә Асҭанда уахыла лара лҿы даангылахьан. Марица заа дзышьҭалаӡомызт, ателевизор
дшахәаԥшуаз аамҭа налгацәон, абри ашьыжьымҭан ус лымаӡамзи угәахәрын. Арахь шаанӡа дгыланы, лҽырхианы, ллекциақәа дрыхьӡар акәын. Аҵара лызҵомызт узҳәомызт, лҵатәхәқәа лҽырхьылыгӡон. Асҭанда илбон иҵегь шлылшоз.
– Баала абиблиотекахь ҳцап!
– Иззакәи?
– Иаҳзымхаз алитература ҳарымҭои.
– Иаласхи? Исызхаша аҩны исымоуп.
– Марица! Иҵегь еиӷьны ҳҽазыҟаҳҵап!
– Иҟасҵаз азы ицәгьоу ахәшьара соума, амцхә иаласхи?
– Еиҳау аҵара бҭалазар, ибылшо албымгои.
– Баҟәыҵ, џьыбшьт!
– Сара абиблиотекахь сцароуп. Аԥхьарҭаҿ ԥыҭк саанхоит.
– Ыҳ! – Марица даақәыԥсычҳауан. – Бцагәышьа! Сара иахьа сашьа даауеит, сиԥылароуп.
Адиплом зхьчарц ицаз лашьа иаара дазԥшымзаргьы, лара ҿыҵга бзиак лԥшаауан, лҩыза длыцны дымцарц. Аҿыҵга ӷәӷәа зылҭахыз – лҩыза лгәы дасуамызт. Асҭанда, илыцыҩназ раасҭа, Марица иаҳа дылзааигәан, уи иаалыкәыршаз рыгәхьаамкра лныԥшуазшәа дшыҟазгьы, ауадаҩрақәа, хаха дырҿамгылакәа, лышьи-лышьи еиқәҵо, днарывс-аарывсуан, лымҩа дахьаныз. Лара лхымҩаԥгашьа ақыҭа ӡӷаб ҟәышрак аҵылбаауан. Лыхцәы еиҿкаашьеи, ихарҟьацәаны лҽеилаҳәашьеи, лнапхыцқәа рҵырффашьеи, ршәышьеи, дшынеибакәыз дахьубоз ақалақь культура ацәа лхан, лыԥшӡашьа аҟара ацнаҵон. Асҭанда уи бзиала длыҵашьыцуан, дагьылҭахын.
– Бшынеибакәу бқалақь ӡӷабуп, арахь ақыҭа хьӡы бымоуп, иабаабгеи?
– Саб дқыҭауаҩымзи зны, – Марица илҳәоз лқьышә инықәылҵеит, лаб шьҭа дахьқалақьуаҩыз лгәы ннакылозшәа, «зны» инаҵылшьын.
– Избан? Быхьӡ сара исгәаԥхоитеи.
– Џьыбышьт.
– Иахьцалак быхьӡ бара ибаҭәаршьазоуп, ус базнеир ҟалома?
– Иҟасҵагәышьари, – Марица ишәыз лыблацә неиқәылԥсеит.
– Башьа даау?
– Мчыбжьык сынхоит ҳәа иааишьҭыз ателеграмма сызԥшын.
Саҭбеи Асҭанда знык дылбахьан, Марица длыцны уахык лара лҿы даныҟаз. Ақалақь цәа иҟәнын арԥыс. Дҳаракын, дыспортсменын, есымша ихаҿы рыцқьан, дыцқьа-шәқьа, ибла гәыкын, дшеиқәазгьы ибзазашьа ицәеижь арпашәуан. Абас иаразнак уааиеилаҳартә уи Асҭанда лыбла даахгылт, дҿаԥхаҿаччо мацара, лнапы аалымхны, аԥсшәа анлеиҳәоз. Инапқәаҵәҟьа аӡӷаб лнацәкьарақәа раасҭа иҟәымшәышәын. Ҩын уск рымаӡамызт, аешьеи аеҳәшьеи рыҟазаашьа злаџьоушьарызеи. Рҩны ашьха иазааигәаз амҩаду иаҽԥынгылан, дгьыл ӷәӷәак рымаӡамызт, ран дахьӡон зегьы. Раб иусура дагон, аҩны ремонтк аназыруаз акәымзар, ара усутә аҭахӡамызт. Анцәа ишиҳәарыз инхон. Аешьеи аеҳәшьеи ауаҭахқәа хаз-хазы ирыман, иҭацәыз даҽа х-уадак маншәаланы ҩнык аҿы еиҿакын.
– Асҭанда! – лҳәеит Марица ҽнак, гәыҩбарак аҵаӡамкәан. – Баала сара сахь нхара!
– Ишԥа? – Асҭанда азныказ лызҵаарала лҿы ахьааихылхыз иаанхеит. – Бҭаацәа ирдыруоу?
– Мап ркырҳәа бшәома?
– Иахьцалак дара роуп иаԥшәымацәоу, бырмазҵааӡакәа ус шԥасыдыбгалоз?
– Брызныҟәымгар ҳәа ишәома? Ма бара бшәоу?
– Ус сымҳәеит, аха бара иаабҭаххалак ҟабҵома?
– Уи иазаазгоит. Сара исҳәо мап ацәыркуама. Аеҳәшьа дызмаз еснагь срыҵашьыцуан. Ма сҩыза ӡӷаб бзиа уахи-ҽни дсыцзааит.
– Ҳаицыми. Аӡәыр сыбцәигома?
– Иҵегь ҳаизааигәахарц сҭахыуп, – Марица еснагь еиԥш дагьԥышәырччомызт.
– Аиҩызараз ишыбҭахыу, – Асҭанда илцәыуадаҩын иузмырқәацаӡакәа зымҩа ианыз Марица мап лцәкра. – Аха џьоукы, хәы-шықәса сырхьынҳаланы, агәхьаа исзаргом. Амала аҩныҟа бсыцаалар сҭахыуп, иҵегь ҳаибадырп.
– Аеи нас! – илаҳаз иазылхәыцуаз аилкаара уадаҩны, Марица маҷк дааиҵахан, Асҭанда длықәшаҳаҭхеит, аха мап зцәылымкуаз Асҭанда азеиԥшынхарҭаҿ лаанхара акәзу, аҩныҟа дахьлыццоз акәзу лзымдыруа. Ашьҭахь рыҩбагь дрықәшаҳаҭын ҳәа аалԥхьаӡан, лмахәар днахьынҳалан, ԥшахьырсра еицкылсит.
– Марица! Бҩызцәа ҷкәынцәақәак ирыцуп. Бара бтәы дабаҟоу?
– Уи дсымамзар ҟамло иҟоума?
– Иҟалеи зырҳәа! Быԥшра иагым, бычаԥашьа иагым…
– Дмиӡацт, бымбои.
– Иҟаларым, – дыччон Асҭанда, амшын хьшәашәа дхыԥшыло.
– Бара уаҩы дбыдызбалаӡомеи.
– Сароу? – Асҭанда уаҩы изымдыруаз лымаӡа ҵәахы цәырылгар акәын, акәымзар Марица асҟатәи дызлалҩызахози. Уи убасҟатәи гәыкала дылзыҟан, зны илыҵылхыр длыргәаар лҭахымызт, аха… – Сара сқыҭа ӡӷабуп, уаҩ дсымамзар ҟалоит, аха бара… Бтәы даҽакыуп, ақалақь ӡӷаб. Ара уахьнеилак арԥарцәа рацәоуп.
Ҽнак, Марица ҽылкәабарц дахьынӡатәаз, Асҭанда альбом дагәылаԥшуан. Уи зтәыз лымацара иҭылххьаз раасҭа лҩызцәа дахьрылагылаз иаҳа ирацәан. Илзааигәаз ҷкәынак џьара дылбарц, рхаҿқәа еимылдон, аха аӡәгьы дылзалхуамызт. Марица илаҭәалшьоз ҷкәынак дыҟаны лбомызт. Асҭанда лзы урҭ зегьы рхаҿқәа еиԥшын. Аҵыхәтәантәи адаҟьаҿ х-ҩык арԥарцәа зныз фоток аацәырҵит. Агәҭа игылаз Саҭбеи шиакәыз анылдыр, наҟ-ааҟ ивагылақәаз аалхашҭит. Илдыруаз ихаҿы ҭылҵаауан, усҟан иҵегь дҿан, ааигәа илбаз Марица лашьа иаасҭа. Алашара иазааигәаны, убри афото дшахәаԥшуаз, лҩыза дааҩналеит, мпахьшьыла лыхцәы рбо.
– Саҭбеи даара дыҷкәына бзиоуп, Марица, ибдыруоу! Бизгәкуазар ҟалап.
– Билаҽхәартә дыҟоуп, – Марица, асаркьа дахьадгылаз, лхаҿы лҩыза илеизырхан. Амала лхаҿы ччомызт, игәырӷьомызт. Акгьы аҳәаӡомызт, ажәала лашьа дылмырҽхәазҭгьы.
– Занааҭс иалихыз арбану?
– Иҵара далгеит, изаанаҭ иалабхи. Дынџьныруп аха… Ҳаб аҭыԥ бзиа имоуп, Саҭбеигьы дигоит даҽа ҭыԥ бзиак ахь. Аусураз акы ҳахашаауа ҳаҟам. Исҭаххар саргьы исзиԥшаауеит. Ашкол усгьы сара истәым. Даҽа жәабаҟа минуҭ рышьҭахь аҽеилаҳәара сҽазыскуеит.
Уамак мҵыцкәа рҩыџьегь амҩа иангылан. Марица атакси аанылкылан, автостанциахь рхы дырхеит. Марица илҭахызар – Асҭанда лыҩнынӡа таксила дылзымго дыҟамызт, аха лҩыза лцашьа-лаашьақәа лхала илбар, илнырыр лҭахын. Урҭ, автобус ишҭыхоз мацара, рымҩабжара илеит. Ианлыбаа ақыҭахь ибжьалоз даҽакы иазԥшын. Нас, шьапыла аҩадара иахьаҿаз, лара аԥхӡы лықәнаҭәарц агьлыгмызт, Асҭанда дласкәантараӡа лаԥхьа дгылан. Агәарԥ ианынҭала, асас ӡӷаб лԥсы ааивылгеит. Дааҳәны алада данылаԥш, мраӡаарала иаауаз ашәахәа амшын ихиаала, адунеи арҭбаауазшәа, гәеизҳарак унаҭон. Ашәаԥыџьаԥ, бӷьыцк шҿамзгьы, заҟа иџьашьахәз, ианиаҵәаз изеиԥшрахарызи? Лара ашьыжь заа дымгылеит, дангылагьы ахышә аалыртын, иацы Амра алӡааламҭаз илбаз асахьа уажәгьы илбоз џьылшьон, аха лыбла иаахгылаз асахьа ҿыц иҵегь иблахкыган. Аӡынра ишҭагылазгьы, Амра хиаалазшәа амшын иазылаҟәын, иахьӡааԥхылоз харантә икәалыкәаџьон. Ас ақалақь аҿы илбаӡомызт. Лаб иқыҭахь данцалозгьы, асҟатәи уамашәа илбашаз асахьақәа лԥылаӡомызт, илгәаԥхоз ыҟамкәан аха. Ирлас лҽеилалҳәан, адәы даақәгылеит.
– Заҟа сбыҵашьыцуа бдыруандаз! – уи иаалыдгылаз Асҭанда лахь дымԥшӡакәа длацәажәон.
– Ақыҭа хьӡы ахьбырҭаз бгәаԥхаӡомызтеи.
– Ибазҳәада?.. Сароу?.. Ус сҳәазаргьы ҟалап, зны-зынла сгәы ансыхшәо ыҟами. Сыхьӡ уаҳа ҭахымкәа исгәаԥхоит.
– Бымбои, арахь баазымгаргьы, исабҳәаӡомызт ус шакәу.
– Башьа дызбаӡомеи.
– Уигьы идиплом аагара дцазаап.
– Дыҟазар бзиан.
– Ақыҭауаа ԥыҭ-ҩык срықәшәар, иаҳа еилысымкаауази.
– Дызбар саргьы исҭахын.
Лашьа дылбар лҭахымзкәа. Лара илҭахын Марицагьы уи дылбар. Иудыруази рахәыцк рыбжьалар. Амала ақалақь ӡӷаб ақыҭаҿ илцәыцәгьахарын. Џьанар дыҵәҩанзаҵәык. Ақалақь ахь цашьа имазма. Лара ара нхашьак лзыҟаҵарызма. Амҩа дахьаныз, уажәи-уажәи аҳәынҵәа лышьклататар ҳәа дшәон. Ибзиашәа ақыҭа мҩа зегьы шьапыла анысра рықәымшәеит. Амшгьы аӡынраз ибзиан. Иара усгьы агәарԥ дахьықәгылаз аӡы алыжжуан азы, амҩахәасҭа дангылан. Ус иагьа иҟазаргьы, рҩыџьегь еибабар акәымзи, иара игәы ааихашҭрын, ларгьы убас. Рҩыџьегь, акы ргәы иалазшәа, ҿырҭцәомызт.
Лашьа ибара лҭахыҵәҟьан. Аха иаҳа имаҷны Баҭыр иқәшәара даргәаҟуазма. Аиҩызцәа даҽа мчыбжьык аҟара инхоз џьылшьон, иаалырҟьаны изцазеи? Рдипломтә усумҭақәа аӡәы идырбар рҭахымкәа иҟамызт. Лара аҵара дҭалеижьҭеи, акырӡа дызҳазшәа лхы лбон. Ашкол даналгашаз аламҭалаз еиԥш, Баҭыр дыԥшааны, лхаҵацара аӡбахә цәырылгомызт. Иаргьы уи далацәажәаӡомызт. Арахь ирлас-ырласны изеиқәшәаӡомызт. Зынгьы аҵара лҭаларала днаскьга диргылазшәа лгәы илнаҭон. Усҟан, деиханы дааны диниарц, дизгәаҟуан. Мчыбжьык ҵаанӡа, лыгәҭыхақәа хьаԥссуан, избанзар иара даҽаӡәы длыхьԥшны лбомызт, илаҳауамызт. Иахьцалак дшәон лара даныхәыҷыз аахыс бзиа илбоз арԥызба дылцәыӡыр ҳәа.
Егьи аганахь ала, зны-зынла Баҭыр реибагара шьҭа иаамҭан ҳәа даақәгыларгьы лҭахыҵәҟьамызт. Аҵара дҭалеижьҭеи акәын абас анлыхҭашәақәоз. Лаамҭа зегьы аҵара иақәлырӡуан. Иагьа умҳәан, актәи акурс аҿы дтәамзи, амаҭәарқәа иаҳа иахьырацәаз акәын, алекторцәа иаарҳәоз ахыԥара уацәшәон. Марицеи лареи ирхыргоз аамҭа заҵәык акәын лара лзы иԥсыршьагаз. Уи ашықәс цацԥхьаӡа, иаҳа-иаҳа илныруан аҵара илыднаҵоз аҭакԥхықәра заҟа иҳаракны имҩаԥгатәыз. Хаҵа дцар илылшарызма аҭаацәара џьамыӷәеи аҵареи реилагӡара? Хаҵа дшымцацызгьы, илҭагылазаашьахоз дазхәыцуан. Ахшара дылмоур ҟалашамызт. Нас?.. Иаҳа иеиӷьын курсқәак алыркыр, аха уанӡа иара дызԥшуазма? Уазхәыцҵәҟьар дзымԥшрызи, еснагь бзиа дшибоз атәы имҳәаӡози! Арахь иара ақыҭаҿ дынхон, лара, лыхшара длыманы, ақалақь аҿы дызтәомызт. Уахьгьы арахьгьы рыбжьалашьа лымаӡамызт, ихаран, ушиашаз узгоз-уаазгоз атранспорт абаҟаз. Лҵара калыжьыр акәхон. Убри азакәызма иара ихаҭагьы ҽызԥишәоз, лара ауниверситет дҭаларц? Уи дақәшаҳаҭхомызт.
– Баала аҩныҟа! Хьҭоуп, – лҩыза длыԥхьон лара.
– Бара блеи! Сара сааԥшуеит. Бусқәагьы рацәами.
Асҭанда аиха аашьҭылхын, лашьа еиҟәирԥахьаз амҿқәа, иҵегь еиҟәыршәаны, лгәыд азна лыма, аҩныҟа длеит. Уи лусушьа џьазшьоз ақалақь ӡӷаб длызԥшуан, дызлагылаз аԥсабара лхашҭны. Ақыҭа ӡӷаб ари адунеи иаҳа данаалаҵәҟьон. Марица днеин, аиха аашьҭылхын, лнацәақәа рыла мҿык дҩахан, иналыргылеит. Лыҩнапык рыла аиха еимлагәа иҩышьҭылхын, агәҭа иарбаны аҿылалырхеит. Аихагьы амҿгьы хбыкьны ианкаҳауаз, леиха лымпыҵҟьан, арҵәаа ааҭлыргеит. Асҭанда уамак ҟалазар ҳәа дшәан, дыҩдәылҟьеит. Марица, дшыччоз анылба, егьылмыхьзар лгәахәын, дааины аҩныҟа дылгарц, лнапы аанылкылеит. Аҩныҵҟа амца азааигәара итәаз Надшьа аџьқәреи ҿлырпуан, асас ӡӷаб қашәқашәа данааҩнашыла дҩалхаҵгылеит. Ачыс хианы иқәгылан. Асҭанда Марица даалыԥхьан, аишәа еицахатәарц рҽазыркуан.
– Шәара шәмааиӡои? – Марица, Надшьа дымтәакәа, лхәы дзадтәаломызт.
– Шәарҭ шәеицтәа, нан! – агәыбзыӷ ԥшрада акы лҿықәӡамкәа, Надшьа лхы ҩышьҭылхит. – Сара акы снацҳахьеит.
– Марица, бтәеи! – Асҭанда лҩыза даалыԥхьан, лхаҭа аԥхьа лҭыԥ аалылхит. – Нан иахьа дангылаз бдыруоу! Лыжәқәа ҭылцеит, лкәтқәа аушьҭны акрырҿалҵахьеит, рҭыԥ лрыцқьахьеит. Аџьқәреи ҿырпра лзаанхеит, избанзар баша дызтәом.
Асас лзы иҟаҵаз чысын, аха ақалақь чыси ақыҭа чыси иахьцалак акыр еиԥшымызт, иагьеиԥшын. Аџьармыкьаҿынтә иааргоз аеҵәараҵәҟьа агьама маҷк иҩашьон, абыржәы ауҭра иаахыҵәҵәа иааҭугаз аасҭа. Марица уи еиллыргартә дыҟан, лангьы рыдгьыл хәыҷы аҿынтә иаалгалон азы. Ақалақь чыс иаҳа иԥсылан, амала имаҷын. Ақыҭа чыс усҟатәи ахәша арҭомызт, иаҳа ирмарианы иҟаҵан, аха ирацәан, меигӡарыхда ирымазшәа, иаақәдыргылон: аџьыкҵәаҵәа иаргаз акәтыжь, акәац ҵаа, ашә рҩа ӡны, хазы абысҭа иагәылаҵаны, ашә рпҵны, арашых сыӡбал, аԥҳәаса сыӡбал, иуҭахызар, аиаҵәара хшьыла, аҟәыд, аҟәыд чаԥа. Амала урҭ иаразнак Марица илымҵаргыламызт, зегьы рыхкы лбарц дыҟан ара дахьынӡыҟаз аҩы-мшкы.
Аҵәца азна илжәыз аҩы еиқәаҵәа маҷк лыблахаҵ ааргьежьын, Марица, аишәа даныҩахыҵ, Надшьа длыцхраарц дналыдтәалеит. Амца шеиқәызгьы, аҩныҵҟа аарла иааунырыртә хьҭан, аиҳараӡак имарианы иеилаҳәаз Марица лзын. Уи амца дазааигәацәаны длатәан, Надшьа икалԥсахьаз џьқәреихәҵәк аашьҭылхын, лаԥҟьак даахан, иҿлырпырц еихьылшьит. Надшьа ишыҟалҵоз иҿлырпуазшәа лбон лара, арахь аԥҳәыс лџьқәреи рыцқәа еиқәыдды ажәытә саара илаԥсон, лара илкыз иауамызт. Арыцқәа рҭыԥ аиҟарамрақәа иҵарӡа, аџьқәреи хәҵәы иахьалҳәҳәоз, лнапсыргәыҵақәеи лнацәкьарақәеи ԥнаҟырц агьагмызт, дҵәаарц агьлыгымкәа, иагьаалыхьит.
– Нан, бҽырԥхо бтәаз! – лҳәеит Надшьа. – Уи иалаԥхи, бара бнапқәа рзакәым изыҟоу. Сара аамҭа сымоуп, сеилахоу џьыбшьоу, кәтқәак рхәы еиқәсыршәоит ҳәа.
– Асҭанда, бара ибызҿырпуоу? – Марица аԥшәма ӡӷаб лахь дааԥшит. Уи, аишәа еилырганы, ачашыла лкәаҳуан. Аԥхараҿ иқәлыргылар, шьыбжьонӡа ичрын, шьыбжьхьазы ачашә лӡыртә.
– Далааӡами иҿлырпыртә, – Асҭанда, лҩыза лыбла дшыхԥшылоз, лхы анлызмырҽхәа, лҭыԥан лан аҭак ҟалҵон.
Асҭанда, лнацәкьара хәхәақәа аӡы иалылшьуазшәа, ачашыла ахьылкәаҳуаз, Марица лылаԥш лызлыҟәгомызт. Аџьқәреихәҵә лнапы ахьахәыз ишьышьуа, аџьқәреигьы ҿырпуа, ааигәа аиаҵәара ахьаалгаз ауҭраҿ анышә аус адула, ачашылагьы кәаҳуа, амҿ храгьы даманшәаланы, Асҭанда лнапы ԥшӡакәа улаԥш рыдхылартә иахьылыхьчоз Марица иџьалшьон. Амала лара шьыбжьон ачашә сақәа дреилаҳаны дрыдтәалан. Ас ихааз ачашә лымфацызт. Рыҟаҵашьагьы лымбацызт. Иҟалаз уи акәзаарын: Асҭанда ачашә лӡит уажәы ишыҟарҵоз акәымкәан, лара даныхәыҷыз лан ишлырхиауаз еиԥш. Асҭанда илдыруан Марица азлара маҷк мап шацәылымкуаз. Убри азын ашә ашьақар алалԥсеит. Уи ачашә ианагәылалҵа, аҵыбр змаз ашә хыхь иақәыԥсаны, адырган ианылҵан, иҭаргыланы илӡит. Хыхь иақәыԥсаз ашә ҟаԥшьӡа иӡуан. Убри акәзаарын ачашә зынӡак изырхаауаз. Ақыҭа чашә ҳәа дашьҭан лара, избанзар даныхәыҷыз лан иҟалҵоз ачашә аамҭа цацԥхьаӡа архиашьа ыӡуан. Аԥшәма ӡӷаб лысас ӡӷаб илымбацыз акала лгәы лырҟәандар лҭахын.
– Аҵара бызҭалаз иалабхи, – Марица лҩыза уамашәа дылбон. – Аресторан ачысҟаҵарҭаҿ аусура балагар еиӷьын. Ишԥасгәаԥхои шәқыҭа! – нас дыҩдәылҟьеит лара, Амрагьы хааӡа илҿаԥхон, илымариашашәа амшын иахыкны иахькыдыз.
– Ақыҭаҿ бзынхарызу? – абарҵа дыҵагылан Асҭанда.
– Сароу? – Марица араҟа иаҳа длахҿыхын. – Иамур ҟалап. Арахь ахәнара даара исцәыуадаҩын.
– Уардынла бааҳамгои! – Асҭанда лҩыза ақалақь аҿы аасҭа лҽахьылыԥсахуаз длеигәырӷьон.
– Ацәқәа аҵакну?.. Ҳа-ҳа! Екзотично! Аха шәқыҭаҿ уардынк аанханы избаӡомеи. Амашьынақәа рахь ииасит. Сгәы ишԥалоу! Ара аԥхынра иагьа иџьашьахәызар ҟалап.
– Ааи. Амала атеатр ыҟам, акинотеатр ыҟам, аресторан аӡбахә ҳҳәаӡом, апарк…
– Ара зегьы паркми.
– Урҭ рцынхәрас телевизорк ҳамагәышьоуп. Аԥсшьарҭа иазааигәоу рразҟы иакит уҳәар саҳаит. Уа аминиқалақь гылоуп.
Хәлаанӡагьы, ауха ишьҭалаанӡагьы, адырҩаҽны ашьыжьгьы, Аҟәаҟа амҩа инықәлаанӡагьы, Марица дҿаԥха-ҿаччон, ҿыц ԥсҭазаарак дналагылазшәа. Уамак дгәырӷьон ҳәа узҳәаӡомызт, аха лгәы лхашҭызшәа дшыҟаз ҩашьомызт. Уи збоз Асҭанда лҩыза лгәы иалаз ак ыҟазу ус илыуаҩышьазу лыздыруамызт. Амҩаду ахь икылсны, ауаа рыжәпара иалагылацԥхьаӡа, ԥыхьатәи лыԥшра шаалхәоз мацара, Аҟәа ианҩеи, илдырҵәҟьоз лакәны дҟалахьан. Уи лҽызхлырҟьоз Асҭанда илыздыруамызт, аха ақалақь далганы, илымбацыз ақыҭаҿ дахьналгаз лгәы шылхалыршҭыз азы дымҩашьахуа илбон.
– Бхымҩаԥгашьа бҟазшьа аҷыдарак акәызшәа збон, – Асҭанда адырҩаҽны, аҵарахьынтә ианаауаз, лҩыза даалырӡырҩит. – Аха уажәы ак быхьызшәа сгәы иабоит, Марица, исцәыбҵәахуеи?
– Саҭбеи дшааз бдыруоу? – илоуз азҵаара ҭакда иаанлыжьит Марица, Асҭандагьы уи лхазыршҭшаз аацәырылгеит.
– Ианба?
– Аҩны саннеи ашьҭахь, иаргьы даакылсит.
– Идиплом?
– Иаазгеит иҳәеит.
– Сыхьӡала идныҳәала! Дида!.. Џьанаргьы даазар ҟалап.
– Еицын ҳәа баҳама. Иаразнак дзызҵааз дыбдыруоу? Бара!
– Сара?..
– Еснагь ҳаицыми. Асҭанда дабаҟоу иҳәеит. Бара сбыцны сышцаз аниаҳа, шәынхашьақәа еиликаанӡа, дсызҵаауан.
– Сгәы иаахәеит, аиаша басҳәап.
– Дыгәхьаабгозма?
– Иабаабгеи?! – Асҭанда илаҳауаз џьалшьон.
– Иара быгәхьааигозшәа збеит. Аха саргьы даара сыгәхьааигозаарын.
– Иашами! Сҩыза лашьа иоуми, маҷк дыгәхьаазгозаргьы ҟалоит. Иаргьы убас ихьзаап.
– Убас акәхап.
– Асҭанда! – реицәажәара ааиԥирҟьеит дшыҩуаз мацара иаарыдххылаз арԥыс.
– Аԥҭа! – дгәырӷьеит Асҭанда. – Уабаҟаз? Усымбеижьҭеи…
– Сара бзымбеижьҭеи иҵуа атәы бымҳәо.
– Ара уабаҟаз?
– Аҵара сҭами.
– Исмаҳаӡацтеи. Иудысныҳәалоит. Џьаргьы узбаӡомызт, ҳаиқәымшәакәа ишԥаҟалеи? Узҭоуи? – азҵаарақәа рҭак лоуаанӡа инеишьҭалҵеит.
– Абламбаратә ҟәша сҭоуп.
– Уи закәи?
– Заочно.
– Ахьӡ бзиа азырԥшааит. Марица, дыбдыруаз, – Аԥҭа, класск аҿы дсыцтәан.
– Ибзиами! – Марица лнапы Аԥҭа инаилҭеит.
– Аԥҭа! Уааиуама? – арԥыс иҩызцәа изҿырҭуан.
– Ҳаибабоит, Аԥҭа, – Асҭанда уи ддәықәылҵеит.
– Заҟа дыҷкәына ԥшқәоузеи! – лҳәеит Марица, аӡә иӡбахә цәырзымгоз, ԥхьаҟагьы лҿыналхеит.
– Еснагь абас дыччоит. Илахь анеиқәуи ианеиқәуми узеилыргаӡом, лҩызагьы лара длыцын.
– Иузеилмыргаҵәҟьо иҟамзар ҟалап.
– Ибҳәарц ибҭахи?
– Ари иӡбахә зсабымҳәалози?
– Исзеилымкааит: иӡбахә збасҳәараны сзыҟази?
– Шәқыҭаҿ дынхома иара?
– Ааи.
– Ус анакәха, иареи бареи жәеиза шықәса школк шәеицҭан?
– Ҳаицҭан.
– Иџьашьаҭәӡам уи бзиа бахьибо.
– Ус базҳәада?
– Иара.
– Уажәраанӡа шәеибадыруазма? – даақәҵәит Асҭанда, дахьцоз акәӡамкәа, лымҩа хазызшәа, дагьааҭгылеит.
– Мамоу. Иахьада дзымбаӡацт, – лҩыза длыцаангылеит азныказ. Нас лҿыналхеит, Асҭанда дналышьҭаларц даалызхьаԥшны. – Дахьбацәажәоз ихаҿы иаҳәон. Баргьы даараӡа… Ну, ҳәашьак амамкәа биеигәырӷьеит, аха бзиа дыббаӡом. Ас иҟоу аҷкәын ԥшқа бхазы дыбҭахымзар, даҽаӡәы бзиа дыббоит. Азҵаара: дарбан?
– Марица, бара зынӡа бысзымдыруазаап, – Асҭанда лгәы иааҭашәаз: ҽнак абас Баҭыр даарԥылар, рҩыџьегь реизыҟазаашьа Марица иаарыҵылхуан.
– Ус зыбҳәеи?
– Ишԥасымҳәо! Бара баԥшҩушәа бхы мҩаԥыбгоит.
– Ма ус ак сылахындаз. Аҩныҟа ҳаицны ҳцап! – урҭ ахьеиԥырҵшаз иаакылсит.
– Есымша сызлабҭазаауеи.
– Уи цәгьоума. Бысҭазар ауми исҭахыу. Саргьы бысԥырхагам.
– Даҽазны.
– Быҟаз! – лҿыналхеит.
– Абзиараз! – Асҭанда, лнапы ҩышьҭылхын, лнацәақәа аалырҵасит.
Аӡә лыгәхьаа икрын ҳәа имгәыӷӡоз Марица, лымҩа нҵәар ҳәа дшәозшәа, днамԥшаамԥшӡо, дымццакӡакәа, днеиуан. Асҭанда, уи дахьлышьклаԥшуаз, илбон аӡәырҩы рылаԥш дышхыз. Есааира цқьа Асҭанда илызҭымҵаауаз лҩыза ҩы-мшы раахыс еиҳагьы дмаӡараххан, аҩнқәа днарываҵәины, лылаԥш даахыҵит. Ақалақь ӡӷаб дҳаракызарц дашьҭамызт, аха уи илызхәыцуаз ақыҭа ӡӷаб, азеиԥшынхарҭахь лҿаныналха, лҩыза лыгдыра ахьынӡыҟаз дзымҩаӡарызшәа лгәы илнаҭон. Лашьа Саҭбеигьы убас дыҟазма? Уамак иара дылбацәомызт, еснагь иҵарахь дыҟан, идипломтә усумҭа иҩуан азы, акырынтә иҩныҟа даалон, убасҟан ҩынтә длықәшәеит, дзеиԥшраз цқьа илыздыруамызт. Иаҳәшьа леиԥш зеилкаара уадаҩыз аӡә иакәзар? Егьараан дубаргьы, Аԥҭа иеиԥш, дыччон, ихы-игәы иҭаз ҵәахуа, уи иаанагаӡомызт еилкаара мариан ҳәа. Иаҳәшьеи иареи рхымҩаԥгашьақәа хаз-хазын акәымзар, рыуаҩышьақәа ахьынӡеиԥшызи иахьынӡахарази лара еиллмыргаӡацызт.
Аԥҭа анылҳәах, Асҭанда лхәыцрақәа иара иахь инаццакит. Данаалԥыла аҵара дышҭалаз адырра лиҭеит, ларгьы уаҳа хырҩ изылымуит, данынлыдҵ инакрны, даалхашҭит, аха лгәы иалан, ашкол иалгазижьҭеи, иара дахьылымбацыз, дахьизымҵаацыз. Ма ихараз аӡә иакәындаз, рцуҭақәа еиван акәымзар, рынхарҭақәа иҵегь еизааигәан. Ашкол ралгамҭаз џьара дышцоз ала ак имҳәацызт, еиҳаз ҵарак дҭалар шиҭахыз иаҳа иааиҿыцшәалон акәымзар. Аҩны даагылаз џьылшьон, аха иара, дыхәмаршәа мцык имҳәазар, еиҳаз аҵара дҭалахьазаарын. Иахьцоз-иахьаауаз рҩыџьегь знык иааиқәымшәаӡакәа ишԥаҟалеи? Азеиԥшынхарҭа агәарԥ дҭаларц, ашә анаалырт, дҩызӡа ҷкәынак лаԥхьа дгылан, дауишьҭуамызт.
– Аԥҭа! – дҩаиҵаԥшызар, дыччо дгылан иара. – Уажәакәӡами ҳанеибабаз? Уҩызцәа урыцны, уцеит, ара уабаҟа?
– Иахьа ҩынтәны сахьыббоз бгәы ишаахәоз здыруан азы, арахь баанӡа, сыԥрит.
– Ҽааны умнеироуп, иахьа хәлаанӡа уара сухәаԥшуа мацара, уаҳа ус сымаӡамзаап, – дыччон ларгьы, лҩыза ҿыц дахьылбаз лгәы иаахәаҵәҟьаны.
– Ашә шәыламгылан, ҳаргьы ҳаиасроупеи, – ҷкәынак ибжьы ааҩит Аԥҭа иашьҭахь.
– Саҭамыз! – аниҳәа, Аԥҭеи Асҭандеи амҩахь ицәырҵит.
– Инеиааиуа ҳажәбо шәыҟам, иаҭамзааша ҳара ҳауп, – дԥышәырччон уи арԥыс, ицыз аӡӷабцәеи иареи рҿанынархоз.
– Дсыԥҟап бҭахызар? – Аԥҭа Асҭанда лахь даақәҵәит.
– Уи дыхәмаруеит, уара, сара ибзианы дыздыруеит.
– Саргьы сымхәмаруеи.
– Аҵара ушҭаз зсоумҳәеи?
– Излабасҳәои? Бзықәтәаз автобус сҭалахьеит, сгәабымҭеит. Афымца дәыӷба сбыцҭалан, сбымбеит.
– Иаша уҳәону?!
– Уу, ари саха лымаӡам сҳәан, бааигәараҵәҟьа анеира сзыгәаӷьуамызт.
– Амц уҳәоит.
– Ианамуӡа, бықәҿысҭит.
– Ианба?
– Иахьа.
– Ҳа-ҳа!.. Сгәы ушԥаахәеи!
– Угәы иаамыхәаша соума! Бымбои!
– Уахьызбаз сгәы уаахәеит сҳәеит.
– Цқьа саабдырыр, иҵегь бгәы саахәоит.
– Ҳаицызҳаитеи, убаашәт, уаҳа ушԥаздырреи?
– Макьана ԥуҭк аџьыка еицаҳамфацт.
– Ҳа-ҳа!.. Сгәы шԥаҟауҵеи!
– Баала џьара акреицаҳфап! Ԥуҭк аџьыка еицаҳфарц, иахьагьы маҷк ацҳамҵои.
– Даҽазны. Иахьа аус сымоуп.
– Ҳы!.. Сла ажьа амкыхт. Абзиараз!
– Абзиара уақәшәааит! Аԥҭа! Уҵараҿ уҽырӷәӷәа!
– Бара ус ибҭахызар, сыҽсмырӷәӷәакәа.
Мызкы иазынаԥшуа, акурсқәа рҿы дахьыҟаз, аамҭа ицәыӡзар аҟара, Леуанти ҩныҵҟала дҭынчмызт. Иагьа умҳәан, даҽа қалақьк, даҽа қыҭак рҿы аилыхара усҟатәи ыҟамызт, Бзыԥҭеи Гагреи реиԥш. Аҟәа акыр ҭынчран, ҩныҵҟала агәҭынчымрақәа шрымазгьы. Уажәы иара иқыҭан акәын иааиҿаххуа иахьеилагылалоз, уи иахырҟьаны гаграа ршьапы иаақәгылон, гәдоуҭаагьы рҿаархалон ирыгыз-ирыбзаз еилыркаарц. Аиҳабырагьы аиҳабышьа рыздыруамызт акәымзар, ауаа ргәы ԥҵәаны иҟан, маҷк аҭынчра иаҳәон, аха аревизиатә комиссиақәа Борис изаарышьҭуан еишьҭаргыланы, маӡала џьара уск инапы алеимкырц. Иара урҭ иаҳагьы ддырцыхцыхуан, акы иаламцәажәаӡаргьы, гәыԥ-ҩык реизгара еиҿикаауан, убри злаилшоз еиликаарц ишьҭан, дырзақәкуамызт. Леуанти, аҩны дахьынӡыҟамыз, хҭыск ҟаларызшәа дгәаҭеилон, ирлас-ырласны уахыла длабжьыслон, еиҳараӡак иқәшәоз Виталик Гыцба иакәын, аха акомиссиа аус шыруаз ада ус ӷәӷәак мҩаԥысит ҳәа анимаҳалак, дхынҳәуан икурсқәа рахь. Аҵыхәтәан ақыҭаҿ данлеи, Виталик иеиҳәеит КГБ-аа Леуанти Гагра ишишьҭаз. Акурсқәа рахь дшыҟаз анырзырцҳа, даанӡа реиқәшәара шыхдырԥоз рҳәазаап. Шьыбжьоншьҭахь аҭҵааратә институти амузеии рҿы иидыруаз дырҭаалон, аха уаҟа аусзуҩцәа неидашшыло итәан акәымзар, уск рзыҟаҵомызт.
– Ара узҿи? – ҽнак, амузеи аҿы ииҭахыз уаҩы димбакәа данаадәылҵ, диқәшәеит Анатол ҳәа зыхьӡ ҳшьашаз арԥыск. Дара рҩыџьегь зны азеиԥшынхарҭаҿ еицыҩнан. Еиҩызцәамызт, аха ианеицыҩнарҵа еибачҳауан. Аинститут даналга, Анатол акомҿарраҿ аус иуан. Уажәы Аԥсны КГБ ахь диаргахьазаарын. Издыруадаз араҟа реиқәшәара машәырымзар. Рҩыџьегь шеицәтәымыз цәырымгакәан, гәыкала аԥсшәа ааибырҳәан, еицәажәарц апарк аҿы арымӡ гәаҩа инықәтәеит.
– Иҟоуи?.. Узҿи?.. Аус абоууеи? Уӡбахәык аасаҳаӡомеи, – Анатол акы ааизымдырӡозшәа азҵаарақәа рҿааирхеит иҽырԥшӡаны.
– Сқыҭаҿ сыҟами, – Леуанти дызҿыз азы аинформациа ӷәӷәа дзыдтәалаз ишимаз усгьы идыруан, иааиркьаҿит.
– Уахь аилыхарақәа даҽаџьара иеиԥшым ҳәа саҳауеит.
– Ус имаҷны иуаҳартә, аус абаууеи? – «ддагәан» Леуанти.
– Аԥсны КГБ аҿы.
– Нас арҭ иҳахҭысыз уа шәышԥахәаԥшуеи?
– Ҳара ус ахәшьарақәа рыҟаҵара азин ҳамаӡам. Угәы иаамыхәашаз акыр уаҳама?
– Сгәы иаахәарц иуҭахи? Иумбаӡои Аԥсны аҭагылазаашьа заҟа иҽеим? Аиҳабыра рхымҩаԥгашьа зынӡак иузырҽхәом.
– Избан?
– Уаҳа зҵаарак рӡбартә изыҟамлаӡеитеи. Ас азыҳәан Аԥсны аиҳабыра ықәгазар еиӷьуп, ирылаҳхи?
– Ус шԥоуҳәо? Ирҭахқәоу рзыҟамҵозар ҟалоит.
– Ирзыҟаҵом, қарҭаа ируам, убри ауми саргьы исҳәо. Дара рыуаа ааганы, аобком аҩбатәи амаӡаныҟәгаҩ инаиркны, ирышьклаԥшуа итәоуп, рымҩа иқәырҵоит, Аԥсны иахәаша злаҟарҵои?
– Ҳсистема ишаҳәо аус рымуеи.
– Ҳсистема ҳҭанархоит ҳәа уҳәарц уҭахыума?
– Исымҳәаз сҳәазшәа џьара иумҳәан! – Анатол дыччон, аха ихы дацәшәон.
– КГБ аҿы аусура угәазырԥхеи? Сара аус сзуӡомызт.
– Иугәамԥхои?
– Иҽеим аусқәа мҩаԥнагон ҳәа исԥхьаӡоит.
– Аҳәынҭқарра ашәарҭадара иазкыуп иара аусура. Иахәҭоу ҟанамҵои.
– Ҳара иҳашьклаԥшуа иҳашьҭоуп, иахәҭамкәа иҟаҳҵеи? Аҳәынҭқарра иахагылоу амилаҭ политика иашамкәа имҩаԥырго ҳзырҽеиуазар ҳәа, мҩақәак ҳрышьҭоуп.
– Ишәзыруи?
– Ҳаҷкәынцәа ганы ишрацәажәо ҳгәаԥхом.
– Аусура аҭымҵра закәанмызт, умбои.
– Сара иашоуп ҳәа исыԥхьаӡоит.
– Изӡбада аусура аҭымҵра иалагарц?
– Уи аӡәыр иӡбар акәызма? Ауаа ргәы даамыхәеит ирхадыргылаз ауаҩ. Аусура иҭымҵит.
– Ас еицҭымҵуа ҟалашьас иамоуи?
– Уи ҟалаанӡа, зегьы еибаҳҳәон аԥсуа еиҳабыра аԥсыуак данахадмыргыла, иҟаҳҵаша ҳәа. Убри анырра аиузар ҟалап. Уамашәа иубаша, ма Аԥсны иааӡаз агыруак уа аҭыԥ ирҭандаз. Қарҭынтә даарышьҭуеит. Амала аԥсуаа ираҭәарымшьаша аҭыԥқәа ыҟоуп: Аминистрцәа р-Совет ахантәаҩы, КГБ аиҳабы уҳәа убас егьырҭгьы. Иатәоумбо иуҿаиргыло закәу уздырӡом. Атеррор ҟалар ҳәа шәымшәаӡои?
– Ишԥа?
– Иаҳҳәап, Убилава имала шьаҿак џьара дзымнеиуа дыҟоума? Ауаа рхы иҭашәо иалудрааи. Убранӡа аус знаргеи?
– Атеррор ҟарҵап ҳәа угәы иззаанагаша агәыԥ ҟалару?
– Аҳәара цәгьоуп, аха иҟоу иалудрааи. Нас аԥсуа жәлар аҳәынҵәа ргәыдҵаны ацәажәара иаламгои. Аеи, нас, Анатол. Зны ҳаибабар иҵегь еибаҳҳәап. Абзиараз!
Леуанти, уи инапы ааимхны, иҿынеихеит, ахәлара аҽазнакхьан. Ихаҭагьы амцхә иҳәазшәа игәы инаҭон, итәала КГБ, изырхәыцша аматериал рыҭаны, «иршәон». Арахь дзацәажәоз убасҟатәи игәра игаӡомызт, дышкариеристыз имдыруази, арыӷьарахь даахьаҳәыр – даԥсыуан, арымарахь даақәҵәиир – дагыруан, ианихәашаз дақырҭуан,
дахьиацәажәоз дизычҳауамызт. Уи машәырны дышиқәымшәаз ибон. Анатол иусура аганала амузеи даҭаалозар акәхарын. Ара иара дшааилоз изымдыркәа дыҟаӡамызт. Иааигәалашәеит Гагратәи аҟәша шишьҭаз. Иззакәхарызеишь? Бзыԥҭа данырымба, дахьыҟаз еилыркаарц, уск азы иԥхьазшәа ҟарҵазар? Ма уск аҵыхәала дырбарц рҭахыҵәҟьазу? Иара аусура аҵыхәала дахьцоз-дахьаауаз дара ирыздырҵәҟьомызт ҳәа агәра изгаӡомызт. Аха нас, акурсқәа рахь даныҟаз иақәыршәаны, изиԥхьази? Урҭгьы ирзымдыруаз даара ирацәазар акәхарын ҳәа уамашәа ибон Леуанти, ахьҿырымҭцәоз зегь рдыруазшәа аԥшра ахьрымаз, иахьубоз иҟамзаарын.
Иара, дызхысуаз акурсқәа рынҵәамҭаз, усумҭак ҩны ириҭарц ихәҭан. Аҩны имази ашкол аҿы изыҵәахызи материалқәак рхархәараз иҭахызшәа инаҵиган, иқыҭахь амҩа дықәлеит, избанзар абри КГБ аҿы аус зуаз Анатол уаанӡа, ҽнак шыбжьаз диҿцәажәазижьҭеи, игәы ҭынчӡамызт, џьара аказы иҽиқәиршәазар ҳәа дхәыцуан. Леуанти аҩныҟа дкыдымгылаӡеит, автобус ашкол аҿаԥхьа длалбаан, арҵаҩцәа рҭыԥ ахь дҩыхәнан, бӷьыцқәак ааидикылан, Кьахьыриԥа иахь длалбааит.
– Арҭ уаҳа ҭыԥ сырҭом, – иҳәеит Борис, дагьыҩагылан, изааиз диманы ддәылҵаанӡа, аҭӡамцқәеи аҭуани дышрацәажәоз блала инаиирбеит. Уи ус аӡырҩыга џьара иамазар ҳәа игәы ианаанагоз, аревизиа изызуаз ицо-иаауа ҭаха анирымҭалак, ма даҽа уск ала даншәалак, иҭӡамцқәагьы рлымҳа ҵархазшәа ибон, ахыхьчара иаҳа иҽазикуан. – Уаалеи амашьынаныҟәцара акабинет аҿы! Уа уаҩы даҳԥырхагахом, – дымццакӡакәа уахь дныҩналеит. Арҵаҩы иҭыԥ ааникылеит. – Уара уанбагьежьуеи?
– Абри амчыбжь анҵәамҭанӡа сынхоит, – Леуанти партак аҿы днатәеит. – Изҿуи дара?
– Игәарҭац ҿыц еиҭагәарҭоит. «Иалашәхи, ишәымбахьеи?» анысҳәалак, «узҿаҳаршәша ҳамԥшаацт» рҳәоит. Ас убахьоу. Ҵыԥх аԥхынраз аремонт иааҟаҳҵаз, ҿыц иҳаргылаз – зегьы метр-метрла игәарҭоит. Алагер ахьынтәааз ицахьеит. Уаагьы ашәҟәқәа реилырхра иаҿуп.
– Шьҭа цхыраарас иҟаҳҵареи?
– Иугәалашәоу зны сҭаркыр, ажәлар еизганы сара сдырцәажәартә шәықәгыларц азгәаҳҭахьан?
– Уи аамҭа цаны избаӡом.
– Уи авариант нхоит. Аха даҽа вариантк азгәаҭатәуп, санҭарклак, ма сҭакра, ма иара ҳашьклаԥшра раҟәыхраз.. Аҭагылазаашьа убранӡа инеир ҟалоит, ҳажәлар меизар ада ԥсыхәа аныҟамло. Амала ауаа рхыԥхьаӡара рацәазароуп. Зқьы, ҩ-нызқь ҳазрылаӡаӡом.
– Уажәыҵәҟьа ус иаҳзеиҿкаап ҳәа сгәы иаанагаӡом.
– Уара уҽазыҟаҵа! Иалудраауеи узҭашәо? Ас ажәлар анеизаагалак, даҽа џьоукы аԥыжәара ҳцәыргоит, ус иҟаларгьы алымшои, аха рхы иацәшәаргьы ҟамлои. Уара зегьы урызԥшызароуп.
– Аԥсны жәлар реизара аныҟала, шәара шәызҵаара амацара ҳзалацәажәаӡом, – Борис ииҳәоз уахь ахы хазар иашамызт ҳәа Леуанти иԥхьаӡон.
– Оҳ! Убри ауми сызҿу, – Борис иаҳауаз игәы иаахәон. – Сара сызҵаара ажәлар реизгараз иҵаҵӷәуп. Аизараҿ сыӡбахә зынӡакгьы шәалацәажәаӡом. Убас еиӷьуп ҳәа сазҳәақәаз аиҳабыраҿ аус зуа ыҟоуп. Амала ҳазҵаарақәа зегьы ҿыц ицәыргатәуп.
– ЦК КПСС иҟанаҵаз Ақәҵара шынармыгӡо шьаҭас иаҵаҵазар иаҳа иеиӷьзар? – Леуанти даахәыцит.
– Иашоуп. Икьаҿу ажәахә уара ирхианы иумаз. Даҽаӡәы дзықәымгылар, амҩа уара илухроуп. Нас иқәгылаша ҟалоит, аха заа зҵаарақәак рыла имҩақәҵатәу ауаа алхтәуп. Зегь раԥхьа – атопонимика. Қырҭшәала аԥсахраз қәҵарак ақырҭқәа ирыманы ҳаздырӡом. Доусы ишақәшәаз ирԥсахуан. Аԥсышәала ҿыц аиҭашьақәыргылараз анаукатә ҭҵааратә институтқәа аларгалеит, апрезидиумқәа ахәаԥшыроуп, ЦК ишьақәнарӷәӷәароуп. Ари азҵаара дырххоит, иумбаӡои, аамҭа бзиак рзыԥшаанӡа ҳәа. Акадртә зҵаара акәзар, иреицәоу усны иаҳзаанхоит. Уажәраанӡа оргнаборла иааргозҭгьы, ҳажәлар мап ацәыркит азы, азҟазацәа партиала иааргоит, иаарҭахыу зегьы рырҭоит. Ҳара ҳтәқәа ахьыҟаз
иаанхахуеит, зҳара рымаӡамкәа. Ауниверситет ҳҭахыуп анаҳҳәа, даҽа қырҭуа университетк аадыртит. Иалаҳхи? Ателехәаԥшра акәзар – сааҭк аҿы ишьақәхалеит. Арахь иара ахьӡ – «Ақырҭуа телехәаԥшра Аҟәатәи аҟәша (участок)» – ҳхала ҳшыҟам аанарԥшуеит. Амашьынақәа рсериақәа, Аԥсны ахақәиҭра ҳамхыуижьҭеи, иаҳцәыӡит. Еиҭашьақәыргылатәуп. Аӡәы иҳәеит ҳәа уаҳахьоу – асовнхарақәа рнапхгара Ԥуҭ иҟоуп. Ақыҭанхамҩа азбжарак Аԥсны анапаҵаҟа иҟаӡам. Гагра аекономика шынеибакәу қарҭаа иркыуп. Ақыҭанхамҩа азбжара ҳнапалакӡам. Нас Аԥсны аиҳабыра ирыӡбо закәи? Убасҵәҟьа иҟоуп аргылара ус. Уи анапхгара Аԥсны иҳамаӡам, аргылараҿ ацәгьоурақәа изҿу злаԥаҳхуеи? Сара аҭоурых азы сырҵаҩуп. Аԥсны аҭоурых дсырҵоит схатәгәаԥхарала. Ируам. Избанзар асааҭ азоужьым, аԥара азоужьым. Сықәԥо мацара сааиуеит. Аҳәынҭқарра ари иазҿлымҳазароуп, акәымзар зхы аџьыка ықәхны мацара аҭоурых иарҵаҩхо заҟаҩы ҟаларыда? Аԥсны ауаҩы ашкол далгоит. Аттестат ирҭоит, аԥсышәала ихарҭәааӡамкәа. Ҳабанхои ҳара? Исаҳәеи! Ааҿаҳҭыр ҟалаӡом. Арахь азакуан еилагарақәа даараӡа ирацәахеит, иахаҵгыло уаҩ дыҟаӡам, избанзар иахаҵгылаша роуп зегь еилазго. Апартиеи аҳәынҭқарреи русзуҩцәа ажәлар рахь инеиӡом, ираҳауа рдыруеит азы. Ажәлар рхаҭарнакцәа ракәзар – аиҳабыра рахь инеиӡом, ишыржьо рдыруеит азы. Нас ҳазҵаарақәа зыӡбода? Џьоукы ргәы иаанагоит, ажәлар реизара аныҟала, Капитонов ашҭаҿ иҟаиҵаз ажәахә магнитофонла иазыӡырҩтәуп ҳәа. Шьҭа ихадаӡоу ахь ҳаисп. Аизараҿ ицәыргатәуп Аԥснытәи АССР Аконституциа хада, 1978 шықәсазы ирыдыркылаз, инақәыршәаны Аԥснытәи АССР Иреиҳаӡоу Асовет ачрезвычаитә сессиа адәаҿы имҩаԥыргарц. Зҵаарак ауп иқәгыло ажәлар рҭаххарала: Аԥснытәи АССР Қырҭтәыла ССР алҵра. Адепутатцәа 130-ҩык, рызынтәык, ргәаанагара рҳәароуп. Ажәлар зыгәра рымгаз адепутатра уааҵәҟьа имхтәуп. Аизара ақәҵара аднакылароуп, Аԥсны Қырҭтәыла алгараз. Амчра ажәлар ишрымоу ала, анапышьҭыхра ҟалароуп. Қырҭтәыла аиҳабыра рықәҵарақәа Аԥсны аҩныҵҟа аус рымуроуп. Москва злаҳадгыло агәра шаҳго арбатәуп, урҭ иҟарҵо егьыҟам аха. Ақәҵара Москваҟа идәықәышәҵароуп, иаҳҭахыу аҭак иазԥшны, ажәлар меилыҵроуп. Иҵегь акәамаҵамақәа ухала урызхәыц!
– Ус ала Аԥсны Қырҭәыла иаҳзалгом, аха шәаҳҟәамҵуазар ҳәа еилаҳҵагәышьоит, нас ма маҷк иааҳзыӡырҩып, ма даҽа ԥыҭҩык ҭаркп, шәара шәызҵаара рхашҭыртә, – Леуанти дԥышәырччон.
– Даҽа мҩак убома?
– Иахьа – мамоу.
– Умбои?! Уаала ҳдәылҵп! – Борис дҩагылан, аԥхьа дгыла, акоридор ахь днеит. – Шәкурсқәа шԥацеи? – урҭ иаартны еидгылазшәа аԥшра неиҭеит, еибырҳәозгьы аӡәыр иаҳауазар – излацәажәоз идырыртә.
– Курсқәак шԥамҩаԥысуа – убас, – Леуантигьы далалацәомызт.
– Аминистррахь сҩеип ҳәа сгәы иҭан, аха арахь асасцәа сыхҭаркит.
Раԥхьатәи аԥхын мзазы, Амра кажжы иԥхон, шоурацәан. Ашкол аужьҭымҭацәа заҵәык ракәын агәарԥ аҿы иубоз, ахәылԥаз рҽазыҟарҵон. Арҵаҩцәа еиԥхьышәшәа ицон, иаауан. Леуанти амҩахь дынкылсын, аҩныҟа амҩа дахьынӡаныз, дзызхәыцуаз иҩыза еиҳаби иареи еибырҳәаз акәын. Борис иҭагылазаашьа ихаҭа ӷәӷәа дацәшәон. Ихы еиқәирхарц, еснагь ишыҟаиҵалоз еиԥш, иааилшоз зегь еибаиргарц даҿын. Леуанти уи деиликаауан ганкахьала – ажәлар рԥацәа рыхьчар акәын, егьи аганала – дизеилкаауамызт, убасҟатәи дзыцәшәози, жәларык рхала ршьапы иқәыргылазартә? Амала, Борис иакәм дақәдыршәозар, иара, уи димыцхраакәа, тәашьа имаӡамызт. Издыруадаз Кьахьыриԥа ихала иабжьеигоз ажәлар реизара ада шьҭа мҩа ҟамлакәа иааҭадыргылар? Леуанти аҩны дышнеизҵәҟьа, даҽа уск иҽазымкӡакәа, длатәан иҩыза еиҳабы дызқәиҵахьаз аизара аплан апроект шьақәиргылт, зда царҭа имамыз адетальқәа азгәаҭаны. Уаҟа иаҵанакуан иқәгылақәашаз ражәахәқәа амагнитафон алентаҿ анҵара, ажәлар реизара асахьаҭыхра, алозунгқәа рырхиара, жәлар рыхьӡала аделегатцәа Москваҟа рышьҭра, СССР Иреиҳаӡоу Асовет Аԥснытәи адепутат иааԥхьара.
Урҭқәа зегьы рынагӡара ауазшәа ибон, аҩны дахьынӡатәаз. Аҟәаҟа амҩа данынаныла нахыс, аплан даҽакала дахәаԥшуан. Избанзар аԥсуа депутатцәа ажәлар реизарахь, аӡәык-ҩыџьак ртәы умҳәозар, ицәырҵӡомызт, иаарц иақәыркыргьы, аҳәынҭқарра ус азин рынаҭомызт. Аизараҿ иуӡбар улшон Аԥсны Қырҭтәыла иалгазарц, аха аԥсҭазаараҿ уи нагӡашьас иауҭарызи, москваа шудымгылоз заа иудыруазар, Аԥсны аиҳабыра шувамгыло еилкаазар. Амала арезонанс ҟанаҵашт, рықәҵарақәа рынагӡашьа даҽа мҩак азылырхышт. Аха урҭ ирҿадыргылашаз қарҭаа ашьҭаларын, зегь рҭыԥқәа рҿы иаанхарын. Ааи, Борис иҭагылазаашьа аҽаԥсахыр алшон. Уи акәызма убри аамҭаз ихадаз? Ас еиԥш иҟаз аизара амҩаԥгара Борис ихаҭа џьоукы иабжьаргахьан, усшәа акы иҿыҵшәақәеит дара анеицәажәоз. Ус анакәха, ари аизара убарҭ иаҳа рхы иадырхәон? Иҟан даҽа зхәыцтәык. Ауаа аизараз амҩа иананылалак, Борис, уаҳа ишиламкьысуа ааиликаар, жәлар реизара ааникыларц, аусура иазикуан иҩызцәа зегьы. Ак ада ак ззымдыруаз иакәны Леуанти ихы ааиԥхьаӡеит, иара дызҿыз аус доусы ишиҭахыз ихы иаирхәон азы. Ирҵаулаӡаны даназхәыц, еиқәыршәаны имаз аизара аплан мцхәӡамкәан иԥхьаӡон. Иалудраази ианырҭаххоз амш ааигәазу ихаразу. Уа ианыз зегь рзынамгӡаргьы, имҩақәызҵашаз ыҟан.
– Леуанти, узбар сҭахын, – аҵыхәтәантәи амш азы акәын, ашьыжьымҭан, алекциақәа рахь днеирц игәы ишҭаз, Анатол Леуанти данаихҭықәгылоз. – Иахьа акомитет аҿы иуацәажәар рҭахыуп. Узнеиуама?
– Узнеиуама ҳәа узҵаауеи, исҭахымзаргьы мчыла снаргоит, – Леуанти дцәыҵыччон.
– Мамоу, ус мчыла рымҳәеит. Ҳиацәажәап рҳәеит.
– Алекциақәа рышьҭахь снеип, – дақәшаҳаҭын иара.
КГБ аҿы аус зуаз аӡәгьы игәра игомызт иара. Аҳәынҭқарратә маҵзурақәа зегь раҵкыс уи шәарҭаны дахәаԥшуан, иҩызцәагьы ус ирбон, аха урҭ рымацара ракәымзаргьы ҟаларын убас зыбла ихкьакьлаз. Изҿыз еснагь имаӡан. Еизарак џьара имҩаԥысуазар, дара рыуаҩ уа далатәан, апартиатә биуроқәа КГБ аиҳабы далахәымкәа ҟалашьа амаӡамызт. Апартиа аструктура убас ишьақәыргылан. Дара ҿырҭӡомызт, зҵааракгьы рҭиуамызт. Иӡрҩуан, ацәгьа зҳәаша информациак роураз мацара. Нестор Лакоба дҭарханы, ақырҭқәа рнапы Аԥсны аларкызижьҭеи, Аԥсны АССР КГБ аиҳабыс ԥсыуак дарымҭаӡацызт. Егьырҭ аҭыԥқәа зырҭоз еиҭнырыԥсахлар ҟалон, аха араҟа итәаз еснагь дақырҭуан, Қарҭынтә даашьҭын, даҽа жәлак иманы, аха зегь акакәын милаҭла дақырҭуан. Уи ацәаҳәа дара иртәын рҳәон.
Дара рхыбра аҩныҵҟа аҩналара зуалхоз ианакәызаалак игәарԥханы ишьаҿа еихигомызт. Ус иаауҭаххацԥхьаӡа урызнеиртә узыҟаҵомызт, цәгьаҳәаҩык иакәымзар, хатәгәаԥхарала ирҭаауадаз, ашықәс еиқәаҵәақәа раан иҭадырхаз аиҳараӡак абарҭ рнапала ибжьаӡзар, русмҩаԥгатәқәа маӡамзи, ирҿыҵашәаз ихабар узыԥшаауазма. Урзымнеир аныҟамлахгьы, дара рыхьӡынҵа еиқәаҵәа ушаныз усгьы идырын, ма рус хәымгакаҿы рхы ушадырхәашаз еилкаан, – абас акәын аԥсуара иашьҭаз рыхшыҩ аҿы КГБ аҵакы шышьақәыргылаз. Уаҟа аус зуаз Анатол иҽиқәимыршәар Леуанти иаҳа изеиӷьын, дара данырҭахха иҽахьхәыҵиҵәахзаалак дшырԥшаауазгьы. Даниқәшәах иеиҳәақәаз изцәыримгар хара еиӷьын. Ихымҩаԥгашьа злаҟаз ала дара рхыбраҿ анеира ихала иҭахызшәа, иҿцәажәар цәгьа имбозшәа аԥшра аиузар ҟаларын. Рхыбра ҩежь аныҩналара шицәымӷызгьы, дацәшәомызт, аҩналарҭа ашә аԥхьа изԥшыз Анатол дышивагылаз мацара, угәы иаамыхәашаз ҭшәарак аҿы ианнеи, уцәа ҭнарбзаартә иаҳагьы иҭшәан изыҩналаз акабинет, аҭӡамцқәа дрыбжьаҟьцуазшәа иныруан.
– Бзиа иаабаша! – уа итәаз ҷкәына аӡак дҩагылеит.
– Бзиа збаша! – уи иахьиирбаз Леуанти длатәеит, Анатолгьы дааиҿатәеит.
– Зҵаарақәак цәырҵит, рҭак ҟауҵар ҳҭахын.
– Зҿы аус сымада? – дааиҵамхеит Леуанти.
– Аҟәша аиҳабы Амаглобишьвили! – иаацәыригеит бӷьыцк. – Ари СССР КГБ ахантәаҩы Андропов иахь ишәшьҭыз ателеграмма ахҩаала ауп. Излашәҳәо ала, аԥсуаа русқәа ирхарҟьацәаны иҭырҵаауеит Қырҭтәыла апрокуратуреи, амилициеи, уажәы СССР МВД-гьы шалахәхаз ари аус, гхас ҳәа аԥсуаа акгьы шрыдрымбалогьы. Уи шәара шәтәала.
Излашәҳәо ала, ауаа цәымӷрала ари аус иахәаԥшуеит, избанзар иҟоуп аорганизациақәа, миллионла аԥарақәа аҳәынҭқарра иахьацәдырӡуа, избанзар урҭ ирхагылоу аԥсуаа ракәӡам. Аорганизациақәа еиқәыԥхьаӡоуп. Аҵыхтәан иазгәашәҭоит ари аус ас ианца, аԥсуаа рыҷкәынцәа рмыхьчар ада ԥсыхәа шыҟам. Шәгәы иҭоуи, Андропов дшәыршәома?
– Уаҩы дҳаршәаӡом, аха иҟалараны иҟоу шәаҳҳәоит, нас гәыбӷан ҳара иҳашәымҭарц, – иҳәеит, дӡырҩуа дахьынӡатәаз, ателеграмма зҩыз иара иакәын, иара иԥхьазар инапы иҵихыз шакәыз рдыруазар ҟаларын ҳәа дазхәыцуан Леуанти.
– Аҷкәынцәа рыхьчара ҳәа шәызҿу иаанагои, адырҩегь аизарақәа роума?
– Уи акәзаргьы ҟалоит, – иҳәахт Леуанти, абыржәы иаҳауаз азҵаара мап ацәкны, хырқьиарыла дцәажәарын ҳәа Амаглобишьвили игәыӷрақәа еиԥхьирттарц.
– Аизарақәа шаҟәырхыз шәзымдырӡои? – ҳәа КГБ аусзуҩ данҵаа нахыс, еилкаан арҭ еиҳараӡак изыцәшәоз аизарақәа шракәыз.
– ЦК КПГ ииашамкәа қәҵарак шьҭнахит, Аконституциа иаҿагыло. Уи ҳара ҳзадгылом, – Леуанти иабџьар икәа иҭаршәын.
– Ашьауӷ ус шәакуеит, ишәзымдырӡои? Ма уи хдыррала шәаҿу?
– Хдыррала ҳаҿуп.
– Ателеграмма Кьахьыриԥеи уареи шәоуп знапы аҵазҩыз, – Амаглобишьвили изҵаарақәа зқәиԥсоз ас иааҭырҟьаны хамеигӡарыла диацәажәарын ҳәа дыҟаӡамзаарын, аха макьана иҿырӷәӷәаны дааԥшуан, Леуантигьы ахыхьчарахь дииаигарц, даҽа зҵаарак аҿааирхеит, – ус анакәха, ауаа еизызгогьы шәара шәакәхап?
– Иаҭаххаргьы ус иҟаҵатәуп, – Леуанти ҿыц дхьаҵуамызт.
– Иаҭаххар аизарақәа реиҿкаара уҽалаурхәуеит?
– Аизара ду аӡәгьы изеиҿкааӡом, – Леуанти ахыхьчарагьы аргумент ӷәӷәа икын. – Уи аҟалараз аҭагылазаашьа ҟалоит, атрышә асрада ус ыҟамкәа. Убри аҭагылазаашьа ҟамлартә, аҳәынҭқарра аус ауааит, ҳара ҳацхырааҩуп. Акәымзар сыжәлар ахьнеиуа саргьы рыгәҭа салагылоуп.
– Ашьауӷ ус уакуеит…
– Изакәызеи сызшәыршәо?! – иахьынӡеицәажәоз амалагьы ҽырҭынчра змамз Леуанти ибжьы ҩыҳареикит, усгьы цәҳаран изықәкны имаз. – Зны сҭәашәк, нас ишәҳәалап ашьауӷ аӡбахә!
– Угәы уҽанаҳҵоит.
– Иаҭахӡам сгәы сҽанҵара. Ҳгәы ԥҵәахьеит.
– Ҳгәы ԥҵәеит ҳәа, мҩас ишьҭышәхлак ҟалома. Иаҳҳәап, ҵыԥх сентиабр азы аусура аҭымҵра мҩаԥысит.
– Уи иашаны иҟалеит, – уи аӡбахә цәырзгаз аиҿкаара арҭ ирыбзоуран изҳәомызт, иахькылнагашаз иалидраази, иҽгәеиҭон, Леуантигьы дизыршәозар бзиан, аха иара иааҿаԥиҵәеит иҭакҟаҵашьала.
– Аминистрцәа р-Совет ахантәаҩы Аполитбиуро аноменклатуроуп, уи шәаҿагылома? – аӡә иаб акала диршәон ҳәа, Аполитбиуро ҳәа ршәагак еснагь ирыман, зегь зыӡбышаз, зегь зхәыцшаз, арахь зегь еилазырбгоз.
– Иахьа абра саагараз аҭагылазаашьа еиҿышәкаахьан, – Амаглобишьвили иаԥса иаҿаиргылашаз асаԥар Леуанти иаацәыригеит. Аха уи асаԥарра аасҭа, аҟама ҿы ццышә иаҳа иаҩызан. – Убри иаҩызоуп абригьы: ЦК КПГ аҭагылазаашьа убас иҟанаҵеит, Аполитбиуро ақәшаҳаҭхаратә. Аԥсны аиҳабыра аԥсуа напхгара аиҭозароуп.
– Избан?
– Аҽыҩ атәым дақәтәар ҟалом, – уи ахшыҩ цҳафыр абраагьы ицәыригар акәхеит.
– Анатол уаниацәажәоз, иуҳәеит абарҭ аҭагылазаашьақәа ирыхҟьаны атеррор ҟалар ашлоит ҳәа.
– Ус акгьы сгәалашәом, – «иџьеишьеит» иара. – Анатол иаартны иуҳәар, усҵәҟьа сҳәама? – ахы заахаз КГБ аусзуҩ дҿаббаӡа даанхеит. – Насгьы ҳаицәажәара џьара иноугарц аума ухы изаурхәаз?
– Анатол акомитет даусзуҩуп, – Амаглобишьвили уи дҿихуан.
– Исгәалашәоит акомитет аинформациа иашамкәа иҟанаҵоит ҳәа шиасҳәаз, аха атеррор атәы сыздыруам, – Леуанти излацәажәоз хирԥон, ус баша акәымкәан, ҩ-ҵакык аҭаны: акомитет ахаҭа ишынеибакәыз мцҳәарыла еибаркын, ма акомитет аусзуҩ Анатол аинформациа иашамкәа арахь ихәнигеит.
– Издыруада уеилашәаны уаныҟаз џьара иуҳәазар? – Амаглобишьвили уажәы иара иҭагылазаашьа игәаларшәаны иҽԥникылазар ҟалон, ус акәымзаргьы, Леуанти убас еиликаан, ҿааҭит:
– Уажәгьы сеилашәаны сыҟоуп, аха иахәҭам акыр сҳәахьоума?
– Ус акәзар, ҳаицәажәара абра иаанаҳкылап, – Амаглобишьвили дҩагылеит. – Сгәы иаанагоит алкаақәа ҟаҵазароуп ҳәа. Абзиараз!
– Абзиараз!
Леуанти уи инапы ааимихын, Анатоли иареи анындәылҵуаз, даахьаԥшит. Амаглобишьвили, аҿхышә хәыҷы ааиртырц, инапы дҩахахьан. Ашоура иҩнатәаз уигьы изычҳауамызт. Леуанти, амардуан длаҿала дахьлыбаауаз, убри амомент игәы иҭан. Издыруадаз амагнитофон ианырҵозар реицәажәара? Иаҳахьан зышәи-зхышәи аркыз ауаҭах аҿы абжьы анҵазар иаҳа ахаҭабзиара еиӷьхон ҳәа. Акәымзар, аҿхышәҵәҟьа ыҵарбаҟа иаркны, ицәеижь канҭхлеиуа, Амаглобишьвили дзыҩнатәарыз, ҩ-сааҭк ирзынаԥшуа аиҿцәажәара анымҩаԥигоз? Иара усгьы абри ахыбра ахышәқәа еснагь иҭалаҳа иаркын. Уамашәа иубартә, рус армаӡара иазкын русура ҟадыџь.
Ус иагьа иҟазаргьы, иагьа умҳәан, аҽны Амаглобишьвили ихы даҽакала иааирԥшит. Уи иақәырӷәӷәаны Леуанти диршәомызт, знык-ҩынтә раҟара азакәан еилагара аусҭҵаарахь ишкылнаго имҩатәны ишигәалаиршәазгьы. Ус ҟаимҵаргьы ауӡомызт, русура уи иазкын, иҟауҵарызеи? Иахьцалак абрахь изхаиԥхьаз ҳәа ихадаз изеилкаауамызт. Длалбаанӡа убри дазхәыцыртә дыҟан, избанзар аҩныҵҟатәи амардуан иахьынӡаҿагылаз, Анатол ҿиҭӡомызт, иара ихаҭа ацәажәара иҭахӡамызт, ииҭахыз иҳәахьан, арахь дызцыз даҽазнык ирҵауланы дҭиҵаахьан, – аԥсуараз акгьы даԥсамызт, иацәажәара заҭахызи.
Абарҭ еиҿцәажәарыла информациак иҿырхырц рҭахызма? Закәытә информациази? Иҩызцәеи иареи рыгәҭакқәа еилыркаарц рҭахымкәа иҟамызт, избанзар гаграа уи аамҭазгьы еилыхон. Ма атерроризм ахь аиҿыхарақәа неир ҳәа ишәозар? Усҟан уи ырмаӡаӡаны имҩаԥгахон, аилкаара рцәыуадаҩхон, арахь заа апрофилактика ҟарҵар иаҳа иеиӷьымзи. Убри аӡбахә Анатол ианиеиҳәа ашьҭахь, агәҽанызаара имазарц, ма ирымазарц, иԥхьарц рӡбазар? Аха иара, Виталик иҿынтә излаиаҳахьаз ала, дара Гагратәи акомитет ашҟа иԥхьарц ргәы иҭан. Амаглобишьвили аиԥылара хиртит Андропов иауз ршәҟәы ала. Авторцәа аӡәы иҿцәажәарц адҵа рымазар? Баша инмыжькәа, усмҩаԥгатәык шынаргӡаз ала, аинформациа дәықәырҵар рҭахымкәа иҟамызт. Рхымҩаԥгашьақәа злаҟаз ала, КГБ аусураз иара иааирԥшыз игәҭакы рԥсахыр рҭахызар? Иагьа умҳәан, акомитет иҟанаҵоз аинформациа иашамызт ҳәа игәаанагара Анатол иҿаԥхьа иааимыртхьази.
– Леуанти, – уи иихәыцуаз илахь аҿы даԥхьазшәа, амҩахь ианцәырҵҵәҟьа, Анатол ҿааиҭит, – аиҿцәажәара шәахьынӡаҿыз, акомитет азы иумаз агәаанагара уԥсахыу, иҽеимз акыр убоу?
– Мамоу, џьушьт! – иҳәахт Леуанти, иоуз азҵаара иҟаиҵаз аҭак цқьа азхәыцра аҭахны. – Амала зегьы ҭынчхо џьышәымшьан. Ауаа ргәы ԥҵәаны иҟоуп, еилаҩынтрахоит, – амцагьы нацреиҵахт.
Ишьҭахҟа, аҩныҟа, ҽнак, ҩы-мшы рыла закәытә ҽыԥсахрақәаз иҟаз ҳәа шизымдыруазгьы, Леуанти аӡы дӡааԥшылозаарын.
Шьасиа длышьҭаланы, Џьанар дцахьан, рдипломтә усумҭақәа хьчаны, Баҭыри иареи аныхынҳәыз ашьҭахь. Усҟан лара ланшьцәа рахь дыҟан, лашьазаҵә длыманы. Ланшьа, иаҳәшьа данԥсы, игәы бааԥсха иҿааихазаарын, шьҭа дшьақәгыларын рҳәо днеихьан, аха
ҭаацәарак знапы ианхалаз Шьасиа уи длымбацызт азы, ихәы ҟаҵаны дизцазаарын. Аҩны иахыз лаби лаҳәшьеи ракәын. Шьардасиа Џьанар дгәалҭеит, ашкол аҿынтә аҩныҟа данаауаз, иара ргәарбжьара дыбжьаланы дышнеиуаз. Рыҩныҟа усгьы неишьа имамызт, длырхынҳәит. Лаҳәшьеи иареи еиқәшәарц иҭахын, лара дизҵааит, даҽазны данаауаз еилылкаарц. Усҵәҟьа иаалырҟьаны акгьы изҳәомызт, избанзар иаргьы аус иуан, сабшак, мҽышак аҩн ус дахашәалаӡомызт, арахь аԥсуа усқәа ирызкны еилацәажәарак, еизарак анымҩаԥысуаз иҽрыгирхар ихаҭа иҭахымызт, иҩызцәагьы дырзеилкааӡомызт. Еиӷьын, ҿҳәарак дақәмыргәыӷӡакәа, ргәы рҽанӡамкәа дкылсыр.
Уажәы убас иагьыҟаиҵеит иара, амала Шьасиа лқыҭаҿ дааит ашколхәыҷқәа рыҩныҟа ианцахьаз, убриазы Шьардасиа ихы дизархәаӡомызт. Иаара ҽҳәарак ахьеимҭазгьы игәы иалан, избанзар аеҳәшьцәа ибара рҭахызар иниара рҽақәдыршәарын, шьҭа Шьасиа аҩны дҟамларгьы лылшон. Шьардасиа ашкол аҿы дизԥшрын. Аԥыхьагьы, аҩныҟа дцаз џьашьаны, иара агәарбжьара данбжьала, лара ишьҭахьҟа иқәҿылҭит. Уажәгьы ус ихьуазар ҳәа дгәыӷшәа, дхьаԥшуан, аха Шьардасиа дыҟамызт. Убас дышхьаԥшуаз мацара, анышәынҭрахь узланеиуаз агәашә днадгылеит. Уа дышгылаз аӡәы дибар иҭахымызт, наҟ дынҭалан, еиха маҭәахәыла иҭаркаахьаз анышәынҭра дҭамлакәа, анаҩс даагылеит. Ара дышгылаз имҩасуаз дырбар, иаҳагьы иҭахымызт, арахь агәарԥи аҩни рҿынтә уаҩы дгәеиҭомызт. Акыр хьшәашәаран, адәахьтәи русқәа ааныжьны, аҩныҵҟа амца иадтәалазар акәхарын.
Аамҭагьы акыр цахьан, лашьцозма уҳәо ианнеиуаз, аԥшәма дыҩдәылҵит. Уи илаԥш имаахарц, Џьанар наҟ днавҵагылт. Уаҟа лҭаҳаразшәа иҟан. Абырг иҽицәихьчон, аха имҩасуаз дибар игәы иаанагарызи. Ибзиашәа агәарбжьара абжьысра уаҩы игәаԥхомызт. Аб ажәгәарахь днеин, ирахәи аԥсаатәи дышрылаз, ирхәлеит. Уи дхынҳәит уҳәартә, аҩны, амардуан злаҿаз ала, ашә аатын, аӡәы дныҩналеит. Шьҭа Шьасиа дышлыԥхьарыз изымдыруа, Џьанар, анышәынҭрахь дааскьаны, дгылан. Амҩасцәа дрыцәшәомызт, алашьцараҿ дырбарҭаӡамызт. Аб ала ауижьхьан, уи дабар ишрын, аха аԥхьа ахаҵа ддәылымҵкәа, аӡӷабцәеи аҷкәыни адәы иқәиҵозма. Арахь Шьасиа димбакәа, аҩны лара дыҟазар, ықәҵшьа имамызт. Ма ашьыжьынӡа длызԥшыр акәхон, ауха иагьа ахьҭа дакыргьы. Шьардасиеи лашьеи ашкол ашҟа имҩақәгылаанӡа, ма аусҳәарҭахь дхынҳәыр, раԥхьа данаауаз еиԥш, аҩныҵҟа маҷк дыцәарын. Иҿынеихон еиԥш, џьоукы алашьцара рҽалак ишизааиуаз ибеит.
– Шьасиа боума? – лара шлакәҵәҟьаз агәраганы, налықәҿиҭит, ара дшыҟаз дирдырырц.
– Ааи!
Шьардасиа лбжьы акәын, уи данизааигәаха даагәыдикылан, лылахь днагәӡит. Шьасиагьы лнацәкьарақәа ааникылан, иааирӷәӷәеит, дышлызгәаҟуаз лырдыруа. Ҿымҭӡакәа иааидхалеит, аҵыхәтәан иахьеиқәшәаз доусы иара итәала дацгәырӷьо. Амш бааԥсхарц агьшагмызгьы, зны иоухьаз аҵатәхәы игәаламшәози, хьҭак илалартә деилаҳәамызт. Дара ракәзаргьы убас рҽеилаҳәа-рҽеилаца идгылан, иара иацлабуазшәа, рыхқәа ахьыхтыз атәы умҳәозар, нас рыҷкәынра ишьҭнахрын. Рҩыџьегь ааиқәшәар, иара ак иҳәақәар здыруадаз, аха Шьардасиа, арҭ алашьцараҿ еизныжьны, дцарымызт, аеҳәшьцәа заа ус ишеиқәшаҳаҭхаз ҩашьомызт. Аха аеҳәшьеиҵбы дара дырԥырхагамызт, ажәытәан аҷкәыни аӡӷаби ҿа анеибырҳәоз, ишаҳаҭхарыз дрыцын, рымала иаанзыжьуадаз.
– Шәбара даара сеигәырӷьеит, – иҳәеит иара аҵыхәтәан, ихы Шьасиа лымацара излықәкуамызт, аха иаанагоз усгьы аеҳәшьцәа ирдыруан, аӡәгьы лгәы нхаӡомызт. – Иҵегь ирласны саауан, аха…
– Умаахьази, шәысзеиқәмыршәеит акәымзар, – Шьардасиа ахара лхы иадылҵон, иара ихырқьиара даламыргакәа, уи ала дара ишизԥшызгьы ирдыруа.
– Араҟа ҳанеиқәшәаз зны ибасҳәаз бдыруеит, Шьасиа, – уи лахь хықәкыла днацәажәеит; уи аӡбахә имҳәаргьы ҟалон, лашьцаны даниԥыла нахыс, аха реиҿцаара аҵыхәтәахьы инагатәын. – Усҟан ибасҳәеит, даҽазны саныбзаауа, бсықәшаҳаҭу бсықәшаҳаҭму сабҳәарц, бан ишлаҳауа. Избанзар лара лаҟара анасыԥ боурц даҽаӡәы дзеилаҳауамызт. Ан лԥҳа лзы еснагь дгәаҟуеит. Бнапы саҳәоит! Исабҳәои?
Шьасиа ацәажәара лцәыцәгьан. Шылашьцазгьы лнацәала лылаӷырӡ лӡамҩаҿ ишылрыцқьоз лзыҵәахуамызт. Ҩныҵҟала акы дабылуазу, дыбжьажьозу, лхы акәзу иара иакәзу ирыцҳалшьоз, ма лан лԥсреи лара лынасыԥ алацәажәареи дук ахьрыбжьамз лыгәхьаазу аилкаара цәгьан, избанзар ажәак лыхәлшәомызт. Лҭагылазаашьа аӷ леира иақәшәаз аӷба иахьеиԥшыз, иаргьы уаҳа инарҳәомызт. Ииура изымдыруа длыдгылан, Шьардасиа ааигәа дшыҟаз зынӡа инаруамызт. Шьҭа уи лҿы ааихыхны «ааи» лызирҳәарын ҳәа дзымгәыӷуа, даалыдхылахьан, лыгәшәымшә ааиҳәарц, инапсыргәыҵа лыжәҩахыр инықәиҵахьан, лыҽреиџьшәа дахьгылаз, лхы игәы инадылҵеит, акәымзар лара дыӡӷаб ҳаракымзи, рхаҿқәа ааизааигәахон.
– Уцара-уаара уаҳа сгәы иалаӡом, – лҵәыуабжь лыҩныҵҟантә иааҩуаз ажәақәа аԥхара ду рыҵаны илымҳанӡа инаӡеит. – Уара узы сшоуп, амала уаҳа умаан, амҩан суцәшәоит, – илҳәаз цқьа еиликаанӡа ҳәа маҷк дааԥшызшәа, ус дидгылан, нас лҽааиҟәылгеит. Лан лнышәынҭра дынҭалан, лнапы лгәы инықәылшьит, лгәахәтәы шыналгӡаз ллырдыруазшәа. Дааҭыҵит.
– Гаӡас сбымԥхьаӡан, аха уаҳа умаан ҳәа ибҳәаз сзеилымкааит, – иаҳаз ахы ахьцоз издырҵәҟьомызт.
– Сан лышықәс цәымза шьҭаҳхаанӡа, саб игәараҭа сызҭыҵӡом, уахьеиласырхо саҭоумҵан!
– Ибҳәо закәи, бара ишаабҭахыу сымныҟәои.
– Уаанӡа ԥыҭк бжьами, – аҵыхәанӡа еиликаарц лҭахын. – Уаанысымкылар заҟантә ацара-аара уқәшәо уазхәыци. Ана акәым, ара акәым, уаамҭа абаҟоу, арахь ҳадгьыл еилаҩынтрахеит, сгәы ҭынчӡам. Узымбар иаҳа исчҳауеит, умҩа ацәшәара сзыхгом.
– Ацәымза шьҭышәхаанӡа сыԥшып ҳәа сгәы иҭаӡамызт, аха, бара ианыбҭахха, ишыбҳәаз иҟазааит. Мап ахьысцәыбымкыз даара сгәы иаахәеит, уи ауп аус злоу.
– Иҭабуп сахьумырццакуа!
– Уажәы ишԥаҟаҳҵо? – даақәгылеит Шьардасиа, илымаҳәхашаз имахәар днахьынҳалан. – Агәылацәа рҿы ҳнеиуашәа ҟаҵаны, ҳдәылҵит. Ҳаб заа ҳимбакәа дгәамҵыр ҳҭахым. Арахь, аҵх иалагӡаны, умҩа уаҳзықәҵом. Аҩныҟа улаҳгап?
– Мамоу! – дыччарц агьигмызт.
– Маӡала ушьҭаҳҵоит, аргама уаҳҭаар уҭахымзар. Ашьыжь шаанӡа уаарԥшны, унаскьазгоит.
– Усгьы иауӡом.
– Ҳгәылацәа урыдыркылартә иҟасҵап?
– Сара амҩа сықәлоит. Шәысцәымшәан!
– Усҵәҟьа уаҳзышьҭӡом, – Шьардасиа Џьанар дихьынҳаларц агьлыгмызт.
– Шәара шәца! Сара ашьшьыҳәа амҩахь скылсуеит.
– Ус ҳзыҟаҵаӡом, – лара илуамызт.
– Бзиоуп нас, аԥхьа сара сцап, – Шьардасиа далзааигәахан, лылахь днагәӡит. – Шьасиа, абзиара бзыҟалааит! – агәарбжьарахь дназгоз игәашә хәыҷы дынҭыҵит.
Амш цәгьахаргьы, аҵх иагәылгаз амҩа агәхьаа икызма зшьамхы аӡӷаб илырласыз арԥыс, дгәырӷьаҵәа ақыҭа иалсуаз амҩаду ахь днеин, шьапыла иҿынеихеит. Аусҳәарҭа ахышә дкылсны дыцәар ҟалон, аха адырҩаҽны дзышьҭаны дааз аӡӷаб деиҭеибозма, имҩа аҩныҟа ихан шьҭа, дышиашаз амҩаду дазкылсырц, днеиуан. Имҩа хараӡазшәа игәы инаҭон, избанзар алашьцараҿ дызвысуаз ҳәа акгьы ибомызт, дахьааихьаз игәалашәартә. Иарбан машьыназаалакгьы ак ихьӡомызт, иаԥхьаҟантә иаауаз џьоук ракәын заа иибоз, урҭгьы рацәамызт. Аҩныҟа иаауаз џьоук ракәхарын. Дахьныҟәоз хьҭа дакуамызт, уигьы акыр аҵанакуан.
Амҩаду ахь данкылсгьы, ладеи-ҩадеи имҩасуаз амашьына рацәаӡамызт, аамҭа аҵх агәахьы инеихьан азы. Иара ԥшьшьала Амраҭашәара мҩа данын, дыццакны имҩа зегь усгьы изихгармымзт. Аҵхагәҭаны машьынак даашьҭнахуамызт, ауаа шәон, иагьа умҳәан. Аҵыхәтәан еидарамҩангага дук, рефрежераторк, аангылеит. Ҩыџьа аныҟәцаҩцәа ақәтәан.
Даргьы ирҭахын иахьынӡанаӡоз аҭыԥқәа реиҳәалар. Амала акабина ҭбаа дшынҭатәазҵәҟьа, иара дынҭаҳәахаа дамхацәеит. Данааԥш арефрежератор Гәдоуҭа илеихьан. Шаанӡа длалбаан, иқыҭахь ицоз амҩан даагылеит. Шьапыла ддәықәларгьы, иусураҿ иаарласны днеиуан, дагьагхомызт. Иара, дышьҭызхшаз аӡә дааиаанӡа, дааԥшит. Ашыжь ақыҭауаа аџьырмыкьахь икылызгашаз, ашкол иацәыхараз ақыҭа аҵаҩцәа шьҭызхуаз автобус анааи, иусураҿгьы заацәаны даанагон.
Аԥсшьарҭа агәашә илатәаз, Џьанар днеимышьҭрызшәа, дыхәмаруан, ас заа дахьиҭааз азы. Избанзар макьана даҽа ҩ-сааҭк инареиҳаны, ашьыжь усура уаҩ дкылсуамызт. Уажәраанӡа еиԥш акәымкәан, арԥыс игәы акыр ишалаҟаз ибон уи. Џьанаргьы, алафҳәара иҿықәхх, дԥышәырччо иҿынеихан, иусурҭаҿ днеит. Акресла днантәалан, амҩа дықәижьҭеи игәы ахьҭынчыз амшала дыззымхәыцуаз дазхәыцуа, иблацәа аахиҩеит. Ицәеижь иҵегь аԥсшьара иаҳәон. Иахьцалак, ихы даиааины, игәалаиршәон анышәынҭраҿ реиԥылараз рҩыџьегь еибырҳәақәоз, аеҳәшьцәа ирхымҩаԥгашьаз. Ақыҭа иалиааз раԥсуара аҷыдара ҳаракын, ақалақь иазааигәаӡаз аамсҭашәарақәа ирылаҟан. Макьана игәамԥхашаз звимбоз аӡӷаби иареи рбызшәа ахьеибакыз даара игәы шалаҟаз, дынҭаҳәахаа ацәа даамҽханакит. Сааҭк аҟара дыцәан ԥхыӡкгьы ибаны игәалашәомызт. Ааигәа дагьааԥшрымызт, ак шиаахаз аҟара инырны, ԥхыӡ ианиба, дцәырҳаны дмааԥшыр. Баҭыр иакәын ихагылаз, ижәҩахыр аанкыланы маҷк дырҵысуа.
– Уабаҟаз, уанаџьалбеит?
– Ҟаҳ! Схы шԥасыхьуа! – Џьанар дҩагылан, ихыхь иаҵганы, азҵаара аҭак иахигарц, аӡы ахьааиуаз дындәылҵын, ихаҿы ааирхьшәашәеит.
– Уабаҟаз сымҳәеи? – Баҭыр ибӷаӡара кны ашә дылагылан.
– Сылахеит, – ихы рбо, Џьанар даахынҳәит.
– Уламхакәа, иурдыдит. Џьара уанцо, лымҳаҭаск уан илуҭар. Дышшәо узымдырӡои? Иаалырҟьаны командировка уаҳшьҭызшәа ласҳәеит, дузҵаауазар.
Баҭыр, иусурҭахь даннеиуаз, ибон ани агәашә илатәаз игәаанагара шиашаз. Џьанар игәалаҟазаара даҽакала иҟаҵәҟьан. Ма рҩыџьегь ргәы иажьарызу? Аха ахыхь имазшәа шиҳәазгьы, иҩыза иаҳа деилҟьан, ихаҿы ччон, ибла кәеицеиуан. Дзықәшәазишь? Ак шицәиӡоз ҩашьомызт, аха изакәхарызишь? Дыӡӷабзар? Нас уи ус бзиамзи, димыцхраарызи, иԥҳәысаагара хыԥарц агьагмызт, ажәытәан еиԥш аилаҳарахь ихы ирхаанӡа, дтәазар акәызма. Цқьа иҿцәажәара аҭахын, иҽираргамаргьы иалудраази.
– Шьына! – Баҭыр автобус аекскурсиаз анҭыҵра зырхиауаз дынидгылеит. – Ахәымҽхан, заа узаар, Бзыԥҭа ҳлабжьҟар сҭахын.
– Иубар иуҭахыда?
– Избар исҭахыда ҳәа ушԥаҵаауеи? Уа Кьахьыриԥеи иҩызцәеи рыда ҳзышьҭалодаз.
– Кьахьыриԥа Гагра дынхоит, ҳлеиаанӡа аҩныҟа дцашт.
– Леуанти дыҟами.
– Џьанар?
– Дҳамгои, илшозар.
– Изилымшои?
– Иаха дылахеит, иара излеиҳәо ала.
– Баҭыр, Џьанар игәы иалоу удыруама?
– Иалздрааи. Амала зыгәҭакы асҟатәи ихәыҵазҵо дышнеиуа ахеиқәымшәарахь дианагоит.
– Абзиа умҳәо!
– Аиаша ауп исҳәо. Уаха дшаҳҭахыу иаҳәа! Иҭахызар, илшозар дҳаццап.
Ахәымҽхан, Баҭыр Шьына имашьынахь иҿанынеиха, Џьанар уа дышҭатәаз асаркьала ибон. Амҩа ианықәыз, Баҭыр гәаартыла Џьанар диацәажәарц иҭахын, избанзар ибон иахьцалак маӡак шрыбжьаҳаз, уи бжьыхымзар инаскьа-ааскьаны иаргылон. Наџьнатә еизааигәаз иабарҭахыз аҽеиҟәгара шьҭа иаҳа ианҟәыӷақәаз. Ма ргаӡара еиднакылозу?
Амала уи иацәажәараз Баҭыр иахәҭамз аҭыԥ иԥшааит. Шьына дызҭатәаз амашьынаҿ дара гәаартра рзыҟаҵозма.
Аԥсуааи аурысқәеи еиларгәагәаны макьана изыҩназ ашкол ахыбраҿ ианнеи, Кьахьыриԥа дцахьаҵәҟьан. Изларҳәаз ала, уи ус заа дцаӡаломызт, аха аиҳабырақәа рҿы цәажәатәқәак иман, русурақәа рҿынтә иқәҵаанӡа, дрыхьӡар иҭахын. Леуанти дахьынхоз еилыркааит, амала уигьы дыҟамзар акәхарын, акурсқәа рахьынтә аҽны даараны дыҟан, дмаацзар. Иҟалоз рбарц, иҩны инкыдгылеит. Иаби иани агәарԥ иқәгылаз ара иҵатәан. Иагьа умҳәан, даара ишоуран аҽны, Амра алҭашәамҭаз араҵаҟа аԥша аҽырԥсыҽны иҵасуан. Рыҷкәын дмааӡацызт.
– Умбои аԥсуаа ҳзыҟоу, – Баҭыр шьҭахьҟа данааҭала, амашьына аҿынанахеит. – Рыҷкәын даару ҳәа изԥшуа итәоуп. Иара дмаҷушәа, ԥҳәыс дааимгаӡацт, иҩны-игәара деиқәшәоуп.
– Шәарҭ шәҩыџьегь шәыӡбахә умҳәало! – иҭаацәараз Шьына иҩызцәа дырхыччартә дыҟан.
– Ҳара макьана иҳалоухи, – иҳәеит Баҭыр. – Уажәоуп ҳҵарақәа ҳанрылга. Шьҭа ҳҽаҩрақәа нҭаҳгалар, аӡәаӡәа ҳаарыхап.
– Уажәраанӡа шәҵара шәԥырхаган, изықәкны иумоу аҽҳәаразгьы, изҵугаша ак узцәырҵуеит, – Шьына имашьына амҩаду ахь иҩкылигеит. Иҿаԥхьа автобус ду ҟаԥшьӡа иаангылон. – Иара дзықәшәаны дыҟоу иалудрааи?
– Аа! Уаагыли! – Баҭыр амашьына хәыҷы дҭыҵырц ашә ааиртит. – Узхашшаауа автобус дахьлыбааз умбои.
Автобус дәықәлахьан, Леуанти амҩа аихҵәара дахьӡаанӡа, Баҭыр наҟ дниасын, аԥсшәа иеиҳәан, рҩыџьегь ааидхылеит. Ашьҭахь арахь иааиасын, Шьына имашьына анаҩсан, Леуанти иарҭмаҟ ду надыргылан, убри иахылаԥшырц Џьанари Шьынеи рҩыза инапала инадирбан, еиԥылаз аҩыџьегь еицәажәо, амҩаду иавҵаланы, рҿылархеит Амраҭашәара шыҟаз. Нас инымҩахыҵын, аҵлақәа ирыҵагылаз арымӡ инықәтәеит. Урҭ маӡала еицәажәозар, ирҳәозгы иазҿлымҳамзи, амашьына хәыҷы аҩныҵҟа иҭатәаз, рԥсахы еибакуа ишыԥшыз, ргәы ԥҵәеит. Ашоура рҽырзаҟәкуазар ргәахәын, амашьына иҭыҵит. Шылашьцара лашьцеит, арахь Баҭыр дааиуамызт. Усҟан…
– Ҳаицәажәара сҩызцәа аласырхәыр ҟалома? – дҵааит Баҭыр, дара Шьынеи Џьанари рзааигәара иахьынӡеидгылаз.
– Иаҳҳәо ауп аус злоу, – автономтә республика а-КГБ ахыбра дааҩныҵижьҭеи сааҭқәак ракәын иҵуаз, Леуанти ахыхьчара иҵегь иҽазҵәылихыр иҭахын. – Ҩыџьа рыда уаҩы имаҳашагьы ыҟами. Амала уҩызцәа узгәаар ҳәа сшәоит. Иумдыруеи ҳшыҟоу? Ҳагәра анумгоз, ҳзааугеи ҳәа иаауҿагылар ҟалоит. Ус анырҳәа нахыс, уск аицымҩаԥгара шәцәыуадаҩхоит.
– Урҭ ргәы злаҟасҵаша сара избап, – Баҭыр, Леуанти дицны, хазы иҿынеихеит.
– Иухьи зуҳәаз?
– Гәыҩбарақәак сызцәырҵуа салагеит.
– Сымӡырҩуеи.
– Ҳабакылсуеи?
Леуанти аҭак иҿамшәазт, ҿымҭкәа дымҩахыҵын, аҵла аҵаҟа арымӡ днықәтәеит, ицыз диманы. Азҵаара ԥҵәаны ишьақәыргылан, аҭакгьы ԥҵәаны дазԥшын, арахь иԥҵәаз аилкаа уаҩы имамызт. Иара ишеиликаауаз еиԥш иаахҵәаны аҭак иҳәар – изааз изеилымкаар ҟалон, идимкыларгьы алшон, рыуа еицәаз здыруадаз. Ԥыҭрак еиликаарц уҭахызар, инарҭбааны уиацәажәар акәын, ҽнак ала акәымкәан, есымша. Ус дара еибазырбодаз. Аха реицәажәара акыр аҵанакуан, мҩас иирбоз иашахарызу иашамхарызу, ма мышкы зны еиликаарызу аԥсҭазаара инарбон.
– Ҳахькылсуа аҳәара сцәыцәгьоуп, – иаахҵәаны игәҭакы иҳәеит Леуанти.
– Еилкаак уаҩы иманы иубаӡом, ухалагьы угазҽазуама?
– Сара еилкааны исымоу акы заҵәык ауп: ҳажәлар ҭамхар рҭахымзар – ршьапы иқәгылазароуп.
– Уи шԥа?
– Иахьа иаарԥыраҳауа иаҿагыло мацара инеилароуп.
– Ус мчыс иҳамоузеи, ақырҭқәа аҳәынҭқарра аппарат рнапаҿы иҟоуп, ишырҭахыу рхы иадырхәотеи.
– Жәларык ршьапы ианықәгылоу, аппарат амч кәадахоит.
– Иҳаларҵар? – Баҭыр абџьар шакәыз игәы иҭаз усгьы еилкаан. Асовет мчы шьақәгылазижьҭеи, ауаа ршьапықәгылара арҭынчраз рхы иадырхәоз бџьарын, уаанӡагьы убас иҟан, дзацәшәози узҳәомызт.
– Рымчыдароуми уи зыхҟьо, – Баҭыр иааџьеишьашаз аҭак Леуани иҟаиҵон. – Зны идыршәазшәа руеит, аха акәиц ҿыцәаӡом, амца ҿаҳәара иаҩызами.
– Иахьцалак ҳақәԥара ахы абахоу? – Баҭыр иаҳарц ииҭахҵәҟьаз иаҳауамызт азы, ҿыц азҵаара деиҭазыхынҳәуан. – Ажәлар ршьапы иқәгыланы мацара ҟалашьа амам.
– Сара агәра ганы сыҟоуп ҳаԥсеиқәырхара убра заҵәык ишыҟоу. Ҳцо-ҳаауа иаҳҳәоит Урыстәыла ҳалашәҵа, ма хаз республиканы ҳшьақәшәыргыла ҳәа. Анигьы аригьы иҟамло усуп, амала иаартны уаҩы иоумҳәан иуасҳәо. Ажәлар ҳагәрагара иаҟәыҵуеит, ргәы каҳауеит, ус ианыҟала. Ҳгәы иҭақәоу ааԥҵәаны иҳазҳәаӡом, умбои иҳахьыз. Убри азоуп ажәлар ршьапы иқәгылазарц заҳҭахыу, нас ишнеиуа моментк ҳаур ҟалоит, ахақәиҭра анаҳзааиша аҭагылазаашьа ҳҭашәартә. Убасҟан ҳажәлар убри амомент иазыҟаҵазароуп. Аҽыҩ шықәсыла иазыҟарҵоит, аҽырҩырҭа мҩа инықәдыргылаанӡа. Акәымзар уи амҩа азышьҭхуам.
– Ленин астратегиеи атактикеи аирбеит ареволиуциа шыҟалашаз азы. Убас ҳахькылсша ҳзымдырӡакәа, мҩак ҳануп, аха еилкаамеи ҳахьнеиуа ахьыкәу.
– Урҭ ихазқәоу усқәоуп. Уи иҟаиҵаз аусқәа ҳара ишаҳзеиӷьу агәра узгоу?
– Сыздыруам.
– Угәы ахьыбжьажьо акыр аҵанакуеит. Избанзар Ленин имҩа иеиԥшу мҩа ыҟам ҳәа уаақәгылар, сызуацәажәаӡом.
– Избан?
– Избанзар уи имҩа уқәныҟәар, асовет жәларқәа неиҩымшәарыда раӡәкра хырбгалашьа амам. Уи иаанаго удыруама? Аԥсуа жәлар реиԥш зхыԥхьаӡара маҷу хақәиҭрак роураны иҟаӡам.
– Иуҳәарц иуҭахи?
– Асовет Еидгыла империа дууп. Мчыла ишьақәыргылоу ҳәынҭқарроуп, адиктатура иаанагоит. Ажәларқәа реиҩызара бџьарс ирымоуп, арахь закәытә ҩызароузеи, ажәлар ду ажәлар маҷ рыхәда иқәтәазар.
– Иҟаҵатәузеи?
– Убри ауп азҵаара хада! Ашьапықәгылара! Даҽак сызуаҳәаӡом. Избанзар, ақәԥара шымҩаԥысуагьы, ақәԥараҵәҟьа ашҟа ҳамкылсӡацт. Ари ҽазыҟаҵароуп. Аха исҳәақәо ауаа ираҳар, ихы еивысит ада акгьы сзырҳәаӡом. Ҳазыҟаҵам цқьа, умбои иҟалаз.
– Урыстәыла ҳалалар ҳҭахымзар, Қырҭтәыла ҳалҵыр ҳҭахызар, нас ҳабацои зуҳәа?
– Аурысқәа Урыстәыла ҳарзалаҵаӡом, ақырҭқәа дмыргәаарц. Ҳара хьаас урҭ ҳрымаӡам, аус злоу дара рзын Қырҭтәыла ауп. Ҳара ҳала урҭ ҿаҳәаны ирымоуп. Асистема зегьы убас ишьақәыргылоуп, умбои. Аха республикак ҳалҵынгьы даҽа республикак ҳалалозар, закәытә хақәиҭроузеи иҳауа? Исаҳәеи!
– Аус злоу – ақырҭқәа ҳрымпыҵыҵыроуп.
– Уи иахьа, аха нас ҳаздыло проблемас иҳаурым ҳәа узлагәыӷуеи?
– Иҳаԥсыхәи?
– Хазы ҳаҟазароуп.
– Лшашьас иамоузеи?
– Убарҭқәа зегьы рҭак иаша ҳамаӡам, убри ауп ҳазларыцҳау. Аха, уара уиашоуп, зегь раԥхьа ақырҭқәа ҳрымпыҵыҵыроуп. Уи хаала иауӡом.
– Ишԥа хаала?
– Ҳара ҳазҵаара ишаҳҭахыу еиԥш москваа ирӡбар ҳҭахыуп. Ус иауӡом. Иубап. Ҳазҵаара ҳхала иҳаӡбароуп. Еибашьрада иауӡом.
– Иуҳәо закәи?! Ҳҵыс шьыгақәаҵәҟьа ҳамырххьеит. Иабаагои?
– Ҳазлацәажәо даара ишәарҭоу усуп. Еилукаауама? Ас зегьы ҳазрацәажәаӡом. Заацәоуп. Аха ҳазхәыцп: иҳалаланы ҳашәарыцага шәақьқәа зҳамырхи? Қарҭаа иҷыгәӡа еилыркаауеит абџьаршьҭыхрахь ҳаиасыр шалшо. Усҟан ҳашәарыцагақәаҵәҟьа ирыцәшәоит. Ари баша усума? Уажәы аӡәыр машәырда дҭахар – ҳара ҳзы итрагедиоуп. Уазхәыц аибашьра ҟалар заҟаҩы ҳацәҭахо. Убри азы исҭахӡам абџьар алацәажәара, аха ус ада ишамуагьы збоит. Ишԥаҟаҵатәу?
– Бџьарла ҳзырҿагылома, арҭ ҳа ҳаасҭа жәантә еиҳаупеи?
– Уи саргьы исҭахым, исҳәахуеит. Аха дара, рхымҩаԥгашьа злаҟоу ала, убра ҳнаргоит ҳәа сыҟоуп. Арҭ ҳадгьыл иқәцатәуп. Мчыла ҳааныркыларц ауп иааганы изҳаландырхаз. Аха уи ҟазшьас иамоу саҳәеи!
– Сыздыруам, – Баҭыр иаҳауаз агәра изгомызт, зынгьы аԥхыӡ далаз џьишьон. – Уара апартиа уалаӡами? – дҵааит иара, избанзар аԥсуараз иқәԥоз КПСС далазар иаҳа иҿахәы ҳаракхон, арахь Леуанти иицәажәоз уазыӡырҩыр марксизм-ленинизм дырцәыхаран. Иара Баҭыр ихаҭагьы убри амҩа данызшәа ихьаауан азы акәымзи аҽны арахь дзықәнагалаз.
– Салоуп, – Леуанти ииҳәоз Баҭыр иџьеишьашаз акәын.
– Узлалалеи?
– Агәра згон. Аинститут санҭаз саларҵеит. Аҵара сҵон. Азеиԥш ус саҟара зхы алазырхәуаз дабаҟаз.
– Уажәы иҟалеи?
– Апартиа ҳалаҵаны ҳҿархха ҳаркыуп.
– Убри азакәын саргьы иахьа сзаауаз, еилыскаарц исҭахыз, – Баҭыр дааҳәҵәыҳәыҵәит. – Убри ауп сгәы бжьажьо сҟазҵаз.
– Иуҳәарц иуҭахи?
– Уаарывалар – апартиа уалоуп рҳәоит. Апартиа иаламгьы КПСС а-ЦК а-Политбиуро иаҳәаз уаҿагылома ҳәа ухҭаркуеит. Уи уаҿагылазар Асовет мчы уаҿагылоит ауп иаанаго, ус анакәха азакәан уаҿагылоит. Ишԥаҟаҳҵо?
– Убри ауми иҟалаз.
– Сара КПСС алалараз скандидатуп. Мап скрыма?
– Апартиа иаҳәо уаҿагылахуеит, умбои иҟалаз.
– Ус акәым. Срыдрымкылартә ак сҳәап, ак ҟасҵап.
– Ус иаҭахӡам. Мап укыр, ҳажәларгьы урзеилкаауам. Уаанӡа ҳамнеиӡацт, иумаҳаӡои иахьантәарак исҳәо. Џьара уқәгылар рҭаххаӡом, рус уҽалоугалар руӡом. Уашьҭахьҟа уцқьам ҳәа ирԥхьаӡоит. Уи акы. Ҩба – акадрқәа ҳамазароуп, апартиа иалоу акадрқәа. КПСС алазаара ҳхы иаҳархәароуп. Ауаа апартиа иалалоит, еиҳабырак џьара ираҭәаршьарц. Апартиа салалар сҭахыуп, ҿхышәк саҭәаршьарц ҳәа илафны изҳәо думбаӡацт. Илафуп, аха аԥсҭазаара иарҿиеит, агәра угароуп. Ҳара апартиа аԥсуараз ҳхы иаҳархәароуп.
– Уаахьоума? – иааиуаз Виталик Гыцба даарыдгылаанӡагьы Леуанти дизҵааит. – Ак уасҳәар сҭахын.
– Ари зыгәра ҳго ҷкәыноуп, арахь уааи! – Леуанти уи дааиԥхьеит.
– Уаҵәы аусҳәарҭаҿ ауаа еизоит, – Виталик, ажра дхыԥаны, даарыдгылеит.
– Изыхҟьои зуҳәаз?
– Гриазнова деиҭаахт.
– Ԥыҭ-ҩык еизару?
– Ҳалагап, иааиуа даабап.
– Бзиоуп, сара сааиуеит, – Леуанти еиликаауан аизара ахагылара шибзоурахоз.
– Ҳаргьы ҳаар ахәҭоума? – дҵааит Баҭыр.
– Уахаҵәҟьа Агырба Вова ма Шьалуа Гыцба, ахирург думдыруеи, уԥшаароуп. Иуаҳаз иоуҳәоит. Иузыҟаҵома?
– Ишԥасзыҟамҵои? – иҳәеит Баҭыр, Виталикгьы днахынҳәит. – Уа иаҳаӡбо саҳәеи!
– Акгьы ҳмыӡбаргьы ҟалоит. Аха ҳаизар – акыр аҳәоит. Ак ҳаӡбаргьы ҟалоит. Аус злоу заҟаҩы еизо ауп. Аусқәа рцашьа ҳаҽрықәыршәаны, ҳаргьы аус аауроуп. Ҳазлацәажәоз ахь ҳаиҭахынҳәып!
– Сара сгәы иалоуп, – иҳәеит Баҭыр, – ҵыхәаԥҵәара ҳбарҭаӡамкәан ақәԥара мҩа ҳахьану.
– Ҳазну аҵыхәа ԥҵәашт, ишԥаԥымҵәо, аха уи ала аԥсҭазаара нҵәома? Даҽа уск ҳазцәырымҵхои. Аԥсҭазаара қәԥарами.
– Иахьцалак абарҭи ҳареи ҳаилгашьак ҳабла иабар акәын.
– Иабаргь ҟалоит, аха… асовет мчы ахьынӡыҟоу ҳазҵаара ҭыԥқәҵашьак аиуны избом.
– Иуҳәо закәи?! – Баҭыр ихәажьы қақаӡа иҩагылон. – Асовет мчы ҟамлап ҳәа угәы иаанагома?
– Инаӡаӡоу акгьы ыҟам. Еиҳараӡак мчыла ишьақәгылоу аҳәынҭқарра.
– Иуҳәо закәи?! Нас мышкы зны Асовет мчы ҟаларым уҳәарц уҭахыума?
– Зны – ааи.
– Иуҳәо закәу удыруама?! Уи агәра сызгом. Абасҟатәи зыдгьыл ҭбаау, зымчра ыҟоу аҳәынҭқарра мышкы зны иҟаларым ҳәаны, ихаурҟьацәозар?
– Уи атәы уҿы иааҭыхны џьара ицәырумган! Ҳара ҳаԥсуара еиқәҳархароуп, излауала мацара. Убри еснагь угәы иҭаз.
– Иҭабуп даара! Аамҭа умсхит, аха баша иӡрым, – Баҭыр дҩагылеит.
– Саргьы убас сгәыӷуеит, – Леуанти дҩагылан, рҩыџьегь амҩа инәықәлан, Шьына имашьынаҿ иааит. – Абзиараз! – иарҭмаҟ аашьҭихын, амашьына цаанӡа дыԥшын.
– Шәымацара шәеицәажәар ануҭахыз, ҳара ҳзааугеи? – дара ГАИ иҩавсхьан, Џьанар ихы Баҭыр ианизирхоз.
– Ус иара иҭаххеит, – иҳәеит Баҭыр.
– Еилукааи?
– Уаҵәы асааҭ жәаҩа рзы ара аизара ҟалоит. Кьахьыриԥа ҭыԥ изымҭо Гриазнова Москвантә деиҭааит. Уаха Гәдоуҭа ҳцароуп.
– Ажәлар здырххои, Кьахьыриԥа дыцқьамзар? – иҳәеит Шьына.
– Уи ицқьареи ицқьамреи лара хьаас илымоуп ҳәа уарҳәама? – Баҭыр дааҵҟьарц агьигмызт. – Аԥсуа усқәа дызларҟәыркша рыздыруам, умбаӡои? Ажәлар игәра рымго дырзыҟаҵар, дҭаркыргьы ҟалоит, ихаҵгылаша дҟаларым ҳәа.
Уи асабша, ашьыжь инаркны, Леуанти шәҟәқәак еилырхуа азалаҿ дтәан. Иара ас заа хшыҩла аусура далагаӡомызт, махәҿала усгьы иҽаназикуаз шьыбжьышьҭахь акәын. Убасҟан иаҳа алҵшәа иоуан. Шьыжьла аусура маҷк дарчмазаҩуан. Арҵара уси алекциақәа рзыӡырҩреи заҵәык дыцәгьамкәа илшон. Аха, аҟаҵатә анааихҭықәгыла, иҽазыҟаҵаӡамкәа аизарахь дызцозма. Еиҳараӡак ауаа шеизоз еиԥш ахырхарҭа аиуртә ақәҵара ирыдыркылоз авариантқәа хиазар еиӷьын, убарҭ ракәын дагьзыҿӡаз.
Аизара Бзыԥҭа ақыҭан амҩаԥгара даҽа қыҭак, ма раионк, қалақьк рҿынтә иаауаз аӡә дазукыр иауӡомызт, еиҳарак уи Аԥсны азеиԥш ҵакы аиуӡомызт ҳәа иԥхьаӡаны, уи адагьы ахыхьчараз ус иаҳа иеиӷьын. Аԥсуа усқәа рзықәԥара ҿиар зегьы ирҭахгәышьан, аха дахьаақәшәаз зхы аҿазыжьуаз дзусҭадаз. Ақыҭеи Гагра араиони рҿы аҭакԥхықәра згашаз, ма аизара ду амҩаԥгара зылшашаз аиҩызцәа рыгәҭаны дшыҟамыз Леуанти идыруан, убри
азын ихала иҽазикыр акәхон. Уи ус шыҟалоз Кьахьыриԥа иаузимдырхуаз, убри азакәын заа мҩак дзықәиҵахьаз, Аҟәантә иаара иақәыршәаны ауаа реизара заԥшьигаз. Издыруадаз Гриазнова данаашаз аамҭа Борис идыруазаргьы, уи маӡала дзыҿцаауаз амилициеи КГБ-еи рҿы аус руан. Леуанти иихәыцуаз зегьы усҵәҟьа иҟамзаргьы здыруадаз, аха иара ус ала игәаанагарақәа логикала еиқәшәозшәа ибон.
Еизоз маҷхар, иара, итәала мҩақәҵашьақәак дрызхәыцуа, аус ахьиуаз дыҩнан. Кьахьыриԥа изҵаара цәыргатәхон иаартны, ма инахыркәшашәа ажәа ҳәатәхон. Ус акәымкәан, ауаа рацәахар, Бориси иареи ишеибырҳәахьаз ала, изыхҟьаҵәҟьаз цәырымгаӡакәа, аԥсуа зеԥиш проблемақәа ирылацәажәатәхон. Еихҟьа-еиԥҟьа ацәажәара ҟамларц, аизара мҩаԥызгашаз иусушьа акырӡа аҵанакуан. Ма убри иахагылашаз аӡә дҟаландаз, ус уаҩ димаӡамызт макьана, аԥхьагыларақәа ирыцәшәон, ажәлар ахьнеиуаз ахалархәра иашаны усҟатәи ишәарҭамызт аха.
Ма ақәҵара иаирԥхьашаз дизыԥшаандаз! Уахь апроект ианыз уаҩы иузирбомызт. КГБ аусзуҩцәа убри акәын изышьҭалоз, џьара акы ааилыркаар, аизарахь апартиеи аҳәынҭқарреи русзуҩцәа узаагаӡомызт, ус анакәха азакәан ԥшра аизара иузаҭаӡомызт. Изакәанданы аизара амҩаԥгараз, адырҩаҽны, унапы ҿаҳәа, абахҭахь ургон, узлаҭаркшаз аҵаҵӷәы руҭондаз. Ақәҵара авартиантқәа руакгьы уи аҽны рхы ирзамырхәаргьы ҟалон. Ахҭыс иацашьахоз заа издыруадаз. Усҟан уи знапаҿы ииркуаз ианыз идырырц дамыԥхьакәа инижьӡомызт. Ашьҭахь мышкы зны џьара имхаҳәаны, иахьаҭахымз инаӡар алшон, уаҳа рхы ирзамырхәакәа иаарымпыҵахартә еиԥш. Узыцәшәақәашаз рацәан. Аҽгәаҭара мцхәымызт. Аҳәынҭқарра азҿлымҳарақәа зхьчашаз аорганқәа рыуаа дара ргәыԥ аҿы ныррак рымаӡамкәа иҟаларызма? Леуанти макьана ус иҟан ҳәаҵәҟьа игәы иаанагартә уаҩы дизылаԥшықәҵуамызт, аха агха ихьыуазар ҟамлаӡози. Амилициеи КГБ-еи уахи-ҽни ргәы иҭаз рыуаҩ абарҭ дрыларҵар акәӡамзи. Мышкы зны рхықәкы нармыгӡакәа иаангылозма. Убри азын ахьаԥшкәаԥшра еснагь иаҭахын.
– Ирацәам, аха ԥыҭ-ҩык ааихьеит, – аамҭа уамакгьы мцацызт, Виталик данизааиуаз.
– Уаазықәгәыӷуа иҟада?
– Вова Канџьариа, Гарик Кьатиа, егьырҭ иаҳзааиц аныҟәцаҩцәа.
– Урҭ амашьынаныҟәцаҩцәа ҳазкамшәар, аԥсуара злаҳахьчозеи, – даақәыԥсычаҳит Леуанти. – Леонид Чыгәбари, Лиуфеи, Лерики аӡәыр дыҟоума?
– Урҭ ааиуеит, ицоит. Ианаҳҭахыу ара иҟоуп.
– Гәдоуҭантә?
– Џьоукы збақәоит.
– Ҳгәыԥ зыҿцаауа роуп сызҿу.
– Макьана уаҩы дызбом.
– Уаалеи, нас, ҳцалапи! – Леуанти иҟаз ибарц дыццакуан.
Аусҳәарҭаҿ агәарԥ иқәгылаз еизыҩҩны Гәарамиа идгылан. Иара еилыҵырц дрылабжьон. Заа дааит, ма даарышьҭит. Арҭ, ара заҟа аамҭа ирацәаны иаанхоз аҟара, ауаа рыднагалон. Џьара акала ижьаны акәзаргьы, иқәигар еиӷьын, дахьрыҿцәажәозгьы ирҭахыз цқьа еилимкаауази. Аныҟәцаҩцәеи анхацәеи рҿынтә усгьы агьизыҭҵаауамызт, избанзар рхаҭа ирыздырӡомызт еизартә адырра зхароуз. Урҭ ашьцылахьан лымҳаҭаск шаароулак еизыҩларц. Изыхҟьоз Кьахьыриԥа шиакәыз шырдыруазгьы, ирарҳәақәахьан уи иӡбахәык рҿыҵдмыршәарц. Аԥсуа зҵаарақәа анырыӡбоз аамҭа рдыруазарц рҭахын, аха ақалақьтә комитет актәи амаӡаныҟәгаҩ ихаҭа уи абеидыруаз, ишыӡбахоз ала акы иақәиргәыӷуан акәымзар. Еилымҵуазшәа аниба, дцагәышьеит.
Убри асабша аҽны, аусура ианамшмыз, аҵара шықәса анхыркәшаз, Гриазнова лкомиссиа Кьахьыриԥа ишкол аҿы итәахзаарын. Даргьы русура хдыркәшарц иаҿыхзаарын, изышьҭаз акгьы рымпыҵамшәеит, аха ргәы иҭаркуаз, мҩас изқәылоз здыруадаз. «Ҳазҿагылоу зусҭқәада?!» – Леуанти ҿыц ахәыцра ҿыцқәа ааизцәырҵуан, уахь ахьаԥшраз аамҭа шимамзгьы. Адырҩегь уи даамҽханакуан аҳәынҭқарра ахьчараз амаҵзурақәа шыҟаз, убри ада даҽа уск шрымамыз, рнапы ианыз бзиаӡаны еиҿыркаар шрыхәҭаз. Уи азы аҭоурых змаз аинструкциақәа шеиҿкааз. Убас еибыҭаз, ма аҽеибыҭара
зҽазыҟазҵоз ҷкәынцәақәак, ҵәрышкәа-ҵәрышкәаӡа, еибарҩуа, џьоукы ахьааидгылалак инарыдԥалон, еибырҳәоз ак раҩшәар ҳәа ишәаны, зегьы ирызҿлымҳан. «Иҟалеи, абас иаартӡаны аус руама?! – уамашәаӡа иџьеишьон Леуанти иибоз. – Иаҳаӡбараны иҟоу рзеилымкаацҵәҟьоу?» – уахьгьы дацәшәон иара.
– Ҳусқәа шԥаҟоу? – Баҭыр дааидгылт.
– Ԥыҭ-ҩык шәаҳзаама?
– Амҩа иануп. Гәдоуҭагьы сыҟан.
– Ҳагымхакәа ҳаизозар бзиан, аха усгьы еизандаз!
– Ҳрылаларыма?
– Ҽынла? Мамоу. Араантәы шәышцаз еилыркаар сҭахымызт.
– Иаауа аабап. Ҳусқәа зегьы иахьа иауаҳзыӡбахуа.
Ахәымҽханра ааицԥхьаӡа ауаа рхыԥхьаӡара иацлон. Анаалашьца, Леуанти ауаа аклуб ахь дрыԥхьеит. Икарауараха иҟаз ааҩнашыла атәарҭақәа ааныркылеит. Адәахьы игылазгьы маҷӡамызт, шоуран азы аҩныҵҟа илеиуамызт. Иара излеибоз ала, қәҵара ӷәӷәак рыдыркылартә изыҟаломызт, ауаа маҷын, уи ауха иалагӡаны уаҳагьы еизаӡомызт.
– Сгәы излаанаго ала, ара еизаз уск ҳзыӡбо ҳаҟаӡам. Ҳгәы иалоу рацәоуп, аха урҭқәа иахьа Гәарамиа данааи иашәҳәеит, даҽазнык уи иоума, иҩызцәа роума, рыԥхьара уахатәиала иаԥсам. Ҳазҿу аус маҷхо иҟаҳамҵап, ауаагьы еизартә аҭагылазаашьа ыҟамзар акәхап. Еиӷьуп уажәтәиала ҭынч ҳаҩныҟақәа ҳцар, нас аамҭак ҟалахп ҳҿахәы еиӷьны ианаҳҳәаша.
– Ҳаналагах аус бжамҽамны иаанҳмыжьп, – дҩаҵҟьеит аӡәы. – Еиӷьуп уаҵәы ашҟа ҳаизара ииаҳгар, иҳаднагало рацәахоит.
– Ииҳәо иашоуп, – уи дидгылеит даҽаӡәы. – Ҳазҿу ззымдыруа рацәаӡоуп. Арахь амца ркуеит, ҳазҵаарақәа ӡбаӡамкәа, иргәагәо иааргоит.
– Аԥсны зегьы еизаагоит, – аҵыхәтәаншәа арԥыск ибжьы ҵарын.
– Ауаа еизаагоит, аха ираҳҳәаша ҳауртә ҳахиоума? – Леуанти иҭахын излацәажәоз иҵегь идырҵарыр.
– Ҳашԥахиам?! – дааҵҟьеит хаҵак. – Москвантә Ақәҵара иаҳзаарышьҭыз рхы иархәаны, зынӡак ҳахдырҵәарц иаҿуп. Аргыларақәа дырҭбааит. Егры нырцәынтә ирыханы иааргеит. Уаҳа уаҩ даарымгаргьы, иааргахьоу рыда ҳҭахӡам ҳахдырҵәарц. Гагреи Аҟәеи ирывганы идыргыло амҩақәа рзы мацара қалақь бзиак иаландырхаша аусуцәеи рҭаацәареи абнақәа ирыландырхахьеит. Ҳхы акала иҳахьчароуп, уара! Акәымзар ҳшәеит ҳәа иалаҳхи абри аԥсҭазаара?!
– Уаҳа ҳәара аҭахӡам, – ҿааиҭит даҽа хаҵак. – Уахатәиала ацәажәарақәа аанаҳкылап. Ҳажәлар еизаагар, уа зегьы цәыраагап. Уи азы араҟа анапышьҭыхра аԥсаны избаӡом. Доусы ишәылшо ҟашәҵа! Ҳдәықәышәҵа!
– Иашоуп! Иашуп!.
Рызынтәык иҩдәылибагеит. Агырба Вовеи Гыцба Шьалуеи иҟарҵо цқьа еилыркаарц Леуанти иааидхылт, аԥсшәа иарҳәозшәа ҟаҵаны. Ирӡбаз иахәҭаны амҩа ишықәырҵаз нареиҳәеит, аӡә дкылԥшуазаргьы, ус ауаа шыҟаз усгьы идырын, цқьа изеилымкаартә, иагьынаскьеигеит дахьынӡарацәажәоз. Урҭ рраион акәын уааԥсырала еснагь узықәгәыӷшаз. Дара аус заҟа ирызуаз, араҟагьы аус ацашьа маншәалахон. Адәахьы идәылҵхьан, аихабетон зауад аусзуҩ Ҷыҭанаа Валикәа данааидгылоз. Уи иакәын уи азауад аусзуҩцәеи рынхарҭа ҭыԥи ирхылаԥшуаз аԥсуа усқәа рзы.
– Валикәа, уаха уаа жәа-ҩык аклуб аҿы ҳаангылароуп. Ҳшаангыло ицо ԥыҭ-ҩык ирдыруазароуп.
– Иаангыло сара исԥшаауеит, – иҳәеит Валикәа. – Уара аҩныҟа уцар иаҳа еиӷьуп.
– Ус иауӡом, – иҳәеит Леуанти, избанзар иара дҟамлар уаҩ аангылара иҭаххомызт ҳәа дазхәыцуан, иаангыларгьы иҟамзаара рзеилкааӡомызт.
– Саргьы сҩызцәагьы ҳаангылоит, – Баҭыр Леуанти ииҳәоз ибар иҭахын, уи Валикәа данынидҵ дзацәажәоз дырзыӡырҩуазаарын.
– Шәарҭ шәца, шәгәылацәа аажәгарц, – Леуанти уи днаилабжьеит. – Иаангылаша ара иҳаԥшаауеит.
Валикәа, гәыԥ-ҩык иманы, аклуб ахь дхынҳәит. Аамҭа усгьы акыр инеихьан, абӷа змаз аҟәардә еиԥшьқәа инарықәианы, ицәан. Леуантигьы ус дықәиан ҳамҭанык, аха ашоура анизымчҳа, ддәылҵын, аԥсақәа рыҵаҟа арымӡ дықәиеит. Анаҩсан игылаз арымӡгьы даҽаӡәы дықәиан. Аамҭа анцах, аклуб идәылҵыз даҽа ҩыџьа арымӡ рыбжьара игылаз аишәа иқәиеит. Дызмырцәоз рыхырхыр бжьы Леуанти иаҳауан. Дшынаҳәааҳәуаз дкарахан, ашарԥазшәа дамхацәеит. Агәҭынчымра зҭаз ашҭаҿ уамак иԥсы изшьозма. Аухантәарак зиарҭа иагәылаҵәиуаз даҽаӡәы шаанӡа машьынала дааҭалеит, акәырқәа ықәырҳәазо даангылан, дааҭыԥан, ашә ҩкыдижьылеит.
Леуанти, арымӡ ӷәы дахьықәиаз, иганқәа еилаԥыҵәҵәо, ихы шихьуаз, дҩагылан, ӡыхьла иҿы иӡәӡәеит. Даахынҳәаанӡа иҩызцәагьы нықәтәа-аақәтәахьан, ҿымҭӡакәа еиҿатәан. Руаӡә иааигәалашәеит рыӷрақәа шҭаҳаз, иацы шьыбжьон аахыс крымфаӡакәа аамҭа шыргаз. Џьоукы ааизыҩқәар, амш шцашаз здыруадаз, аухантәарак иҷаԥшьоз акы инарцҳазар шыцәгьамыз аацәырырган, амашьына зманы иааиз дрыманы, ҩыџьа цеит. Руаӡәк иуҭра иҭалазар акәхарын, аџьымшь ҿа, афрына иааҭыргаз ачалуқәа, нас шәхак, лимонадқәак рыманы, иаакылсит. Аԥара маҷк змаз џьоук ракәхарын дара, ирцәырацәамзаргьы рҩызцәа чаки ӡыки рзаархәартә иалаҟан. Аԥара еилаԥсара рҽазыркыр ҳәа дшәон Леуанти, аилаԥсараз имази арҵаҩы, аиҳараӡак арҵаҩцәа ркурсқәа рахьынтә даныхынҳә ашьҭахь. Иааргаз аишәаҿ иааиҵырхаанӡа, аклуб аҿы ицәаз Валикәа дыҩрылалан, иргылеит. Рызынтәык аишәа ианаадтәала, арымӡ иамкыз анаархагыла, иааргаз часакгьы нымхакәа, иаадрыцқьеит.
– Ух, гәышьа! – даақәыԥсычҳаит руаӡә. – Ҳахьноугалак ҳрыцҳақәоуп.
– Ақырҭқәа зыҽраҳәҿазыжьыз ишырҭахыу инхоит, ҳара ҳарҿагылан, ҳазхара чаӷьакгьы ҳауам, – дцәыҵыччон ҿаӡәы.
– Шәгәы кашәмыжьын! – дрылабжьон ахԥатәи. – Зхара ҟамларгьы, зымхара ҟамлааит!
Амра ҩхалахьан, шьапыла џьоукы амҩан ианаакылшәоз. Макьана акы ишаламгоз усгьы еилкаан, урҭ ирышьҭазгьы ццакуамызт. Ус еицырхашьшьы иаауаз рыжәпара уаақәгәыӷрын. Амашьынақәа, ааҭгыларҭак рмоуа, амҩаду наҟ-ааҟ иҭәуан. Ааигәа-сигәа иҟаз адәқәеи абжьаларҭақәеи ркуан. Заҟаҩы аҭахыҵәҟьаз меизаргьы, Леуанти игәы ҭынчын ӡәырҩы ахьеидибагалоз. Агәарԥ аҿы гәыԥ-ҩык ааидгылацԥхьаӡа, иацы ирықәҵәиашоз анҭ аҷкәынцәа, КГБ аусзуҩцәа, еибарҩуа ҿыц иаарыдххылон. Амра лхышәҭаанӡа убас иаҿын, аха рнапы ианыз акгьы шырзеилымкааз удырратә, аҵыхәтәан ргәы ԥҵәаны, ана-ара игылан, ируа иақәымшәо. Дара ирҭахыз Леуанти иџьаба иҭаз ақьаад ианын, аха иааг! Иаргьы уамак ихы ааирԥшуаны дырбомызт.
– Шьҭа хәларц агьагым, – иааидгылаз Агырба Вова Гыцба Шьалуа дицын.
– Ҩы-мшы ҵуеит ҳаизоижьҭеи, – иҳәеит Шьалуагьы, – шьҭа ак ӡбатәуп.
– Аклуб аҿаԥараҿ хадацәак шәыманы шәнеи! – Леуанти уахь иҿынеихеит.
Агырба Вова «хәларц агьагым» иҳәеит, аха макьана хәымҽханрагьы мааицызт, аамҭа рыцәцацәар ҳәа дшәон акәымзар. Уажәы изааираны иҟаз Леуанти ирабжьеигарыз цқьа издыруамызт. Зқьҩыла ажәлар рхаҭарнакцәа еизар, еилкаан Аԥсны Қырҭтәыла иалгазарц ақәҵара рыдыркылон. Усҟатәи ауаа меизеит, ус анакәха, даҽа қәҵарак цәыргатәын, аха маҷ-маҷ рыгәҭакқәа аԥсамкәаны ибон. Ара даҽа маанак реизара иаҵагалатәын, еизаз ргәы камыжькәа еилыҵыртә, иҵәахны имаз ақәҵара апроект даҽазны ахархәара аиуртә, аӡбахә цәыргахаанӡа, иахьымнеишаз имнеиртә, имаӡазарц. Зегь реилагӡара уадаҩын, ахнышьыр, аиҿырԥарак амхзар, еимхышәшәон, ажәаҩа еиҿарԥа акакала еиҿаԥшьын. Вовеи Шьалуеи ираԥхьагыланы, гәыԥ-ҩык иааҩнашылаз латәақәеит.
– Нас ишԥаҟаҳҵо? – дҵааит Вова.
– Убри азы зыгәраганы еицааз сара сшәызҵаарц ауп шәызбар зысҭахыз, – иҳәеит Леуанти.
– Иааиз зегьы ҳацхырааҩцәоуп, – иҳәеит Шьалуа. – Аус злоу уара уоуп, угәы иаанаго ҳаҳәа!
– Шәгәаныла заҟаҩы еизада?
– Уаа зқь-ҩык иреиҵам, – иҳәеит аӡәы.
– Иреиҵам! – иақәшаҳаҭын егьырҭ.
– Исымоу ақәҵара зқь-ҩык ирыдыркылар ҟалоит, аха имаҷхоит. Даҽазны, заҟаҩы ҳҭахыу анеизалак, ҳхы иаҳзамырхәо ҳҟарҵоит амчра знапаҿы иҟоу. Убри азы уажәы ицәыргатәны исԥхьаӡом. Даҽакала лԥхала ҳаилгар иаҳа иеиӷьуп.
– Ишԥа? – Валикәа ихы дҩахеит.
– Даҽакала еилгашьас иуԥхьаӡаҵәҟьои? – дҵаауан Агырба.
– Ҳиԥхьап Гәарамиа. Иаха дыҟамзи, ихала ҿыц дааӡом. Ҳиԥхьар, иааигааит ақалақь аиҳабыра. Иқәҳаргылап аҳәынҭқарра иазымӡбаз азҵаарақәа ҿыц еиҭарыхәаԥшырц. Еиҳараӡак иақәырӷәӷәаны иаҳҳәап аԥсуара иашьҭоу ҳаҷкәынцәа рыкҿацалара ааныркыларц. Шәгәаанагара сашәҳәа!
– Иахьа ус еиӷьуп ҳәа азуҳәар ҟалоит, – зажәа еснагь икьаҿыз Вова иаҳаз дақәшаҳаҭын.
– Иахьа ҳҭагылазаашьа злаҟоу ала уи ҳзахыԥом, – Шьалуа дҩагылеит. Уи ихшыҩзцара шьақәирӷәӷәон еснагь аргументк аанмыжьӡакәа, акыргьы иааирӡрҩит. – Ҳаԥхьаҟа ишьҭоу ҳадгьыл зеиԥшроу баны, ианаамҭоу иаҭахыу амыруга ҳаманы ҳҭагылароуп, – далагон иара иажәа акыргьы исахьаркны. – Иахьа иаабо амацараҿ ҳзаангылом, уаҵәтәи амш ҳазхәыцлароуп. Араҟа уаҳа цәажәатә аҭахӡам, зегьы ӡбоуп, иҳасабуп. Иуҳәаз амҩа иқәаҳҵап. Ақалақьтә комитет ашҟа иаҳашьҭуа ҳрызхәыцп шьҭа!
– Ақыҭсовет аиҳабы сиацәажәоит, ишиҭахыу диԥхьап, – иҳәеит Леуанти.
– Уаҳагьы аҭахӡам, – зегьы рзы дақәшаҳаҭын Вова Агырба.
Леуанти дыҩдәылҵт. Уа еилацәажәарак шыҟаз лаԥшықәрымҵацәартә, аӡәаӡәала, ҩыџьа-ҩыџьала иҩдәылҵқәеит. Амала уи зыхәҭаз игәарымҭакәан изыҟаломызт, аха хьаак змамз еилацәажәарак аԥшра аҭатәын. Леуанти ӡык ижәын, имала амардуан дҩаҿалан, ақыҭсовет аиҳабы икабинет дныҩналеит. Ҷанба Лиова дтәан, џьаргьы дымцакәа, дзеиҳабыз аусҳәарҭа зҭагылаз ашҭа уаала иҭәын, ирҭахыз наигӡар акәын. Иҽцәыригомызт, иусурҭа инаҭомызт акәымзар, маӡала дара дрылагылан. Леуанти ииҭахыз аниаҳа, ателефон атрубка аақәиԥааит зны, нас наҟ уи нықәиҵан, длалбааҟьан, имашьына дынҭалан, амҩаду шыҟаз дкылсит.
Ажәлар неидгыла-ааидгылон агәарԥи ашҭа ҭбааи рҿы. Анҭ аҷкәынцәа урҭ ирывагьежьуан, аха дара иреиуаз џьоукгьы насҭха-аасҭха игылан, рнапқәа ргәыҵаԥсаны. Уи аҽнытәи реизыҩра лҵшәас иамаз гәникыларц, макьана азхәыцра шзаацәазгьы, Леуанти ашәшьырҵа дныҵагылеит. Аиашаз, уи дазхьаԥшыртә аамҭа имамызт узҳәомызт, ауаа ҭынч иԥшын, аха реизара ианҵәашьахашаз ахьизымдыруаз, даҽа зҵаарак, даараӡа ихадазаргьы, цқьа дзагәылаԥшуамызт. Аамҭа уамакгьы мцацызт, Ҷанба Лиова даныхынҳәуаз.
– Уажәыҵәҟьа даауеит, – ақыҭсовет ахантәаҩы Леуанти имала дааидгылеит. – Ауаа ирҳәаша иазыҟаҵоу?
– Ианбазыҟаҵамыз?
Лиова, изҵаара аҭак зҵаарала ианиоу, дааԥышәырччан, ақалақьтә комитет актәи амаӡаныҟәгаҩ ихала диԥыларц агәарԥ даақәгылеит. Амҩаду аҿынтә иааҭалеит х-машьыак. Аԥхьатәи иҭатәаз Гәарамиеи уи иааигаз аиҳабыреи ракәын. Егьырҭ арҭ рыхьчозу, рхаҵкы кадмыршәуазу узеилымкаауа, рыҩ-машьынак иааҭыҵын, уа иааилагылеит. Гәарамиа Ҷанба даашьҭихын, ақыҭсовет аиҳабы икабинет ахь днеирц, амардуан днаҿагылеит.
– Леуанти, уааалеи! – Гәарамиа Леуанти диԥхьан, уаҳа дмыԥшӡакәа, хыхь иаартыз акабинет дныҩналеит. – Ишәыӡбеи? – иааҩналаз Леуанти дизҵааит.
– Ажәлар еизаны игәылоуп, – иҳәеит Леуанти. – Ргәы ҟазҵаша ак раҳәатәуп. Ргәы иалсыз рымазаргьы ичҳаны азыӡырҩра аҭахыуп. Аизара уаҵәашҟа ииасыр заҳҭахи. Иауазар ауаа машәырда уаха рыҩнқәа инеиртә ҳныҟәап.
– Иуҭахыу саҳәеи!
– Ирҳәаша сара иалыздрааи, шәрызҵаар аҭак рҳәап ҳәа сгәы иаанагоит. Зегь раԥхьа, сгәаныла, аԥсуаа аус ахьыруа рызкылԥшра, рыкҿацалара аанкылатәуп. Егьырҭ азҵаарақәагьы шьҭырымхыр рушам, уахьгьы аусурақәа шцо атәы рашәҳәароуп.
– Уаха еилыҵыртә шәарҭгьы шәазҿлымҳаума?
– Убри азоуми ақыҭа аиҳабы дышәзышьҭны шәзааҳгаз.
– Убасҵәҟьоу?! – Астикәа иаҳауаз уамашәа ибон, арҭ ас дманшәаланы дызрацәажәарын ҳәа дыҟамзар акәхарын. Иара излеидыруаз ала, амца ацразҵоз ауаа хьаҵуамызт, иззакәыз изеилкаауамызт. – Иҟалазеи иара, аӡәы иҳәеит ҳәа шәаҳахьоу? – ҳәагьы нациҵан, Гриазнова лусумҭа еидкыланы дықәҵырц лгәы ишҭаз лымҳаҭас роузар ҳәагьы игәаҵа иааҭашәеит. – Аклуб ашҟа шәрыԥхьа! – иҳәан, уаҩы дизымԥшкәа, ихала аԥхьа дындәылҵны длалбааҟьан, аклуб дныҩналан, асценахь дҩықәнеит. Ауаа ҩналаанӡа дрызԥшын.
Атәарҭақәа аанызкылоз рахь дымнеикәа, Леуанти иҩызцәа дрылагылан ашә азааигәара. Уи дызбоз ус имаӡамзт игәахәрын. Азал уаҳа уаҩ дзыҩнамло ианҭәы, аизара иалагатәын, арахь урҭ ирхаҭарнакцәаз асценахь уаҩ дҩеиуамызт. Аиҳабыра ирҭахымз аус мҩаԥгатәызар, Леуанти ихала аизара ахагылара иҽазикрын, аха аҭагылазаашьа злааиуаз ала, актәи амаӡаныҟәгаҩ аԥшәмара икыр иаҳа иеиӷьын. Уи ибеит Гәарамиа Астикәагьы. Асцена агәҭа иқәгылаз аишәаҿ дҩадгылан, аҭагылазаашьа шыцәгьамз, ажәлар еизартә шәарҭа шыҟамыз, ЦК КПСС Аԥсны иазкны иҭнажьыз Ақәҵара етапла амҩаԥгара нап шаркыз ҳәа дналаган, аиҳабыра рхы-рыхшыҩ зегь аԥыхьа иҟаҵаз агхақәа раԥыхра ишаҿыз еиԥкааны ирзеиҭеиҳәон.
Уи, иажәа даалгар, ивауркьакьашаз ак уаҩы изҳәарызма, еизаз аилыҵра рҽыназыркрын угәахәыртә, иара ицәажәашьа убрахь ахы ирхон, аха иаалырҟьаны Чыгәбар Леонид, «ажәак сҳәар ҟалома?» иҳәан, инапы дҩахеит. Абасҟатәи ауаа ахьыҩнатәаз, аҩныҵҟа ирҳәозишь ҳәа адәахьы ианыӡырҩуаз, ухаҵазар ажәа иумҭан уи, дшуҿагылоз удыруазаргьы. Аԥсуа ҩнаҭеи ақыҭеи ирааӡаз аамсҭашәараз иуҭахози. Атопонимика зынӡа ишырхашҭыз атәы дналаган, акадр азҵаара шгәыцарарымкуаз ахь дниасын, Гагра иавганы идыргылоз амҩаз, Ақәҵара рхы иархәаны, иаразнак уаа зқь-ҩык шааргаз аацәыригеит. Ашәҟәҭаҩрази асовнхарақәа рекономикеи рҿы иҟаз аилагарақәа гәамҭаӡакәа, аԥсуаа аус ахьыруаз русҭҵаарақәа иахьырҟәамҵуаз шхьааигоз, Кьахьыриԥа иус ахь диасит инимҩатәшәа.
Уи атәаха иоуаанӡа, Гәарамиа иҭахын ақәгыларақәа еиҿыркаарц ргәы ишҭамз деилиркаарц, аха даҽаӡәы инапы дҩахан, зҵаарак имазшәа ҟаҵаны, дҩагылан, убасҟатәи амца ацраҵаны ацәажәара иҽазикит, Гәарамиа ицәыцәгьан дыхьжәаны иаанкылара. Убри азы уи ауаҩ игәы иҭаз ак аанимыжьт, итәазгьы ишидгылоз имбози, уи иаҳагьы дарцәажәон. Ауаа ахьеизоз Виктор Барцыц дықәымгылар усгьы изычҳауамызт, ижәлар рхақәиҭраз ажәак, ҩ-ажәак ахьиҳәақәаз рзы (иара ус акәын ишиҳәоз) аус злеиуаз ишәҟәқәа закәандарыла имырхит, шьҭа атәанчарахьы зықәра неиуаз, амазуҭ иҿатата, слесарс аус иуан. Закәандарыла ишәҟәқәа имхны Қарҭ иҵәахны иахьрымаз ҭырымҵаауаз Москвантә ицо-иаауа ибжьаз. Уи зықәирӷәӷәоз дарбан полковникыз усгьы еилкаан.
Гәарамиа ибон шьҭа уаҩы дышизнымкылоз, ҭынч дтәан, ицәажәар зҭахыз, ажәа иаҳәашазшәа ҟаҵаны, иҩагылон. Иҽеимзгьы агьырҳәомызт, ражәа еиҿкаан, ираӡан. Асовет мчы иаԥырхагаз рҿыҵшәомызт, гәыбӷанк узрыҭомызт. Ирҳәашаз аамҭа иднарбахьан, иднарҵахьан. Ашоура иҩнатәаз ачҳара цәгьан, иқәгылаз рхыԥхьаӡарагьы маҷӡамызт, ихадаз азҵаарақәа зегь цәырган, ианаамҭазгьы ажәлар ҽынкылашьак иалаҟан, акәымзар хыркәшашьа ҟазҵашаз рыуаҩ асцена дахьықәгыламыз амшала, аизара ҵыхәтәа аиуамызт. Гәарамиа ииҳәарызеишь иқәҵымҭаз ҳәа иԥшын. Уи ҿыц иҳәахуан азҵаарақәа зегь рҭыԥ ишықәҵахоз, уи азы аамҭа шаҭахыз. Ус ала мацара, иара дызцомызт, аԥсуаа рыкҿацалара иаҟәихырц шилшоз ала ажәа риҭозу иримҭозу аӡәы еиликаарц иҭахын. Ҩ-нызқь бла анузԥшыз ргәы иаамыхәашаз узҳәозма. Уи азҵаара иаарласны ишыӡбахоз имӡеит. Уахь зхы хаз мҩак шыҟаз ибарҭазар акәхарын, акәымзар дышиашаз ауаа зжьоз дреиуаӡамызт иара. Ргәы иаахәашаз наҳәаны, ддәылҵырц иҿынехеит, иара асценаҿ дахьынӡыҟаз, усгьы
уаҩы дҵысуамызт. Агәарԥ аҿы, иҩызцәа дышрылагылаз, иҽааиҵаирхеит. Аӡәгьы дықәҵуамызт, уи ибон.
– Ауаа еилымҵырц шьҭа изаҳҭахыуи? – актәи амаӡаныҟәгаҩ Леуанти имала дааиԥхьеит.
– Еилыҵп сгәахәуеит.
– Иабаҟоу, ишеилагылац еилагылоупеи.
– Шәара шәца, сара шьҭа аусура салагоит.
– Бзиоуп нас, – Гәарамиа, ицааз има, амашьына дынҭалеит. И-«Волга» анаақәгьежь, ицраҳәазгьы наишьҭалеит.
Аизара мҩаԥган. Ақалақь апартиатә еиҿкаара аԥхьа идыргылаз дықәгылеит, итәы иҳәеит, аха ауаа иаҳа зыгәра ргоз дара рхаҭарнакцәа, ԥыжәарак ганы, рхы нарзырханы ҿырымҭит. Еилагылан, уаҩ дықәҵуамызт, ҽԥныҳәак аӡәы ирҭаӡомызт, аха ус игылақәан. Леуанти иахь иааскьеит Агырба Вовеи, Гыцба Шьалуеи, Давлеҭ Ԥлиеи, Едик Оҭырбеи. Зегь мҩақәҵарак иазԥшын. Иҟалон дара абра зыӡбахә ҳәоуи даҽа џьоуки ықәҵыр аԥхьа, ауаа ҭынч инеимпы-ааимпыр. Аха ус ала арҭ зныҟәомызт. Избанзар рыгәрагара усгьы имаҷын. Уи аҽны иалагӡаны русура нҵәомызт, рыгәхьаа ркӡамзшәа, еизыргаз ааныжьны, цашьа рымамызт.
– Ишԥаҟаҳҵои? – ииурыз дақәымшәозшәа, Гыцба Шьалуа инапқәа ааирхахеит.
– Сара сықәгыланы срылабжьоит, – иҳәеит Леуанти, – нас шәнарылагыла-аарылагыла. Лашьцаанӡа, ашҭа ҭарцәны, амҩа иқәлароуп, – Леуанти абарҵа дҩықәнеит. – Ажәлар шәхаҵкы! – иаахьаԥшын, иааиҵагылеит агәарԥ рҭәны. – Ҳазҵаарақәа ҿыц шәгәы иҵхо шәахьеизаз даараӡа ибзианы иҟашәҵеит. Сыхәҭакахьала, иҭабуп ҳәа шәасҳәар сҭахыуп.
– Узхаҭабуазеи? – ҿааиҭит аӡәы. – Умала иуусума, ҳазынтәыкгьы иаҳусуп, – нациҵеит иара, аха ажәахаа ахьиаҳауаз имацара иакәмызт, иааикәыршазгьы ргәы иаахәон.
– Иахьа шәықәгыларақәеи иқәшәыргылаз азҵаарақәеи рыла ҳаамҭа аҿахәы шәҳәеит ҳәа сгәы иаанагоит, – Леуанти иажәа иациҵон. – Аиҳабыра зызхәыцшазгьы акыр рышәҭеит. Ҳаизара алҵшәа бзиа аиуп уҳәартә иҟоуп. Амала шьҭа машәырда ҳаилыҵп, доусы шәҩнқәа ҭынч шәырхыларц.
– Ииҳәо иашоуп, – даақәгылеит Цәышба Сергеи дӡышӡа. – Ҳусқәа ҽнак ала иаҳзыӡбом. Иҵегь ҳаибабарц ҳаҟоуп. Уахатәиала даҽак ҳзыӡбом, ииҳәаз шәаҳаит. Шәаала аҩныҟақәа!
– Абзиара шәзыҟалааит! Амҩа алԥха зауша! – Леуанти, Цәышба диманы длалбаан, ауаа дрылсуа, амҩахь дкылсит.
Иҵегь рус еиӷьзар шырҭахыз мҩашьо, гәыԥ-гәыԥла еидгылан, ԥшьала џьоук ықәҵуан, хәыҷы-хәыҷла амашьынақәа рхыԥхьаӡара маҷхон. Анаалашьцоз амҩа ҭацәхьан, ақыҭсовет ашҭагьы уаҩ дықәубаауамызт. Леуанти аҩныҟа иҿынеихеит. Шьҭа иԥсы ишьарц агәарԥ данааҭала, иани иаби рымала ишыҟамыз аагәеиҭеит.
– Абри ҳаҳҭны-қалақь аҿынтә хацәак ааны мҩак ҳаақәырҵар, ианамух иааҳавагылар иҟалои? – дҵаауан Леуанти.
– Угәы ишԥаанаго, – уи изҵаара Кьахьыриԥа Борис иаҳаӡомызт, алашьцара дахьцәыҵатәаз, – иахьатәи аизара иаҳнарбеи?
– Зегь раԥхьа, иаҳҭахыз ауаа цқьа ираҳамҳәеит, – длатәеит Леуанти. – Убри амшала ҳагәрагара иҵегь имаҷхазшәа збоит. Анаҩсан, ихадаӡоу: ЦК КПГ аизарақәа раҟәыхраз иҟанаҵаз ақәҵара ҵак шамамыз ааҳарԥшит.
– Ихадаӡоу, стәала, уи акәӡам, – Кьахьыриԥа ибжьала иудыруан иблақәа шцамцамуаз. – Ихадаӡоу: акомитет аҿынтә иааз аҷкәынцәа иеизаз ирыҵагьежьуан, ирывагьежьуан, ирывахынҳәуан, аха ҳгәы иҭаз уаҳа иаарзеилымкааит. Убас ауп аус шутәу.
Лгәы лыҵхо мацара, Асҭанда ес-хәаша аҩныҟа даауан, ес-мҽыша Аҟәаҟа амҩа данын, арахь лызхара Баҭыр длызбомызт, избанзар убарҭ амшқәа рзы аҷкәынцәа еибарҩуа
еилацәажәарақәак рахь ицон, ма амхқәа ҿыц ирҭан, лаҵара аамҭамзи. Рҩны даакыдххылон, аха рҩыџьегь хазы изеицәажәомызт, маӡак рзеибыҳәомызт, џьара еиқәшәартәгьы рзеиҿымкааит. Иара данибалак дышгәырӷьоз ибла ихылбаалон, деихаччон, аха лара урҭқәа маҷылшьон, реизааигәашьа еиԥхьбар ҳәа дшәон, избанзар усҵәҟьа длықәшәарц иҭахызар, ԥыхьақәа реиԥш уахылагьы диԥшаарын, ма Аҟәа длызҩеирын. Даҽазны даалбар иаахҵәаны игәы иҭаз еилылкаарц иақәылкуан, даалықәшәар лыгәҭакы неиԥхьбон. Амала ус хара изцарымызт, зны зегь еилылкаар акәын. Убри азы мацара, хәашак ахәымҽхан даазгоз амашьына аԥсшьарҭа аԥхьа длалбааит, Џьанар дышԥахнамгарыз ҳәа дгәыӷуан, лылахь акыр анызар. Ус акәзаргьы, рҩыџьегь анылба лгәы иаахәеит, аԥыхьа еиԥш реицызаара Баҭыри лареи реизааигәашьа иадырганы илбон.
– Уа-а!.. – изааигәаӡаз иҩызак, иаҳәшьак длеиԥшызшәа, ҿызымҭцәоз Џьанар иаԥхьагьы, Баҭыр амҩа ааихиҵәан, даалыдххылеит. – Џьанари сареи бшыгәхьаагоз бдыруазшәа, аҩны анеиха ҳабымҭарц, абра бҳазԥшума? – игәырӷьара усгьы иҵәахӡомызт, уиала ииҵәахышаз акыр ыҟан азы.
– Уара сшыгәхьааугоз усгьы издыруан, аха абри Џьанар итәы уара изуҳәои, ихала ҿиҭӡомеи, – лыԥхын ҵқы ԥшқа дагәылԥхаауа, лышьхә гәыр пақәа лшьаргәацә ԥшӡара иаҵызшьуаз улаԥш урызҟәымго, лԥышәырччара лыӡӷаб ҭәымҭара ацҵо, лбжьы Баҭыр инаиқәлыргеит, уи ишьҭаланы иааиуаз Џьанар илҳәоз иаҳартә.
– Шьапыла ҳцарыма? – иҿынеихон Баҭыр.
– Машьынак ҳаазԥшып! – дааҭгылт Џьанар.
– Шьапыла, Џьанар! – ԥыҭк еибабарын згәахәуаз Асҭанда, лашьа диԥхьаны, лшьаҿа неихылгеит, ныҟәашәа ԥшӡала.
– Ҳцап ижәымуазар, – Џьанар днарыхьӡеит, иаҳәшьа лшьаҿа рссо дахьрыцыз, аҽны аҩны ианбанеирыз ҳәа дхәыцуа, лара длышьклаԥшуан.
– Бԥышәарақәа ааихма? – дҵаауан Баҭыр.
– Хы-мшы рышьҭахь акы асҭоит.
– Заҟа бымеи?
– Хәба.
– Ибзиан иабҭароуп.
– Сҩызцәа среицәахом.
Есымша ирҳәалоз иалацәажәозшәа згәы иаанагоз Џьанар рзыӡрҩра изымчҳарызшәа ихы ибон, усҟан ихы-игәы шынеибакәыз абжьыуа қыҭак иатәыз шҭак иқәгылаз аҩны иҩнагьежьуаз аӡӷаб лахь иҟан. Ихаҭагьы изгәамҭаӡакәа раԥхьа днагылеит. Нас, Жьакәа игәашә днавсхьан еиԥш, аԥшәма ихаҭа данааҭыҵуаз дзықәшәаз Баҭыри Асҭандеи ракәын, иара дагьхьамԥшкәан днеиуан. Жьакәа, арԥызбеи аԥҳәызбеи аҩныҟа ианизнамга, Џьанар иқәҿиҭыргьы дизырхынҳәуамызт, аха иара иҩызцәа дрыцәцацәеит. Амала уи ишьҭанеиуаз уи акәын ирҭахыз, рыгәҭыха маӡак ааибырымҳәарызи, уик еиҳарак иазгәаҟуаз лара лакәын. Ус иагьа лҽазыҟалҵахьазаргьы, шьҭа хаҵацара алацәажәара лцәыцәгьахалон. Уи лықәра акәхарын изыхҟьоз. Аха, днахыкәша-аахыкәшаны акәзаргьы, уи атәы ирдырра дашьҭан. Аамҭа еицәнарӡыр ҳәа дшәон лара иахьцалак. Астудентцәа еибарҩуа илышьҭан, лнапы иаҳәазгьы ҟалеит, аха мап рцәылкуан. Арахьгьы анахьгьы даиумкәа дынхар ҳәагьы даншәоз ыҟан, иагьа умҳәан, ақалақь аҿы илԥылаз арԥарцәа бзиарамзар цәгьара здылбалоз дыҟаӡамызт. Аха лара лгәы аҩныҟа иныжьны дҩеилон, уи амч лара илиааиуан, ишԥаҟалҵарыз.
– Сынтәа иаҳзахырԥаӡом, шьҭа иазхоуп! – Џьанар агәашә дҭалахьан, лара ак цәырылгарц лгәы иҭаны ишылцәыуадаҩыз гәеиҭазшәа, Баҭыр ихаҭа аԥхьагылара ааникылеит. – Зҿыбымҭуазеи?
– Исҳәарц иуҭахи? Усырласыртә сзыҟамҵеит, иҵегь сахьынӡагаӡаз. Шьҭа уқәыӷәӷәара сацәыԥхашьоит. Усцәыӡыр ҳәагьы сшәоит. Ажәа змоу уара уоуп.
– Сыгәра зыбымгои? – рҩыџьегь агәашә иаадгылахьан, иара данҵаауаз.
– Угәра згоит, аха иҟамло егьыҟам, – ларгьы дааҭгылеит, агәашә аартны. – Ҳзықәшәо иалздрааи. Аҩныҟа умлеиӡои?
– Аҩн усгьы сахьӡароуп.
– Уеилахазар уаҵәы Џьанар дсыманы снеип?
– Бҵара бҽахьыгӡа, аҩн ус – ара инхаз иаабап.
– Баҭыр, арахь умааиӡои? – абарҵа дааҵагылеит Џьанар.
– Иахьа Жьакәа ҳизнымкылеит, ара сшымҩахыҵыз иаҳар – дгәаауеит, – длафуа инапы ҩышьҭихын, Баҭыр иҿынеихеит.
Лԥсы ааивылган, Асҭанда аҩныҟа длеит. Лан данылымба, агәылара днеизар акәхап лгәахәшәа, дааҩналеит зегьы рыцқьа, иԥсо, иӡәӡәо. Аҽны дзааҵәҟьаз налыгӡазшәа лхы лбон. Уи Баҭыр иакәын. Иагьа умҳәан, илҭахыз леиҳәеит, ихаҭагьы иԥҳәысаагара ихьаамкәа дыҟамызт. Ицәыригацәомызт, аха ихаҭа лара длыцәшәозар алшон. Иагьа умҳәан, ақалақь ԥсҭазаара далан, илымбацыз лбон, илзымдыруаз лҽылдырдыруан, дхызԥаарыз маҷхәызма, дхызхра рацәан. Ақалақь аҿы анхара ақыҭа иааӡаз бзиа илымбакәа дзыҟалозма. Уа зҭыԥ ззымԥшааз ракәын абжьааԥны ақыҭахь ҿыц еиҭахынҳәуаз. Заа агәра лиргеит изныз ашықәс ишахимырԥоз. Уи ӷәӷәала илхьаан лара. Нас мчыбжьык ала зны аҩны дааины еилылмыргакәа шамахамзар инлыжьӡомызт. Аха уи адырҩаҽны ашьыжь акәын лҽаназылклоз. Убри аҽны дшааизҵәҟьа, дзыхьӡоз зегьы ҟалҵарц, дыҩнашьқьыруан.
– Баама, нан дбыкәыхшоуп! – Надшьа, макьана агәарԥ дшықәгылазгьы, лбжьы аалаҳаит.
– Сааит, – дыҩдәылҟьан, лан иааиҵылхыз лнапқәа дынрылаҵәеит, маҷк лҽыларҟәны.
– Иахьа аилыргарақәа бызрылагеи? – ан, абарҵаҿ даннеи, аҩныҵҟа шыҟаз лымбахуаз.
– Ашьыжь сгьежьыроуп.
– Иҟалеи?
– Аԥышәарақәа ҳаԥгылами. Сҽырзыҟасҵалароуп.
– Бышәҟәқәа арахь иаабгар, бҭынчымзи.
– Уа иаҳа исзеиӷьуп.
– Ишыбҭахыу, нан, – Надшьа илаҳауаз дақәшаҳаҭын.
Адырҩаҽны, аԥсшьара аамҭа иақәыршәаны, иҽбыга злеикәоз ицәыӡызшәа ҟаиҵан, Баҭыр даакылсит, ҿыҵгада дырзаар аӡәыр иџьеишарызшәа, аха зхылԥа амца ҭаҳәуаз диҩызамзи, дзыцәшәарыз издыруамызт. Дыззаиҵәҟьаз данимба, иҿы ахьааихихыз иаанхеит азныказ. Заа дшықәҵуаз лымҳәеит, иацы амҩа иахьынӡеицаныз. Акы ахьаалҿыҵымшәаз игәы ишалаҵәҟьаз дмырбакәа, ҭынч ашәшьырҵаҿ Џьанар дицлатәан, ԥыҭракгьы диацәажәон. Данцоз акәага аашьҭихит.
Усҟан уи игәы иалсшаз мҩаԥызгаз аӡӷаб, лзеиԥшынхарҭа дыҩнатәаны, шәҟәыԥхьаран дызҿыз. Уажәи-уажәи нҵамҭақәак шыҟалҵоз, ателефон илзасит рҳәан, длалбааҟьеит, дызҭаххаз дылзеилымкааауа. Избанзар аҽны дшаауаз уаҩы издыруамызт.
– Асҭанда? – Марица лбжьы еилылкааит.
– Ара сшыҟаз иалыбдырааи? – уамашәа дылбон лҩыза.
– Аԥышәарақәа рҽырзыҟаҵараз аҩныҟа банбацахьаз.
– Марица, сара аҩны сыҟан. Иахьа сааит.
– Издыруеит, – лбжьы ҭынч агәрагара иаҵаз Асҭанда иџьалшьаҵәҟьон.
– Сшаауаз џьаракыр сыббама?
– Сара – мамоу. Аха уи иалаҳхи. Ара бшыҟоу здыруазар – уамак ҟалама. Уаха сара сахь бзааиуама?
– Акыр ҟалама? Сҽазыҟасҵалар сҭахын.
– Баҟәыҵ, џьыбышьт. Бсшьарада ҽазыҟаҵара ббахьоу. Бара усгьы базыҟаҵами. Иҟоу басҳәап: бахьӡоит бҵара, уаха сара бысзааи!
– Марица, иҟалаз саҳәеи!
– Акымзарак. Ус быгәхьаазгоит. Сбызԥшызаауама?
– Аеи.
– Нас ибасҳәарц исҭахыз: Саҭбеи зынӡа дааит.
– Ибҳәо закәи! Ус акәзар, сымнеир зуам. Абзиараз!
Асҭанда заа ддәылымҵит. Аҽны ҿыц еиҭагәалҭашаз аԥышәаратә зҵаарақәа дрылгаанӡа, даҽа ҩыџьа лҩызцәеи лареи руаҭах дыҩнатәан. Дара рыҩныҟа иҟан, лымала хақәиҭран илымаз, ианылҭахыз даԥхьон, ианылҭахыз дықәиан. Аиашаз Саҭбеи ибара дахыццакуамызт узҳәомызт, ирлас диқәшәар цәгьа илбомызт. Уи убасҟатәи дарԥыс бзиан, иҵара-идырра маҷӡамызт, иԥшӡараҵәҟьа уааилаҳарын. Адипломтә усумҭа анихьча ашьҭахь, иара усура ҳәа џьара ддәықрҵан, шықәсыбжак даанхеит, Аԥсны дшаҭахыз ала иаб ашәҟәқәа еиқәиршәаанӡа. Илҳәацәомызт акәымзар, Марица лашьа дыгәхьаалгон. Асҭанда уи дыгәхьаалгозу аҳәара лцәыцәгьан, аха, дшааз анлаҳа, иаарласны дылбар лҭахыҵәҟьан. Лара лҩыза длашьан, иашьаҵас ларгьы дылзыҟалар иҟалози.
– Саҭбеи, убара ҳазбзиахааит! – агәашә аартны амҩахәасҭала аҩны даннадгыла, иара данаалԥыла, илзааигәаӡаз аӡә иеиԥшҵәҟьа, уи игәышԥы лыҽнадылҵан, аԥсшәа иалҳәеит.
– Ҳлагьы ацәшәара баҟәыҵит, – дыччон иара, аҩны аган аҿы игылаз аҵла заҵәы иаҵагылаз аишәа гьежь хәыҷы днадтәало, ларгьы дыртәо.
– Шамахамзар есымша сааиуеит, шьҭа исышьцылеит, – Асҭанда лнапсыргәыҵа ахы инықәылшьит.
– Бгәабзиара, бҵара?.. Иҟоу аасаҳәеи! Марица дузырцәажәаӡом, усгьы ҩа-жәак роуп илҳәо
– Ааи, ааи! Убара сшеигәырӷьо уздыруам! – Асҭанда Саҭбеи ида хәыцырҭа лымамыз џьушьарын, изҵаара аҭакс иуԥхьаӡар илҳәаз. – Дабаҟоу Марица? – иаалырҟьаны даақәҵәит лара, лхы аҭыԥаҿ иааизшәа.
– Лассы банылымба, бмааир ҟалап лгәахәшәа, ҳан длыцны, ҳаҳәшьаду длызцеит, аха уажәыҵәҟьа даартә иҟасҵоит, – иҳәан, аҩны дныҩналан, ателефон дасны, даахынҳәит.
– Аказы сузҵаар сҭахын.
– Сымӡырҩуеи!
– Марица дузырцәажәаӡом ҳәа ухала иуҳәеит. Ус ҟазшьас илымазма, еснагь, ма, илҭахымз акы дақәшәаны, аҿымҭра ҵылгоу?
– Ишԥа басҳәари, – уи азҵаара алацәажәара шиҭахымз ҩашьомызт. – Сара дыздыруеижьҭеи дыӡӷаб ҭынчын. Аха нас дышнеиуаз уск дақәшәаҵәҟьеит, иаҳагьы дҭынчцәахартә.
– Иуҳәо закәи?! – илаҳауаз лгәы иалан. – Џьара акы аасалымҳәацт. Илыхьи зуҳәаз?
– Уи сара исызбаҳәаӡом. Иахәҭаны илыԥхьаӡар, лхала ибалҳәааит.
– Марица сара ҩызас сылԥхьаӡаӡомызт, – Асҭанда дааихашьшьит.
– Ибҳәо закәи! Бара ибеиӷьалшьо уаҩ длымаӡам. Ҽнак блымбар дыԥсуеит, ибымбаӡои!
– Нас лгәы иҭаҵәахыу зцәырлымгои?
– Лҟазшьа ус иҟоуп. Ибалҳәарц лҭахызаргьы ҟалоит, аха лхьаа бхьаахар лҭахымзар ҳәа агәра сымам, – аниҳәа, иарӷьа нап ахыс нацәа иқьышә инадикылеит, Марица агәашә аалыртхьан.
– Асҭанда, саҭабымҵан! – лӡамҩа днагәӡит. – Бааирц ателфон сыбзасын, схала сдәылҵны сцеит. Сҽааиҭакшәа слалбаауеит, – аҩны дыҩналарц лҿыналхеит: – Баргьы бҽеиҭабымкуа!
– Саангыларц сгәы иҭаӡам.
– Избан? Шьҭа лашьцоит, уаха бабацои? – маҷк длахҿыхын.
– Ашьыжь ҭынч сҵара салагароуп.
– Аа!.. Ара аҵкыс ус иаҳа бҭынчуп.
– Лашьцаанӡа сдәықәлароуп.
– Уаха ара ҳааидтәалоит. Лашьцаргьы Саҭбеи бнаскьеигап.
– Мап скӡом.
Марица дахьыныҩналаз заа ддәылымҵит. Ахәы лырԥхон. Асҭанда илаҳаз ашьҭахь уамак ацәажәара лҭахӡамызт. Саҭбеи ажәабжьқәа лзеиҭеиҳәон, зны ишылмаҳауазгьы, зны
дамҽханакуан. Иаҳәшьеи иареи хәыки шьхаки рыбжьан. Идунеихаан згәы цәымҟьацыз иԥшра иман. Иахьа иибоз далагәырӷьон, иаҩсхьаз игәалаиршәарц зҭахыз иакәны дубаӡомызт.
Дахьихәаԥшуаз Аԥҭа лыбла даахгылон. Амала Аԥҭа дҭаҟьаҭасызшәа ихы ааирԥшуан. Саҭбеи ишәхьаз арԥыск иакәын, дҟәыӷацәан, ихаҿы шылашазгьы, имцхәыз ҿырҵысрак узивбомызт. Асҭанда лхы-лгәы зыҭҟәахьаз ауаҩ дыҟан акәымзар, Саҭбеи димҩалаҩызарц зылҭахымхарызи.
Акрахьынӡарфозгьы Саҭбеи иакәын ицәажәоз, Марица, лыфатә ада хьаа лымаӡамызшәа, лхәы дадтәалан. Асҭанда ианаҭахыз арԥыс дааихәлаччон, ажәақәак ныбжьалгалон, ажәакала Саҭбеи ицәажәашьа аҭак азҭоз лара лакәын, Марица ахьҿылымҭуаз усгьы иџьеишьаӡомызт. Акрыфаны ианаалга, Асҭанда аԥшәма ӡӷаб длыцхраан, аишәа еилдыргеит. Саҭбеи дырԥырхагамхарц ишәҟәқәа дрылан. Ашьҭахь ҿыц убра еидтәалахын, ишеицәажәац еицәажәахуан, имцәажәозгьы дӡырҩуан.
– Шьҭа сцароуп, – дҩагылеит Асҭанда.
– Саҭабымҵан, Саҭбеи имала дахьбыцысҵо! – днаскьалгон Марица лҩыза.
– Иауазеи, Саҭбеи дсыцыбҵар, уаҳа исҭахи! – Асҭанда иаалыхьӡаз Саҭбеи днаивагылеит.
– Аԥшаҳәахьы ҳлыбаап, устәиала азеиԥшынхарҭахь ҳнеирц! – Саҭбеи Асҭанда иналабжьеигеит.
Марица даахынҳәын, амаҵурҭа дныҩналан, ателербага наҿалҵан, дадтәалан. Аканалқәа лԥсахуан, адырраҭарақәа дрызҿлымҳахартә дзыҟаломызт. Урҭ аанҵәар, ирышьҭаргыланы ицақәашаз иаҳа еиӷьзар лгәахәт, аха акгьы лгәы лзақәкуамызт. Лани лаби анааи, иахьыҟаз акрырфахьан, рхәы ықәылмыргылаӡеит. Аҵла аҵаҟа ианылатәа, лхаҭагьы уахь днеит. Ишьҭаларц ианцагьы, лара уа дтәан, Саҭбеи дхынҳәаанӡа.
– Нас? – дҵаауан лара.
– Аԥшаҳәа ҳаваланы, «Амра» аҿынӡа ҳаннеи, «Абра ҳтәап!» сҳәеит. «Уажәоуп акранаҳфа, уа иҟаҳҵои?» ҳәа дҵааит. Ҳанаахьаҳә, «зны џьара бнасыԥхьарц сҭаххар, «Амра» иаҳа еиӷьабшьоу, «Нарҭаа» иаҳа ибҭахыу?» ҳәа санҵаа, «Анаагьы араагьы ҳтәароуп» лҳәеит.
– Уаҳа акы ааибышәамҳәаӡыкәоу? – ҩныҵҟала лгәы дҭацәажәозшәа, уамашәа ибаны лҵаашьагьы лхаҿы аԥсахуамызт.
– Ус деибга-дызҩыда азеиԥшынхарҭахь дназгеит.
– Уныҟәашьа шуқәымҿиазгьы, улафуеит.
– Сара ус исԥхьаӡаӡом.
– Иуқәҿиеи?
– Марица, убас еиԥш иҟаз зҵаарақәак уаха исылҭеит бҩыза гәакьа, даҽакы сзалацәажәаӡомызт.
– Иарбан зҵаароу?
– Уи ахәҭаны илбозар, лхала ибалҳәааит.
«Бзиоуп» лҳәазшәа, Марица лхы аалырҵысын, дышьҭаларц луаҭах ахь дцеит. Адырҩаҽны мҽышан, ашәахьа ҽны аконсультациаҿ еибабеит рҩыџьегь. Еицны иаауан, Марица дыԥшын Асҭанда лызҵаара цәырылгозар ҳәа. Аха егьи длакҩакуан, акгьы лымҳәакәан, рҽахьеиҟәыргалоз ианааи, лхала азеиԥшынхарҭахь дцеит, избанзар аԥышәара ажазыҟаҵараз Марица еснагь дызлыццомызт, даргьы ҭаацәарак ыҟан, лара дахьрылаз ишырҭахыз изымнаиааирызшәа лгәы илнаҭон, гәыкала рызынтәык дышрыдыркылозгьы. Марица лакәзар, – Асҭанда лызҵаара дазҿлымҳаны, лыҩныҟа амҩа данын. Иара убас мацара ҩ-ԥышәарак рҭихьан, лхала еилылкаарц иақәылкын, дагьааҭгылеит, апаркқәа руак ианнавалоз. Асҭанда, уи лдыруазшәа, лхала даацәажәеит, лҩыза длыцааҭгылан.
– Ибзааигәоу ҩызак леиԥш сбымԥхьаӡозар, есымша ҳаицызар зыбҭахи?
– Бсыԥхьаӡом ҳәа базҳәада? – лыҩныҵҟа иҭаз здыруадаз, аха Марица лхаҿы аҽеиҭанакӡомызт, лыбла цәажәаӡомызт.
– Шықәсык ҵуеит аҵара еицаҳҵоижьҭеи. Аха зныкгьы исабымҳәаӡацт ибықәыӷәӷәахьоу уск шыбхыбгаз.
– Уи арбан?
– Иалздраауеи.
– Акы баҳаҵәҟьаз џьысшьан.
– Исаҳаит. Саҭбеи иҳәеит аахак шбоуз, аха иарбаныз имҳәеит. Иахәҭаны илбозар, лхала ибалҳәааит ҳәа сеиҳәеит.
– Аа… Асҭанда убас еиԥш иҟаз зҵаарақәак сылҭеит ҳәа акы даҿыҵәҟьан. «Иарбан зҵаароу?» ҳәа саниазҵаа, «иахәҭаны илбозар, лхала дбазҵааит» иҳәеит. Ҳаилеимгеи.
– Иара исеиҳәар бара ибцәымӷахар ҳәа дшәозаап.
– Иагьызхацәыригеи бҳәар иауазеи! – лҿыналхеит Марица.
– Нас исабҳәарц ахәҭаны ибымԥхьаӡаӡои?
– Иахәҭаны ибозар, иара ибеиҳәааит. Сара азин исҭоит.
– Бхала изыбымҳәои?
– Ицәыригазар иара аҵыхәтәа наигӡааит. Азин исҭоит. Сара уи алацәажәара сцәымӷыуп.
Уи ажәабжь закәыз ҳәа дазҿлымҳан Асҭанда, иахьцалак дгәыӷуан Марица лхала илзеиҭалҳәарын ҳәа. Есымша еиқәшәон аконсультациақәа рҿы, аха егьи лԥшреи лҟазшьеи реицамкшьа анылбалак, уи алацәажәара шылҭахымз аалгәалашәон. Амала лара илыман маншәаларак, уи Марица лашьа аҵыхәтәа наигӡартә еиԥш азин ахьилҭаз акәын. Хәымҽханк илыӡбеит ателефон Саҭбеи дизасырц. Рҩны днеир, иаҳәшьа дшыҟаз, иара акгьы изеиҭаҳәаӡомызт. Атрубка шаақәырхыз ллымҳаҿ илдырит, ишьҭызхыз Марица шлакәыз лбжьала иҩашьаӡомызт. Асҭанда, лтрубка нықәҵаны, даахынҳәит. Адырҩаҽны лара лгәы иҭан ҿыц ателефон дасырц. Уаанӡа ареспубликатә библиотекаҿ даԥхьон. Уаантәы лашьцаанӡа азеиԥшынхарҭаҿ дааӡарц, амҩа дшаныз, лыхьӡ ҳәаны, аӡәы аалықәҿиҭит. Акаҳуажәырҭаҿ еилагылаз арԥарцәа даарылҵын, Саҭбеи иҿааихеит.
– Анҭ зегь ахьыҟоу усмыԥхьан! – дыччон лара.
– Ус сгәы иҭамзаргьы быздыруамеи, – дыччон иаргьы. – Нас «Амраҿ» бызгома?
– Мамоу. Уа иахьабалак ихҩоуп. Адәы ҳахьнықәԥшуа «Нарҭаа» ҳцап. Узбар сҭахын усгьы.
– Ибзиоуп, – иҿааихеит уи аресторан шыҟаз. – Агәарԥ дынҭалан, хыхь дҩықәнеит. – Абра аҭыԥ ыҟоуп, – ишәак аҿы аҟәардә дылзаахеит. – Иҿаҳҵарц ибҭахи?
– Чашәки лимонадки.
– Убасҵәҟьоу?! Арҭ акәац бзианы ирӡуеит, аҩы рымоуп, ашампан ҩы даара ихаауп.
– Урҭқәа ирыласхи. Чашәк сҭахыуп.
– Бзиоуп, – Саҭбеи амаҵуҩы-ӡӷаб даалыԥхьеит. Аӡӷаб деиҵамхеит, ачысҟаҵарҭахь длыбааит. Даныхынҳә ачыс аақәлыргылеит. Асҭанда дымццакӡакәа акрылфон. Иаргьы димырццакырц, ҿыҭқәак аамхуа иҿы инҭеиҵон. Лчашә даалгарц агьлыгымкәа, иара ихы дҩахеит: – Асҭанда, уаҳа акыр бҭахызар, быԥхамшьан.
– Схы-сгәы ҭәит, – днаихәлаччеит.
– Абри бшәыра иҭаҵа! – аӡӷаб маӡала илааиргаз ашоколад плитка наирххеит.
– Агәхьаа уҽзаургеи? – аплитка ааимылхит. – Иҭабуп.
– Шьҭа сыббар зыбҭахыз цәыргеи!
– Уи сшалагара сыздыруам, – лара дкәанызануа даақәхеит. – Марица илыхьыз еилыскаар сҭахыуп, – иблақәа дынрыхԥшылеит.
– Лхала ибалҳәааит ҳәа басымҳәази, – азныказ аччаԥшь ниҿықәбеит.
– Иахәҭаны ибозар, дызлагаз наигӡааит ҳәа ларгьы исалҳәеит. Еибыҳәаны аума шәцәажәашьа ас изыҟоу?
– Мамоу, – Саҭбеи аччаԥшь ааиҿықәлеит. – Уи машәыруп. Амала иахьцәырзгаз лгәамԥхеит ҳәа сыҟоуп, ус балҳәазар.
– Лара илгәамԥхазар, уара иуцәымӷзар, ҳаҟәыҵп уи алацәажәара, – Асҭанда инхаз лчашә даҽа ҿыҭк аамылхын, лҿы инҭалҵеит.
– Шьҭа ибасҳәароуп, – уаҳа ԥсыхәа змамз иԥшра Саҭбеи иааихәахьан. – Ара дыҟан студентк. Асубтропикатә институ дҭан. Дахьынаиааиуаз зны Марица дибеит. Уахык лареи сареи атеатр аҿы аспектакль ҳахәаԥшуан. Антракт азын сҩызцәак срыдгылан, лара лҩызцәақәак дрыцын. Лара исалымҳәаӡеит, аха ашьҭахь излеилыскааз ала, лҩызцәа дылдырдырит убри астудент. Иара ус еиҿикаазап. Заманаӡак иакәын, ларгьы шьҭа аӡӷабрахь лхы лырхон. Даҽазны аԥшаҳәаҿы ианеиқәшәа, бзиа дшибаз имӡазаап. Лара, ашкол далгаанӡа даҽа шықәсык лыман, ҷкәынак дизхәыцыртә дшыҟамыз игәалалыршәеит, аха заҟа лҭахыз дышлызԥшуаз леиҳәо мацара, инапаҿы дааигарц агьигмызт. Ларгьы дылҭахызаарын, ицәырылгомызт. Ус иара ицҭаз қырҭуа ҷкәынак длышьҭанагалеит. Изхараз аԥхьатәи иакәын. Игәра ганы иеиҳәазаап ииҭахыз аӡӷаб Марица шлакәыз. Ақырҭуа ҷкәын аргама Марица длышьҭалеит. Ашкол дышҭазгьы, зны дымҵарсны дигарц иақәикит, избанзар лара лымԥан дықәлыргыломызт, илҭахыз иҩыза шиакәыз иалҳәеит, аха иара имуӡаҵәҟьеит. Марица лакәызма мчыла амашьына иҭауртәоз, иҩызцәагьы иаргьы дрымпыҵҵәраан, ддәықәлеит. Амашьына лаахарц агьлыгмызт, аха илышьҭаз руаӡә уи дзацәымцазт, даҵаҳаит. Убас иҟамлар, уа ишеилгақәарыз здыруадаз. Рҩыза ахәшәтәырҭахь дыргар акәхеит, имҵадырсыз аӡӷаб дааныжьны. Ларгьы лԥсы лгагәышьеит. Иҟалаз Марица дызҭахыз иаҳаит, амала лара лҿынтә акәмызт. Амашьына иаҵахаз иус рзымҵәахит, зегь аатит. Марица ларԥыс аудиториа дныҩналан, иҩызаз астудент дааникылан, дышисуаз димпыҵаԥсаанӡа, димырхит… Иҟалаз анеилдырга, рҩыџьегь аинститут иҭырцазшәа руит. Аԥсуа ҷкәын иаразнак арра иԥхьеит. Ақырҭуагьы дырххо дрыман, аха иаб ҭагылазаашьала уаҩы ҳаракык иакәын, арра дырмышьҭит иахьцалак. Шықәсык ашьҭахь убри аинститут аҿы ҿыц аҵара иҵахуан. Егьи Афганистан дақәшәеит. Данцоз Марица дибазаап, дышизԥшуаз ала ажәа илҭазаап.
– Нас? – Асҭанда Саҭбеи деихәлахазшәа дахьаангылаз лзычҳауамызт, ажәабжь аҵыхәтәахьы анеира ицәыуадаҩын азы.
– Нас… Шықәсык ашьҭахь иаргьы дааргеит.
– Ишԥа?! – Асҭанда дҵысҵысуа даақәхарц агьлыгмызт.
– Дҭахеит.
– Ишԥа?! – инеималымҭәарц лыҽнылкылон.
– Издыруада, – Саҭбеи уи аиҭаҳәара ихаҭагьы ицәыцәгьан. Асҭанда лҭагылазаашьа уамак изгәамҭазт, иациҵон: – Бымбои иҟалақәаз! Ирҳәон дызҭаз аҭоубыҭ хҩан, ихдыртыр руамызт ҳәа. Изларҳәоз ала, иҽиԥсаххьан, дзеиԥшраз ауаа ираҳауан, урҭқәа-егьырҭқәа абаҭахыз ҳәа апартиа аусзуҩцәеи КГБ-ааи рыкәшаны игылан, иаҳҳәо ҟашәҵар ҳшәыцхраауеит, шәыҷкәын ихьӡ каҳаршәуам, мҩак иахаҳҵоит ҳәа ирҿын. Аха иаб уахык маӡала ихиртит ҳәа лымҳаҭасқәак ҳауит. Џьоукы изларҳәоз ала, ихәамц заҵәык акәын иҭаз, даҽа џьоукы изларҳәоз ала, уа иԥсыз ҳәа уаҩы дҭаӡамызт, аҭоубыҭ зырхьынҭышаз ак ҭан рҳәеит.
– Анцәа ҳрыцҳашьа! Избан?
– Издыруада… Убри аҭоубыҭ убас ишыҟаз аб анышә иеиҭеит рҳәеит, ддыршәоу дыржьоу ҳаздыруам.
– Убарҭ зегьы Марица илдыруама?
– Ааи, – Саҭбеи ихы лаирҟәит.
Асҭанда уаҳа лызҿымҭуа даақәхеит. Дҩагылан, лшьамхы шлыҵаҟәарҟәаруаз, амардуан длаҿалан, адырдырҳәа длалбааит. Саҭбеи длышьҭалеит. Апроспект ахь дкылсхьан, иара данлыхьӡоз. Лылаӷырӡ лрыцқьон. Лгәы ахьылирхьыз аҭамзаара даҳәон, аха ҿылымҭӡозшәа аниба, ус длывагыланы днеиуан. Лныҟәашьа аалырмаҷит, маҷ-маҷ ахәыцра лылшо дҟалон, рҩыџьегь, еибарҩуа амҩа иахьаныз, ауаа илаԥшықәырҵон. Уаҩ дызнымыз амҩахь лҿыналхеит. Устәиала азеиԥшынхарҭа ашә инылагылеит.
– Игәаӷьны иахьысзеиҭоуҳәаз, даараӡа иҭабуп! – Асҭанда лнацәкьара хәхәақәа инапы азқәа инақәылҵеит. Аҭак иҳәаанӡа, наҟ дынҭалеит.
Лҩызцәа дзеиԥшраз рзымдырыртә, ашьшьыҳәа руаҭах ахь дҩынхәнан, дшааԥсаз нараҳәаны, дышьҭалеит. Дыцәазшәа ҟаҵаны, аҭӡамц ахь лҿы нарҳәны, диан. Дхәыцуаны цқьа дзымхәыцуа, аӡӷабцәа реицәажәара дзазымӡырҩуа, ак лзымчҳауа, Марица дрыцҳашьо мацара, дышьҭан. Аӡӷабцәа анышьҭалагьы, лара лыбла лызхымҩо, алашьцара далаԥшуан. Дзыцәшәоз лзымдыруа, акы дацәшәон. Ашарԥазшәа дамхацәеит. Лҩызцәа даадмырԥшыр, лԥышәара дагхон. Лҿы ӡык нақәылҭәан, лҽааиҿкаашәа, акрыфарҭахь дымнеиӡакәа, лҩызцәа дырзымԥшка, лхала аинститут ахыбрахь лҿыналхеит. Атроллеибус дақәымтәеит, автобус дазымԥшит. Шьапыла мацара амҩа данын. Макьана аамҭа лыман. Лгәабзиара акәын имаҷхоз. Иааихьаз лҩызцәа маҷын, амҩа ианын. Аԥышәара здызкылоз алектор ашә анаалырт, аԥхьа инеирыдаз, ашьҭахь инеирыдаз ҳәа астудентцәа иахьынӡеимаркуаз, лара дныҩнашылан, абилеҭ аақәхны, длатәаны аҽазыҟаҵара лҭахӡамкәа, иаразнак аҭак ҳәара лҽазылкит. Рых-зҵааракгьы даарылгаанӡа, алектор ҿымҭкәа длыхәаԥшуан.
– Азҵаарақәа бзианы ишыбдыруа збоит, – лҳәеит лара нас. – Ибыхьыз сзеилкаауам, аҭак цқьа ибзыҟаҵаӡом. Ибыхьи?
– Маҷк сгәы бзиам.
– Бгәы злабзиам ала шәҟәык бзыԥшаауазар, даҽазны бсыдыскылап, бзиоума?
– Мамоу, – иааҿахылҵәеит Асҭанда. – Ишысҳәаз еиԥш ахәшьара сышәҭа, иҟалозар!
– Ишыбҭахыу, – алектор Асҭанда лызшьанҵа даахан, ахәшьара нанҵаны, илырхынҳәит.
Асҭанда данындәылҵ, илыдибаҳәалаз астудентцәа ишалҭаз наралҳәан, дааҭымгылаӡакәа ддәылҵит. Азеиԥшынхарҭахь амҩа даныхын шьапыла мацара. Лгәы хынҳәуан. Амла дакызар лгәахәын, дшааизҵәҟьа чаик лжәын, деиҭанықәиеит. Анхарҭаҿ ҭынчран. Астудентцәа ма аԥышәарахь иҟан, ма аконстультациахь. Анигьы аригьы рыгәхьаа зымкуаз аҩныҟа ицахьан. Лара ашьшьыҳәа дынҭанагалеит. Дыцәан. Аамҭа маҷымкәа ицахьан, ашә анаатуаз. Лара дааԥшит, аха лҩызцәа ааизар лгәахәын, лҽылмырҵысит. Аӡәы лаԥхьа лиарҭа даақәтәеит. Уи лтәашьала Марица лакәзар лгәахәын, лыблацәа аалыртит.
– Бакәӡамкәан бырбоит, ибыхьи? – дҵааит Марица. Асҭанда лҽаалыриашан, лнапқәа лҩыза иаалыкәлыршан, дшықәтәаз, инеималҭәеит. Марица лҩыза, илыхьыз уажәыгьы илзеилымкаауа, лызнапык ала лашьҭахь ала лхы аанылкылеит, акы дазхәыцуазшәа азныказ ҿылҭӡомызт. – Ибыхьыз саҳәеи шьҭа!
– Марица!.. Саҭбеии сареи иацы ҳаибабеит.
– Нас?.. Биргәаама?
– Мамоу, – дҵәыуан лара.
– Нас иҟалеи?.. – дааиԥхьхәыцааит Марица. – Шьҭа бҭынчхоу?!
Аԥснытәи АССР Иреиҳаҟоу Асовет Апрезидиум ахантәаҩы Кобахьиа Валериан Бзыԥҭа ақыҭан дааны дыҟан уи аԥхын мшы азы. Уи аамҭаз ашколқәа аус руӡомызт азы, акоммунистцәа рыԥхьеит атерриториалтә партеиҿкаара аизара рҽаладырхәырц. Урҭ рыдагьы апартиа иалаз даҽа организациақәак рҿынтә аизара рхы аладырхәырц зҭаххаз мап рцәырымкит. Ақыҭа быргцәақәакгьы иаарыԥхьеит. Ауаа усҟатәи ирацәамызт, аха ақыҭсовет аиҳабы икабинет арҭ рзы имаҷын, ианааҩндырҭәаа згәабзиара ыҟамыз дқәыԥсычҳауа мацара цәгьала ихигар акәын. Арахь аҭагылазаашьа убасҟатәи иуадаҩын, зҿлымҳара ӷәӷәа ҟаумҵар угәы иауазма, угәиабзиара иагьа иуашәырзаргьы.
Валериан Осман-иԥа даԥхьон ЦК КПСС Аԥсны аҿиараз иҟанаҵаз Ақәҵара шынаргӡоз азы аобкомаа ршәҟәы. Аԥсны ахьынӡа-наӡааӡоз ажәлар иаадырԥшуаз агәынамӡара хырҽырц, Асовет Еидгыла анапхгара аҿаԥхьа рхы дырқьиарц акәын апартиа Аԥснытәи аобком ашәҟәы зеиқәыршәаз. Ус уахәаԥшыртә иҟан, аха Леуанти, дыԥсылмыҭкуа
дахьтәаз, даҽакала ахә ишьон ари аус: Асовет Еидгыла аиҳабыреи, Қырҭтәыла анапхгареи, аԥснытәи урҭ рымҵақьақьаҩцәеи еибыҳәаны аԥсуа жәлар зларжьоны ишьҭырхуаз мҩак акәын. Аиҳабыра рышәҟәқәеи ус иахьрыҿцәажәози, иаартны ирымҳәозаргьы, аиҵбыра ирхымҩаԥгашьахашаз еилыркаар акәын. Ирзеилымкаауазар аус зларыцыруази, доусы рҭыԥ рықәҵара рҽазыркуан азы, апартиатә етика, ма аиҭанеиааишьа рызынтәык рҽақәдыршәон. Уи ашкол зегь ахысхьан.
Аобкомаа ршәҟәы, аҭагылазаашьа зеиԥшраз цқьа иузымдыркәа уазыӡырҩуазар, ЦК КПСС Ақәҵара апунктқәа зегьы рынагӡара рнапы рыдкылан, қәҿиарала анагӡара иаҿын. Уи излаҳәоз ала, апартиатә еиҿкаара инанагӡоз аусқәа ажәлар адгылон гәыкала, иара убас дзусҭазаалак иара иҭыԥаҿ аус ӷәӷәа нагӡара дазыҟаҵан, инапы злакымыз уск иаҩижьуамызт. Акаҭа убас еиԥш иҳан, иазыҟаҵамз аӡәы даҽакала агәра узимырго. Иазыҟаҵазгьы изеилымкаауаз ыҟазар акәхарын ҳәа, аԥхьатәи игәаанагара дацәхьаҵыртә еиҿкаан. Аԥыхьатәи ажәашықәсақәа раан ауаҩы дыршәаны аниҿдмырҭуаз еиԥш, Иреиҳаӡоу Асовет Апрезидиум ахантәаҩы иааигаз ашәҟәы ақәшаҳаҭхараз иаҭахыз маӡак мчла ақәыӷәӷәара акәын. Леуанти игәалашәон даныхәыҷӡаз уахык ашкол ашҭаҿ ԥҳәыск лус шырӡбоз. Уи иҟалҵаз закәыз иара изеилкаартә иқәреи ихшыҩи мнеиӡацызт, аха ихаҿы иаанхеит аизара мҩаԥызгоз, агаз лампа аақәхны, абжьқәа зҭиуаз рнапышьҭхра аниԥхьаӡоз. Уи алашара икәыршаны иаԥхьа иеилагылаз рнапқәа цқьа инарбомызт, анаӡара игылаз рнапқәа ракәмызт. Аха дибар ҳәа дшәаны, Леуанти иан лнапы алашьцара иаалалҵон. Убас ҟарҵон зегьы.
Шьҭа аамҭа аҽаԥсаххьан Асовет Еидгылаҿ. Хрушьов ирылаиҵаз аԥхарра рхәаҽырц Брежнев имаҵуар ҽԥыршәон, аха ажәлар знык ирылаԥхаз акәици атәыла анҭыҵ аҭагылазаашьеи адиктатура иаҭахыҵәҟьаз адырҟаҵомызт. Ауаа зышьҭаз адемократиа апринципқәа аиҳабыра иҿаԥырҵәҵәон, рԥыраг ӷәӷәан, агьыддырҟаҵомызт, макьана бџьарла аҭахрақәа рыхәаҽра ашәарҭа ыҟан, аха Асовет мчы уаҿамгылакәа, убри арӷәӷәаразы аусқәа наугӡозшәа ҟаҵаны, џьоук русушьа ҿаԥуҽыртә ақәгылара алуршон. Иахьцалак убас ухымҩаԥгашьаз аиқәаҵәа хьӡынҵа ушаныло уацәшәар, акымзарак узыҟаҵомызт. Аамҭа аниаслак, уазхәыцҵәҟьар усҟан ажәлар ирылагылан ахаҵа ихаҵа ззуҳәашаз аҵеицәа, амала дара русқәа убла ианыхгылаҵәҟьаз уалашыҩкызшәа иахәҭаз ахәшьара узрыҭомызт.
Аԥсны аиҳабыра рымч зқәымхоз аусқәа нарыгӡозшәа амц ахьырҳәоз, ажәлар ргәы ԥҵәахьан. Урҭ рхаҭарнакцәа иҟарҵоз азҵаарақәа аԥсуаа рҭагылазаашьақәа заманала издыруаз, ма иара итәала еилызкаауаз Кобахьиа Валериан рҭак ҟаиҵон днавс-аавсуа, днарывҵагыла-аарывҵагыла, днархыкәша-аархыкәшо. Аобкомаа рышәҟәы ахцәажәара риҭарц игәы ишҭамзгьы, бжьагарақәак ҟаҵатәызшәа, Борис Кьахьыриԥа дҩагылан, шамахамзар аиҳабыра руск змырҽхәалаӡоз, уи шьцыларазаргьы здыруадаз, ЦК КПСС иҟанаҵаз Ақәҵараз ибзианы инаргӡаз ҳәа ибла иамбакәа, акритика ӷәӷәа рзиуит уҳәар – имаҷын, зынӡак иқәимыргылаӡеит. Амалагьы дкыдцаланы дахьрымаз игәы иалан, аԥсышәала иуҳәозар, ибз ацәа ахихит. Иара ииҳәоз аҿы имала дынхар ҟалозма, Леуанти амца ҟьо дҩагылан, афактқәа ааго мацара, аобкомаа ршәҟәы иаҳәоз ахҿыхгақәа цҟьа-шәҟьа иқәиҵон. Ежов ихаан иӡхырҵаз, Сибра аҵааршәыра иадҳәалаз ахҭыс бааԥсқәа ихыганы, Бзыԥҭан ихынҳәыз аӡәык-ҩыџьак иреиуаз быргк уа дтәан. Ибла ҭраа ицәажәоз дрыхәуаԥшуан. Уи аполитика иҽалеигалар иҭахӡамызт. «Иахьа ибзиашәа убоит, уаҵәы изеиԥшрахо уздырӡом», – иҳәалон иара. Изымчҳаит, дҩагыланы дцеит.
– Сара иахьа аобком иеиқәнаршәаз ашәҟәы сыманы сааит, – аҵыхәтәажәа иҳәарц дҩагылеит Валериан Осман-иԥа. – Иџьасшьоит шәықәгыларақәа зеиԥшроу, аҩ. Борис. Уара, Леуанти, иуҳәо уазхәыцыртә иҟоушәа иҟоуп, аха аҭагылазаашьа цқьа иуздыруам. Егьырҭ шәызҵаарақәагьы саҳаит. Ас еиԥш иҟоу апартеиҿкаара ҳара иаҳҭахӡам! – ибжьы ҩҭицеит иара, ацәымҵ ицҳазшәа, аобком апартактив драцәажәоз џьашьа, дызлагылаз ауаа ихаршҭны. – Асеиԥш иҟоу акоммунистцәа апартиаҿ ус рымаӡам! – иҭаҷкәым раҵәа аишәа илықәикшеит, уа иқәыз шьҭыԥеит. Ихахәы агәҭа аҽааҩнашан, иӡамҩақәа рахь илеины, иаахнаҩеит, апалач ԥшра ааихәахьан.
– Шәхы шԥамҩаԥыжәго?! – дааҵҟьеит Лиуфа Ԥсардиа. – Ишәҳәо закәу жәдыруоу?! Араҟа ицәажәаз ауаа гәык-ԥсыкала ирҳәаз шәмаҳаӡакәа, ус ззыҟамҵо аиҳабыра рпозициақәа хьчо, ишәыршәарц шәаҿуп. Рхы-рԥсы ақәҵа аус иашьҭоу ауаа шәԥылеит, аха уаҳа акы аашәзеилымкааӡеитеи.
– Егьырҭ иахьраҳауа ус иҳәароуп, уара, – лҳәахт Кобахьиа жьрацәрала изыҟаз ԥҳәыск.
– Ақәҵара замана шәзаарышьҭит, – Лиуфа уи илҳәоз иаҳаӡомызт. Кобахьиагьы инацәкьарақәа иаԥхьа иааиҿаԥсашәа дахьааҭгылаз даанхеит. – Убри иаҵганы шәмықәԥо! Мамоу, шәара шәкылԥшуеит, ақырҭқәа абри ҟашәҵароуп рҳәаанӡа. Дареи ҳареи ҳзеилашәҵои, еиҳабырас шәызҳамоу ҳаӡбатәқәа шәнапы ианызарц акәӡами? Ааи, уа шәыртәаны шәызрымоу дара ибзианы еилыркаауеит, – аниҳәа, зхы ҭырҟьаз акәҷышь еиԥш Валериан длатәеит. – Шәхы шәыхьчоит, убри рбоит азоуп агьзышәзыҟамҵо.
– Аҩызцәа акоммунистцәа! – апартеиҿкаара амаӡаныҟәгаҩ дшәамахьын, Лиуфа далгозар ҳәа дыԥшын, егьирахь ирҳәоз иара изы зегьакакәын, аизара хиркәшон. – Аобком ашәҟәы иаҳәоз шәазыӡырҩит. Ҳаҭыр ду зқәу Валериан Осман-иԥа шәызҵаарақәа рҭак ҟаиҵеит, шәықәгыларақәа дырзыӡырҩит. Абриала ҳаизара аркыуп ҳәа исԥхьаӡоит.
– Сара исҭахыуп, – иҳәеит Кобахьиа Валериан, – иқәгылақәаз аӡәык-ҩыџьак шәааҭгыларц.
Бжь-ҩык мҵысӡакәа иаанхеит, егьырҭ адәахьы еихеит. Азныказ ҿымҭкәа иаатәеит. Минуҭқәак ракәын, аха аамҭа рацәа цазшәа рбон рызынтәык, еиҿаԥшуа иахьтәаз. Валериан Осман-иԥа ас лҵшәада дызцомызт, ихьӡ алаҵаны, Бзыԥҭа ақыҭан иҟалаз рҳәо, дзықәҵуамызт. Рыгәшәымшә ҳәаны, инапаҿы иааигар акәын, аибарххара иҟалаз ирдарц. Шьҭа издыруамызт игәаԥхара шынаигӡашаз.
– Шәара шәтәала аусқәа цқьа инагӡазар ҳара иаҳҭахым џьышәшьома, аха…
– Инашәмыгӡо нас, ҳара убри ҳҽалаҳмырхәыр замуеи?! – дааҵҟьахт Лиуфа Ԥсардиа.
– Ахырқьиара заҭахыуи, Валериан Осман-иԥа? – уи дааивагылеит Леонид Чыгәбар.
– Иҟоу жәдыруама, – дҩагылеит Леуанти, ӷьал-пал ҳәа еиламларц, зегь ирҭахызгьы еилырганы ирҳәарц. – Сара иаҳамҳәац ак сҳәарц салагом. Аха аргама исҳәарц сҭахыуп ҳамала еиҳабырак зауз ауаа ҳрыцхраарц, ҳхы ҳамеигӡакәа ҳшықәԥо. Акәымзар Асовет мчы ҳаҿагылом аха, ахьӡала ацәгьахәыцрақәа мҩаԥызго рҿагылара зҭахыда. Иаҳхашҭма Сталин, Бериа, Ежов, егьырҭгьы рхаан закәытә аӷыз ҳажәларқәа ирызлеиз. Иахьа аамҭа акала иҟалазшәа аабоит, аха уаҵәы иҳазцәырырго аӡәыр ижәдыруама? Абасҟатәи ишәарҭоуп, аха ҳара ҳақәԥоит аиҳабыра ҳшәыцхраарц. Шәара, ҭыԥқәак анаашәоулак, шәааҳәны ҳара цәымӷс ҳашәкуеит. Сара схаҭа ҳусқәа ҽеихап ҳәа зынӡагьы сгәыӷӡомызт схы сдыруеижьҭеи Қырҭтәыла ҳаланаҵ. Уажәшьҭа даҽа ускгьы цәырҵует излазбо ала, уи – иахьа иаҳхагылоу аԥсуа еиҳабыра рыгәра шгатәым ауп. Ари аус шьҭа еицамкрада ишиашоу ажәлар рахь анагара ахәҭаны исыԥхьаӡоит.
– Аиаша иҳәоит, уара!
– Аиаша имҳәакәа, уаҳа изурҳәода? – иаагеит бжьқәак, ицәажәоз данылатәа.
– Сара даара иџьасшьо акоуп, уара, – Борис Кьахьыриԥа, ишьамхы еиқәыршәны дахьтәаз, агыларагьы иаҭәаимшьеит, – уа уажәы Леуантигьы иҳәеит, зегь ҭыԥқәак роуаанӡа иҳавагьежьуеит, ҳабзоурала ҭыԥқәак анаароулак, ҳамч шеибаҳҭаша рхашҭуеит. Ари закәи? Сара исзеилкаауам. Жанна Д-Арк илзыруз ауп абарҭгьы зҿу, – уи ала Борис ииҳәаз акырӡа ыҟан. Кобахьиагьы ихы аашьҭикәыцәааит, ихаҭа изымҳәоз, ма гәынхәҵысҭала иидыруаз, ма ибзианы иидыруаз хҭысқәак цәыҵыҩрыр иҭахымызт. – Араҟа амцхә ҳәарагьы аҭахӡам, баша ҳтәоуп. Акгьы шаҳзыҟарымҵо усгьы еилкаауп. Ара даҽа мҩақәак ԥшаатәны исԥхьаӡоит, аха иарбану макьана иҳаздыруам, азхәыцра аҭахыуп. Уаҳа даҽак алацәажәара ахәҭангьы избаӡом.
Кобахьиа Валериан иибази, иаҳази иарбанзаалак ак рыцимҵеит. Аԥсышәала иауамызт азы, рызынтәык шеицыз еицдәылҵхьан, изԥшыз амашьына аԥхьа иааилагылақәеит. Шьҭа аҵх агәахьы инеиуан, Валериан Осман-иԥа излауаз ала ихы инапаҿы иааигон, арахь дычмазаҩхахьан. Имашьына дынҭалан, дықәҵит, иаарласны хәшәык иҿы инҭаиршәырц. Уи, Аҟәа данҩеи, иҩызцәа иреиҳәазаап уаҳа Бзыԥҭаҟа амҩа дшықәымлоз. Шықәсык аԥхьа
ус иҳәахьан иара ицәымӷыз Лорик Амаршьан. Агазеҭқәа ирнылоз аинформациақәа ирҳәон ана-ара аизарақәа шымҩаԥыргаз, аобкомаа ршәҟәы ишадгылоз уҳәа аԥсажәақәа. Аҵакы змаз аиҿыхара ахьыҟалаз аизарақәа баша апартеиҿкаарақәа еиқәырԥхьаӡон, иалатәаз аҳәынҭқар уаҩ ихьӡгьы адырбон.
Аԥхын дуӡӡа иҟаларызишь ҳәа ажәлар ԥшын. Аӡәыр акыр ҟаиҵараны дыҟазма. Гәдоуҭаа аиҳарак ргәы амца ыҵхон убри аамҭаз. Актәи амаӡаныҟәгаҩ гәыԥ-ҩык аинтеллигенциа идикылеит. Урҭ, аиашаз, ииҳәоз ахазҵоз ракәхеит. Ганха инхаз ргәаанагара злаҟаз ала, аԥсуара еиҩнашеит. Ирҳәон аобком абжьыуааи бзыԥааи еиҟәшаны ирыбжьагылт ҳәа. Гәдоуҭатәи араикомгьы ажәлар еиҩнашан, ахәҭак рызкылԥшра еиҿнакааит ҳәа ргәы иалан.
Гәыԥ-ҩык рҽааидыркылан, ҽнак Озган изнеит. Апартиа усзуҩцәа ишыҟарҵалоз еиԥш, изааиз зегьы дырмацәажәакәа, рхаҭарнакцәас ҩыџьа, х-ҩы абыргцәа идикылеит. Егьырҭ акыраамҭа иԥшын, аха ргәы аныԥҵәа, игәааны шьҭахьҟа идәықәлеит. Урҭ рхымҩаԥгашьа Озган игәамԥхазт, џьоукы рышьҭеиҵеит ихынҳәырц. Дара изаарыцҳаит ианизнеи ишидимкылаз, шьҭа дара ахьыҟазаауаз акультуратә ҩнаҿы днеирц, адырҩаҽны асааҭ фба рзы изԥшызаауан. Ашьҭахь Леуанти излеиликааз ала, аԥсуараз маӡеи аргамеи иқәԥалоз хә-ҩык ахацәа аухантәарак, рҩнқәа ирдәылымҵырц, амилициа аусзуҩцәа ирхьчон. Араиком актив акәзар – ақыҭақәа ирыларҵеит, адырҩаҽны иҟаларц иҟаз аизарахь имнеирц. Ҷкәынцәақәак араиком аиҳабыра ирызгәааит ҳәа, аҽеидкыларақәа ирыԥсамызт, урҭ дара рхала еибабарын ҳәа рарҳәеит.
Аус ду аиҳабыра ишымҩаԥыргазгьы, адырҩаҽны ахәымҽхан хәышә-ҩык инареиҳаны еидибагалеит. Акультуратә ҩны рырымҭазт, адәны ишеилагылаз, аинициаторцәа аақәгылан, ирыларҳәеит рхы зыхдырҟьоз, аиҳабыреи дареи ирыбжьалаз агәеибахшәара шакәмыз, ауаа еидызыԥхьалоз аԥсуаа рзеиԥш усқәа шракәыз, раԥхьа игылаз атопонимика шьҭа аҭыԥ иаарласны иқәрымҵар ада ԥсыхәа шрымамыз. Аизара ахьымҩаԥыргашаз аҭыԥ шырҭахыз ишалацәажәоз, аԥхынтә театр аҿы ицоз аконцерт анынҵәа, џьоукы мчыла иҩналан, аҭыԥқәа шыркыз аарыцҳаит. Шәлеи-слеи рҳәан, еилагылаз уахь идәықәлеит. Ауха иагьа рундаз араиком актәи амаӡаныҟәгаҩ дырзаамгеит. Ашарԥазы ирыӡбеит мчыбжьык иааԥшырц. Нас Гагра, ма Пицунда, ма Аҟәа еизарын, иҟаз аҭагылазаашьа аилкаараз. Аха ус уаанӡа инарымгарц рӡбеит аиҳабыра.
Гәдоуҭа аԥхын театр аҿы аизара анымҩаԥысуаз ауха, Леуанти ҩбаҟа сааҭ иблацәа еиқәиԥсазар ҟаларын. Амра цәгьамкәа ишыԥхозгьы, сентиабр мза инҭалазижьҭеи, хы-мчыбжьа инеиԥынкыланы, ахәыҷқәа аҭаҭын рыԥхра иргон Алаҳаӡы ақыҭахь. Изҵатәаз аказарма иҵасуаз аԥша бжьас ахьҭа иланаҵазар ҳәа игәы иаанагон, игәабзиара ҽеиӡамызт, имахашьаха еилаԥыҵәҵәо ихьуан. Уи азы иусура ааникылаӡомызт. Уи аҽны, аҭаҭын рыԥхра иааҟәырхын, ажьҭаара иргеит. «Изакәызеи, ихәыда-ԥсадоу ахәыҷқәа русура ада, аколнхарақәеи асовнхарақәеи хәшәы рымаӡамкәан ишԥаҟалеи?!» – дмырмыруа Леуанти ажьҭра дҭан, ашколҷкәынцәа дырхылаԥшуа. Арахь Амра ацәгылара ааилшаҵәҟьомызт, ицәеижь аԥсыҽра убасҟатәи дҳалҳало днанагахьан. Асааҭ жәаҩа ҟалахьан, аколнхара апартеиҿкаара амаӡаныҟәгаҩ дизааины асааҭ ҩба рзы ақалақьтә комитет ахь ишиԥхьоз азы адырра анииҭоз.
Иҽеиҭеикырц аҩныҟа дымцакәа, аусуга маҭәа шишәыз, Леуанти ианиаамҭаз ақалақьтә комитет ахыбра дныҩналеит, иара имыԥхьар ада ԥсыхәа рымамкәан, закәытә ус дууз имҩаԥыргоз дазҿлымҳаны. Апартактив ҟалон ҳәа, ауаа ԥшын. Излацәажәоз иарбан зҵаараз аӡбахә рҳәомызт. Леуанти ицәа иалашәеит уи ауха Гәдоуҭа иҟалаз аизара аӡбахә шцәырыргоз. Акттә зал аҿы ишеилатәаз, сааҭк ҵит, арахь уаҩы дырзааиуамызт. Леуанти икәша-мыкәша уҳәан-сҳәанла иаарылаҵәон, аиҿкааратә ҟәша аиҳабы Родонаиа ателефон дасын, Аԥсны аиҳабыра зегь Гәдоуҭа ишыҟаз еиликааит, Гәарамиагьы урҭ дрыцын ҳәа. Иззеизыргаз еилкаахеит. «Исыԥхьаны арахь сзааргаз, – дхәыцуан Леуанти, – Гәдоуҭаҟа сымцарц ауп. Уа, аԥсуаа рацәаны иахьеизо, схы шымҩаԥызгара рыздыруам. Араҟа, ҳара ҳахьмаҷу, иаҳа сҿаҳәахоит». Дыҩдәылҵын, Гәдоуҭа иҟаз аилкаараз аӡә ддәықәиҵар
иҭахын, аха адырра зиҭашаз уаҩ дибомызт, ақалақьтә комитет ахыбра хара дзадҵуамызт, иаалырҟьаны изызԥшыз аакылҟьар, иара далатәаӡамкәа, актив мҩаԥыргон.
Азал аҿы акинофильм аурыжьит, аиҳабыра аиаанӡа ҳәа. Уажәы-уашьҭан шырҳәоз, асааҭ хәба ҟалеит, аҳәынҭқар машьынақәагьы аакылҟьеит. Аԥсны аиҳабыра, Колбин дрыларгыланы, аиҳабыра ртәарҭа ааныркылеит. Икара-уараха, ччаԥшьк рҿықәӡамкәа, рԥштәы рхыгга, уи амш цаны, рхы нықәҵара иахьӡандаз ҳәа агәазыҳәара дуӡӡа рымазшәа, иццакы-ццакуан. Гәдоуҭа иахьнеиз ирыхәҭаз шраҳаз ҩашьаӡомызт.
Актив Гәарамиа ианаахирт, Кобахьиа ажәа ииҭеит. Ҩ-даҟьак ирынӡалоз СССР Иреиҳаӡоу Асовет Апрезидиум сентиабр 17 азы иҟанаҵаз ақәҵара даԥхьон. Х-пунктк рыла ишьақәгылаз ашәҟәы иаҳәон атопонимика аԥсахра, ма аиҭашьақәыргылара жәлар рызҿлымҳарақәа инарықәыршәаны лкаала ишыҟаҵатәыз; аидгыла республикақәа Иреиҳаӡоу р-Совет Апрезидиумқәа рнапы ианҵан акомиссиақәа аԥырҵарц, урҭ заа азҵаара аҭҵаара рыдын, нас Апрезидиумқәа ирыхәаԥшраз инаргарц, ари аус ибзианы еиҿыркаарц, еиҳаз аорганқәа игәарҭараз, еиҵаз аорганқәа рсессиақәа рҿы заа иалацәажәаны иахәҭаз ақәҵара шьҭыхрырц рыхәҭан. Ақәҵара рнапы аҵаҩын Брежневи Георгаӡеи. Леуанти ииҳәарыз иҿашәомызт, идырын СССР Иреиҳаӡоу Асовет Апрезидиум амаӡаныҟәгаҩ Георгаӡе инапала ишыҟаҵаз ари ашәҟәы. Аха уи џьаргьы иаҳәаӡомызт аԥсуа топонимика реиҭашьақәыргылара иаԥырхагахашаз хшыҩҵакык. Аус злаз азҵаара аӡбара уҭахызар – амҩақәҵара заҵәык акәын. Арахь аԥсуеи ақырҭуеи еиҳабырақәа иара ааргеит, аԥсуа ҭыԥ хьӡақәа реиҭашьақәыргылара ааныркыларц. Леуанти цқьа дазхәыцқәаанӡа, хаҵак азҵаара ҟаиҵеит абри ақәҵара аԥхьара иаалырҟьаны иҟамлар зыҟамлазеи ҳәа. Кобахьиа Валериан еиларгәагәашәа аҭак ҟаиҵеит, аха ак еилукаартәгьы агьимҳәеит.
– Аобком ахь ашәҟәқәа рацәаны иҩеиуеит, ауаа идырдыртәын, идеилыркаатәын ԥҟарақәас иҟоу ртәы, – ҳәа нациҵазшәа иуит. Азҵаара ҟазҵазгьы мчылашәа ажәа рымихит, ируамызт. Уи аҭак аниоу, аиҳабыра абааԥс рҳәан, адру-су ҳәа иҩаҵҟьан, актив шаркыз рҳәазшәа рун, ашә шыҟаз рҿынархеит.
– Алақәа! – ааиҿыҵҟьеит Леуанти, азал абжеиҳаракгьы иара иахь иаахьаԥшит.
Дыҩдәылҵын, автобус ааҭгыларҭаҿ дааит. Зегь раԥхьа Гәдоуҭа иҟалаз еилкаатәын, уахь цатәыс ируалхон ауха. Иидыруаз машьына хәыҷык иақәтәаз аӡә дибозар ҳәа, длаԥшит, дҩаԥшит, ивсны ииаҟьон а-«Жигули»-қәа, а-«Волга»-қәа, ииҭахыз уаҩ дибомызт. Уаантәы Бзыԥҭанӡа ицоз автобус дҭалеит. Уи даара иҭәын еснагь еиԥш ахәымҽхан. Аиҳабыра Гәдоуҭа инеины, дхәыцуан иара, Георгаӡе иааишьҭыз ақәҵара иаԥхьаны, асааҭ ҩба рзы Гагра иаарц ргәы иҭан азакәын, ас заа ара изеизыргаз. Ус анакәха, гәдоуҭаа рактив сааҭк, ҩ-сааҭк иҵегь заа иаадыртызар акәхарын. Асааҭ хәба аҿынӡа ианынха, уа изызԥшымыз еилыхарак иақәшәеит. Леуани, автобус дышлалбаазҵәҟьа, Кьахьыриԥа иахь иҿынеихеит, аамҭа шцахьазгьы, иудыруази дибозар ҳәа. Игәы дамжьеит, ашкол адиректор аԥсаҵла дыҵатәан, Лерик Цыхьычбеи Леонид Чыгәбари иманы.
– Иахьа апартактив ыҟан, – ҿааиҭит Леуанти, – сара исыԥхьеит, шәара ишәмыԥхьаӡакәа ишԥаҟалеи?
– Ҳаргьы иҳаҳарызеишь ҳәа ҳтәоуп, – Борис ицәымӷын иара иаԥхьа даҽаӡәы дгылар. – Лымҳаҭасқәак ҳауит.
– Гәдоуҭа ҳцар сҭахыуп, шәгәы ишԥаанаго? – дҵааит Леуанти.
– Ҳцароуп, – Борис диқәшаҳаҭын. – Ара иҟаз амҩан иҳауҳәап.
– Смашьына ара игылоуп, ҳақәтәап, – иҳәеит Лерик.
– Шьҭа хәлеит, џьышәшьт, – Леонид дақәшаҳаҭмызт. – Уаҵәы ҳцар ҭынч еилаҳамкаауеи. Аҵхагәҭаны ҳанкыдҳало ҳабарышьҭазаауеи.
– Ҳцароуп! – Борис еиҭа шьақәирӷәӷәеит. – Уаҵәынӡа иҳазцәырҵо акраадыруоу. Иахьа иааҟалаз аинформациа уаха иаадыруазароуп, иуҭахыу узалхуам. Шәаала! – амашьынахь иҿанынеиха, егьырҭгьы наишьҭалеит. – Актив ахь уара иаҳа узыргаҵәҟьеи? – амҩаду иананыла, Борис игәы иалаз аацәыригеит, издыруадаз алкаа ҟаҵараз иҭахызар, ма иҩызцәа ргәаанагара ихьаазар.
– Уажәы дара ртәала уара, Борис, уршәаны урымоуп, – иҳәеит ашьҭахь Леуанти идтәалаз Леонид Чыгәбар. – Иахьцалак сара сгәы иаанагоит Леуанти Гәдоуҭа дцаны аԥсуаа рыжәпара далалар аҵкыс, Гагра дҿаҳәаны дыркызар иаҳа иеиӷьаршьеит ҳәа. Иԥан рымдыруази.
– Леуанти, уаргьы убас ухәыцуама?
– Акәзар ҟалап, – зҳәаз Леуанти иҭахӡамызт уи аганахь ала игәаанагара иргамар. Ихы арҳаракра дашьҭазшәа рбар иалеихызи. Иара ианакәызаалак ахӡыргара уамак игәаԥхомызт, амала ихымҩаԥгашьа уахь дкылнагон, аамҭеи аҭагылазаашьеи уи иақәманшәалан.
– Зҿы ҳнеирыда? – дҵааит Борис, амашьына Гәдоуҭа ианналала.
– Ҳаҷкәынцәа ҳаԥшаароуп, – иҳәеит Леонид, зегь раԥхьа зыӡбахә имаз Агырба Вовеи Гыцба Шьалуеи ракәын.
– Вовеи иҭаацәеи еилыҵны иҟоуп, ара даангылаӡом, – Леуанти уи ацәажәара иҽналеигалеит. – Уи Ҟәланырхәа дцоит, даауеит. Шьалуа дахьынхо здыруеит, уа ҳнеип.
Изышьҭаз аџьармыкьа ааҩсан аҩны изгылан. Имашьына агәарԥ иҭагылазаауан, иара аҩны дыҟазар. Уи анырымба, ишырҭахыз дшырзымԥшаауаз дырын. Борис иеиӷьеишьеит актив иалатәаз аӡәы ишьҭаларц. Инеит ахатәы ҩнеихагылақәа руак аҿы. Бориси Леуантии агәашә инадгылеит. Егьырҭ амашьына иҭатәан, ааигәаҵәҟьагьы игыламызт. Аԥшәма Шамба Ваниа, изшьапык ӷәӷәала иааиҵшьуа, агәашә рзааиртын, абарҵа иныҵеигалеит. Уа аишәа гьежь гылан, инадиртәалеит. Ирҭахыз рҳәаанӡа, ҿымҭӡакәа дырзыӡырҩуан, аха урҭ зааиз иара усгьы идыруан.
– Актив иалахәыз азҵаарақәа рацәаны иҟарҵеит, – иҳәеит Шамба. – Аҭакқәа рзыҟаҵомызт. Ҳақәгылар рҭахӡамызт, ашәҟәы иаԥхьаны иқәҵыр рҭахызаарын, аха ҳара иҳамуит. Брежневи Георгаӡеи ршәҟәы аҿы ҳаанымгылаӡеит, ЦК КПСС Аԥсназы иҟанаҵаз Ақәҵара анагӡашьаз иаҳгәамԥхоз цәыраагеит. Адәахьы игылаз рахь ҳцәырҵыр рҭаххеит, иаҳзааит, изыԥхьаз ашәҟәы аҵакы раҳҳәарц, уи ала ариабжьарак аиласрақәа Гәдоуҭа иҟаз хаҳҽырц. Иааргаз ақәҵара иаҳәои аиҳабыра ирҭахызи еиқәшәом, ишакәым ала ауаа рахь ҳазнеиуам ҳҳәан, мап рцәаҳкит.
– Угәы ишԥаанаго, – дҵаауан Борис, – анаҩсантәи ршьаҿа зеиԥшрахои?
– Ишыҟарҵац еиԥш, иааргаз аҵыхәтәантәи ақәҵара рыдыркылартә апартеиҿкаарақәа ирылалоит. Уа ирҳәо аабап. Амала Брежнев инапы зынҵаны иааргаз ашәҟәы мап ацәызкуа дҟамлароуп. Асовет мчы иаҿагылоу данырба, инаҵганы аӡәы аус дарҭар, убри иеиқәырхара ҳамчи ҳалшареи азаҳкыр акәхоит, ҳаамҭа ҳцәыӡуеит.
Уи иҭаз ҩагылан, аԥшәма агәашә ианынҭига, амашьына инҭалеит. Лерик иԥсҟы ааиргьежьын, ижәытә «Волга» ақалақь иалигарц, амҩа днықәлеит. Леуанти иҭахын иахьцалак Агырба Вова дырбар. Уи Борис мап анацәимк, Ҟәланырхәаҟа рхы дырхеит. Изышьҭаз дрыԥшааит ақыҭан. Уи агәарԥ ҭбаан, рызынтәык џьара рҽааԥхьаркит, аԥшәма дышрыдхалазгьы, аҩныҟа имлеикәа.
– Актив аҿы иҟаз ҳаҳаит, – иҳәеит Борис. – Шәарҭ ишәҳәои?
– Цқьа ҳаицәажәартә ҳаибамбаӡацт, иаҳҳәар иуҭахи, – иҳәеит Вова.
– Ҳусқәа злаԥхасҭартәшаз ашәҟәы ааргеит, иҟаҵатәу иаразнак шәашьҭамлаӡеит, аха уаҵәы шәгәы иаанагои ҳәа ишәызҵаар, ишәҳәо акакәзароуп, ишәзымдырӡои уи?
– Иахьа ақәҵара активқәа рҿы иаԥхьеит, аиҵбыраӡатәи апартеиҿкаарақәа рахь уаҵәыҵәҟьа инаргарыма?
– Иацтәи шәеизара аҭак ауп ари, иузымдырӡои? – ҿааиҭит Леуанти. – Ақәҵараз имҩаԥыргаз активқәа аҭак заа ироур ҳәа ишәоит, убри ҟалаанӡа, апартеиҿкаарақәа реизарақәа мҩаԥыргоит, ажәлар еигәныҩаанӡа. Апартеиҿкаарақәа рахь ииаагап ҳақәԥара! Уи аформа мап зацәаҳкреи? Иумбаӡои Гәдоуҭа апартактив аҩныҵҟа иахьеилалаз! Апартиатә органқәа реизарақәа ирылатәоу рымпыҵаҳхыр, аиҳабыра зықәыӷуа урҭ роуп, шьаҭа рымаӡамкәа, адәышкәаӷьаз иаақәхоит.
– Иуҳәо саҳауеит, – иҳәеит Вова. – Уаҵәы мҽышоуп, аизарақәа изрылагарым. Ҳара ҳаицәажәара ҳахьӡоит.
– Абжьыуаа рахь ари ашәҟәы нарымгаӡацт, сгәаныла, – даахәыцт Леуанти. – Аӡбахәгьы рмаҳаӡацт. Арахь аиҳабыра ццакит, избанзар жәахатәи шәеизара амца рыцранаҵеит. Абжьыуаа рҿы уаазықәгәыӷуа иудыруада?
– Кәтол ақыҭан дынхоит арҵаҩы, Сақаниа Ладикәа захьӡу, – Агырба Вова зыӡбахә имаз игәра игаҵәҟьон.
– Нас ишеибаҳҳәаз иҟаҳҵап! – Кьахьыриԥа амашьынахь днаццакит. – Ҳарҭ ҳцалап.
– Ҳнеип Гәдоуҭа! – амашьына аҿынанахахьан, Леуанти ихы иҩызцәа ианрықәикуаз. – Барцыц Аслан дызбароуп.
Ақалақь аҿы ианнеи, Аслан игәашә Леуанти ихала днадгылеит. Уи иҭахӡамызт иҩыза иеиҳәоз дызцыз ираҳар. Игәы иҭаз аамҭала имаӡазар иаҳа иеиӷьын. Абжьыуаҟа амҩа дахьанылоз еснагь ицхраауаз Гагра аус зуаз аӡә дышьҭихыр ҟалон, аха урҭ гәаҭаны ирыман КГБ аусзуҩцәа, ианырбалак, уа иҭатәаз деилыркаарц, икылԥшуан. Уи аҵкыс еиӷьын Барцыц Аслан шаанӡа дизлеир, нас еицны Амрагылара шыҟаз рхы дырхар.
Адырҩаҽны дара рҩыџьегь амҩа иқәлаҵәҟьеит. Аиҳабыра шәон абжьыуааи бзыԥааи еигәныҩыр ҳәа. Заа Очамчыра араион ақыҭақәа ирылаланы москватәи ақәҵара ирзаԥхьар ҟалон. «Саԥхьа ирыламландаз!» – зыгәра имгоз Анцәа диҳәон амҩан. Кәтол ақыҭа ашашьа цқьа издырӡомызт, амҩан иибоз дрызҵаауа мацара, ҩбаны еихагылаз ажәытә кәасқьа ӷьазӷьазуа изҭагылаз ашҭа ҭбаа агәашә аԥхьа адәы еиҵых зрыцқьоз, зынӡа иҿаз ԥҳәыск иналыдгылеит. Лара лықәра иузадымкылоз зхахәы жәпа шлаз, зыуаҩра иҭагылаз лхаҵа дааиԥхьеит. Иаргьы, ауҭрахь аус шиуаз убартә, иусуга еиқәа ишьан, ишәы кьаҿ хыхь иақәҵаны. Амҩа нымҩахыҵ анышәынҭрақәа иҿыцыз рылан. Ааигәа Ладикәа иан анышә дамеидахьазаарын. Изааиз, аҩныҟа ианизламга, агәашә ишылагылаз, дырзыӡырҩит.
– Ишәҳәаз саҳаит, – иҳәеит иара. – Ҳаимадара аҭахыуп, убама. Еицҿакны ишышәҳәаз аус аауп. Уажәы агьҳзалымхыргьы, мышкы зны ишҳахәо здыруеит. Ус иагьа иҟазаргьы, аҩныҟа шәсызлеи! Шәыццакәа шәымцан!
– Ҳцароуп, – Леуанти даақәгьежьит. – Ҳазҿу аус аҿы ачеиџьыка хаҳмырҟьароуп. Бзыԥынтә ауаа шуҭааз џьоукы ирдырырц заҳҭахыузеи. Амала уажәнатә уажәа ахьынаӡо инаугӡароуп, уаҵәы ихьшәахар ҟалоит.
– Шәымшәан!
Амашьына хәыҷы ықәхысаа шьҭахьҟа аҿаанахеит. Шьҭа ишиашаз Аҟәа инеиуан. Леуанти иҭахын Игор Марыхәбеи, Ҭаҷ Гыцбеи, Ермолаи Аџьынџьали, дрыхьӡозар даҽа џьоукгьы ибарц. Агәра ганы дыҟан урҭ Брежневи Георгаӡеи рнапы зҵаҩны ҳтопонимика азҵаара аӡбара иаҿадыргыларц иааргаз ақәҵара аӡбахә шырзымдыруаз. Аинформациа рыҭатәын. Нас дара ирдыррын Аҟәа аҩныҵҟа аус шутәыз. Ақалақьқәа ирыбжьгаз амҩаду ахь амашьына кылсхьан, Амраҭашәараҟа зхы рханы илеиуаз дааҭгылан инапы анҩышьҭихуаз.
– Џьара дызбахьеит, уаангыли! – ҳәа Леуанти ианиҳәа, амашьына шааиҵасуаз збаз арԥыс дыҩны дахьӡан, дааҭалеит. – Шьапыла Аҟәанӡа уцарц уҭахыушәа, амҩа уануп, – Леуанти уи иахь даахьаҳәит.
– Уаанӡа акәындаз, иҵегь сласкьоит, – иҳәеит егьи. – Машьынак сышьҭнахаанӡа ҳәа, шьапыла сдәықәлеит умҳәозар.
– Џьара узбахьақәеит. Баҭыр уицлалоит ҳәа сыҟоуп.
– Ааи.
– Ара уабаҟаз?
– Уск сыман.
– Цқьа ҳаибадыруаз! Иухьӡи?
– Џьанар.
Уи аԥхынра ианынҭала, иарҭаз аԥышәарақәа ианрылга ашьҭахь, Асҭанда, аҩныҟа данаа, Марица дыгәхьаалгон, длызцар цәгьа илбомызт. Аха лыҽнылкылон, избанзар иахьцалак лҩыза илықәыӷәӷәаз аамҭа ииасхьан, илхамшҭызаргьы далашьцылахьан, шьҭа лара акала уи дызлыцхраауамызт. Аԥхынтәарак илгәалашәон лара, аҩныҟа данаауаз, Марица авокзал аҿынӡа дшааскьалгоз. Иагьа умҳәан, леидара рацәан, ақалақьқәа ирыбжьаз адәыӷба дҭалеит, лшәыра дуқәа лҩыза илыцлырҳәазон. Марица дԥышәырччомызт, амала даҽазны иеиԥшымкәан лыбла хаан. Лшьамхы лхы ылаџьгәаны, Асҭанда данҵәыуоз ашьҭахь, усҟан излацәажәоз уаҳа ицәыррымгеит. Асҭанда зҵаара жәпакы рҭак лоур лҭахгәышьан, аха амцхә аҽаартрақәа зҭахымыз Марица лыбла дахьыхгылаз, лгәы ллырхьыр ҳәа дшәаны, заҟа ак алаҿылымҭрыз. Аҵара шықәса ҿыц ааиаанӡа, маҷ-маҷ Асҭанда лшьара дықәлон. Усгьы ак шлыхьыз лани лашьеи игәарҭақәеит, аха ргәы дзырхьшаз акгьы анралымҳәа, шьҭа дыӡӷаб наӡан, дыстудент ӷәӷәан, даҽа усқәак ахьылӡбоз лҟазшьа рԥсахзар алшон, нас урҭқәа уамашәа изырбарызеи. Урҭ раасҭа иаҳа дҭиҵаауан Баҭыр даалықәшәацԥхьаӡа, уии лареи иаҳа ипаз арахәыцқәа рыбжьдамзи, ибзиаҵәҟьаны ибон илгәыҵхоз шбаша усмыз. Аҵыхәтәан ицәымӡакәа лҩыза лҭаарых иалҳәан, маҷкгьы дамхаҵәыуан, лгәы иаҳа иардақәеит.
Асҭанда, лымаҭәақәа дрыҵаланы, ҿыц Аҟәа данҩеи, ауха илзыхгаҵәҟьомызт, илыцыҩназ, аџьџьаҳәа иеилаз, лгәы шдмырҿыӷьуазгьы. Урҭ зегьы лара хьаас илымамызт, знык шаны, аҵара ахьырҵоз днеины, лҩыза бзиахә дылбар даараӡа илҭахын. Ма длызҵаар бзиан, аха аухаҵәҟьа илзымгәаӷьит. Ашьыжь агәашә илатәаз илалҳәеит ауха, ианышьҭала ашьҭахь, аӡәы, ателефон дасны, лара дышлызҵаауаз. Дшыӡӷабыз анлаҳа, лара леиԥшҵәҟьа Марицагьы агәхьаагара шлызгәыҵхоз аалнырит, уи Асҭанда длызнеирын ҳәа дгәыӷуазар акәхарын, данылымба илзымчҳакәа ателефон дасит. Дызцыз аӡӷабцәа ырццакәа, Асҭанда ауниверситет ашҭахь деихон. Зегьы ыҟан, илҭахыҵәҟьаз аӡәзаҵәык лыда. Уи дызлаашаз амҩа дшанԥшылоз, аҭалараз аамҭа ааит. Астудентцәа аддыҳәа амардуан иҩаҿагылеит. Уажәы даалԥылар зҵаара шәкы зқәылԥсарыз лызԥшыха дахьахьымӡаз лгәы лнархьуа мацара, лара лҩызцәа дыҩрышьҭалеит. Аудиториаҿ лнаҩсан аҭыԥ ҭацәын. Иаха ателефон илзасуаз лара лакәымзар? Акыр лыхьзар? Раԥхьатәи алекциахь рлектор дыццакуамызт акәымзар, лҩыза гәакьа дагхахьан. Раԥхьаӡатәи амш азы ас ҟалҵарымызт, заамурак дақәымшәазар. Асҭанда лшәыра аашьҭылԥаан, дыҩдәылҟьеит, уи длызцаразы. Амардуан длаҿалаанӡа, рхқәа еинырҟьарц ак рыгымкәа, аӡәи лареи ааиҿаҳаит.
– Марица! – лыхәда лҽынахалыжьын, заҟантә длыгәӡыз здыруадаз.
– Асҭанда! – егьи лгәырӷьара аалзымҵәахыҵәҟьеит, лҩыза гәӡрыла аҭак лыҭо.
Уаҳа еибыҳәаха иахьымӡеит, рҭыԥ аҿы иахьыҟамз згәамԥхоз рлектор дааиуан, ихы ҟьо. Еибарҩны аудиториа иныҩналан, знапқәа ззеинырҟьарц агьызгымыз астудентцәа дара џьашьаны ирызԥшуан. Илатәаанӡа алекторгьы дааҩнашылт. Уи дзыԥхьоз рҩыџьегь ираҳаӡомызт, уажәи-уажәи инеихәаԥшуан. Аиҭакразгьы уамак рзеибымҳәеит, рҩызцәа анрыдеизала, рхы рымгози. Аҵара мшы ашьҭахь, еицны амҩа ианын, аха зҵаара уаҩы илҭиуамызт, иахьеицыз зегь рханаршҭуан. Излацәажәоз рхы ргәы иҭамыз усқәан, руаӡә урҭқәа илгәарԥхаӡаны дарччон иныҵакшәа, егьи уамак ишылнымԥшуазгьы дԥышәырччон. Рҩыџьегь шеицыз Марица лышҟа ицон, Асҭанда илҭахын убасҟатәи ачеиџьыка ахьылфахьаз, дахьтәахьаз, дахьгылахьаз, акыр илзааигәахахьаз аҩнаҭа днеир, аԥшәмаԥҳәыс дылбар. Уаантәы данцоз, хьаада-баада Саҭбеи, иусурантә дшаахынҳәлак, лысалам ирҭарц дрыҳәеит.
Амшқәа ус мацара изцомызт, рыгәҭыхақәа ҵаулахон, урҭ реилкаараз зҵаара жәпакы цәырҵуан, убасҟатәи аҭак рҭахын. Еиҳараӡак Асҭанда лакәын игәжәажәоз лҩыза лзы, уи лара лзы дшыҟаз здыруадаз, амала инҭкааны еилылкаахьан дшыгәхьаалгаҵәҟьоз, дылцәыӡыр ҳәа дшәозшәа, изаз лхымҩаԥгашьа иалыжжжуан. Иахьцалак Марица илзааигәаӡаз лҩыза ӡӷаб, акы аалыхәлыршәаны лыҽлыргамаргьы, илҵәахуаз даараӡа ирацәан. Убарҭ реилкаара дазгәаҟуа дахьынӡарышьҭаз, Асҭанда лҩыза иаҳагьы дылзааигәахон. Убасҟатәи Марица хәашьрак лгәаҵа иҭаршәӡамызт, дуаҩы цқьацәан,
азалымдарагьы узазҳәомызт, агәаҟра ду дшақәшәахьазгьы. Уи лыԥсҭазаара бжанатәит, иԥнаҽит, аха уи аилкаара рцәыуадаҩын лани, лаби, лашьеи. Лыуаҩышьа убас иҟан. Лыгәҭакы аилкаара рцәыхьанҭан. Акгьы ралҳәаӡомызт. Ианамух Асҭанда лҿы ак аалҿыҵшәақәон. Убри акәзар ҟаларын, ҽнак аԥшаҳәахьы ианкылс, игәаӷьны лазҵаара Асҭанда лхы изаҭәалшьаз:
– Убри арԥыс дҭахеижьҭеи, уаҳа аӡә даабгәбамԥхаӡакәа быҟоума? – лызҵаара лхаҭа дацәшәон.
– Аӡәырҩы сгәаԥхоит. Бызҵааи?
– Зны хаҵа бцароуми. Ас бҽыбражәырц бгәы иҭоума?
– Зны – сыздыруам.
– Уи уажәшьҭа дыҟаӡам. Диаст. Илахь ус ианызу, даҽакала дақәшәоу аҳәара цәгьоуп.
– Иара диаст, сара сԥсы ҭоуп, аԥсҭазаара салачароуп. Ус акәу?
– Убас бхәыцны акәызма, ашкол баналга ашьҭахь, иаразнак ауниверситет бызҭамлаз.
– Ааи. Исцәыӡит ҩы-шықәса. Ашкол заа сҭарҵан, заа салгеит, акәымзар шьҭа сажәхьазшәа схы сԥхьаӡон.
– Ибыхьи, баашәт! Асҟатәи гәрҩа ус бшыхәыҷыз ишбыхьӡазгьы, дәахьыла ибныԥшӡом. Быԥшқаӡоупеи!
– Ауаҩы дәахьыла аума дызлеибаркыу.
– Бхы бнапаҿы иаабгароуп, Марица! – Асҭанда азныказ илҳәарыз аалҿамшәазт, илаҳаз убасҟатәи даргачамкуан, нас иахәҭаҵәҟьаз аҭак аалҿыҵшәеит.
– Схы снапаҿы исзаамгацт ҳәа базҳәада? – Марица лҩыза лыгачамкра иацылҵон. – Сара сзықәшәаз шьҭа салашьцылахьеит, акгьы шсызмыргьежьуа здыруеит. Хьаас исымаӡам бҳәар, аиашаҵәҟьа бҳәеит.
– Хьаас ибымамзар, даҽаӡәы иахь бхы зыбмырхои? – Асҭанда лхаҭа илызгәамҭаӡакәа, лыҽлымариашаны Марица дышцәажәоз анылба, джәылон.
– Нас ус иҟалеит, иҟасҵари.
– Ибгәаԥхо рацәоупеи, излабҳәо ала.
– Исгәаԥхоит, аха бзиа исызбом. Иҟасҵари, – ари зҵаараӡамызт, аха гәкаҳаразма, уаҳа ԥсыхәа амамызт ҳәа иԥхьаӡаны, ма илҭагылазаашьас шьақәлырӷәозма?
– Уаҳа аӡәы ажәа бнимҵаӡаци?
– Иснырҵахьеит, – Марица лҳәашьала урҭ маҷӡамызт.
– Иреиӷьабшьашаз уаҩ дҟамлаӡеи?
– Мамоу.
– Исызхаҵом зегь неибынеиԥшын ҳәа.
– Издыруаз зегь неибынеиԥшызшәа збеит.
– Ишԥыкәу? Ибзымдыруазгьы ыҟазма? – илаҳаз џьамшьаӡакәа, цқьа илзеилымкааз акәызшәа, Асҭанда дҵаауан.
– Дыҟан, – анылҳәа акәын Асҭанда уамашәа илбарц мҩахәасҭак анылԥшаауаз. – Саб иашьа Гәдоуҭа дынхоит. Убри иԥҳа сылгеит аҩныҟа. Сгәы аасхадыршҭырц рӡбеит. Убра аусура саладырган, шықәсыбжак аҟара сыҟан. Рыуа хаҵак Калдахәара дынхоит. Убри дцо-даауашәа дыбжьалеит, аӡәи сареи ҳаибаирдырырц, уи мацара акәымкәан, иаарласны сииҭарц. Сара, аиаша басҳәап, исзымдыруаз уи ауаҩ сизҿлымҳахеит. Знык дызбандаз сҳәо снеихьан. Исзымдыруаз иаҳа дысзааигәаны дызбон. Аха уи ахаҵа уи арԥыс дизаамгеит.
– Ишԥа?
– Ҳаиқәшәарц иазгәеиҭаз амш аҽны аӡә диманы дааит. Уажәраанӡа зыӡбахә иҳәоз иԥшра абаҟоу, ари дабаҟоу. Схы иҭагьежьуаз асахьа еикәаӡҭит.
– Еибышәҳәеи? – Асҭанда дҵаауан, Марица ианылзацымҵа.
– Иааугаз иакәӡам ҳәа иасҳәеит.
– Нас?
– Нас, убри нахыс уи ахаҵеи сареи ҳамбамбацт. Адырҩаҽны сҽааидыскылан, аҩныҟа сааит.
– Ибзыркуаз арԥыс дыббар бҭахыу уажәы?
– Акрыздыруоу. Аха иласхи? Уа ак рыхьт, акәымзар ҿыц иаарын, ицарын. Аха иахьысҿымцаауа иаҳа иеиӷьушәа збоит. Аҩны сахьыҟоу иаҳа исзеиӷьуп. Сгәы ҭынчуп.
– Сара сбықәшаҳаҭым, – амшын дхыԥшыло, Асҭанда дааҭгылт. – Аӡӷаб дзиуа хаҵа дцарц ауп. Уи аҳәынҭқарраҿ дуаҩ духар ҟалоит, ажәлар рыгәҭаны аҳаҭыр лоур лылшоит. Аха хаҵа имцаз лԥсҭазаара бжахоит.
– Зны хаҵа сцаӡом сымҳәеит. Аха иахьа?..
– Аиаша басҳәар бҭахызар, Марица, сашьа бисҭар сҭахын.
– Зныкгьы ибыдсымбалацызт, – лҳәеит Марица, ҩныҵҟала иџьалшьазаргьы, адәахьала абжьааԥны илаҳауаз ак еиԥш илынлырԥшуа.
– Сашьа дыбгәамԥхаӡои?
– Дысгәаԥхоит.
– Дыбзыскып?
– Иаҭахӡам.
– Избан?
– Аҷкәын заҵәы иҩнаҭа дзаԥырҵӡом. Сара ақыҭа бзиа избоит, аха анхара уа сазыҟаҵам. Сҽазыскҵәҟьар – исылшаӡом ҳәа сҳәаӡом, аха уи азы сдунеи аҿы ак ҟалароуп. Уи макьана ицәырҵны избаӡом.
– Биҿынҵәаауа бзиа дыббар?
– Аеи.
– Сара уи маҷк сақәгәыӷуан, – илкыз лымпыҵаӡҭызшәа, Асҭанда лҿыналхеит.
– Бгәы изаанагои Џьанар аӡәы длыхьԥшым ҳәа?
– Ибҳәо закәи? Сара исзымдыркәа сыҟазаауазма?
– Игәы иҭоу цәыримгошәа дызбеит. Ихымҩаԥгашьа злаҟоу ала аӡә дыгәхьааигоит.
– Мамоу, џьыбшьт! – Асҭанда, уи дышлықәшаҳаҭымхазгьы, дааиԥхьхәыцааит. – Ус аӡәы дигәхьаазар, бара?! – лажәа игәаӷьны илзынагӡомызт.
– Бхаҭа бгәы ишԥаанаго, Асҭанда, – Марица лҩыза лызҵаара, аҵыхәтәанӡа илзеиҿымкаазаргьы, аҭак нагӡаны иалҭон, – Џьанар илшару исцәыӡыз ихаиршҭырц?
– Илшаргьы ҟалоит.
– Иудыруеи ҳәа сара хаҵа сызцаӡом, избанар иара иԥсҭазаарагьы ԥхасҭастәуеит, – рҩыџьегь амшын аҿықәан ҿыц иааҭгылахт, шьҭахьҟа идәықәлар акәын азы. – Амала сара исылшар ҟаларын бҭацара, бара бхаҭа уа наӡаӡа бсымазар.
– Ишԥыкәу? – Асҭанда дӡыҩӡа дгылан.
– Исцәыӡыз аҷкәын инаҩсан, сара аӡә даара бзиа дызбахьеит.
– Бара зынӡак сеилабгарц баҿуп, – илҳәара-илура дрықәымшәо, Асҭанда лхы налҟьа-аалҟьеит.
– Ааи. Уи бара боуп. Сзыбцрымҵуеи зыбгәахәуа?
– Избан сара сзалыбхыз?
– Сыздыруам. Аха баԥсамшәа ббама?
– Изура сзымдыруа сықәбырхеит, – Асҭанда лхы лҩыза лыжәҩахыр инадылҵеит, лгәы ԥшаауан.
– Аха бара быҩнаҭагьы наӡаӡа бсоуӡом, бымбои. Бара быӡӷабуп, хаҵа бымцар – быԥсҭазаара бжахоит, ус ауми ишыбҳәаз? Саргьы бԥырхагара сылшаӡом.
Уажәраанӡа дыззымхәыцыз Марица ианцәырылга, Асҭанда, уаҳа иацылҵарыз лҿыҵамшәо, лҩыза даалывахеит. Хшыҩзышьҭра зуҭашаз изаламцәажәаӡакәа еицын, убас еиԥырҵит уи аҽны. Иашьҭанеиуаз амшқәа рзы гәыкала еибырҳәахьаз иҵегь иахьеизааигәанатәыз иалаҭхаџьуазшәа, ргәқәа хыҭхыҭуа аудиториаҿ еидтәалан, еибагәарԥхаӡаны еихәлаччо (руаӡә уи бзиа илныԥшуан, руаӡә уамак иахьылнымԥшуаз
дымкьыкьшәа дунарбон), амҩақәа ирнын. Рнапқәа еибаркны, атеатрқәа рҿы итәан. Аҵара шықәс ҿыц аԥхьатәи амз азы акәын арҭ ахҭысқәа анымҩаԥысуаз. Ус шакәызгьы, ҩы-мшы, хы-мшы рышьҭахь рҭагылазаашьа маҷ-маҷ иалашьцылон, изламцәажәацыз азҵаарақәа рыҽдырҵаруан. Ус ҽнак, аиҭакра ду аламҭалаз, акрыфараз имцакәа, агәарԥ рҩыџьегь аақәгылеит. Ирывагылаз, ирывахынҳәуаз уаҩ дгәарҭаӡомызт. Убас иҟаз ацәажәатә Марица иаацәырылгеит.
– Еснагь бызлацәажәо сара соуп, – лҳәеит лара, лҩыза ларма нацәкьарақәа лыҩ-напык рыла икны. Асҭанда уи иагьа дылзааигәазаргьы, Марица ас лҩыза лнапы кны дгыло уаҩы димбацызт. – Бара бгәы иҭоу сара цқьа исбырдырхьоу?
– Еилыбкаарц ибҭахи?
– Бара беиԥш иҟоу аӡӷаб бзиа ҷкәынак дихьԥшымкәа ҟалаӡом. Иӡбахә зсабымҳәои? Ара арԥарцәа быдгылалоит, аӡәгьы дыбгәамԥхазшәа бхы зысбырбои?
– Ароу?.. – дааҿахеит Асҭанда. – Ара уаҩ дысгәаԥхом сҳәама, аха ак ҳабжьалартә ҳамнеицт.
– Абасҟатәи бызлаԥшыша банрылашәа, уаҩ дыбзалымхуазар, даҽаџьара дабаҟалои.
– Аиаша бҳәеит, абзиақәа рацәаӡоуп.
– Бара бынхар абабҭахыз: ақалақь аҿы акәзу, ақыҭаҿ акәзу?
– Ақыҭаҿ сиит, сызҳаит, цәала-жьыла уи саларсуп. Сақәшәар – мап сзацәкуама. Ақалақьгьы ак сзадбалом. Аԥсҭазаара шеилашырҭоу унардыруеит. Сақәшәар – ибзиоуп.
– Аиаша бҳәеит: бара зегьы брымароуп. Сара соуп анахьгьы-арахьгьы иаиуам. Бара ус бахьыҟоу сгәы иаахәоит.
Излацәажәоз аҵәҵәа ианааиԥнарҟьа, раудиториахь иҩхаларц, астудентцәа инарылагылеит. Алекциаҿ ҩрала ианеицәажәозгьы ыҟан, аха уи аҽны ус ҟарымҵеит. Аҵарамш ашьҭахь, аҩныҟа ианцозгьы, рцәажәара ирзацымҵеит. Ус иааидыҵт ақалақь агәаҿы. Марица дцон аҩныҟа. Асҭанда аԥшаҳәахьы длыбааит, иаваршәны азеиԥшынхарҭа абжьаларҭаҿ днаӡарц. Аресторан «Нарҭаа» шыҟаз днеихьан, араҟа ҩынтә дтәахьан. Зны, Џьанар дырбарц, Баҭыр дицны данааз акәын. Усҟан алакә ԥсҭазаара далагылан лара, уаанӡа илымбацыз зԥсы ҭаз асахьақәа лыбла ихгылан азы. Ашьҭахь Саҭбеи дицны дықәнеит аԥацха зқәгылаз ахь. Уи лгәалашәара лцәымӷын лызҳәомызт, уи моу даара илгәарԥханы илгәалалыршәон. Убасҟатәи ааӡарыла деиқәшәан Марица лашьа. Уи ихаҿсахьа лыбла ихгылаз џьылшьон, иара ихаҭаԥсаҭа дҳаракӡа лаԥхьа данаақәгыла. Азныказ дагьааиҵаст, дызлаз лабҿабазу лабҿабамзу аилкаара дахьӡаанӡа, дигәыдымҳаларц.
– Уа Саҭбеи! – даагәырӷьеит лара.
– Асҭанда, ббара сеигәырӷьоит, – ихаҿы шынеибакәыз еихаччон.
– Аусурамшха ара узбап ҳәа сыҟаӡамызт.
– Иҟалаз бымбои: аҵарамш ашьҭахь зны-зынла арахь бкылслон, «Нарҭаа», аӡәы бнеигар аҵкыс, сара бназгап сгәахәын, саақәлеит.
– Субар уҭахыҵәҟьазма?
– Анцәа имаҿоуп! – аиаша иҳәозу, дыхәмаруазу аилкаара лцәыуадаҩын Асҭанда, Саҭбеи дахьизыӡырҩуаз.
– Марица улызҵаар уҭахыума?
– Иҟоу бдыруоу: бааи аԥацхаҿ ҳнатәап! Уа еибаҳҳәап иаҳҭахыу!
– Бзиоуп нас!
Агәашә хәыҷы иаадххылеит. Аԥхьа длеирц амҩа налирбеит. Лара дқыҭа ӡӷабын, ахаҵа иԥшьаз уаҩны дихәаԥшуан. Зны иаԥхьа дгыларгьы, еснагь ус лзыҟаҵомызт. Данааиҵаха, илыхьыз еиликааит, иагьа умҳәан, аҵасқәа иаргьы илаҽымзи, иани иаби ақыҭа цқьа иааӡаз уаан. Лаԥхьа дшынҭалазгьы, длывасны дымцакәа, лара дааивагылаанӡа длызԥшын, ус ишеицыз амардуан иҩаҿагылеит. Макьана шьыбжьонымзи, иҭацәыз аҭыԥқәа ыҟан, акәақьҭ аҿы илатәеит. Аӡӷаб даалыԥхьан, иаалгашаз афатә налеиҳәеит.
– Абриабжьарак, – даахьаҳәит иара Асҭанда лахь, – аусураҿ ҳнапы злаку цқьа иаабаӡом. Ҳазлацәажәо аԥсуа усқәа роуп. Гәдоуҭеи Бзыԥҭеи иҟалаз аизарақәа еимаҳкуеит ақырҭқәеи ҳареи. Атопонимика азҵаара ҿыц еиҭацәырҵит.
– Уи цҭәыс ҳауниверситет аҿгьы ирымоуп. Шьҭа аԥацхаҿ ҳалацәажәап, – дԥышәырччон лара.
– Аиаша сабҳәеит. Бхәы бнапы арки! – налабжьеигеит иара, аӡӷаб ачыс анаақәлыргыла. – Асҭанда! – ҿааиҭит иара, ҿымҭӡакәа ԥыҭрак анырфа. – Ақалақь аҿы бынхар бҭахыу, ақыҭахь бхынҳәыр иаҳа еиӷьабшьоу?
– Сароу? – иаалгәалашәеит ари азҵаара Марица хьаас ишлымаз. Аешьеи аеҳәшьеи уи изазҿлымҳази? – Сзықәшәаз санымаалои, – инҭкааны акәӡамкәа, илзеиԥшны даацәажәеит, дааҟәымҵӡакәа ҭынч акырхьылфоз, дагьааиԥхьхәыцааит, илҭахымз лацәажәарак цәыримгарц.
– Сара бсыццар сҭахыуп, – иаразнак игәы иҭаз ахи аҵыхәеи ааидикылт иара.
– Избан? – акрыфара дааҟәыҵын, иҟәазхаз лыблақәа еихмырсыӷьӡакәа, диҿаԥшуан, илымбацыз иакәызшәа.
– Избан бзеилымкааӡои? – дԥышәырччон иара. – Бысгәаԥхоит даараӡа. Бзиа бшызбо агәра згахьеит.
– Уара уқалақь уаҩуп. Ақыҭа ӡӷаб дзуҭахи?
– Ақалақь ӡӷабцәа бзиақәоуп, аха ирҭахыу рхаҭа цқьа ирыздыруам. Иугыу рбоит, дара агьрыгымшәа. Аха уи акәым, дареи сареи акыр ҳаиҿцаахьеит, зны аӡәы бзиа дызбомызт сызҳәом, аха ҳҳәатәы еибакыртә ҳзыҟамлеит.
– Убри азын ақыҭа ӡӷаб улышьҭоума?
– Ибҳәо закәи? Ақыҭантә иааз зегьы срышьҭоума? Бара боуп сара исҭахыу.
– Избан?
– Бҟазшьа акала иҟоуп. Быхшыҩ бзиоуп. Ҳаҩнаҭа бнеихьеит, бааихьеит. Зегьы баҳгәаԥхоит. Еиҳау анасыԥ боуеит ҳәа сара сгәыӷӡом.
– Сара ус сгәы иаанамгозар?
– Мчыла аӡәыр уск бирҟаҵома. Сара бысҭахыуп сымҳәеи. Бара аҭак бзыҟаҵозар, нас ҳаззыԥшуи?
– Сара ишуҭахыу аҭак сзыҟамҵар ҟалап.
– Избан? – инирԥшуамызт акәымзар, игәы ҭаԥҽуан ихьааха, ԥшьшьала. – Издыруада даҽаӡәы бзиа дыббозар? – дҵааит иара, аха лара аҭак анылымҳәа, ихала алкаа изыҟаҵомызт. – Сбызкылԥшқәахьеит, аха ус аӡә дбыдызбалаӡомеи. Сажәа базхәыцыртә, сааԥшып? – иахьцалак лцәажәашьа злаҟаз ала, гәыӷрак изынлыжьызшәа ибон.
– Саҭбеи, ажәа снуҵартә иснубаалахьазма?
– Мамоу, аха аӡӷабцәа ргәы иҭоу ианакәызаалак аҵәахышьа заманала иақәшәоит. Еиӷьын хаҭала сбацәажәар.
– Саҭбеи! Иуасҳәара сыздыруам. Угәы ахьусырхьуа сгәы иалоуп. Аха усықәгәыӷыртә акгьы сызуаҳәом. Саҭамыз!
Дҩагылан, амардуан шыҟаз лҿыналхеит. Саҭбеи илыхьыз цқьа изеилкаауамызт, арахь иаахҵәаны игәы дышзамысыз ибон. Дҩаҵҟьан, длалышьҭалеит. Лара, агәашә хәыҷы дынҭыҵаанӡа, дылхьымӡеит, лыхьӡ ҳәаны дникылеит. Араагьы ауаа рацәан, аха, зегь ихьаахар, лара дызлацәажәомызт. Иҟалаз еиликаарц, азҵаара лықәимԥсеит, дандәықәла длывагыланы иҿынеихеит.
– Бгәы иалсша акыр басҳәазар, саҭамзааит! Ҳабызшәа еибакуазар сгәахәын, иамуазар агәеихшәара ҳабжьалар сҭахӡам. Аиҳараӡак Марицеи бареи шәеизыҟазаашьа сымшала ишәԥсахыр сҭахӡам. Аҩны бышнеиц бнеилар даара исҭахыуп. Ибдыруеи саргьы зны сыбцәымӷымшәа бҟалар, – ҳәагьы нациҵахт, лгәаанагара ҩбахартә, хаҿыла деихаччо.
– Усцәымӷыуп ҳәа уазҳәада? Аха ажәа исыдугалаз иаҳәо даҽакӡоуп.
– Цәгьара аҵаббаама?
– Мамоу.
– Нас иҟалеи?
– Сара сҭагылазаашьа убас иҟоуп, иуҭахыу аҭак сызуҭаӡом.
– Бзиоуп сымҳәеи. Ибҭахымзар – мчыла аус быдызкылода. Амала ҳаизыҟазаашьақәа…
– Урҭ рҽырыԥсахыр ҟалоит. Саҭамыз, Саҭбеи! Уара ууаҩра ҳәашьак ақәым. Аҭаацәара бзиа урылҵит. Уаҳәшьа лакәзар – заҟа дысзааигәоу удыруеит. Аха ҭацаҵас уҭаацәа сроуртә сыҟам.
– Избан?
– Уи сара сымала исусуп. Иаахжәашәа сахьуацәажәо, саҭоумҵан. Иҟалозар уаҳа снаскьоумган. Шьҭа сааит. Абзиараз!
Саҭбеи даангылт. Лара дхьамԥшӡакәа дныбжьалеит, дшыццакуазгьы аидара иаҵаз дылҩызан. Дзықәшәаз изеилымкаауа, ибла дааҵшәаанӡа дыԥшын. Иҭахын, дызҭашәаз идырырц, дналыхьӡаны жәпакы азҵаара лықәиԥсар, арахь иҵегь лгәы дасуазу здыруадаз, еиӷьын зегь шыҟаз иаанижьыр.
Уи аамҭаз, згәалаҟазаара нагарҭак иҽеимз ақыҭаҿ ишизырҳәоз еиԥш, ахы зықәшәаз диҩызаха, Асҭанда азеиԥшынхарҭа агәарԥ дынҭашылеит. Дџьазшьалоз аҷкәынцәа рылаԥш агәхьаа шылклоз лхашҭны, уаҩ лыбла дамбо, ахыбра дныҩналан, хыхь дҩықәнеит. Лгәалаҟазаара асҟатәи ианҽеимз аҵәахышьа дақәшәаӡомызт, аҽнынтәарак лҩызцәа лызҵаақәон, рықәҿылҭцәомызт. Уаҳа адәахьы ддәылымҵит, акрыфарҭахь дымлыбааит, аҩныҵҟа ирымаз днацҳашәа, ашәҟәы кны дықәиан. Дзыԥхьоз лзеилкааӡомызт, данкарахалак дамхацәон. Уи азы аухантәарак цқьа дызмыцәазт, лхы ааҿалҳәарц лгәаԥхо, ахыхь лыма, ашьыжь дҩагылеит.
Еиҳаз аҵараиурҭа ахыбра аҿынӡа днеит, лҩызцәа дрыцны. Убра даангылеит, дара амардуан ианыҩаҿалоз. Уажәы Марицеи лареи еибабон. Илалҳәози? Лҽылцәылӡар лҭахын. Даахьаҳәын, атроллеибус ааҭгыларҭаҿ днеин, автостанциахь лхы лырхеит. Хәашан уи аҽны. Алекциақәа рышьҭахь ԥыҭ-ҩык ишиашаз арахь иаауан. Убарҭ лыхьӡар ҳәа дшәозшәа лныруан. Раԥхьа иқәҵуаз автобус дҭалеит. Дахьлыбаашаз днеиаанӡа, дыцәан. Убасҟатәи лԥсы мшьаӡакәа ауыха илхылгазаарын. Ақыҭахь ицоз автобус лашьеи Баҭыри аус ахьыруаз иавсуан. Урҭ лбарц даара илҭахын, аха илҭагылазаашьаз Баҭыр илырбар аҵкыс лгәахәын, дымлыбааӡеит.
Нас шьапыла даҽа ԥыҭрак данныҟәа, лан длыргәырӷьарц, ргәарԥ дынҭалеит. Амала Надшьа лыԥҳа, заа дахьааз лгәы ишалазгьы, агьылзылҿымхит, ак еиллыргартә еиԥш. Уаҳа дымхәыццәартә, лгәы шалаҟамз уаҩы илмырбарц, Асҭанда усура згымхоз аҩны дааҩналеит. Ахәымҽханра мааицызт, таксик аабжьалан, ргәашә иаадгыларыма уҳәартә, ашьшьыҳәа иниасит. Азныказ лашьа далааз џьылшьан, аха иара ааҭымгылаӡакәа иҩаскьан, иқәҵәины илҭалеит. Иара убас имырццакыкәа илеиуан, агәарбжьара злачаԥаз абӷанҷ еиқәнаргылацәар ҳәа ишәозшәа. Ақыҭа мҩахь икылсны ианца, уи аалхашҭын, ҿыц аҩны дааҩналахт. Аха дааҟәымԥӡакәа хы-мшы аус лызуазма, ауаҩы аус аниуазгьы иубон иҽеиҭеикызу иҽеиҭеимкызу. Ахәымҽхан Баҭыри Џьанари шаауаз лбеит, аха дцәырымҵӡеит. Асабшеи амҽышеи даақәларын ҳәа дгәыӷуан лара, аҩны иусқәа еилахазар здыруадаз, ихабар лимырбеит. Џьанар иакәзар – амҽыша ашьыжь дгылозар ҳәа акраамҭа иуаҭах ахь днеиуамызт, аха шьыбжьон ааирц агьагымхо ианылба, асҟатәи дзыцәаз еилылкаарц дныҩнаххызар, ииарҭа еилырганы еиқәын, иара дыҟаӡамызт. Дабацарыз ҳәа дышизхәыцуаз, ахәымҽханшәа даакылст. Ихәы нықәлыргыларц ишлырхиауаз, Бааҭыр дааҭалеит. Лара дынлыхьԥшырц шиҭахыз лбан, лгәы иаахәаны дагьынеиԥылеит. Лашьеи иареи неидлыртәалеит.
– Иахьа Леуанти дызбеит, – иҳәеит Џьанар.
– Уи дубо-аҽакуа, уабаҟаз? – Баҭыр иаҳауаз дазҿлымҳан.
– Усқәак сыман, слалбаан.
– Ииҳәеи зуҳәаз?
– Москвантә атопонимиказ қәҵарак ааит ҳәа ҳаҿымзи. Убри апартеизарақәа рҿы иаԥхьар рҭахыуп. Иара излеиҳәо ала, уи алацәажәара ауаа еизнагар ҳәа ишәоит. Ажәлар
еиҩнашарц, апартеизарақәа рҿы ақәҵара иаԥхьарц ргәы иҭоуп. Ҳара убри ҳхы иаҳархәароуп иҳәеит.
– Уи ишԥа?
– Аизарақәа рҿы ҳцәажәарц рымурц иалагоит, аха ҳгәаанагара раҳҳәароуп иҳәеит. Ҳаиҳабыра аԥсуа усқәа рынагӡараҿ рыгәрамгара ааҳарԥшыроуп, уаҳа ԥсыхәа ҳамам иҳәеит.
– Уахь ҳнаргеит шьҭа. Ак ҟарҵом, ас убахьоу.
Акранырфа Баҭыр даанымгылацәеит, лашьеи лареи днаскьаргон. Аҽны дымцарц лгәы ишҭаз анеиликаа, Баҭыр иџьеимшьаӡеит, лара ашәахьа, заа ддәықәлар, ллекциақәа дрыхьӡон. Амала лара адырҩаҽны ашьыжьгьы дыццакуамызт. Аҵарахь дымнеиӡакәа, азеиԥшынхарҭахь лхы лырхеит. Лызхара дыцәеит, лԥсы лшьеит, лҩызцәа ааиаанӡа.
– Асҭанда! – даагәырӷьеит аԥхьатәи. – Ахәаша алекциаҿ банаҳамба, бымҵадырсыз џьаҳшьан.
– Марица, иҟалаз анеилылкаа, дныҵаба дцеит, – лҳәеит егьи.
– Иахьагьы дыҟаӡамыз? – Асҭанда уи длызҿлымҳан.
– Дыҟан, – лҳәеит аԥхьатәи.
– Ибыхьыз еилылкаахьазшәа, абжьааԥнеиԥш дҭынчын, – инаԥылшьит егьи.
– Сыцәгьа зышәҳәои? – ашә аалыртит Марица лхаҭа.
– Нын! – дааџьазшьаз аԥхьатәи лыблақәа цамцамуан. – Бҳашьҭагылан бабаҟаз?
– Акылӡрҩра ҽеим, – егьи лқьышә ааихалырԥсит.
– Уи зегь бзиоуп: шәара сыцәгьа шәҳәон, сара скылӡрҩуан. Шьҭа, Асҭанда, баалеи! Тет-а-тет ҳаицәажәароуп, – Марица днеин, Асҭанда лнапы кны дҩалыргылан, иара убас дындәылылгеит. Еицны инеиуан, аԥхьарҭахь илалбааит. Уаҟа аиҳабы лыда уаҩы дыҟамызт, акәақьҭ рҽарҭеит. – Иҳәала!
– Исҳәои?
– Ҩы-мшы быҽзагбырхаз.
– Аҩны сыҟан.
– Аҩны бшыҟаз саргьы издыруеит.
– Иалыбдрааи?
– Алекциақәа рахь бшымнеиз аниасҳәа, Саҭбеи дбышьҭалан дцеит. Аҩны беибга-бызҩыда бшыҟаз еиликааит.
– Убасҵәҟьоу?! – Асҭанда атакси аалгәалашәеит.
– Убасҵәҟьа.
– Уаҳа баламцәажәан! Сгәы сбырхьуеит.
– Асҭанда, бареи сареи ҳаизааигәоу ҳаизааигәаму?
– Ҳаизааигәоуп.
– Нас ибҭахыз ауаҩ дышбымаз иахьа уажәраанӡа изыбҵәахуаз?
– Ус аӡә дыҟоуп ҳәа базҳәада?
– Дыҟамзар – Саҭбеи мап зицәыбки?
– Ибҳәо закәи, аӡә ус дсымамзар, Саҭбеи сиқәшаҳаҭхар акәызма?
– Сара издыруеит Саҭбеи даараӡа дшыбҭахыу, уи бхаҭа ибзеилымкаацт акәымзар. Аха бара бгәаҵа даҽаӡәы дыҵаҵәахыуп. Ус быҟамзар, Саҭбеи мап бызицәкӡомызт. Игәы бахьасыз бзымчҳазт, бхы ахьыбгара аныбзымԥшаа, баб инхарҭахь беихеит. Бахьиз, бахьааӡаз ԥсырҿыхган.
Ари аӡӷаб дҩыза бзиан, ус адагьы уи деиҳан. Асҭанда, лхаҭа лхы шылзымдыруаз, лара дылдыруан. Лгәаҵа дҭаланы дыбӷьаҭуан. Асҭанда лылаӷырӡ цәыкәбарк, лӡамҩа илаҿалан ишлеиуаз, иаалрыцқьеит. Илыватәаз илцәылҵәахуаз акгьы лымаӡамызт.
– Саҭбеи игәы иалоума изызуз?
– Иалоуп бҳәеит, аха ишԥа! Аха уи хьаас дҟабымҵан, дуаҩ ӷәӷәоуп. Ихигоит.
– Марица, ибҳәо зегь иашоуп. Сара дсымоуп арԥыс. Амала аӡәымзар аӡәгьы издырӡом. Бара быда.
– Усҟатәи ихәыҵаҵаны избымеи?
– Сашьеи иареи еиԥхьнагалацәоуп. Иашьак иеиԥш ҳаҩны дтәоуп, дгылоуп дхәыҷы аахыс. Иҳабжьоу рдырыр, ҳарзеилкаауам азы, иҵәахны иҳамоуп.
– Уи азакәӡам изыбҵәахуа. Даараӡа дыбҭахыуп азоуп. Иҟоу бдыруама: баала аҩныҟа!
– Иахьаҵәҟьа уа сызнеиӡом.
– Акгьы ҟамлазшәа, бнеироуп.
– Уи иаарласны иауӡом.
– Баргьы сбызхәыцуеит, Саҭбеигьы сизхәыцуеит. Аха зегь раҵкыс схы сазхәыцуеит. Сыҩны быҩнанагалар, Саҭбеи иаҵкысгьы, сара быстәызаауан. Шьҭа, аҵара бшаалгалак, бысцәыӡуеит.
– Ус ҳзеицәыӡӡом.
– Хәы-шықәса… даҽа ԥшьы-шықәса роуп сара баныстәу, нас… Уаанӡагьы ҳазнеиуоу здыруада. Уаҵәы хаҵа бцаргьы ҟалоит.
– Ибҳәақәо закәи?! Хаҵа бцарыҵәҟьам ҳәа бгәы иҭаҵәҟьоума?
– Иҟалаша здыруада?
– Сара зҵаарак сымоуп, – дҩагылеит Кьатиа Гарик, – Виачеслав Михаил-иԥа! – Уи ихы наиқәикит СССР Иреиҳаӡоу Асовет Апрезидиум Ақәҵара иаԥхьаз Аԥснытәи АССР Аминистрцәа р-Совет ахантәаҩы актәи ихаҭыԥуаҩ. – Абри ақәҵара иахьа изаҳдырдыруеи, иаалырҟьаны иҟалама?
– Апартиа аокбом ахь иҩеиуеит ашәҟәқәа рацәаны, атопонимика азҵаара аӡбараз, – иҳәеит иааз дыштәаз. – Иҳалшо шәаҳҳәарц ҳаӡбеит.
– 1964 шықәсазы иҟалаз, атопонимика иазкны, СССР Иреиҳаӡоу Асовет Апрезидиум а-Указ анҭыҵ ашьҭахь Аԥсны иҟаҵоузеи? – Гарик дымтәаӡакәа дышгылац дгылан. – Ианаамҭаз азҵаара аҭыԥ изықәрымҵазеи?
– Сара уажәы сышәзаԥхьоит заҟа хьӡы шьақәыргылаз, – иҳәан, Виачеслав Мизаил-иԥа даԥхьеит аԥсышәала еиҭашьақәдыргылаз хьӡқәак, амала ақырҭшәахь иԥсахыз хараӡа еиҳан. – Иазгәаҭатәуп, – иҳәеит иара, – қырҭшәала ирыԥсахыз урысшәала ахьӡқәа змаз аҭыԥқәа шракәу, аԥсуа хьӡқәа ракәым.
– Сара излазбо ала, – гәкаҳарыла акәымкәан, агәраганы дцәажәон Гарик, – ҳазҵаарақәа ас иузыӡбом. Ҳара мҩак ауп иҳамоу: Қырҭтәыла ҳалҵроуп! – аниҳәа, ааҭынчрахеит. Ақырҭқәа ҳәа зхы зыԥхьаӡоз рых-жәларык иреиуаз ажәак рыхәлшәомызт. Ари аизараҿ аԥсуеи ақырҭуеи ршколқәа ҳәа еиҿыҵыз еицеизган, избанзар макьана рпартеиҿкаара акәын, уи иалаз хә-ҩык ракәын, ҩ-партеиҿкаарак шьақәгылартә иалаз ауаа азхаӡомызт. Зегь акакәын еиҿымцаақәар ауамызт.
– Еиԥшымрас иҟоу сзеилкаауам, – аҭынчра ааилеигеит апартеиҿкаара амаӡаныҟәгаҩ Леуанти, – зны, ацаризм ахаан, аԥсуа бызшәа аҟнытә аурыс бызшәахь еиҭаркит, нас ақырҭшәахь. Аҭоурых топонимика анбашьақәыргылахои?
– Макьана акгьы ӡбахаӡом, – аобком ахаҭарнак дҭынчын.
– Аха, – деиҭаҩагылеит Гарик, – азҵаарақәа рҭак ҟашәҵаӡом. Сара излаздыруа ала Аԥсны атопонимика ус 1979 шықәсазы иӡбахар акәын, аха лҵшәа макьана иаҳбарҭаӡам. Зны ашәҟәҭаҩра ҳԥырхагоуп рҳәеит, нас Афганистан аибашьра иалагеит рҳәеит, ашьҭахь еизара дуқәак мҩаԥсыуеит рҳәеит, аҵыхәтәан агеографиаҿ ахсаалақәа ирну ахьӡқәа рыԥсахра ирықәҳарӡуа ахьы ҳамам рҳәеит. Аччархәрақәа. Уажәы, излеилыскааз ала, Аԥсны анапхгара абри ақәҵара иазԥшын?
– Аԥсны атопонимика аҭыԥ ақәҵараз иаԥҵаз акомиссиа аматериал еиқәыршәаны иқәнаҵахьеит, иарбаз аамҭа иақәыршәаны, – иҳәеит Виачеслав Михаил-иԥа. –
Атопонимика азҵаара аҭыԥ ақәҵараз акомиссиа ианарбаз аусқәа анагӡара иаҿуп. Ҳаԥхьаҟагьы аус рулоит.
– Аԥсны иазкыз ЦК КПСС-и СССР Аминистрцәа р-Совети рықәҵараҿ атопонимика азҵаара аӡбара нагӡахар акәын ииун 1979 шықәсазы. – Леуанти ҿыц дҩагылеит. – Ианаамҭаз ари азҵаара аҭыԥ изықәҵамхаз еилаҳкаар ҳҭахын.
– Уи еиԥш арыцхә сара исыздырӡом, – Цыгәба дхьаҵӡомызт.
– Атопонимика аус убас иҵару зҵаарахеит аҵыхәтәантәи аамҭаз, – дҩагылеит ҿыц Канџьариа Вова, – атопонимикатә хьӡқәа рҭыԥ ақәҵараз акомиссиа аԥҵамхар амуит
– 1978 шықәсазы, – Леуанти ҿыц деиҭаҩагылеит, – жәлар реизарақәа рҿы ауаа иҟарҵаз адҵақәа инарықәыршәаноуп уи зыҟалаз.. Еилкаауп апартеиҿкаарақәа рҿы аинформациа СССР Иреиҳаӡоу Асовет Апрезидиум ақәҵара рызнагара шаҭахыу. Аха аинформациа иаҳа ирҭбааны ажәлар рызнагара амҽхак заимурызеи? Иаҳҳәап, Аԥсны аҭагылазаашьа иалкаау ахьҭыԥу азы, ақәҵара акьыԥхь изарбамхарызеи? Мамзар Аԥсны анапхгара ажәлар рахь изкылымсрызеи?
– Акьыԥхь иарбатәу иарбатәыму зыӡбо ақәҵара ҭзыжьыз аорган ауп, – иҳәеит ирҭааз. – Аҭыԥқәа рҿы аинформациа шыҟаҵатәу азы аобком абиуро иалнахуеит иаҳа иманшәалоу аформа.
– Уа зыӡбахә шәҳәаз аҭыԥ хьыӡқәа зегьы ртәы сыздыруам, – лҳәеит Агырба Валиа. – Амала уамашәа избаз – шәыхьӡынҵа излаҳәо ала, ашәамахь ԥсҭа Ипнари ҳәа ирԥсахит. Ари ҳара иҳазгәакьоу ҭыԥуп, иаадыруеит иарбанзаалак шәамахь ԥсҭа шыҟамыз. Ара ԥсҭак ҳәа зынӡакгьы иҟаӡам. Ус еиԥш аинформациа шәызҭада?
Ахҵәацәеи аусуцәеи аазгоз рынхарҭа цуҭа ҿыц еиҿкаан Аџьырҩара захьӡыз аҳаркыраҿ. Уаҟа ихҟьаны иқәган аџьра. Убри акәын Агырба Валиа лгәы иалаз. Ари аџьраҿ зны, аԥшатлакә анцәырҵ, зегь иреиҳаз, ақәрагьы змаз аџь ыҵҩрны икаҳаит. Амала азганк ала адац ыҵыҩрызаргьы, егьи аган ала макьана адац ӷәӷәан. Шьҭа усгьы ишыҩҩоз збоз анхацәа аџь азбжара хьархьла ианааԥырҟ, инхаз акапан мласхеи, иқәацәӡа иҩагылеит, азганк ала адац еибгамзи. Ари збаз анхацәа Аџьшьаҳаиҭ ахьӡыртәит абри аџь бнара агәҭа. Иԥшьаз ҭыԥны ирыԥхьаӡон. Ақырҭқәа ааижьҭеи анигьы аригьы ауаа ирхадыршҭуан, иахьааргаз уаҩы изымдыруа, Ипнари ҳәа даҽа хьӡык лахарԥаны. Џьоукы изларҳәоз ала, аԥсуа ҭыԥ хьӡы еиҭаргеит. Даҽа џьоукы изларҳәоз ала, анхарҭа ҭыԥ аҿы еиҿкааз аԥошьҭа аиҳабы дахьынтәааз ақыҭа убас ахьӡзаарын. Иара аҭыԥ акәӡамызт Ипнари ҳәа хьӡыс изиҭаз рҳәеит, аԥошьҭа аҟәша Ипнари акәын рҳәеит. «Уара уи аԥошьҭа аҟәша ауп изыхьӡитәыз, усҟатәи ацҭәы залхтәуи», – ҳәа ак зҳәақәаз усҟан иаадырҭынчын, ишнеиуаз ацуҭа замана хьӡыс иаиун, иахьа уажәраанӡагьы иахыхшьас иарҭарыз рыздырӡомызт. Иахьынӡадырххашазгьы здыруадаз.
– Атопонимика азҵаара ҽеила ӡбышьа амамкәа ишԥаҟала? – Хагәшьы Начка иџьалшьон дахьтәаз, нас дҩагылеит: – Аԥсны анапхгара зҿузеи?
– Уажәыҵәҟьа акгьы узыӡбом, – Цыгәба уи лахь днахьаԥшит. – Ақәҵара ҳусутә аркьаҿуеит.
– Ақәҵара ҳусутә аркьаҿуеит ҳәа шәгәы изаанагои? – дҩаҵҟьеит Леуанти. – Ҳара иаҳҿагылаша уаҟа акгьы ыҟаӡам.
– Аԥсны атопонимика азҵаара ӡбахоит иалкаау ӡбатә усны, – иузеилымкаауаз аҭак ҟаиҵон Виачеслав Михаил-иԥа.
– Аԥсны иалкааны зыӡбахә цәыргатәу усуп, – уи иҭак иаҿаиргылашаз Леуанти иман. – Уахыки-ҽнаки рыла, телефонла мацара, хҭыԥхьыӡқәа рԥсахит.
– Иашамкәаны иҟарҵеит, – имхаҳәеит Цыгәба, иаҳашаз заа дазымхәыцӡакәа.
– Нас ишәмыриашо!
– Ас қәыӷәӷәарыла мацара, акгьы ӡбахаӡом.
– Нас ӡбашьас иамоузеи?
– Акгьы ӡбахаӡом, – Цыгәба иааҿахиҵәеит.
Иаҳԥыхьашәаз апартеиҿкаара аизара апротокол излаҳәоз ала, Цыгәба Виачеслави апартеиҿкаара амаӡаныҟәгаҩ Леуантии ажәа еимакра рыбжьалеит. Аизара иалахәыз уи рҽаларгалеит. Аизара амаӡаныҟәгаҩ иибоз-иаҳауаз ранҵара дахьымӡаӡеит. Зегьы анеиқәтәақәагьы, Леуанти дааҭымгылаӡакәа игәаанагара иҳәон.
– Виачеслав Михаил-иԥа, сара иаахжәаны сцәажәоит ҳәа аҽԥныҳәа сыҭара ахәҭам, уаҩ ацәажәаха исымҭошәагьы сашәымҳәан. Ус еиԥш иҟоу алшарақәа шәара ҳара иҳашәҭоу? Аконференциақәа, активқәа рҿы ақәгылара мап ҳцәышәкуеит.
– Уара апартеиҿкаара уамаӡаныҟәгаҩыми… – Цыгәба уи дникыларц иҽԥишәон.
– Шәысԥырхагамхан! Аӡәы апартеиҿкаара дамаӡаныҟәгаҩуп, даҽаӡәы ддиректоруп, ахԥатәи анаплакы дахагылоуп, арахь аӡәгьы ҳазҵаарақәа шьҭихыр ҟалаӡом. Нас изыӡбода дара? Аԥсны анапхгара акәзар – акы ҳасабк азырурц рҭахӡам. Иаадыруеит акы шәалагаргьы шырымуа. Аха иаашәыдыргалалак шәақәшаҳаҭхо мацара шәзааиуеи? Шәыжәлар рызҿлымҳара шәзадымгылои? Ишәгәалашәыршәа 1978 шықәса сентиабр 2 рзы Адлеибеи, Лакобеи, шәареи агәра шаҳшәыргоз сентиабр 3-зы ақырҭқәа Гагра рықәгылара ипровокациахоит, аполитикатә хәшьара уи ЦК ианаҭоит, нас ҳара ҳазҵаарақәа рыӡбара амҩа иаша иқәырҵоит ҳәа. Амала ҩ-жәларык реилаҵара аҭахӡам шәҳәеит. Нас иҟалеи? Ҩы-мчыбжьа, хы-мчыбжьа анааҵ, Аԥсны Аминистрцәа р-Совет ахантәаҩыс ҿыц Қарҭынтә даарышьҭит. Сентиабр 2-зы шәара ҳақәшәыргәыӷит, ҳазҵаарақәа ишаҳҭахыу аӡбара мҩа ианымлар, ҳаԥхьа шәгыланы қәԥара шәышцоз. Ус анакәха, ҳаԥхьа шәгыланы шәҿынашәха! Жәлар рықәԥара иабзоураны, аиҳабыра ҭыԥқәа шәоуит акариеиристцәа, аха ҳазҿлымҳара шәзадгылом.
Ишәгәалашәыршәа, Виасеслав Михаил-иԥа, 1978 шықәсазы ииун 7-зы жәлар рхаҭарнакцәа срыцны, апартиа аобком аҿы санҩеи, зҵаарак шшәысҭаз: «Иахьатәи ахҭыс хәшьарас иашәҭозеи?» «Аформа иашам» ҳәа сашәҳәеит. Жәлар реизара – иашам формоуп. Ҳазҵаарақәа рҭыԥ рықәҵараз апартиатә форма ыҟаны збаӡом. Абар уи иахьа шәара иахьышьақәшәырӷәӷәаз. Нас иҟаҳҵарызеи? Иарбан формоу иаҳаԥшаара? Иҳашәҳәа! Шәаргьы уи шәзымдыруоу? Аха џьара ак ҟаҵатәыми? Рацәа ҳшәыргәыӷуан. Аус аҿы ианааи, акгьы ҟашәҵар шәҭахӡам. Арахь ажәлар ԥшуп. Жәахатәи ахәаша аҽны Гәдоуҭа ажәлар реизараҿ сыҟан. Уаҟа иҟаз жәбандаз! Ауаа уаҩԥсы игәра ргаӡом. Аҩыза Адлеиба иакәым, шәара шәакәым, сара сакәым. Дарбанзаалак аӡәымзарак – аӡәы. Иабанажәгеи аԥсуа жәлар! Аԥсуа зҵаарақәа зегь рахь ҳаиасрым. Атопонимика заҵәык ҳаиҭазыхынҳәып. Ари азҵаара аҵабгара зегь раԥхьа изхароу апартиа Аԥснытәи аокбом актәи амаӡаныҟәгаҩ аҩ. Адлеиба иоуп, нас Аԥсны анапхгара зегьы убрахь иаҵанакуеит, аиҳараӡак анапхгараҿ аус зуа аԥсуа кадрқәа ишәхароуп. Ишәҳәон: шәааԥшы октиабрнӡа, нас ашықәс ҿыцынӡа, ашьҭахь маитәи аныҳәақәа рҿынӡа; ишәҳәон ииульнӡа, августынӡа, ус аамҭақәа зегь цеит. Абри ақәҵара акәын шәзызԥшыз. Ақәҵараҿ ҳара ҳус аҭыԥ ақәҵара иаԥырхагоу ҳәа акгьы ыҟаӡам. Уи излаҳәо ала, азҵаара аҭыԥантәи аорганқәа роуп изыӡбо. Ирышәҭа апартиатә хырхарҭа, апартиатә дҵа рзышәышьҭ аҭыԥантәи амчрақәа, нас даргьы иахәҭоу аусмҩаԥгатәқәа ылырхуеит. Ҳара ҳакәшаҳаҭуп 1979 шықәса сентиабр 17 азы СССР Иреиҳаӡоу Асовет Апрезидиум иаднакылаз ақәҵара. Убри инаваргыланы иазгәаҳҭоит ЦК КПСС-и СССР Аминистрцәа р-Совети ирыдыркылаз автономтә республика асоциалтә ҿиараз Ақәҵара анагӡара Аԥснытәи аобком ишзалымшо.
– Ну, уи зынӡак!.. – Цыгәба иаҳауаз даара иџьеишьон.
– Сара еиҭа сҳәахуеит, – Леуанти ихшыҩзцара машәырны иҿыҵҟьаз џьырымшьартә, ҿыц ишьақәирӷәӷәеит, – иазгәаҳҭоит ЦК КПСС-и СССР Аминистрцәа р-Совети ирыдыркылаз автономтә республика асоциалтә ҿиараз Ақәҵара анагӡара Аԥснытәи аокбом ишзалымшо. Аԥсуа тонопимика, – наҟ иациҵон иара, – ашовинисттә қәкы аҭаны, иԥхасҭартәит Бериеи уи иуааи. Аԥсуа топонимика ашьақәыргылара зҭахым бериевшьина зқәыз амҩа иануп.
– Уиҵәҟьа зынӡаск!.. – Цыгәба иаҳауаз даҿааԥкуан.
– Сара еиҭа сҳәахуеит, – Леуанти ииҳәаз ажәа-ажәала ҿыц еиҭеиҳәеит, иааҭгылашьақәазгьы дрыцклаԥшуа.
– Шәааи ари ҳалгап! – Цыгәба дызлашәаз шааникыларыз издыруамызт. – Ақәҵара ақәшаҳаҭхара ацынхәрас…
– Иахьаҭахым ҳамҩахыжәымган! – Леуанти уи иажәа ааԥиҵәеит. – Ҳара ҳақәшаҳаҭуп СССР Иреиҳаӡоу Асовет Апрезидиум 1979 шықәса сентиабр 17 азы иаднакылаз ақәҵара, анаҩсан Аԥсны асоциалтә ҿиараз ЦК КПСС-и СССР Иреиҳаӡоу р-Совети рықәҵара апартиа Аԥснытәи аокбом иазынагӡом ҳәа ҳахәаԥшуеит. Аизара аркыуп ҳәа исыԥхьаӡоит.
Ицәырҵхьаз усҟатәи атәамбара апартиа аобком аԥсуа еиҳабыра рхаҭарнак дзақәшаҳаҭхомызт, аизара амҩаԥгашьеи анҵәашьеи зынӡак даҽаџьара дақәымшәацызт. Аха аҭагылазаашьа злаҟаз ала, дызԥылоз митәык дзырҿагылаӡомызт, излауаз ала, рыҵҟьарақәа днарывс-аарывсыр акәын. Ргәынамӡарақәа днарывамгылар, рҿагылара зҳауан. Иара инапынҵаҵәҟьа наигӡахьан – Москвантә ирзааз ақәҵара аиҵбыраӡатәи апартеиҿкаара аизара иалатәаз ирызнеигеит. Ауаа ирбоз ргәаԥхомызт, аобком уи амҩақәҵашьа шымҩаԥнагоз иаҿагыларын, аха аус злаз ирбаз-ираҳаз апартиа еизара иалатәази дареи еибырҳәарын, еиҿарк-еимҿаркрын, нас ршыра еиқәтәарын. Аусмҩаԥгатәгьы уи акәымзи. Амала аобком ажәлар рҿы зыгәра газ, аҳаҭыр змаз ҳәа дырзаарышьҭит иара. Арахь, аԥыхьақәа реиԥш, аиԥыларақәа анынҵәалак, ачеиџьыка иаддыртәалон, иахьынӡатәаз иныҳәаҿа ажәа ҳаракыла иалацәажәон, иаҳаҭыр шьҭырхуан. Иабаҟаз уи аамҭа! Иара ачеиџьыка дадынҵәала, аҩыжәра даара излаӡоз иакәӡамызт, аха аҳаҭырбараҿ уи акырӡа аҳәон. Уажәы, мышкы зны дахьидгылашаз ззымдыруаз ашкол аиҳабы дицны длалбаан, амашьына дынҭаиртәан, аизараҿ згәы зырдоз иқәрҵаз руӷә изышьҭымхуа, шьҭахьҟа амҩа дҩанылеит.
Џьоукы ргәы ирдеит ҳәа игәы ишаанагозгьы, аизара иалахәыз иаразнак изеидымҵит. Рус акы алҵыртә реиҳабыра ахьзымныҟәаз иалацәажәон уҳәар – иашамхар ҟаларын, ргәаӷ пеипеиуан, ртәыла хәыҷ анапхгара чарҳәаҩцәаны ирыԥхьаӡон. Аизара анымҩаԥысуаз ишьхынԥсыланы итәаз ақырҭқәа анындәылҵ иаразнак еимпын, аԥсуаа рымацара аҩныҵҟеи адәахьи еидшыланы еидгылан. Џьоукы, аиҳабыра амца рылаҵазар ауаны ирбо аҿынӡа, рыбла аш хылахьан. Аха асовет мчы шықәсы рацәала имҩаԥнагақәахьаз арепрессиақәа макьана зыбла ихгылаз изыдгылаз ражәа еиҷаҳаларц нарабжьаргон.
Леуанти ржәытә школ агәарԥ дыҩҭыҵит. Ржәытә школ зҭагылаз ашҭа ҭоурыхтә ҭыԥны изыԥхьаӡоз ажәытә уаа маҷӡамызт. Ицо-иаауа зыӡбахә рымаз зҵааран. Ақырҭқәа абри аҭыԥ рызныжьны иахьықәҵыз иара иҭахны амҩа данымызт, аха даҽакала ныҟәашьак ыҟамызт, убри уажәгьы иахьырзеилымкаауаз иаҳагьы деилашуан. Уажәы реиҵбыраӡатәи апартеиҿкаара аизара абра имҩаԥганы, агәарԥ дахьҭыҵуаз акырӡа иԥсахы еибакуан. Атопонимика азҵаара ӡбра ахьышьақәхалаз уи анизацла, дызныз амҩа дазымкуазшәа игәы иабон. Арахь атрасса ҭырҭәааӡаны амашьынақәа анын, ҩыџьа ахьааидгылоз ҭынч изымеицәажәо. Апартеизара даҽа знык абраҟа имҩаԥыргар акәын. Уи аихшьаалатә еизарахон. Убранӡа апартиахь дрыдыркылон Канџьариа Вова, нас апартеиҿкаара еиҩушар ҟалон, анахьгьы арахьгьы х-ҩы, х-ҩы апартиа иалаз ҟалартә. Аиҵбыраӡатәи апартеиҿкаара аԥсуара хьаҳәхьаҵрада иазықәԥо иҟалахьан. Араикомқәа ирылахәыз анапхгаҩцәагьы цәырҵхьан, урҭ рус иаҳа аҿаҳәашьа макьана имариазаргьы. Иаҳҳәап, Гәдоуҭатәи апартактив аҿы атопонимика азҵаара аӡбара иадгылеит. Уаанӡа, шықәсык аԥхьа, аԥсуа шәҟәы шиашаз рымҵәахит. Ари иааира дуун. Асовет Еидгыла амч асистема злаҟаз ала, даҽакала ақәԥара азакәан аҿагыларахь икылыргон, апартиа аҩныҵҟа ақәҵарагьы иаарҭаххар иахькылыргоз здыруадаз.
– Ара бабаҟаз? – автобус ааҭгыларҭаҿ иԥшыз Инга дналыдгылеит.
– Аизара шшәымаз здыруан, – дҩагылеит лара, лырҵаҩы дҩаихаҵгылазу бзиа илбоз ауаҩы дылбазу аҩдраара аауцәыуадаҩхартә, илыԥшраз изеилкаауамызт.
– Баб жәажбжь ҿыцк изнабгар бҭахыума?
– Ааи.
– Асҟатәи бзыԥши, сара сымнеиуази?! – иҳәеит иара, даҽа знык уи аҽны ибара зҵылгарыз шылԥшааз дымҩашьахуа ишеиликаауазгьы. – Атопонимика ус злахдырбгалашаз ашәҟәы Москвантә иааргеит ҳәа сызиаҳәа!
– Еилыскааит.
– Нас ҳаибабар иҟоу нҭкааны иасҳәоит.
– Аҩныҟа унеиуама? – рымацара иахьеидгылаз акәзу «уара» ҳәагьы аалҿыҵҟьеит, зынӡак дизааигәазар шылҭахыз мҩашьо.
– Иахьа акәу сыздыруам, аха иаарласны ҳшеиқәшәо агәра ганы сыҟоуп. Бара, ас быԥшуа, аамҭа бмырӡлан. Излабылшо ала аус булароуп. Шықәсы заҵәык бзынхеит. Абзиараз!
Рҵаҩҵас мацара длацәажәаны иҿахьынеихаз лгәы иалсны, дгылан лара. Еснагь илҭахын жәа ҟәандақәак иҳәар, аха рҭагылазаашьа даҽакала ишамуаз макьана илзеилкаауамызт. Лаби иареи еиқәшәарц зны-зынла еиҿылкаалон, лаб ус шиҭахыз аниҳәалак. Аҽынгьы рыҩныҟа дхьалырԥшырц лҭахын, иахьамуаз лгәы иалан. Иахьцалак иаарласны рҩыџьегь шеиқәшәоз ахьиҳәаз лгәы ннакылон. Уи дышишьҭаԥшуаз, лгәы лҽанӡамкәа даалыдгылеит Нургалиев.
– Ара бызҿузеи? – уи изҵаара аҵакы рацәа аман, аҭак шыҟалҵашаз ала иара дазхәыцрын асҟатәи лара лааҭгылара зыхҟьаҵәҟьоз.
– Автобус сазԥшуп, – деиҵамхеит аҵаҩы, иаҳаз иара дазԥшӡамызт.
– Уи саргьы избоит, аха асҟаамҭа аҩныҟа бзымцаци сҳәар сҭахын, – иҵегь инҭкаашәа длацәажәар акәхеит.
– Аҭӡы газеҭ саҿын, – амц лҳәар акәын, Леуанти илеиҳәахьан иааибырҳәоз аӡәы иалымҳәарц, Нургалиев иакәзар – игәра лымгарц лгәы лҽаниҵахьан.
– Аа, – иҳәеит амаиор ԥхьатәа уаҳа азҵаара нҭкаақәа лиҭар имцхәхон азы.
Автобус усгьы иааҭгылон. Рҩыџьегь нҭалеит. Урҭқәа зегьы ибон Леуанти ашкол агәарԥ данҭалоз. Инга данлыдҵуаз, ар рзыҟаҵаҩ дшааигәахоз гәеиҭахьан. «Дабаҟаз? Анцәа дишәиааит!» – иԥсахы еибакуан иара, избанзар Нургалиев, аизара нҵәазижьҭеи, иҩныҟа дцахьазар ихәҭан. Дкылԥш-кылӡырҩырц ақырҭуа школ ар рзыҟаҵара акабинет аҿы дааԥшызар акәхарын, макьана ҩ-школк рҿы аус иуан. Еизигашаз аинформациа хыбжа-ҿыбжамхарц анагӡара дашьҭамзи. Апартиатә еизара анынҵәа, уи иалахәыз рхымҩаԥгашьа, ирцәжәоз уҳәа, зегь идыруазарц ихәҭан, КГБ ақалақьтә ҟәшахьы днеиаанӡа, ма даҽа мҩак ала адырра риҭаанӡа.
Ашкол аҩныҵҟа аурыс школ рҵаҩцәақәак еилыхон. Арҭгьы информаторк дрымамкәа дыҟамызт, дарбаныз ҳәа зегь гәрамгарҭас иумкуазар, ашкол адиректоргьы уи цқьа диздыруамызт, амала зыгәра имгаҵәҟьоз апартиа иалаз аӡә иакәхон. Леуанти адиректор икабинет ахь иаразнак дымнеикәа, аԥсуа школ ахьадырбаз ахԥатәи аихагылахь дҩықәнан, арҵаҩцәа рҭыԥ дныҩналеит. Тетрадқәаки шәҟәқәаки нықәх-аақәихын, ана-ара днатәа-аатәазшәа иуит. Шәҟәыкгьы днаԥхьарц иҽазикын, акы еиликаартә ихы изазышьҭуамызт, наҟ инықәиҵеит. Идипломат аашьҭхны длалбаан, ашкол адиректор икабинет адкыларҭа дныҩналеит, хыхь иусқәа дрылгазшәа аԥшра неиҭан. Кьахьыриԥа дыҟаӡамызт. Леуанти ари ашкол аизара шымҩаԥысыз изеилкаауазар ҳәа игәы иҭан. Абаҩрҵәыра ахьымҩаԥысуаз иҿынеихеит. Шьыбжьышьҭахьтәи ҽазыҟаҵарақәак мҩаԥысуан.
– Аизарахь сара сзымнеиӡеит, – иҳәеит Виталик Гыцба. – Асекциа сыман.
– Борис дабаҟоу?
– Аизара анынҵәа, ҳаҷкәынцәа ргәаанагара еилыскаауеит ҳәа, Аҟәаҟа дцеит. Ашкол ахыбра ҿыц аргылараз ариабжьарак дцарц иҭахын, убри азы дцазшәа аԥшра аиҭеит. Аминистр лҿы днеиуеит, нас ҳҩызцәа дрышьҭалозар акәхап.
Леуанти Виталик дааизԥшит. Ахәыҷқәа рҽеиҭакны идәылҵуан. Нас ашә наркны, рҩыџьегь аҩныҟа рҿынархеит. Еидарак иаҵазшәа инеиуан. Виталик иҩны амҩа аԥхьа иҟан, уа заа дымҩахыҵит. Леуанти агәарбжьара дныбжьалеит. Аҩн ус нҵәозма, унапы шадкылаз иадкылазар – уахьӡомызт. Иара аԥсшьара даҳәон, инапы ак изамыркыҵәҟьо, адиван днықәиеит. Аус дуқәа мҩаԥгагәышьан, аԥсуа шәҟәы ахҩаалақәа ахыхны Москвантә иаазижьҭеи. Аха рылҵшәа ахьмаҷыз дарчмазаҩуан. Иԥсгьы цқьа изшьоны ибомызт.
Иаалырҟьаны даазхәыцит, абас аԥсшьара иаҵганы, аамҭа рацәа ширӡлоз, иҩн усқәа шицәеиқәылоз. Иани иаби аусура рылшон, акәымзар зегь ицәеилаҳауан. Дҩагылан, иусуга маҭәа ахьыҟаз днеин, иҽеиҭеикит. Акалаҭ аашьҭихын, рмхы хәыҷы дналагылеит. Ари ақыҭаҿ аӡынра заа иааиуан. Аԥша хьшәашәаӡа ирласны аҿаанахарын. Егьырҭ ақыҭақәа рҿы рҽаҩра, аиҳараӡак аџьқәреи аӡынранӡа ианнаргоз ыҟан. Араҟа ус иауамызт. Заа иларҵон, заа иҭаргалон. Аҳауа аҷыдара зеиԥшраз аныруазшәа, аԥсабара аҽаҩра аршәуан, аҿыхьҭара аҽазнакаанӡа. Иара хәлаанӡа хԥа-ԥшьба калаҭ ҿыхны изалгар, аҽны аус бзиа иуит ҳәа иԥхьаӡон. Амхы маҷын, адгьыл рацәа узҭодаз. Хәымҽханла мчыбжьык аҟара еиԥынкыланы аус изур, аҽаҩра ҭигарын. Даҽа хәымҽханк иҭахын, аԥҳә аҿаразы, даҽа хәымҽханкгьы иҿеиҳәарын, аҵыхәтәан знык ала иалеигон. Ус еиԥш аусура аизшашьа уи ашықәсан ишьақәимыргылеит, есы-шықәса иусушьан. Амала аҽны имала днымхеит, ахәлара ԥыҭк шагыз, дааҭалеит иаб.
– Ҳара иҿаҳхрын, уара уаламларгьы ҟалон, – иҳәан, уи иԥа дааивагылеит.
Леуанти ҿымҭкәа иус даҿын. Иаби иареи анеицхыраа рус ццакуан. Аӡә имацара иусура гәыԥҵәагаҵәҟьан. Дзеиҭамҵуазшәа игәы иабон. Ирлас-ырласны Леуанти, акалаҭ даҵаланы, амхы даалҵны, иҿааихон. Аџьқәреи ҿацәмырҳәӡакәа иалигон, абарҵа иқәиԥсон, нас аамҭа зауаз ицәирҳәларц. Уи зықәшәоз аиҳараӡак ан лакәын. Ааилашәшәымҭаз иалҵит. Леуанти иаразнак иҽикәабеит. Машьынак ргәашә ишадгылаз иан ианиалҳәа, ирлас дыҩдәылҵит. Иидыруаз жәытә «Волга»-к уа игылан. Уи зтәыз Лерик Цыхьычба, ашә аартны, дааԥшуан.
– Уск уаҿызаргьы, уаҳзааскьа! – уи ихаҿи ибжьи еснагь илахҿыхын.
– Аҩныҟа шәмааиуеи! – Леуанти амашьына днадгылеит.
– Ара уаатәа! Уахь ҳазнеиӡом, сагьҭыҵӡом, иубоит, – аҩныҵҟантә Чыгәбар Леонид ибжьы гон.
– Ҳаицәажәар ҳҭахыуп, – иҳәеит Лиуфагьы. – Уахь ҳнеир, иаҳҭахыу ҳзеибыҳәаӡом.
– Акыр ҟалама? – Леуанти амашьына аԥхьа дынҭалеит.
– Иахьа аизара ҳаман, атопонимиказ иааргаз ашәҟәы иазкны. Ишеибаҳҳәаз ҳныҟәеит, – аԥхьа даацәажәеит Леонид.
– Ирашәҳәеи?
– Алажә иамаҳацыз дҳарҳаит, – Лерик иблақәа амца рхын, уи ӷәӷәала дшықәгылаз уажәнатә иҩашьомызт.
– Зегь зхароу аԥсуа еиҳабыра роуп ҳҳәеит, – ҿааиҭит Лиуфа.
– Иаажәгаз ақәҵара ҳара иаҳԥырхагам, аха шәара акгьы ҟашәҵарц шәгәы иҭамызт ҳҳәеит, – нациҵеит Леонид. – Шәарҭ шәышколқәа рҿы иҟашәҵеи?
– Макьана ҳааишьа еиԥшуп, – Леуанти аҭак ҟаиҵон.
– Шьҭа иҳаԥсыхәузеи? – Леонид ԥхьаҟа рус дазҿлымҳан. – Уажәтәиала усгьы акгьы ҳзыҟарымҵеит аха.
– Убри ҳаӡбароуп.
– Борис дабаҟоу?
– Аҟәаҟа дцеит, жәабжь ҿыцс иааиго сыздыруам.
– Џьара акы иақәаҳкыроуп, ас ҳзаангылом, – Лерик ибжьы ҳаракын, егьырҭ ирҳәоз амашьына уҭыҵны ишузеилмыргозгьы.
– Иаангыларц згәы иҭада, – иҳәеит Леуанти, уи игәы ирҭынчырц, – аха ҳшьапы ргылашьак ҳауроуп.
– Убри ауми саргьы исҳәо, – Леонид уи диқәшаҳаҭын. – Уажәы аус злоу – иаҳзааргаз ақәҵара иаҿагылаша ак ҟаҳамҵароуп.
– Иуҳәаз саҳаит, – ҳәа Леуанти ианиҳәа, изааиз ааибарччеит.
– Аԥсуара ус ҳҳәан, акгьы узалхуам, аԥҳәысаагара ҳҳәан, акгьы узалхуам, шьҭа уззаҳкри? – Леонид иҭаҭын лҩа иҿы иҭыббон.
– Шьҭа уалагахт.
– Шьҭа анбыкәу?
– Уск ааҳақәымҿиацԥхьаӡа, аԥҳәысаагара цәыругоит.
– Иауеи ианҳақәымҿиалак, иҳақәҿиаргьы ицәырызгоит. Жәаха таксила сахьҩеиз, Аҟәа деиҭазымбеи. Дзеиԥшроу удыруандаз!
– Уи лылацәажәара уаҟәыҵи!
– Избан?
– Дызбар дысгәаԥхацәар ҳәа сшәоит.
– Уи ауми азамана.
– Аҩныҟа ҳлеип, шәуаазар! – Леуанти излацәажәоз аҵыхәтәа ԥҵәарц иҭахын.
– Уи иаанаго шәца ауп! – Лерик имашьына аус аируит.
– Иаҳҳәашаз еибаҳҳәеит, – иҳәеит Леуанти. – Шьҭа ҳзыцәшәо ҳамаӡам.
– Ҳара ҳцеит, – ҿааиҭит Леонид. – Ҳкараха ҳаҟоуп. Аҩнқәа ҳрызнеир, ҳхқәа нықәаҳҵароуп.
Леуанти даахынҳәит, иусқәеи русқәеи игәы рылаӡамкәа. Аԥсҭазаара игәы алаҟаӡамызт. Ашықәсқәа еиҩсны ицон, арахь дзыхьӡаз акгьы ибаӡомызт. Ишкол усура акәзар – аџьабаа агӡамызт, амала ихы зланыҟәигашаз уалафахәы иоуӡомызт. Иаб макьана аус иуан, акәымзар иани иаби инапы ианхалар – изныҟәгаӡомызт. Нас дҭаацәарахар ишԥаҟаиҵарыз. Даҽа уск иҽазикыргьы, ԥара рҳарҭак инапы алаимкыр, иус бжамҽамхон. Аԥараҟаҵара иара дзалагаӡомызт, ус џьара игәаӷьыргьы, аԥсуа усқәа рымшала, аус идыруӡомызт. Арахь уалафахәы бзиак џьаргьы ироуӡомызт. Ма зҽаларгалаз аԥсуа усқәы џьара ирызкылгондаз. Уахьгьы макьана цәыҵаӷӷарак убарҭаӡамызт. Аҿагыларақәа игәы ԥырҵәаҵәҟьеит ҳәа изҳәаӡомызт, маӡала ақәԥара заҵәык акәын игәы зланикылоз. Зны Борис дибахындаз! Жәабжьс иааигаз еилимкаарызи. Ауха аҵх хгара маҷк ицәыуадаҩын.
Ԥхыӡ ибон ашкол ахь дшыццакуаз. Ашьыжь зымала ашкол агәарԥ иқәгылаз Кьахьыриԥа днаидгылт.
– Иуасҳәари… Џьоукы збақәеит. Еизганы узеицәажәозар усгьы иудыруеит. Аха хаз-хазы ирҳәо акоуп: маҷк аԥсеивгара ҟаҳҵароуп. Нас ЦК КПСС иаҳзыҟанаҵаз Ақәҵара шынаргӡо ҳшақәшаҳаҭым ҳәа, ҿыц ашәҟәы алаҳҵароуп.
– Адырҩегь ҳхьаҵуеит, – Леуанти игәы иалан.
– Даҽакала иауам, умбои.
– Ҳааԥсеит ҳәа сгәы иаанагоит.
Асҭанда заа дахьааз Џьанар акы ишазҳәаз игәы иҭашәеит. Амала иҟалаз еиликаарц дылмазҵааит, уи идырырц даара ишиҭахызгьы. Акыр дазгәаҟуазар лхала илҳәарын игәахәит. Иусура ашьҭахь, аҩны акы днаха-аахақәеит иара, аха, ҭагалара мааихьази, амш иацӡаауан, агантә инхарҭахь дҩеиаанӡа, нас, маҷк аус иуаанӡа, хәлон. Сабшаки мҽышаки ихы изархәар акәын. Асҭанда ҿымҭкәа аҩныҵҟа дыҩнан, лылахь шеиқәыз лан илылмырбарц даҿын, ус шакәыз ихаҭагьы изымдырыр ҟаларын, лҵара мшқәа нҵәаанӡа дахьааз гәрамгарҭак изнамырҵысызҭгьы. Илырхиаз днацҳан, ӡык икын, заа дышьҭалеит иара, иани иаҳәшьеи рыкрыфара дазымԥшкәан. Дкарауараха дахьыҟаз дарцәомызт азныказ, аха, ила анцәынҭаа, дҭаҳәахаа дагеит. Ԥхыӡқәакгьы дрылан аашаанӡа, акгьы игәалашәомызт умҳәозар, аҵыхәтәантәи ада.
Идунеихаан дызнымгылацыз, амшын ахықәаҿ дынхон, аус иуан, ихы иаирхәар иҭахызар – изымҭодаз, нышьак дақәтәахын. Иибацыз, иаҳацыз амшын акәӡамызт уи зхыз, дыззымхәыццыз акино аҿы ада иимбацыз, имаҳацыз, мшынк ҭбаа иҭбааз ӡбаажәк ихын, аиҭаҵра даараӡа иацәыцәгьаны. Иара, иҿы ахьхаз ала иныҟәартә, ажәҩа аҵишьуан. Дыццакуан, иара ласуамызт. Ибон дмадаӷь-мадашәо ӡӷабк аӡбаажә дышхыз, дзусҭаз идыруазшәа игәы иабон, арахь цқьа дизеилкаауамызт. Рбжьы рхақәынҵала адаӷь лықәпапон. Аӡбаажәра дамгарц лҭахызу, адаӷь драқәԥозу изеилыргомызт. Иара длыцхраарц деихон, арахь цқьа дзеиҭаҵуамызт.
Маҭаԥшьк аҿаанахан, адаӷь иаарылалеит. Уи аҿы раҳаны иакын. Адаӷь еибарҵәаауа амаҭ аҿы иҭалон, зԥсы згазгьы рацәан. Урҭ рыла аӡӷаб лыкәша-мыкәша ианыцқьаха, амаҭ, асас ҭыкка, лара лахь аҿынанахеит. Лара лнапы лҟьон, уи дамфарц, аӡбаажәгьы дахәламбгарц. Рыуа иаҳа ишәарҭаз иара изеҩдыраауамызт. Инышьа изырласуамызт, арахь амаҭ иаҳа-иаҳа идухон, изҳацԥхьаӡа аҿы еихнахуан. Даныԥа дыԥрызшәа аҳауа далҵәраауан, амаҭ ахәцә икит и-ҩ-напык рыла. Ишыхәаҽуаз анадыр, анахь-арахь дкыднаҟьон. Иаргьы уаҳа иламызт, аха зԥсы еиқәирхоз Шьасиа шлакәҵәҟьаз аниба, имч еизигон. Ацәымза анбылуаз еиԥш, инимпыӡҭ ицеит. Аӡӷаб лахь даахьаԥшзар – димбеит. Лара деибга-дызҩыда инышьа дантәалан. Аӡбаажә дагәылсны длызнеирц иҭахын, арахь аӡбаажә ацынхәра адгьыл дықәгылан. Шьасиа дибахуамызт, инышьагьы ицәыӡит. Алада-аҩада дасуа,ҿыҭуа дышлышьҭаз, дцәырҳаны дааԥшызар, Асҭанда дихагылан.
– Ибыхьи? – длызҵааит иара, аԥхыӡ бааԥс иалаз иара иакәымкәан лара лакәызшәа, лԥшҭәы игәамԥхакәа даниба.
– Ԥхыӡырла уцәажәозшәа анызба, иџьашьаны сыҩналеит, – даҽак лҳәарц лҭахны илзымгәаӷьуазшәа, даақәҵәит, андәылҵшьагьы лҽылзақәмыршәо.
– Исҳәози?
– Хьӡык ҳәаны, ҿуҭит ҳәа сыҟоуп.
– Зыхьӡ сҳәада? – даргамахар ҳәагьы даашәеит.
– Цқьа исзеилмыргеит.
– Бара бзыргәаҟуеи? – лхы-лгәы иҭаӡамкәа, длызҵааит.
– Сгәаҟуеит ҳәа уазҳәада?
– Усшәа избеит, ишамкәа, иагьхәламкәа бгьажьызшәа анызба.
– Аиашаҵәҟьа уасҳәозар, сзыргәаҭеиуа сымоуп.
– Нас?
– Зны угыла!
– Сгылар сынхома, ирласны усура сдәықәлоит. Иҳәа ибҭахыу! Ма саанӡа быԥшуоу? Иахьа Аҟаҟа бхынҳәырц бгәы иҭам ҳәа сыҟоуп.
– Сгәы иҭаӡам аха…ахышә азааигәара игылаз аишәа хәыҷы днадтәалеит. – Сшалагара сыздыруам.
– Аԥхьажәа баҟәыҵны, балага.
– Марица дугәаԥхома? – илгәаӷьит лара.
– Иугәамԥхо лоума! – иаҳауаз џьеишьон, ииҭахымз уск далалгалар ҳәа дагьаашәеит. – Изхыбҳәааи? – шьҭа лгәы иҭаз усгьы аҵыхәанӡа еилкаатәын.
– Дааҳгар даара исҭахын.
– Лара ус илҭахыума? – иара ииҳәарыз иаразнакҵәҟьагьы иааиҿамшәеит.
– Сара соуп изҭахыу. Бзиа дузбарызу?
– Иуҭахымхаша лакәӡам ҳәа сыҟоуп, аха ибҳәо зныкгьы сазымхәыцӡацызт. Амала лара илзымдырӡакәа, уи аӡбахә зцәырыбгеи?
– Сашьа уами, гәаартыла ҳаицәажәар иҟалои?
– Мап сҳәама.
– Лыԥсҭазаараҿ амца дагәылсхьеит.
– Џьабаак лбеит уҳәо дубаӡомеи. Лан, лаб, лашьа, рынхашьа-нҵышьа…
– Уи бзиа илбоз аҷкәын Афганистан дҭахеит. Аԥсҭазаара лгәалаҟаны дҭагылаӡам.
– Сара сабалыхәо?
– Убри далгатәуп. Уара иулшар ҟалоит.
– Даара дрыцҳаушьартә блыхцәажәоит, аха лхаҭа лгәаанагарагьы быздырӡом, арахь слышьҭалар бҭахыуп. Саргьы амца қьоуқьад салабыргылар?
– Сыздырӡом.
– Сара иаҳа сзалаԥхи?
– Ҳмеицхыраарызи. Дрыцҳасшьоит. Уаҳа исыцхраауада уара уакәымзар.
– Иаҳҳәап, Баҭыр дылзыбкыр?
– Иуҳәо закәи?! – аарла дҵаауан, деихәлашәарц агьлыгымхеит.
– Уамашәа изыббеи?
– Иаҳзымдыркәа аӡәы длышьҭазар.
– Ӡӷабк длышьҭаны збаӡом, арахь иани иашьеи гәаҟуеит, аӡә дизааргар рҭахыуп.
– Уаргьы аӡә дузаагар ҳҭахыми. Аӡӷаб бзиа дызҳарӡреи.
– Уи ара дзаауам. Сара саб иҭыӡҭыԥ сызкажьӡом.
– Бзиа дубар – иуҳәақәо урызхәыцӡом.
– Уигьы иашоуп аха…
– Нас изурххои?
– Сзыкҿабцалои? Исзеилкаауам. Уи сылзымхәыцӡацт, иаалырҟьаны бзиа дызлазбарызеи?
– Избан иаалырҟьаны? Уналышьҭала-аалышьҭала! Дзеиԥшроу умбари. Илеиӷьу дабоуԥшаари?
– Уи дзаманацәоуп, иахьа дызбама, аха илеиӷьу дыҟам бымҳәан!
– Иаҳҳәап…
– Ус зыӡбахә сҳәара дсыздыруам, аха иреиӷьӡоу лакәушәа бымцәажәан.
– Аӡә длаԥшықәҵаны думазар?
– Мамоу… аха… Сара иахьынӡаздыруа зегь иреиӷьу ҳәа уаҩ дыҟам. Аӡә илыгыу даҽаӡәы илыбзоуп. Гха змам дыҟам, ак згым дыҟам, – ихы ҿихызшәа иуит иара.
– Нас мап укуама?
– Бара ҿа сбырҳәома? Исзеилымкааит.
– Сашьа уакәӡами, иаартны сзумацәажәари?
– Уи алацәажәаха сымоума, усура сыццакыроуп, – иԥхын хыза аган ааникылеит, инаԥхьаршәҭны аҩаҵҟьара иҽазкны.
Реиҿцәажәара шҿаԥиҵәоз баны, лара дҩагылан, ауада дныҩнысны, акҿаҩрахь днеит. Иара усгьы, илмырбеит акәымзар, лашьа дизгәаахьан, лашьа лҩыза лынасыԥ Баҭыр идиҳәаларц иҽахьазикыз азы. Лгәы ааивалан, деицәкьысырц агьлыгымхеит. Шьыжьхьа ахьынӡалырхиауаз, лгәы лхашҭит, зыӡбахә цәыригази лареи ак рыбжьан ҳәа шизымдыруаз лхахьы аарла иаалгеит, иара уигьы хәыцрыла акәымзар гәыла акәымкуан. Лыгәҭахәыцрақәа дахьынӡарылаз, Џьанар ихаҿы амхны, иҽыӡәӡәа-иҽыҳәҳәа акрыфара данааи акәын лыбла данаахгылоз. Уаҳа диқәымцәажәеит, ак цәырылгар, ма изхара ымфаӡакәа дгылон. Ма Баҭыр иӡбахә цәыригахозу акрылдыруазу. Уик лаҳар аҵкыс… Иаалырҟьаны зхада хы зҭахымыз леиԥш лҽаалԥхьаӡеит. Џьанар агәарԥ дынҭыҵырц данықәгылаз, лара илҳәарыз лҿамшәо аҟәардә дықәтәан. Аиашаз лхаҭа лынасыԥ лцәыӡыр ҳәа дацәшәон. Баҭыр лҩыза гәакьаҵәҟьагьы длымалдар лылшомызт. Уи бзиа дылбаҵәҟьон. Лыгәҭакы шлымпыҵабаз баны, ахышә дынкылԥшит.
Џьанар ақыҭа мҩа данылахьан, иаҳәшьеи иареи реицәажәара ахы ахьыҵнахыз изеилымкаауа. Ԥхыӡ иибаз ҳамҭакы ашәшьырҵа иҵалырхеит иаҳәшьа, ацәа алҵха имҭакәа дахьааихагылаз ала. Амҩан ҿыц игәалашәон иааԥшымҭазтәи асахьақәа. Иҩыза дизымԥшӡакәа, дыццакны длеиуан, аусурахь акәымкәан, Шьасиа лқыҭахь шьапыла мацара днаӡарц игәҭакызшәа. Амрагыларатәи ашьхарыԥх ирывҵыԥхоз ашәахәақәа днаскьаргозшәа, ашьха шәшьыра шьҭахьҟа инаскьа-наскьон. Рыцҳарак дақәшәазар лара? Уи азхәыцра ҭаха инаҭомыт.
– Уа Џьанар! – ажәқәа ааҭызцахьаз Жьакәа, ашьыжь иааԥшымҭаз ихагылаз Асҭанда дылҩызаха, ихәыцрақәа даарылирҵәрааит, ибжьы ҵарӡа. – Умала амҩа узанузеи? Иагьааџьасшьеит, аиаша уасҳәап.
– Маҷк сыццакуеит.
– Аеи шьҭа, аусураҿ шәеиқәымшәари. Аха иахьцалак шәаӡә имацара данызбалак иџьасшьоит. Шәызбандаз ҳәа ариабжьарак агәашә схьчон, аха шәыцәсывсуан.
– Избан?
– Аҭыԥхьыӡқәа реиҭашьақәыргылара ҟалом ҳәа, Москвантә ашәҟәы ааит ҳәа, ак саҳақәоит.
– Усҵәҟьа амҳәеит, аха ус аҳәазшәа иҳазнаргар рҭахыуп ҳаиҳабыра.
– Уи амшала ацҭәқәа ыҟоуп ҳәа саҳауеит.
– Аизарақәа мҩаԥысит организациацԥхьаӡа.
– Нас иамуит, ыы?.. Рыжәла нҵәааит, абри ҳаиҳабыра ажәлар знык иаарыдгылар, иҟалои?
– Иддырҟаҵом. Аус злоу Қырҭтәыла адҵроуп.
– Уи ҟаҵашьас иамоузеи?
– Сыздыруам, аха уи ада иауам зҳәоз шиашаз ааԥшит.
– Иабаҟоу, ихадырҟьацәоит рҳәеитеи.
– Ирҳәоит, аха даҽакала ишамуа ҳамбои.
– Аиаша уҳәеит, дад. Уцала, уцала! Уццакгәышьоит, – дхәыцуа мацара Жьакәа даақәгьежьт.
Џьанар аԥсшьарҭаҿ длеирц агьигмызт, реиҳабы имашьына лаихьӡаны, агәашә ианнадгылоз. Уи наҟ инҭалеит. Џьанар ашҭа данынҭагыла, а-«Волга» иааҭыҵит Важьеи Баҭыри. Еилкаан адиректор, уск имазшәа ҟаҵаны, аҩада дшыхәназ, усура иццакуаз аиҩызцәа лбааигарц. Аизараҿ згәы иҭаз зегь зҳәаз Баҭыр ҭынч диацәажәарц иҭахын, Џьанар урҭқәа еиликаауан, дара насҭха игыланы иахьеицәажәоз дырзааигәахонаҵы. Уажәгьы Баҭыр деилашәаны дыҟан, ибжьы шҭимгозгьы. Важьа уи деиқәиҳәаларц диҿаччон. Дзымыччози…
– Сара уск сымоуп, – иҳәеит Џьанар. – Ашьыжь иҟаҵатәу сшаалгалак, заа сцароуп.
– Бзиоуп! – Важьа уи диқәшаҳаҭын, аӡә диргәамҵыр ҳәа усгьы дшәон аҵыхәтәантәи аамҭаз. – Нас иацаҳҵап, – уи Баҭыр иахь даахьаҳәын, икабинет шыҟаз иҿынеихеит.
– Ашьыжьгьы усзымԥшит, иухьыз сзеилкаауам, – Баҭыр Џьанар дааихьӡеит.
– Уск соуит.
– Сабауцхраауеи?
– Макьана уцхыраара сҭахӡам.
– Иахьцалак ухы ахьхоу саҳәеи!
– Сшааилак зегь уасҳәоит. Амала уажәы сыхҭоумкын.
– Бзиоуп, амарџьа.
Баҭыр игәы ахьынирхоз шиҭахымзгьы, Џьанар уи уамак ихьаамызт. Ихы-иԥсы даҽаџьара иҟан. Дызҿыз аусгьы ибла иабомызт, знык даалганы, амҩа анықәгылара дахыццакуан. Знык амҩахь данкылс, дышьҭызхшаз дихыццакуан. Анцәа диныҳәартә… Дзықәныҳәоз дабеиҭахыз, аха ус иҟалеит. Важьа имашьына ааҭыҵын, изаангылеит. Аԥшәма ихаҭа дҭатәазаарын. Иусзуҩ дахьцоз еиликаарц, ашә ааиртит. Џьанар, Аҟәанӡа дцозар, дҭаларц диԥхьеит. Амҩан уаҳа зҵаара имҭиит аиҳабы, аха ихала цәажәаран дызҿыз. Аҵыхәтәантәи иаартыз апартиатә еизараҿ ауаа рхымҩаԥгашьа хәыц-хәыц далацәажәон. Иӡрҩуазшәа ҟазҵоз Џьанар изы, амҩа нҵәомызт. Уи иагьа иаухарын, зызхара ззымҳәоз Важьа имашьына лас ала диқәымшәар. Амала амҩа иаҳагьы иауын, Аҟәа автобус данҭала. Уи ҭәын. Еснагь еиԥш шоурацәахеит. Арахь иара уск дагхарызшәа цәалашәарак иман.
Ҩныҵҟала иҽааиҭакшәа данхәыцх, уахи-ҽни игәы иҭаз аӡӷаб акы дақәшәазшәа ахьибоз иҵаҵӷәыдан. Ус ала ак имбазар, лымҳаҭаск имоузар, уадаҩрак дҭашәарын ҳәа дазԥшымзар, игәы ирҭынчыр ҟамлози. Дызлагылаз иҽыдмырбакәа, луанытә иԥсы ааивигон. Ашьҭахь маҷ-маҷ иԥхыӡ ааигәалашәон. Дыццакуан лара лқыҭахь, арахь дызҭаз амашьына ццакуамызт. Ана-ара инкыдгыла-аакыдгыло, илбаауази иҭалози ирызԥшуа амҩа иахьаныз, уажәи-уажәи инкыдҳало, цқьа изымеиҭаҵуазшәа, иԥсахы еибакуан. Амҩа изыхараҵәҟьахаӡеит. Амала иара дуаҩ ҭынчымзи, иҩныҵҟа еилашуаз ацәырымгашьа дақәшәон.
Амашьына данлалбаауаз, таксила дахьымааз ихы шәиуа мацара, ишьҭаԥшуази изкылԥшуази, ргәхьаа имкы акәмызт, зынӡак игәаламшәаӡакәан, шьапыла ашацаҳәа днеиуан, ихы зықәкыз агәараҭа днадгыларц, агәарбжьарагьы дныбжьалеит. Анышәынҭра еснагь еиԥш алахь еиқәын. Ааигәа-сигәа уаҩ дибомызт. Агәарԥи уа иҭагылаз аҩн еихагылеи илахҿыхын уҳәартә иблаҿ иааиуамызт. Игәҭынчымра ус инарбозу? Шьҭа ашкол аҿынтә аҵаҩцәа рыхынҳәра иаамҭан. Шьасиа уамак дақәшәаны дыҟамзаргьы, Шьардасиа дышԥаҟамларыз. Ма рашьа диқәшәандаз, ус-ҳәыск иақәшәазар изымдыркәа дҟаларызма. Раб диԥымландаз, уи иҿы ииҭахыз злеиликаарызи. Ианамух уигьы диацәажәарын. Агәашә анааирт, аҩны азааигәара зҭыԥ иааҭҟьаз ала харантә иааизыҵҟьеит. Даҷла иҿаҳәан акәымзар, ашҭа узҭалозма. Аҩны иаадәылҵыз Шардасиа длышьҭагылан Аԥҭа. Џьанар иааицәымӷахеимт, аха данҽыжәла аӷәра ауимышьҭыр акәын.
– Ара уабаҟаз? – Џьанар, Шьардасиа даагәыдикылан, Аԥҭа инапы ааимихит.
– Рыӡбахә ааигәа иаҳмаҳацызт, ишыҟоу еилыскаарц нан хьаас илыман, – иҳәеит Аԥҭа. – Уара арахь уабақәнагалеи? – арԥыс иџьеишьашаҵәҟьоз иман.
– Саргьы хьаас исымаз ауп уаргьы уаазцаз. Иуҳәар ҳаицны ҳмаауази.
– Арҭ удыруеит ҳәа сыҟаӡамызт, уара урзааигәахахьазаапеи.
– Амҩан ҳзеицәажәозеи, аҩныҟа ҳлеип, Џьанар! – Шьардасиа даақәҵәиирц агьлыгмызт.
– Уахь сызнеиӡом, – Џьанар аӡӷаб дааникылеит. – Шьасиа дызбар сҭахыуп, – усгьы даргамахахьан, иаразнак аус ашҟа диасит.
– Шьасиа саб иаҳәшьа лҿынӡа дцеит.
– Данбацеи?
– Ашьыжь. Шьҭа даахьазар акәын, илыхь сыздыруам.
– Уа дшыҟаҵәҟьоу бдыруазар, сышцо саҳәа! – игәы ҭыԥаны ицон, шьҭа даахьазар шакәыз иаҳазижьҭеи.
– Акыр ҟалама? – Шьасиа Џьанар иццакышьа лгәаԥхомызт.
– Макьана иҟалаз сыздырӡом, аха бзиак смаҳарызшәа сгәы иснаҭоит.
– Уҵаа-ԥшаауа уабадәықәзаауеи, уаала суцны сцап!
Шьардасиа макьана лҽеиҭалымкӡацызт, лҵаҩы маҭәа шылшәыз, агәарбжьарахь лшьаҿа неихылгеит. Егьырҭ еишьҭагыланы иааҭыҵын, ишеицыз ақыҭа мҩаду ахь иаацәырҵын, егьи аган ахь инеирц, иааихырҵәеит. Шьардасиа илдыруаз машьынак лбозар ҳәа лыҽԥылшәон, ма лаб иаҳәшьа дахьрымаз ацуҭаҿынӡа иназгашаз машьына хәыҷы ҭацәык лзынкылозар ҳәа, дгәаҭеиуан. Џьанар даалбазижьҭеи, лаҳәшьа длыцәшәаҵәҟьон. Дцеит, иаарлас дхынҳәырц, арахь шьыбжьон лхыԥарц агьагмызт. Арахь дара х-ҩык еицын, асҟатәи иаразнак ишьҭызхшаз машьына хәыҷ абаҟаларыз. Ма лхала дызгашаз аӡә дылзаанкыландаз. Иаалырҟьаны дара рхырхарҭантә иаауаз а-«Жигули» аҽшьҭарҳәазаны иаангылт. Лара амҩа ааихылҵәан, аныҟәцаҩ дҭыҵаанӡа днаидххылт.
Џьанар дидырит Уалишьа. Дхынҳәны иахьцоз игарц диҳәараз игәы иааҭеикуан, Шьардасиа аныҟәцаҩ инаҩсахь дааиасны данҭалоз. Амашьына аақәҵәиин, иаԥхьаҵәҟьа ианаангыла, Аԥҭа диманы, ашьҭахь дынҭалеит. Уалишьа ҿымҭӡакәа дыццакуан. Шьасиараа раб иаҳәшьа дахьрымаз абжьаларҭаҿ инаӡеит, иара, имашьына аццакышьа еиҵамтәӡакәа, дышиашаз дцон, Шьардасиа дӷьаҵәыӷьаҵәуа дхынҳәырц дышиҳәазгьы. Шьасиа дахьыҟаз иара идыруан, излеиҳәоз ала. Лара илзымдыруаз гәарбжьарак дныбжьалан, ҩын бзиак зҭагылаз иҭбаацәамыз гәарԥк днадгылеит. Азныказ дааиҵахеит иара, аҩн аҿаԥхьа уаҩԥси машьынеи анимба акәхарын. Нас имашьына имала дыҩҭыҵын, ҿиҭит:
– Оҭар!
Аҩны уаҩ дыҟамызт уҳәартә, ашәқәа ыҵашьыхаа иаркын, даҽа ҩынтә ҿиҭит Уалишьа, аха лакгьы аҭак ҟанаҵомызт. Даахынҳәын, имашьына ықәиргьежьит. Ақыҭа мҩаду дазкылсуан еиԥш, даагылеит. Ицҭатәаз шьҭа еилыркаауан Уалишьа Оҭар Шьасиа дымҵаирсзар ҳәа гәрамгарҭас ишимаз. Џьанар дахьеилашуаз аԥхӡы илҵуан.
– Иахьцалак, ҳара ҳхы ахьхаз умцакәа, баша арахь ҳааумгеит, – уи ихы Уалишьа инаиқәикит.
– Ааигәа ара сиасны аҩныҟа сцон. Шьасиа амҩан дгылан. Ирласны схынҳәуеит ҳәа ласҳәеит. Аҩны снеин, смашьына ахәҭак аҟаза изаазгарц сгәы иҭан. Саныгьежьуаз дзымбеит. Џьоукы дышьҭырхит ҟасымҵеи. Шәарҭ амҩан шәанызба, исгәалашәеит Оҭари иаҳәшьеи иахьа машьынак ала ара ишыбжьаз. Ак ҭынч еимаркуазшәа збеит. Хырҩ рзызымуит, аха Шьасиа, лаб иаҳәшьа лҿы дшыҟаз рбазҭгьы, илышьҭашәарыцазар? Аҩныҟа дымнеизар, лара дышьҭызхуаз дара ракәын, уаҳа дзусҭадаз? Мчыла дрызҭартәомызт, аха дыржьазар алшоит. Уажәы дыргәыбзыӷны, ма дыршәаны «ааи» лдырҳәарц, илацәажәоит. Нас акәхап аҩныҟа даннарго.
– Уалишьа, суҳәоит, – Џьанар деилашәахьан, – баша ара ҳамгылап! Рмашьына неип ахьышәгәахәуа Шьардасиеи уареи шәоуп издыруа. Ҳаԥшаап! Илҭахӡамкәан рыцҳарак дшақәдыршәо усгьы ижәбоит.
– Ааилахәлар, алашьцара рҽалакны аҩныҟа ма ихынҳәуеит, нас арахь ҳаиҭаақәлап, – Шьардасиа илаҳақәоз цқьа ддырхәыцӡомызт, илҳәоз бзиа илҿашәартә, амала илымаҳәхарц зҽаԥшьазгоз иҳәатәы дадгылар лҭахын, ҿымҭӡакәа уи иватәаз Аԥҭа, убарҭ усҟатәи иахьеибадыруаз ззеилымкаауазгьы, днеиҿаԥшқәон. Уалишьа иабжьаргоз дақәшаҳаҭын, имашьына ақыҭа мҩаду иҩаниҵан, акыргьы дҩаскьеит, иаргьы ицҭазгьы лаԥшыла цқьа иеимырдон ирԥылоз, ирывсуаз, игылаз амашьынақәа. Оҭари иаҳәшьеи зықәтәаны иара иибахьаз џьаргьы иԥыломызт, аха иҟамлашаз егьыҟамызт ҳәа дазхәыцуан. Урҭ рмашьынаныҟәцаҩ, ихаҿы иблаҿ иааирц, дигәалаиршәон. Уи абласаркьа имхан. Аҳаҷаҳәа иааигәалашәеит аныҟәцаҩ дзусҭаз. Уи Оҭар уамак жьрацәрала дизааигәамызт, аха еиуацәаны еибаԥхьаӡон. Иара иҩныҟа акәзар Шьасиа дахьыргаз? Уалишьа имашьына аақәирҵәиин, ашьха ашьапы шыҟаз днаӡарц иҭахызшәа, аҿынаирхеит. Аиланхарҭақәа иаҳа-иаҳа имаҷхон. Анаӡара аҩны зҭагылаз анхарҭахь днеирц, гәарбжьарак аҿы дымҩахыҵит. Агәашә аҿы днаӡаанӡа, арыӷьарахь уардын мҩазма уҳәо ицәагарызишь ҳәа мацара днанԥшылазар, дзышьҭаз амашьына хәыҵагылан. Амҩа ҭшәа дагьнавсит, Уалишьа и-«Жигули» ааникылан, ирлас шьҭахьҟа иҿааихан, нас ԥхьала иаақәырҵәины, хаха дзышьҭаз днадгылеит.
Џьанар ибон изызнеиуаз амашьына ашьҭахьтәи атәарҭаҿ Оҭари иаҳәшьеи рыбжьара Шьасиа дшыбжьатәаз. Уи лхахәда ада дшибарҭамзгьы, лара шлакәыз ауизымдырхуаз. Лхы лыкәаҽ дтәан. Уи илылабжьо рнапаҿы дааргарц илацәажәоз машьынала ишрышьҭаз гәарҭеит. Аԥхьа Оҭар дыҩҭҟьеит. Уалишьа даангыланы ашә ааиртаанӡа, зганла ашә аазыртхьаз Џьанар дыҩҭыԥан, аҳәызба ҭызхуаз иахь иҿынеихеит.
– Оҭар, машәырк ҟаумҵааит! – Уалишьа дыҩҭыԥан, Џьанар диаԥхьагыларц дшааиуаз, ихжәаз ҵла ԥшқак ашьапы дахҟьашан, дцәыҵахх дахькаҳауаз, иӡамҩа ихәын, ашьа лаиҿашит.
– Саԥхьа шәмааин! Аӡәгьы сиеигӡом, схгьы сеигӡом, Шьасиагьы дысшьуеит, -иаҳәызба аҿы цырцыруа, иҽырхиа дгылан.
– Џьанар! – дыҳәҳәеит Шьардасиа, илымаҳәхарц згәы иҭаз дшыршьуаз анылба.
Иара ҿымҭӡакәа Оҭар дизааигәахеит. Ибла акгьы абомызт, зылаӷырӡ зҿашы амашьына иааҭыҵыз Шьасиа лыда. Иареи лареи аҳәызба зкыз дрыбжьагылон. Џьанар иарма напы иҟьеит, Оҭар иарӷьа напы шыҟаз. Уи маанак аҵаӡамызт, дахьисызгьы изгәамҭеит, иманшәаламкәа инапы дәықәиҵазар здыруадаз, инапы хәын, амала аҳәызба Оҭар импыҵирҟьеит, уигьы ҟалашьас иеиҭаз цқьа изеилкаауамызт. Нас иарӷьа напы ирҭачкәымны идәықәиҵеит. Оҭар иҽирнаан, имаахеит, аха шьҭахьҟа цқьа дзеиҭамҵызт, дкаҳаит. Шьардасиа Шьасиа дналԥххылан, длыманы Уалишьа имашьынахь даалгеит. Аԥҭа Уалишьа диргылахьан. Омар иаҳәшьеи амашьына зтәыз рыуа ҷкәыни ицәҳа-шҳауа игылан. Оҭар дҩагылеит.
– Ахьымӡӷ исшәыргаз аҭак ҟасҵоит сара, – дмақаруан уи.
– Ҳара ҳшьа ҳауӡом ҳәа уазҳәада?! – даақәгылеит Џьанар, Шьардасиа лчаврала уи инапы ҿалҳәон. Шьасиа Уалишьа ихаҿы лрыцқьарц, дидгылан. Аԥҭа ииҵәаххьаз аҳәызба дашьҭан Оҭар, иааиԥшаар иалеигӡарыз уаҩы изымдыруа.
– Ирласны амашьына шәҭалеи! – Уалишьа иҩызцәа анрызҿиҭ, уи ибжьы иазԥшызшәа, рыԥшь-ҩык наҟ рҽҭарԥсеит. Иаргьы аԥсҟы днаҿатәан, и-«Жигули» шьҭахьла мацара идәықәҵаны, агәарбжьарахь икылиган, ақыҭа мҩаду дазнеирц, дыццакит.
Џьанар инапы ахьҿаҳәаз ашьа алыжжон. Уалишьа имашьына иҭаз абинти абамбеи риҭан, Шьардасиа цқьа иҿалҳәарц даҿын. Џьанар ахәра маҷк ишихьаауазгьы, уи игәалашәозма, Шьасиа дахьеиқәдырхаз, зегь раԥхьа уи иара иахьибзоураз акыр игәы шьҭнахуан. Ак ҟалеит ҳәа ззымдыруаз амҩа ианыз ирылуаа илеиуан амашьына, иаалырҟьаны ахҭыс ӷәӷәа иақәшәаз аҿар ақәтәаны.
– Ашьа ҳҿатата, аҩныҟа неишьа ҳамаӡам, шәабгьы иашәымҳәан! – Уалишьа инарабжьеигеит.
– Саҭамыз! – ҿааиҭит Џьанар. – Сара Шьасиа ара дысзааныжьӡом, иҟалаз ашьҭахь.
– Избан? – Уалишьа иааџьеишьеит.
– Арҭ ас изҭынчхаӡом. Изладәықәлаз амҩа ианаму, ауаа аарышьҭуеит. Аҟабал-ӡабал рыманы итәазаауеит.
– Нас дабаҳгои?
– Сара дыбжьызгоит.
– Аӡәы иҳәеит ҳәа уаҳахьоу!
– Ауаа лаб изаарышьҭыргьы, иҟалаз раҳауеит, уиала иҭынчхоит.
– Лара дақәшаҳаҭу? – Уалишьа ихы аҵәыуара изаҟәымҵуаз Шьасиа иналықәикит.
– Бақәшаҳаҭзар, – ҿаалҭит Шьардасиа, – ҳара ҳрыцҳабымшьан! Была мацара ҳаԥсы ҭоушәа бҽыҟабымҵан!
Шьасиа ҿылҭуамызт. Ргәарбжьараҿ инеиаанӡа, Уалишьа амашьына ааникылеит, ргәы иҭақәаз еибыҳәаны, еиқәшаҳаҭқәахарц. Арахь иара дшәон Оҭар, уааԥсырала иҽеибыҭаны, дрыхьӡаҵәҟьар ҳәа, нас рус аилыргара цҭәхон, убри азын Џьанар ииҳәаз дшақәшаҳаҭхаҵәҟьоз имӡеит. Шьасиа лаҳәшьа ллымҳа дынҭахәыҭхәыҭит.
– Уалишьа, – лҳәеит Шьардасиа. – Агәашә аҿынӡа ҳнаганы, уааскьа џьара уааҭгыла! Шьасиа аҩны ддәылҵыр лҭахыуп. Амҩа дшаныз, даашьҭхны дыргазшәа лҭахӡам.
– Ибҳәо иашами, – Уалишьа Шьасиа лахь даахьаҳәит, лҿахәы акәымзи лаҳәшьа еиҭалгаз, имашьынагьы аҿынаирхан, ргәашә аԥхьа даақәгьежьит. Аеҳәшьцәеи Аԥҭеи аныҩҭыҵ, ԥыҭк дласкьаны, даангылеит. – Лнагара уазыҟаҵоу? – Џьанар иахь даахьаҳәт иара.
– Сазыҟаҵаӡам ганкахьала. Нас иааинырсланы хпыҿк ушәа, аҿҳәара аҭаны, иҳарххошәа исҭахӡам. Уажәы Аҟәа дҩазгоит, асасааирҭа дыҩнасҵоит. Сыуацәақәакгьы агәхьаа исзаргом. Аусураҿ сыҽрымысхуеит. Ҩы-мчыбжьа рыла сҽазыҟасҵоит, нас дыбжьызгоит. Агәхьаа уасыргоит, аха Аҟәанӡа сҩага! Дзаазгазеи уҳәо уҟасҵом.
– Иуҳәақәо закәызеи? – иааҿахиҵәеит Уалишьа. – Лара илҭахы-илҭахым, усгьы хаҵаҩызара лзызур акәхоит, – дааччеит иара. – Ари аҷкәын дзусҭада?
– Ран лаҳәшьаԥа Аԥҭа.
– Қоҳ! Уи дхаҵаҩызахоит, сара ахаҵаҩыза иеиҳабы сакәхоит. Ирласны иааиндаз!
Ахәлара аҽазнакыҵәҟьон. Аԥҭеи Шьардасиеи, шәырақәак кны, агәашә аадыртын, рҿаархеит. Шьасиа анышәынҭра дҭагылан. Лхы ларҟәны лан дылхагылан. Длеиҳәҭҟәыҟәлан, лнапы анышәынҭра гәы иаақәылшьит. Агәашә хәыҷы аалыртын, лҿаалхеит. Лара дааиаанӡа, ашәырақәа иманы, Аԥҭа амашьына дҭалахьан. Аеҳәшьцәа аагәыдибаҳәҳәалеит. Шьасиа Аԥҭа днаиватәеит, Џьанар ԥхьаҟа днаскьан. Аӡӷаб лхы шьҭылхуамызт, лгәы иҭаз Џьанар изеилкаауамызт. Уалишьа имашьына ақыҭа иалгаз амҩаду ахь инаирццакит.
Уи ашықәс азы инаргӡаз аусқәа реихшьаала иҩны далгахьан ашкол ҩ-секторк змаз аҿынтә ҩ-школк злыҵхьаз, акоммунистцәа рхыԥхьаӡара ахьмаҷцәаз азы зҽеиҿызымгацыз апартеиҿкаара амаӡаныҟәгаҩ Леуанти. Иқьаадқәа ҷапӡа еизганы идипломат иҭан. Афҩы гозшәа изымчҳауаз амарксизми-аленинизми аидеиа аҵаҵаны еиқәыршәан иара, избанзар амилаҭ политика аҵакы ӷәӷәаны дахьалацәажәоз, иатәымз ацәа ахаҵаны ицәырумгар, асовет ҳәынҭқарра уаӷан ҳәа, азакәан ԥҟара уаҿадыршәуан, уусқәа ԥхасҭартәуан, уи ала ужәлар рус уаԥырхагахон. Шьҭа аҵыхәтәантәи аурок нҵәарцаз агьшагмыз, адиректор иҭыԥ аҿы ақалақьтә комитет ахаҭарнак дааины дшыԥшыз иарҳәеит. Ҳаҭыр зқәиҵоз уаҟа уаҩ аус иуӡомызт, аха, аԥсшәаз ишахәҭаз диԥыларц аҭахын азы, длалбааит.
– Шәшкол ахьыҩноу ҳҩеип, – ихала уахь дзымҩеиуазшәа, ахаҭарнак апартеиҿкаара амаӡаныҟәгаҩ дицны дыҩдәылҵит. Аҩныҵҟатәи амардуан иахьынӡаҿаз ҿиҭуамызт, акоридор иныбжьалахьан, уи Леуанти данааирӡрҩуаз:-амаӡаныҟәгаҩра ҿыц иудаагалап ҳәа ҳгәы иҭоуп.
– Сынтәа ҳзынԥақәаз удыруеит, – иҳәеит Леуанти, иаҳаз ақәкы иара итәала еилкааны. Иара, ихә ҳаракны иршьозшәа ҟаҵаны, аихшьаалатә еизараҿ ииҭахыз цәыримгартә изныҟәозар ҳәа игәыӷуан. Иара иааҿахиҵәеит: – Апартиа алахәыларала аԥсуара ҳзыхьчозар убоит, иаҳагьы ҳазҿымҭуа ҳҟанаҵоит акәымзар. Амаӡаныҟәгаҩра – усгьы даҽа ҭакԥхықәрак уднаҵоит.
– Ус еиӷьуп ҳәа иаҳԥхьаӡоит.
– Даҽаӡәы идаҳҵароуп уи.
– Дарбан угәаныла?
– Шалахан Нургалиев иакәхоит. Уи иаҳа дшәымаҭәоуп.
– Иахьцалак уазхәыцыр бзиан ҳәа сгәы иаанагоит.
Леуанти аҵыхәтәан иаҳаз алаҿимҭит, избанзар иара игәы иҭаз иҳәахьан; уи анаҩсан, идыруан апартиатә органқәа рҿы аус зуаз рхықәкы анагӡараз иаарылшоз зегь ҟарҵон, уи ус ирҵасын; ус анакәха, дара ирҿагылашаз амҩақәа зегьы уара ухы иаурхәар акәын. Аҵарамш ашьҭахь арҵаҩцәа рҽеидыркылон, урҭ ндәылҵқәеит, акоммунистцәа рымацара иаанхартә. Ақырҭуа школ иадиректорхаз Гагуа дмааит, апротест ҟаиҵон иара ишкол азҵаарақәа апартеиҿкаара иахьаламцәажәоз, ишкол ахыбраҿ иахьымҩаԥырымгоз аихшьаалатә еизара. Уи ихашҭит ацхыраара Қарҭынтә ишизаауаз, даҽа школк иамамыз ахылаԥшра шигырмыжьуаз. Аԥсуаа аурыс школ ахыбра рырҭозар, аурысқәа ахыбра ҿыц рыздыргылозар, урҭ аҩ-коллективк еиҿыҵаанӡа, ақырҭқәа ршкол ахыбра ҿыц авадыргыларц, Қарҭынтә иааны апроектқәа ҭырххьан, аусурақәа ирылагахьан, аргыларатә маҭәахәы аиқәҵара иаҿын. Аха Гагуа ида аизара мҩаԥыргартә иҟан, аусура рҽазыркит.
Усҟан ишыҟарҵалоз еиԥш, ажәахә амарксист-ленинтә аԥхьажәа Леуанти дзацәцомызт. Аԥсны аҿиара иазкны ЦК КПСС Ақәҵара, агәра уамак ишимгозгьы, ада усушьак ыҟамызшәа аԥшра аҭаны, иаргәментқәа зегьы уи иадҳәалан. Аԥсны иамаз «ақәҿиарақәа» днарылаган, иагыз ахь диасуа мацара, ақалақь аҿы имҩаԥысуаз апроцессқәа иҽаарыдикылан, ақыҭаҿ имҩаԥыргоз аҽырҩрҭа аргылара ахарбгалашьа далацәажәеит инхшьаалашәа, избанзар наҟ уи нҭкааны иҳәарц игәы иҭан.
– Абарҭқәа зегьы рнаҩс, иазгәаҭатәуп ҳорганизациаҿ, ақалақьаҿ, ареспубликаҿ закәытә мораль-ԥсихологиатә климату ишьақәгылаз, уи хымԥада ҳусзуҩцәа, Аԥсны анхацәа ргәалаҟазаара шьақәнарҟьоит, – иациҵон иара иажәахә. – Ҳара ҳашколаҿ иҟалеит ахҭысқәа, џьокы-џьоукы аԥсуаа рмилаҭ зинқәа рымхзарц ианықәгылоз, рсоциалтә еизҳара анырҿаҟәоз, ареспубликаҿ ашовинизм аԥашәқәа ыҵхзарц ақәԥара ианаҿагылоз, – аниҳәа, Нургалиев дтәан ихьӡ рҳәар ҳәа дшәаны. – Егьи аган ала, ҳусзуҩцәа рыхәҭак, ашкол анапхгара убрахь иналаҵаны, уҳәан-сҳәанқәа аԥырҵоит ҵыԥх, ҳҭоурых ҭыԥ ныжьны ҳақәҵызшәа, Аԥсны иаҳҭоурыхым ҭыԥ ыҟоу џьушьап. Ус анакәха, ҳпедагогцәақәак ирзеилкааӡом ахәыҷқәа рзы аҿыц хыбра ҵакыс иамоу. Урҭ ҳара иаҳԥырхагахеит ашкол ахыбра ҿыц иазылхыз, аҵаҩцәа рырҵареи рааӡареи даараӡа ианаалоз аҭыԥ аҿы аргылара. Ҳара цқьа иҳалаӡам ашкол нхамҩа ибзиаҵәҟьаны аиҿкаара, арҵара-ааӡаратә ус
ашьақәыргылара ҳалшаӡом, апедагогцәеи ашколҷкәынцәеи русуратә система шьақәыргылахартә еиԥш, – убри ауп ари иаҳәо.
Уи адагьы, ари иаанарԥшит ҳарҵаҩцәақәак, ҳнапхгаҩцәақәак аестетикатә ааӡара апроблемақәа шырзеилымкаауа, ааӡара аҵас ииашам амҩа шазылырхуа. . Аемоциатә ҟазшьақәа рылааӡара шаҳзымдыруа атәы усгьы иҳәатәым. Сара сгәы излаанаго ала, ЦК КПСС Ақәҵара аҵыхәанӡа ҳхы иаҳархәар акәын иахьатәи ашкол ахыбра аргылараз.
Абраҟа ибжьасыргылар сҭахыуп ақыҭаҿ аԥсшьара усқәа рымҩаԥгара аҵареи ааӡареи рус ишаныруа. Аа-шықәса зыргылара иаҿыз ақыҭсовети аклуби ирылгеижьҭеи акыр шықәса мҩасит. Аха ҳхәыҷқәа, ақыҭаҿ инхо, кинофильмк цқьа изахәаԥшӡом. Аклуб аҩныҵҟа акустика амаӡам. Афильмқәа рҿы ирҳәо узеилкааӡом. Ақалақь анагӡаратә комитет акультура аҟәша акәзар – зынӡак аус ауӡом, амала амилаҭ еичырчараз аусқәа бзианы имҩаԥнагоит.
Жәохә шықәса раԥхьа ақыҭа нхацәа рымчала сабшалеи мҽышалеи аҽырҩырҭа ҳаргылеит. Ашколҷкәынцәа ҳхы иаҳархәеит. Аха ишнеиуаз ақалақьтә комитети анагӡаратә комитети рымчқәа ааибырҭан, идырбгеит, идырҳәит, нас иржит. Абомбақәа адәы иқәҳазар усҟатәи иԥхасҭартәрымызт, сацәыԥхамшьакәан исҳәоит, убас уаӷа изыҟамҵоз аус ҳзымҩаԥыргеит аԥсуа культура аҿиара зҭахымз ауаа. Ақалақь газеҭ «Авангард» уи аҵыхәала иқәгылақәахьеит. Амч знапаҿы иҟоу, 1979 шықәса октиабртәи аныҳәақәа ирылагӡаны, аҽырҩырҭа иахәҭоу аԥшра аҭаны, аҽырҩра шымҩаԥырго агәра ҳдыргеит. Аныҳәа ааигәахоит, нацәала иуԥхьаӡаша мшқәак роуп инхаз, арахь ҳажәлар зхыҽхәоз аҽырҩырҭа арҳәра иаҿуп, аекскаватори амашьынақәеи ҭаргыланы.
Уи адагьы, ақыҭаҿ имҩаԥгатәуп иҵегь акультура усқәа. Уи аӡбахә шаацәыругалак, арҵаҩцәеи егьырҭ активистцәеи шәоуми уи мҩаԥызгаша ҳәа, аҿҭыха ҳарҭаӡом. Азеиԥш усқәа, ҳара хықәкыла ҳусқәаҵәҟьа ирызкым, заҟа мҩаԥаагарызеи? Арахь уџьабаа ахә рызшьондаз, зны иҳаргылаз аҽырҩырҭа еиԥшҵәҟьа. Иарбан усзаалак аҳәынҭқар ԥара ақәрӡтәуп, анапхгацәа рхатә лаҵа рхала рыбла ихгылазарц.
Иахьа лабҿаба иаабоит ЦК КПСС-и СССР Аминистрцәа р-Совети Аԥсны иазыркыз рықәҵара анагӡара ишаҿым. Уи сара исгәаанагара мацарам, зхы здыруаны ҳтәыла хәыҷы иахаҭарнакыу зегьы ирҳәо ауп иара. Зегьы ҳрылацәажәарым, аҭоурых ҭыԥхьӡқәа рҭыԥқәҵара апроблема заҵәык ҳазкылԥшып. Ақәҵара излаҳәоз ала, уи азҵаара ҳасабтәын 1979 шықәса ииун азы. Изынагӡами? Аԥхьа иргыланы иҳәатәуп ари аус азы хаҭала аҭак аобком актәи амаӡаныҟәгаҩ Адлеиба ишыҟаиҵаша. Ажәлар ари аус цқьа иахәаԥшны аҭыԥ иқәырҵарц акырынтә ишықәгылахьазгьы, иареи Қырҭтәыла ССР анапхгареи 1979 шықәса сентиабр 17 азы СССР Иреиҳаӡоу Асовет Апрезидиум иҭнажьыз ақәҵара иазыԥшын. Аԥсуа топонимика аус ӡбара иаԥырхагахоит ҳәа игәыӷуан. Иаартыз апартиа еизарақәа рҿы уи имӡакәа ирҳәон, аха аӡәгьы агәра игартә ирзыҟамҵеит, амала ажәлар ирыгәхьаау дара хьаас ишрымамз ааԥшит. Аҩызцәа! ЦК КПСС-и СССР Аминистрцәа р-Совети Аԥсназы рықәҵара нагӡатәуп!
Уажәы исҳәар сҭахыуп апартконференциаҿ ажәа шсырымҭаз, уи азы иԥырган иарбан еизаразаалак апартиа-демократиатә принципқәа. Исзеилкаауам иарбан хәшьароу иаҭатәу ас аныҟәашьа рхы аналадырхәуа ареспублика акоммунисттә партиа ахаҭарнаки аобласти ақалақьи реиҿкаарақәа рнапхгаҩцәеи еиҿцәажәаны. Апартиатә форум салахәра еиҟарамрыла ишымҩасуаз анызба, аконференциа аансыжьыр акәхеит.
Аҵыхәтәаны аҩы-шықәса раахыс имҩаԥысуаз ахҭысқәа ирызкны иҳауан ақалақьтә комитет ашәҟәқәа, урҭ рҿы иашамыз алкаақәа рацәан. Сгәы иалсит даараӡа, ақалақтә комитет аҿы ашәҟәы шьҭасҵеит, апартеиҿкаара амаӡаныҟәгаҩра аҿынтә схы сақәиҭыртәырц, избанзар аҭыԥантәи амчрақәа рполитика шиашамыз сыуаа рахь исзаагомызт. Сарзаҳал иахәамԥшӡеит. Арҭқәа зегьы амораль-психологиатә климат бзиа арҳара иаԥырхаган.
Ихадаз Аԥсны азҵаарақәа – Аԥсны АССР астатус, Қырҭтәылатәи ССР аилазаара алҵраз азин, аиҳабыра иахадыргыло дабориген уаҩызарц, акадртә зҵаара, атопонимика, – иашамкәа иӡбан, аԥсуа жәлар ирыхәартә иҟаҵамызт, зны-зынлагьы абџьар мчы ахархәара
аман, аҵыхәтәантәи иаанагоз жәлар рыгәҭынчымра ашьаҭа арҳара акәын. Уи иаҳәо убри ауп – ҳажәлар ҿыц ишьҭырхроуп ихадоу азҵаатәы, уи анагӡара иадҳәалахоит егьырҭ аусқәа рҭыԥқәҵара. Уи Аԥсны АССР Қырҭтәыла ССР алҵра ауп. Аԥсны аиқәырхареи аршәҭкакаҷреи иахьа убри ак ауп изыӡбо.
Ажәахә хада анаҩсан, рықәгыларақәа кьаҿын. Леуанти ииҳәоз аиҳараӡак амилаҭ зҵаара иазкын. Уи ҿыц рҽазҵәылхны иалацәажәар иацәшәон, избанзар иара ида икоммунистцәаз адиректори арратә ус иазкызи ракәын. Ашкол аиҳабы, иагьа умҳәан, деиҳабын, дызқәшаҳаҭызгьы цәыригацәар наҟ-наҟ иалҵшаз здыруадаз. Амаиор Нургалиев, аԥсуа школ дадхалазшәа дызлаҟаз ала, иҽирҵарыр ҿагылашьас иоуаз еилкаамызт. Ақалақь комитет ахаҭарнак уи атәык иаҳаргьы абеиҭахыз, аизара заҟа икьаҿхарыз еиҳа еиӷьеишьон. Убри азын амаӡаныҟәгаҩ ҿыц иалхрахь ииасырц иҭаххеит.
– Аӡәыр сара скандидатура ҟаиҵарц иҭахызар, – дҩагылеит Леуанти, – исҳәахьеит уи аус анагӡара шсылымшо.
– Уара уакәу даҽаӡәу иҟаҳҵо макьана иҳаздырӡом, – даҽакала дцәажәон ақалақь комитет ахаҭарнак.
– Сара иқәсыргылоит Нургалиев икандидатура, – уи ииҳәоз Леуанти иаҳаӡомызт, игәҭакы наигӡон.
– Сара исҭахӡам, – дҩагылеит амаиор.
– Х-ҩык ҳауп ари ашкол аҿы апартиа иалоу, – иҳәеит Леуанти. – Сара сызҵаара ӡбоуп. Адиректор маӡаныҟәгаҩс дҟаҳҵома? Ус иҟамлацт. Инхо шәара, амаиор, шәоуп. Шәусурагьы ианаалоит.
– Ари ашкол аҿы сара сладырҟәхьеит, исхыччахьеит, – даҽазны иеиԥшымкәа иԥсахы еибакуан аруаҩ. – Уажәы ас еиԥш иҟоу аус снапы ианышәҵар шәҭахыума?
– Аӡәгьы шәлаимырҟәит, дагьышәхымччеит, – Леуантигьы дааҭгыломызт. – Аха амилаҭ шынеибакәыз, рҷыдарақәа еилымкааӡакәа, рыцәгьа ахьышәҳәоз азы, акритика ӷәӷәа шәзыруан, – аниҳәа, Нургалиев ибӷа ԥҵәазшәа длатәеит. – Егьи аган ала, еснагь амаӡаныҟәгаҩра аӡәы иныҟәигалар аума? Акоммунистцәа ианшәыдырҵа, иныҟәыжәгар акәу? – иҿы иҭамшәалоз аацәыригеит. – Аустав ишԥаҳәо?
Леуанти ақалақьтә комитет ахаҭарнак днаскьеиган, даахынҳәит, зԥсы зшьаз иԥшра иманы. Акоммунисттә партиа игәы ахшәаӡахьан, еиликааӡахьан ажәларқәа ртрагедиақәа иара ишадҳәалаз. Амала урҭқәа цәыҵрымҳәар анамулак рыӡбахә рҳәалон, аха ицәыҵарҵәахыр иаҳа иеиӷьаршьон. Апартиа иадҳәалаз абзиарақәа раҟара рыцҵаны ианцәырыргалак, КПСС ада ҿиара ыҟамызшәа ауаҩы ихәыцра шьақәгылон. Ус иагьа иҟазаргьы, апартиа шьҭа иалшаӡомызт амилаҭ зҵаара аиҵахара зеиԥшраз аарԥшра. Уи адагьы апроблемақәа даараӡа ирацәан аполитикаҿ, аекономикаҿ, абзазара еиҵахараҿ, уаҳа ԥхьаҟа изымцоны, ашьақәхалара мҩа ианыз аԥсҭазаара уадаҩхон. Аусқәа наргӡазшәа ашәҟәы иадырбоз нормахан, аусаҿ зегь ҵаҟа-ҵаҟа еилабаауан. Аԥсны урҭқәа рызынтәык амилаҭ зҵаараҿ рҽеидыркылон. Уажәраанӡа маҷк узықәгәыӷратә иибоз апартиа зынӡак агәрагара ицәыӡхьан. Аха ажәлар убри шԥадеилыркаатәыз?
Ус иагьа иҟазаргьы, ақәԥара цон. Уажәраанӡа амилаҭ зҵаара амҩан иузцәыргозма, аҵлақәа инадыркны ахаҳә аҿынӡа, зегь рлымҳа ҵарызшәа угәы иабон, урҭ алымҳақәа КГБ ахыбра иамадаз џьушьон. Убасҟатәи апропаганда ус ӷәӷәан. Иахьа уи апартеиҿкаара аизараҿ ирҵарны иалацәажәон. Аконференциақәа рҿы амилаҭ ду рызҿлымҳара макьана аиааира агон, аха ишнеиуаз уаагьы амилаҭ маҷ азҿлымҳара ԥыжәара шагоз агәра игон Леуанти. Уи амҩа гәдоуҭаа рпартактив ықәгылахьан. Нас ишнеиуаз егьырҭ араионқәеи ақалақьқәеи, нас аобласт активи рҿы аԥсуаа рхыԥхьаӡареи рхаҭабзиареи шԥамызҳарыз.
Аха, аҩныҟа амҩа дахьаныз, игәы ҭрысуан, ари асистема ыҟанаҵ, рызҵаарақәа рыӡбара алдыршомызт. Ажәлар ҵыхәаԥҵәарада иқәԥалар акәын, аҵахь иргацԥхьаӡа, шьапхыц-напхыцла ацаҟьа икыдлазар иаҩызаны, аԥсеиқәырхара мацараз. Уи аамҭаз ԥсадгьыл дус ирԥхьаӡоз Аидгыла зныз асистема аиларбгара азхәыцра уадаҩын. Аӡәыр дазхәыцхьазаргьы ҟаҵашьас иамаз здыруадаз. Иузеилмыргоз азҵаатәқәа анырацәахалак, унапы уваҳарын. Агәкаҳара ауаа уажәи-уажәи ирызцәырҵлон, ҩажәеижәабатәи ашықәсқәа
инадыркны. Амала маҷк ҳзыҟаҵозар ҳәа џьоукы аацәырҵлон, убарҭ рықәԥара шьаҿа хәыҷны аԥсадгьыл иахәон, аха амчра анапаҿы урҭ аанагон. Даҽа џьоукы ргәы иалсуаз азы ақәԥараз иҩагылаанӡа, жәабаҟа шықәса цон. Аха иаҭахын есымшатәи ақәԥара, шәи ҩажәеи жәаха-ҩык ршәҟәы аӡбахә аараҳазижьҭеи, ажәлар ашьапықәгылара шыҟарҵоз еиԥш.
– Уа Леуанти! – наҟтәиала изаангылаз амашьынагьы ибомызт, аԥсҟы зкыз Чыгәбар Леонид иқәҿимҭызҭгьы.
– Улаԥш кыдхылаӡама? – уи иватәаз Лиуфа Ԥсардиагьы ибжьы ааиқәиргеит.
– Шәабаҟаз ашьыбжьон? – еилысуаз амашьынақәа иҽрыҵамырхакәа, иаамҩахыҵыз Леуанти ибон ргалош дуқәа рышьаҵаны арҭ аиҩызцәа ԥсыӡкра ишыҟаз. – Акыр шәкыу?
– Ашьыжь аахыс аҟәры ҳавҵоуп, иҳамкыкәа, – иҳәеит Леонид. – Уаҵәы аус ҳуеит, уаҵәашьҭахь уаагап?
– Шәарҭ ҽнак бжьах аус жәуеит, аха сара есымша сҭыҵроуп.
– Аус умуазар уцозу? – дҵаауан Лиуфа, аҭакс иоушаз усгьы идырны.
– Асабшеи амҽышеи руак уаагап? – Леонидгьы ииҳәацыз дацрыҵуамызт.
– Убри аха змада! – иааҿахиҵәеит Леуанти.
– Ашәарыцара уҭахым, аԥсыӡкра уҭахым, – иџьеишьон Леонид, – нас аԥсҭазаараҿ иубеи?
– Аполитика дафеит, – Лиуфа дыччон.
– Аус анызымуа, – иҳәеит Леуанти, – сԥсы сшьароуп.
– Аԥсшьара уара ишԥеилукаауа, – Леонид згәы дзызҭамԥшуаз ауаҩы днеиҿаԥшит. – Ашәарыцареи аԥсыӡкреи ԥсшьараӡамеи?
– Аӡәы иԥсшьараны ибоит, даҽаӡәы – мап.
– Ных џьушьт!
– Сара усҟатәи срыхьӡаӡом. Исылшаӡом.
– Нас уаала аӡӷаб дуҳарбап.
– Дарбан ӡӷабу?
– Уаҳа иузымбаз. Амала уажәы лани лаби рахь дыҟоуп.
– Урҭ Гәдоуҭа иҟоуп шәымҳәаӡази, уара?
– Ус анбаҳҳәаз? – Леонид игәалашәомызт.
– Ус ҳамҳәаӡеит, – иҳәеит Лиуфагьы.
– Лара Аҟәоуп дахьынхо, – Леуанти изеилымкаацыз азы адырра Леонид ииҭон. – Гәдоуҭа илзааигәаз рҿы дыҟан, уск луан. Нас аҵара дҭалеит, лыҩныҟа дхынҳәит. Ҳцап, уара, дуҳарбап!
– Гәдоуҭанӡа сзымцеит, Аҟәа сабацои.
– Алакә ара дыҟоуп, уара, – Леонид илахь ибыӷуан, Лиуфа дахьынӡаччоз. – Иуцәыӡуа дзусҭоу удыруандаз!
– Исзымдыруа ауаҩ хьаас дызласоури?
– Ма улызҿлымҳахар ҟамлаӡои?
– Ус сара сылахь ианымзар акәхап.
– Алахьынҵа агәра уго уалагеижьҭеи, иҵуеи? Уара укоммуниступ, марксизми-ленинизми рыда, акыр агәра угома.
– Зыгәра згозгьы ак цәыругеит.
– Ус умҳәалан! Ак аараҳар, аҳәынҵәа ҳадыргоит, ҳусқәа зынӡа иԥхасҭахоит.
– Убри ауми иҳахьыз.
– Амала уи аӡӷаб зегь акоуп зны џьара дусырбоит, – Леонид имашьына аҿынаирхеит.
– Аеи, зны џьара! – Леуанти уи наиқәҿиҭит.
Иара, аҩны дшааизҵәҟьа, даҽа уск иҽазимкит, аусутә шмаҷмызгьы. Аҽны дназдымгылаӡакәа, зынӡак димбаӡазшәа аҵара аамҭа зыцәирӡыз Инга дналҿаԥшыр иҭахын. Лара зҵаарак аилкаараз димыдгылаӡакәа, ҽнак мцаӡацызт, ма иара диԥшаауан, дҵак
лиҭарц, ма уи шыналгӡаз еиликаарц. Убри аҽны уаҳа еизааигәамхаӡакәа, аизара дахьазхәыцуаз акәзу, ма даҽакы дахнагазу изымдыруа, аамҭа ицәцеит. Иара ус инаихьԥшқәеит хара-хара, аха лгәы лнархьыр иҭахымызт, ауха дынкахәыцуа дызмыцәакәан, ашьыжь лгәы ҭынчымкәа, ашкол ахь амҩа данылар алшон. Уахык лԥсы ааибакыр илыхьхози, аха иара изын лара акыр иаԥсахахьаз лакәхахьан. Ааилашәымҭаз лҩны днеиртә, амҩа днықәлеит.
Кьахьыриԥа Уасика аԥшәма диҭан. Дара еиқәлацәан, ирлас-ырласны аӡә даҽаӡә диҭаауан. Рҩыџьегь нхацәан, афатәи арыжәтәи рыгӡамызт. Аҩы рылаӡон, рхала иааидтәалан, акырӡа ржәуан. Изымжәуаз Леуанти дырҭазаргьы, даарыдыртәаланы ддырӡрҩуан. Ажәа зҿамбаӡоз Виктор ииҳәашаз еснагь иман. Иаҳауази иибози еихаргыла-еиҵаргыла еиҭеигон. Иара усгьы уи аҽны дзыргәырӷьашаз иман. Аҵыхәтәан изааиз иныҳәаҿа ааникылеит.
– Анцәа уиныҳәааит, Леуанти! Ҳарҭ аныҳәаҿақәа маҷымкәа иаҳкхьеит, шьҭа ҳзықәныҳәарыда шысҳәоз ауп уара ушҳахьӡаз, – алафҳәарагьы бзиа ибон аԥшәма. – Аха умааиргьы уныҳәаҿа ҳкуан, избан акәзар Уасика уаха ара даазцаз аус уаргьы уалахәуп. Унапы иҵухыз ашәҟәы иабзоураны, сышәҟәқәа Қарҭынтә иаарган, иахьа ГАИ аиҳабы даасыԥхьан, снапаҿы исиркит. Шьҭа сусураҿ машьынак сақәтәартә сыҟоуп. Уи ҳақәԥара иабзоуроуп, еиҭасҳәахуеит, зегь раԥхьа уара иубзоуроуп. Анцәа уиныҳәааит! Ҳаԥсуара уахьазықәԥо даара ибзиоуп. Маҵурак уашьҭамлакәа, умч-улша зегьы ажәлар рҭыгара иақәурӡуеит. Иаҳагьы ҳаԥсадгьыл хәыҷы уахәарц уҟалоит, ухатә ԥсҭазаара анеиҿукаалак. Ҳахьыӡуа шәымбаӡои, уара, ҳахԥхьаӡара амаҷра иахырҟьаны? Ухшареи уареи уеиҵаҩы ҳабла Анцәа иаирбааит! Уасика, ԥшӡала иукааит!
– Анцәа уиныҳәааит, Леуанти!..
Иныҳәаҿа ҿыц Уасика ианааникылоз, Леуанти Виктор иҿынтә егьи иахь данаахьаԥшуаз, илаԥш аԥшәма иԥҳа аиҳабы иналықәиршәеит. Уи леиҵбацәа еикәшаны, аишәа хәыҷы иадтәаланы, рыҩныҟатәи рыдҵақәа иахьырҿыз, дахьрылатәаз дырхылаԥшуан. Лыблақәа ҩышьҭхны дааиҿаԥшыргьы цәгьа ибомызт, лара лхы шьҭылхӡомызт, лызлымҳак аныҳәаҿақәа аԥызҵоз ишрызкыдызгьы. Аҵыхәтәан Леуанти иныҳәаҿа шьҭызхыз днараҭабын, уигьы ымжәӡакәа, иаҵәца нықәиргылеит.
– Ари Анцәа диныҳәаҵәҟьаноуп дшыҟоу, – Уасика дыччон, аҭаҭын лҩа иҿыҵырббо.
Ан лԥҳа длыԥхьан, даҽа уадак ахь дныҩналгалеит. Хықәкыла дшылгаз ибон Леуанти, аха илалҳәоз зызкыз издыруамызт азы, агәхьаа имкӡеит. Аӡӷаб дааҩнашылахозар ҳәа дыԥшын, лара акырӡа дынхазшәа ибон, убасҟатәи дналыхьԥшыхыр иҭахын. Зынгьы ихы гәыбӷан аиҭахуан иҵаҩы инаӡаз ӡӷабк дахьлеиԥшнишьалоз. Знык лбжьаратә ҵара далгандаз! Уанӡа уамак бжьамызт шьҭа, аха аамҭа цаӡомызт азԥшра ануқәшәалак. Урҭқәа наӡаны рызхәыцхагьы имамызт, избанзар дзыдтәалаз рныҳәаҿақәа дара рахь дхьадырԥшуан. Усҟан ани аԥҳаи реицәажәара кьаҿ мчын.
– Ари ҳасас биҭахыуп.
– Ибазҳәада?! – аԥҳа лыбла ҭырхаха лан дналҿаԥшит.
– Иԥшышьақәа зымбои.
– Иԥшьышеи?.. Ус сара акгьы сыздыруам.
– Ашкол балгаанӡа, аӡәы бизхьаԥшыр ҟалаӡом.
– Аеи.
– Еиҳау аҵарагьы балгароуп.
– Уи нас иаабап.
– Аха арҵаҩи аҵаҩи аус рыбжьалар – иарԥшӡом. Уахь бхы бырхар ҟалаӡом.
– Ибҳәақәо закәи?!.
Аԥҳа луаҭах дныҩналан, ак нықәылҵазшәа, иаақәылхызшәа лун, зԥышәырччара зҵәахуаз ан дналывсны, амаҵурҭа дныҩналан, лхы ҩышьҭхны ачыс иадтәалаз асасцәа зынӡак днарыхәымԥшӡакәа, леиҵбацәа днарыдтәалеит. Хара имгакәа, дызхылаԥшуаз ршәҟәқәеи ртетрадқәеи ааидыркылан, ателербага иахәаԥшуа инатәеит. Лара акҿаҩра
дныҩналан, аишәаҿ ирԥсаххьаз ачанах лӡәӡәон. Урҭ рырбара дшаҿыз, рысасцәа ҩагылақәан, индәылҵны рнапы ӡык нақәырҭәеит. Ианыхынҳә иаразнак изымцеит, аха, уамакгьы имтәакәа, еиҭандәылҵқәеит. Уасика машьынала дигарц шиҭахызгьы, Леуанти имукәа ихала дынҭалеит. Иҩнынӡа иагьааигәамызт, ҩбаҟа верс дныҟәар акәын, аха ишьапы шааиҵихуаз иаанхоз инареиҳәеит.
– Шьапыла уахыла аныҟәара ҵумгацәан, – аԥшәма уи наиқәҿиҭит. – Уҩызцәа шырацәоу узымдырӡои? – ҳәа уи иззиҳәоз ақырҭқәа ракәын.
Ахдырԥрала амҩа еиҩҵәаны длалбаан, Леуанти амҩаду днангылеит. Амашьынақәа, ҽынла еиԥшымзаргьы, рымҩасра хымсыӷьӡацызт. Иара дахьнеихьаз даҽа дгьылк еиԥшымызт ари иԥсадгьыл. Уахь ажәҩн лаҟәцәазшәа иубарҭан, аеаҵәақәагьы убасҵәҟьа иааигәазшәа угы иунаҭон. Аԥсны ажәҩан иашьцылаз, адунеи ҭбаахазшәа зылаԥшҳәаа ыҟаз, уаҟа изыҭшәаран, зынгьы иԥсы изҭымкаауазшәа дҟанаҵон. Гәата-бӷата имала амҩа данын. Иԥылоз ауаа рацәамызт, амала итәымуаан. Дахьцоз-дахьаауаз заа, уаҩы иеиҳәомызт азы, аӡәгьы издыруамызт, акәымзар џьоукы амҩа изыркыҵәҟьаргьы алшон. Ухы уацәшәо утәыла уаналахалак, удгьыл атәымқәа ишрымпыҵакыз ӷәӷәала иуныруан. Аусутә раԥхьаҟа ишьҭалон хымԥада, аха уажәыҵәҟьа иҟарҵашаз рцәынҵәазшәа, акы дарҭынчуамызт. Аԥсуаа даҽа қәгыларак иалагартә зҽыхдырҟьашаз амч знапаҿы иҟаз ак цәырыргарымызт угәахәрын.
«Абра инҵәарыма ҳақәԥара, уамак ҳалымшакәа?» – ихы дазҵаауан иара, адырҩаҽны ашьыжь ашкол аҿы даннеигьы. Аха, аурок анымҩаԥига, зегь рындәылҵра дазыԥшны, уи аҵаҩы ӡӷаб, ак иалҳәарц данааҭгыла, лҿы ааихыхха лымҭакәа, ашә ашьшьыҳәа иаартны, зхы аалазкыз Нургалиев данынеиҿаԥш, идырит арҭ дызхдырҟьашаз изырԥшаарц ҽыц ишишьклашәарыцоз. Лара, уи икылԥшуаз данылба, ак мҳәакәа, дындәылҵит. Шалахан иааишьаз даназхәыцуаз, зызҿлымҳара ихьчоз ак шрыҵаргалоз Леуанти ҭаха инаҭомызт. Изакәхарызеишь? Дара ргәыԥ аҿаԥхьа аус маҷқәа шьҭан, урҭ шәҟәҩҩрыла иазнеиларц иашьҭан, аха ақырҭқәеи урҭ ирыднагалази рзын уа аанҿасра ҟалозма.
– Борис уибар иҭахыуп, – Виталик Гыцба Леуанти дизааҩнашылеит. – Уҭахызар аҵарамш ашьҭахь уизлыбаа.
Леуанти уанӡа дзымԥшит. Иара иурокқәа шаанҵәаз Борис икабинет дныҩналеит. Лиуфеи Леониди уа ианиба, ҿыц иԥҳәысаагара илафшәа акәзаргьы ишцәырыргоз дымҩашьахуа идыруан. Ус еиԥш иҟаз амҩа римҭарц, ихала иаацәыригеит Барцыц Виктор ишәҟәқәа шаарышьҭыз. Иааирак ргазшәа, рызынтәык рхаҿқәа рхаччон. Нас Борис иааирӡрҩит:
– Арҭ зааиз удыруама? Абра иаҳзаалон ҷкәынцәақәак Баҭыри Џьанари ҳәа. Леонид иахьа руаӡә Гәдоуҭа диқәшәеит. Амала рыуа дарбану цқьа издырӡом.
– Дарбану цқьа исгәалашәом, иара исеиҳәагәышьеит аха, – Леонид игәы иалан.
– Иқәшәаз иҩыза ԥҳәыс дааигозаап, – иациҵон Борис.
– Леониди Лиуфеи рылаиҵама нас? –Леуанти иакәын уажәы ихәмаруаз.
– Сара соуп изыҳәаз, – иҳәеит Леонид.
– Акыр здыруоу, Лиуфа дызуци?
– Аԥхьа иара дсықәшәан, нас арахь ҳаицаарц ҳаӡбеит.
– Иудырит ҳара ҳнеирц шырҭахыу, – иҳәеит Борис. – Ҳуацәам, ҳҭынхацәам, аха рчараҿ ҳарбарц ус баша иашьҭам. Аҭакԥхықәрагьы ҳаднаҵошәа збоит. Уаа жәа-ҩык ҳҽааидкыланы ҳцап. Аканикулқәа раан ауп ианақәшәо.
– Ҳцара ахәҭаны избоит, – дақәшаҳаҭын Леуанти. – Ҳаидкылара иахәоит. Нас ҳусура иацаҳҵозаапеи!
Уахыки ҽнаки ҵхьан, Асҭанда лашьа дыҟамзижьҭеи. Лхы ахьылгара дақәымшәо, аҩны дыҩнан ашьыжь шаанӡа. Лангьы ҿылҭцәомызт, аха лԥа аусурантә имхынҳәра лгәаҵанӡа илнархьуантәа. Арахь уи аҽны сабшан, дабацарыз иара ҿымҭ-ԥсымшьҭ? Баҭыргьы
аусурантә даныхынҳәуаз даакыдгылар ҟамлози, аха уигьы ихабар аадимырбаӡеит. Еицызар здыруадаз, усҟан лара иаҳа лгәы ҭынчымзи. Атопонимика аус ӡбара мап ахьацәкыз амшала, ауаа ахьынеидгылоз-иахьааидгылоз уажәгьы еибархәыҭхәыҭуан, иудыруази ус маӡак рҽазыркыхзар. Иахьцалак уахык шаанӡа еилацәажәозма, шьҭа ажәқәа ҭырцахьан, дара зымаацзи? Бӷькаԥсара ааигәахон, лара агәарԥ рыцқьараз дышҭаз, Баҭыр агәашә даадгылеит, иҩнынтә длыбааит уҳәартә, деилаҳәан.
– Џьанар дабаҟоу? – иара, агәашә аартны дааҭашылаанӡагьы, лара дизҵааит.
– Уи азы бара сбазҵаап ҳәакәын. Иацы ашьыжь адиректор иҽимхны дцеит. Уи излеиҳәаз ала Аҟәанӡа дигеит, уа имашьына длыбааит, нас дахьцаз издырӡом.
– Иуҳәо закәи?! – лгәы нкыдԥсааит.
– Усҟатәи бзыршәои, дыҷкәыноуп, даап.
– Уара иуеимҳәакәа, сара исцәимӡар ҟамло, дабацарыз?
– Ус маӡак имазаап.
– Иаҳҳәап?
– Аҳәара цәгьоуп, аха ӡӷабк дизҳәазар?
– Уара иузымдыруа, сара исзымдыруа?
– Уамашәа избоит, аха иҟамло егьыҟам. Лахьи машьынак аауеит, ибдыруеи даанагозар.
– Џьушьт, алаф уҳәоит. Уаҳа акы аауеимҳәаӡеи?
– Исеиҳәари, иацы зынӡак дсымбаӡеит ҳәа басымҳәеи.
– Аԥыхьақәа реиԥш шәеизааигәаӡам.
– Ҳабеизааигәоу, сиԥырхагахар ҳәа дшәошәа, имаӡак аасеиҳәаӡом. Аамҭа цацԥхьаӡа, ҳаицәыхарахоит.
– Уара умаӡа уҵидыраазар?
– Сыздыруам, аха исыҵидыраазаргьы гәыбӷанс исиҭои? Иаҳәшьа дысҭахызар, маҳәыс сзигәамԥхари? – иҽааизиражәит Баҭыр.
– Ух, уара!.. Уигәамԥхар дабацо.
– Убри ауми ибҳәаша.
– Уи ихахьы акы ааиуеит ҳәа сыҟам макьана. Аха дабацарыз?
– Ишԥасҳәаз!..
Рыҵаҟа иаангылаз амашьына длалбааит Џьанар. Иаразнакгьы иҿааимхеит. Агәарԥ иқәгылаз иаҳәшьеи иҩызеи амашьына аҩныҵҟантә илаԥш иҵашәахьан, дшынарыдгыларыз иҽазыҟаиҵозшәа, деиԥхьхәыцуан. Нас даақәҵәиин, дышиашаз иҿааихеит, инхарҭа анҭаларҭа хада ихы ақәкны. Асҭанда лгәы аахьаԥссит, уаҳа ҿымҭӡакәа дзыдгылаз арԥыси лареи лашьа дахьыҟаз аилкаара даараӡа ишазҿлымҳазгьы. Џьанар игәы иҭакыз аилкаара уадаҩын, иҿаԥшылара ԥсахмызт, иацы аахыс ихаҿы ахьимрыцқьацыз иахьашьцыламыз инымаалозшәа ргәы еицырнаҭон умҳәозар.
– Ашьыжь шаанӡа агәарԥ шәзықәгылеи? Аҩныҟа шәымлеиуеи! – данаарыдгыла уаҳа ииҳәарызи.
– Уахькылаӡыз ҳзеилымкаазт, иузгәакьацәоу зегьы абра ҳаиқәшәарц еибаҳҳәеит, – Баҭыр дҿаԥхаҿаччон.
– Аҩныҟа ҳлеип! – Џьанар аԥхьа днагылан, аҩны дныҩналеит.
– Иухьыз ҳаҳар цәгьа иаабомызт, – Џьанар дахьылатәаз инаҩсан Баҭыргьы аҭыԥ аалихуан.
– Асҭанда! – Џьанар иаҳәшьа налықәҿиҭит. – Сахьыҟаз еилышәкаар шәҭахызар, сҿы аасыӡәӡәаанӡа, шьыжьхьак ҳзаақәыргылеи! Амла сеиқәынҵәоит.
Иҿы иӡәӡәарызшәа шреиҳәазгьы, Џьанар иуаҭах аҿынтә иаацәыригеит ихаҿрыцқьагақәа. Адәны аӡы ахьааиуаз икыдҟаҵалаз асаркьахь днеин, асапан шәах жәпаны инеиҿаиртатеит. Аҩныҵҟантә изԥшуаз неиҿаԥшы-ааиҿаԥшит. Уи инапы ҿаҳәан. Аԥаҵасара иҽадимырхалеит иара, иаҳәшьа шьыжьхьа аақәлыргылаанӡа, даахынҳәхьан. Иуаҭах аҿынтә аодеколон фҩы ааҩнҟьеит, ишиҿеиҭәаз удырратә. Асҭанда рхәы анаақәлыргылаз идыруазшәа, амаҵурҭа дааҩналан, иҩыза диԥхьан, аишәа
днадтәалеит.Ашьыжь рҩыџьегь иржәӡомызт, шьҭа иахьааиднагалаз азы, фырџьанк-фырџьанк ркит акәымзар. Џьанар абжьааԥны еиԥш ҿиҭуамызт, ҭынч ихәы аамихуан. Ус иагьа иҟазаргьы, егьырҭ аҩыџьа даҽа блак ала дырбон, акыр дызҳазшәа ихәаԥшуан, уажәы-уашьҭан уажәраанӡа имаӡаз ак аацәыригарын ҳәа изԥшын. Иара ҿиҭӡомызт, ихы уамакгьы ишьҭихуамызт, имҵаз ада хәыцырҭа имаӡамызшәа.
– Шьҭа иухьыз ҳауҳәар! – ҿааиҭит Баҭыр аҵыхәтәан. – Ма Надшьа лыжәқәа ҩҭцаны, лыжәгәар еилырганы, лкәтқәа рҭыԥ инықәылҵаанӡа ҳәа уԥшырц уҭахыу?
– Мамоу, уи дааир акгьы сызшәаҳәаӡом, – аниҳәа, Асҭанда уамак лаҳараны дшыҟаз аалнырын, акҿыҩра аҿынтә лышьхәа даақәгьежьт. – Ԥҳәыс даазгеит, – ҳәа шиҳәазгьы, илаҳауаз агәра лзымго, даашанхеит.
– Дабаҟоу нас? – Баҭыр Џьанар дыхәмаруаз џьишьеит.
– Аҟәа асасааирҭаҿ дынсыжьит.
– Ԥсшьаҩык дуԥыхьашәазшәа, иуцәажәашьеи?
– Дыԥсшьаҩӡам.
– Уҭацаагарашәа ыҟам, учара ыҟам, лчара ыҟам, асасааирҭаҿ аангылара иақәшаҳаҭхарыз дарбан ҭацоу?
– Убас сымныҟәар амуит. Иацы дысцәымҵадырсуан. Срыхьӡаны дрымысхит. Лаб иҩны даансыжьыр, хьымӡӷла адәы иқәзар зҭахыда, ацҭәы рацәахон. Аҟәа дысҵәахит, аҩны даазгартә сҽааиқәсыршәақәаанӡа.
– Алакә уҳәоит, – Баҭыр дышҳазхеит. – Хьыӡрацара уцаны, ԥҳәыс даазгаз уара уакәҵәҟьахеитеи. Унапгьы хәуп.
– Уамак смыхьит.
– Лара дзусҭада? – Асҭанда дызлашәаз аҳашҳатәра даалҵызшәа луит.
– Дзусҭаҵәҟьада? – Баҭыргьы даалызҿлымҳахеит.
– Баҭыр дуздырӡом, Асҭанда дылбақәахьеит аха. Аԥҭа иан лаҳәшьаԥҳа лоуп. Шьасиа!..
– Аиаша?! – Асҭанда даагәырӷьеит.
– Уи дарбану? Аԥсшьарҭаҿ аусура иалаҳаргарц иаҳҭахыз лоума? – Баҭыр иџьеишьон.
– Лоуми! – аҭак изҭоз Асҭанда лакәын. – Заҟа дыбзиоу удыруандаз! Нас лымала дышԥаанужьи?
– Аԥҭа уа дылзааилоит. Даалхылаԥшуеит. Ауниверситет аҿы усқәак имоуп. Аҟәа даангылеит. Лхаҵаҩыза иоуп. Даансмыжьыргьы ишԥаҟасҵои? Баргьы, Асҭанда, есымша блызнеилап. Иахьа ашьыжь Важьа дсыԥшаан, хы-мчыбжьа аԥсшьара имсхит.
– Саргьы имысхуеит, – иҳәеит Баҭыр. – Суцхраап. Ҵыԥхтәи аҩы умами? Иузымхо сара иусҭоит. Шьтәак узаазгоит. Иаҭахыу зегь еиқәҳаршәап. Сынтәатәи ҳҽаҩра макьана ҳхы иаҳзархәашам.
– Ма ҳауацәақәак рҿы дноумгоз? – лҳәеит Асҭанда. – Ус шыҟарҵоз узымдырӡози, аусқәа ааиқәтәаанӡа?
– Џьоукы агәхьаа исзаргом, – Џьанар ихы шьҭихӡомызт.
– Сара уажәыҵәҟьа Аҟәа сцароуп, – Асҭанда даақәгылеит.
– Избан? – лашьа уи аҭахны ибомызт.
– Ус иахәҭоушәа збоит. Шьасиа лҿы снеироуп.
– Алада-аҩада асха бызҭада, – иҳәеит иара. – Аҽазыҟаҵарақәа ҳрылагароуп иахьаҵәҟьа. Бҵара бызкажьӡом, аԥсшьара мшқәа бхы иабмырхәар, акыр бахьӡома.
– Иахьа сызлагап зугәахәуеи. Уа сцар шәыгақәакгьы аазгап. Ҳаҩны ҳарҿыцроуп. Ҳшыҟоу умбаӡои.
– Уи аиаша лҳәеит, – Баҭыр Асҭанда длықәшаҳаҭын. – Саргьы сцоит. Даабароуп. Егьыс ԥхашьароуп.
– Аеи нас. Шәсыманы сцап, – Џьанаргьы дақәшаҳаҭын. – Амала даҽа џьоукы ацара-аара хҭаркыр сҭахым. Дахьыҟоу рзымдырӡакәа инхар иаҳа иеиӷьуп.
– Урҭ уажәшьҭа иахьылԥырхагахо сыздыруам, – Баҭыр дҩагылеит. – Сара сцар сҽеилаҳәаны сышәзаап, – уи дындәылҵит, дышиашаз ажәгәар шыҟаз днеин, Надшьа аԥсшәа аалеиҳәеит. – Ачара ҳҽазыҟаҳҵоит ҳәа еибаҳҳәон, бреигәырӷьааит!
– Иарбан чароу?! – илаҳаз цқьа илзеилымкааӡакәа, дагьааҭрысит, избанзар ргәыла ҷкәын ииҳәози лара лԥа ауха иҟамзаареи акала еидҳәалазар акәхарын.
– Аҭаца дыбзааҳгоит.
Баҭыр амҩахь дынкылҟьан, дааҭымгылаӡакәа дыццакуан. Уи инхарҭахь ихы хамызт, дзышьҭаз Шьына иакәын. Акыргьы харан. Ҭагалараз еилахара аамҭан, аҩны дышԥаҟамларыз ҳәа дгәыӷуан. Аиашаз, макьана умыццакуазар, аусура уҽазумкыргьы ҟалон, избанзар иагьыхьшәарамызт, аамҭа ыҟан. Убри акәхарын Шьына аҩны дызмыртәоз, дыҟаӡамызт. Ашьыжь иан аџьармыкьахь дигазаарын, шәыр ԥыҭк иманы. Баҭыр иаҳаз дааиҵанарӷәӷәеит. Шьҭа дгьежьны иҩны дҩеины, иҽеилаҳәа-иҽеилаца иҩызцәа дрызлеиаанӡа, аамҭа рацәа рыцәирӡрын. Ишилшоз деиханы иҿааихеит.Аҩны днеирц агьигымкәа, Шьына имашьына ааихьӡеит. Уи аџьармыкьаҿ иан дынижьзаарын, лшәыр анылҭилак, деидарадахон, ақыҭахь ахәымҽхан иаауаз автобус даанагарын ҳәа иӡбеит. Аҩны дааизар, Баҭыр, дышишьҭаз аниаҳа, дихьӡарц ддәықәлеит.
– Уара аԥсуа усқәа рзы ҳныҟәызгалоз уакәӡами? – ихаҿы адак мқәацо, дааҭгылт Баҭыр.
– Џьаракыр ҳцома?
– Уажәраанӡа ҳзышьҭақәаз аусқәа иреицәам аус ҳамоуп.
– Ҳамцои нас, ҳаиҵазырхои.
– Уажәыҵәҟьа саахынҳәуеит.
Баҭыр иҽынимырхаҵәҟьеит. Убас дласны дхынҳәит, аешьеи аеҳәшьеи шыԥшыз идыруан азы. Џьанарраа ргәашә ианазааигәаха, Асҭангда илдырит Шьына имашьыназ ларԥыс дшынхаз. Лара лыҽлырхиахьан, ларҭмаҟ дуқәа дрыҵаланы, лҿаалхеит. Аҟәа дцаны дмаарц лыӡбеит. Шьасиа иаалҭахыз зегь аулымахыз, асасааирҭа дахьыҩназ. Акыр лҭахызар – иԥшаатәын. Лҭаца маҭәа ҿаҵатәхон. Ԥарала Џьанар дзаҵгәозу здыруадаз, ма нас иԥсахрын. Ачаранӡа лара мчыбжьык аҟара лҵараҿ лыҽрымылхрын, аҩны иагыз-иабзаз зегь еиқәлыршәарц. Макьана иабаҟаз лашьеи лареи. Ацәгьа абзиа реиҿкараҿ акыр злаз аиҳабы данахагыламыз, закәытә уадаҩрақәаз изҭашәарыз маҷ-маҷ ирыԥгылоз ианахысуаз акәын ианеилыркаауаз.
– Џьанар, – аԥхьа дахьҭадыртәазынтә даахьаҳәит лара, амҩа иқәланы акыр ианлеихьаз, – ари улышьҭеижьҭеи ҽнак акәмызт иҵоз. Абасҟатәи изурмаӡеи? Исзеилкаауам.
– Џьара цхыраарак уҭахызаргьы ҳзымдырит, – уи аҳәатәы анцәырылга, Баҭыргьы даацәырҵит. – Аиашаз, саргьы сгәы иалоуп сыгәра ахьумгаз.
– Ус иҟалеит, – иаразнакгьы аҭак римҭазт, аха иватәаз иҩызеи иаҳәшьеи рылаԥш шиҟәырымгоз аниба, еилкааӡамыз аҭак ҟаиҵеит.
– Иуӡазаргьы агьоурым, угәаӷ шьҭаҳхрым, – длафырц даҿын Баҭыр. – Уара угаӡахазаргьы, ҳара ҟәыӷарыла ҳузныҟәап.
Уи ихәмарра иныруа дыҟамызт Џьанар. Ихы амца аркызар арцәаха анимамз аамҭа дҭагылан. Баҭыр иакәзар дгәырӷьон, аиаша уҳәар иаҳа иеиӷьуп, избанзар иҩыза ааигәа диабхәындахараны дыҟан. Иаргьы иԥҳәысаагара хара инеигарц игәы иҭаӡамызт. Асҭанда аҩбатәи акурс аҿы аҵара лҵон. Ахԥатәи аҿы даннеилак, илҵаша аӷьырак ҵаны далгарын, нас даламтәаӡакәа ихлыркәшаргьы ҟалон. Аҟәанӡа амҩа ззыхараз иҩыза иакәын акәымзар, Баҭыр изы ирласны инҵәеит, абзиара мацара дшазхәыцуаз.
Амашьына, асасааирҭа аԥхьа ианааҭгыла, илалбааҟьаз Џьанар, уаҩы дизымԥшӡакәа, дныҩналеит. Асҭанда уи дишьҭагылан. Рҩыџьегь аҩныҵҟа мардуан иаҿагылахьан, иара даныныҩналоз. Убасҟан, фатәқәак лыманы, абуфеҭ даадәылҵит ӡӷаб ҳаракык. Игәы нҭыԥсаазшәа ибеит. Џьанар изааигәаз еидкыланы абри лахь иааигазар ҳәагьы даашәеит. Шьына иааҩналара дахьынӡазԥшыз, лара аҩбатәи аихагылахь дҩыхәнеит. Нас арԥарцәа рҩыџьегь амардуан иҩаҿалан, акоридор иныбжьалеит. Џьанар зномер иҳәахьаз ауаҭах инадгылеит. Ашә аадыртызар, аеҳәшьеи аешьеи уа иҩнагылан, Шьасиа ззырҳәоз
дырбарҭамызт, рхала уахь иныҩнашылаанӡа. Абар Баҭыр ҵаҟа иибаз аӡӷаб? Аԥсшәа ааларҳәеит.
– Бахьымхәааит! – Баҭыр аҟәымшәышәреи ахаа фҩи зхылҵуаз Шьасиа илыдиныҳәалеит.
Аешьеи аеҳәшьеи рымала аҭаца илацәажәарц, Шьынеи иареи ашампан ҩы аҵәыцак-аҵәыцак ркын, иҩдәылҵит. Баҭыр амцхә ижәызшәа игәы иабон. Амцхә длафуан, амцхә дыччон. Иагьа умҳәан, аӡӷаб ҟаимаҭ иҩыза дааигеит. Иахьцалак , иҩныҵҟа аҵанӡа иҟалаз маҷӡак игәамԥхазшәа, ак ихьаауан. Ус Асҭандеи Џьанари аадәылҵит. Асҭанда лымаҭәақәа нрыжьит азеиԥшынхарҭаҿ. Лара ҿыц дааргеит асасааирҭаҿ. Убри ашьҭахь арԥарцәа рқыҭахь амҩа иқәлеит. Ачараз инырхшаз аԥарақәа змырԥсахшаз иазхәыцуан. Ҩыџьа заҵәык ирыдгыларц рылшон. Мамсыр, нас… Нас Важьа. Мамсыр заҟа рҭахыз рызимхуамызт, усҟатәи уи иабеимаз. Важьа иакәын зыхәцәахьы иалатәаз. Амала Баҭыр уи идгылара ицәымӷын, ус анакәха Џьанар ихала дизнеир акәын. Ачара шырулак, ирԥсахыз мааҭк аанрыжьуазма, адырҩаҽны идырхынҳәрын.
Аҽны аҩны дааит иара, иҩыза дызлаицхраашаз аҳасабтәқәа ӡбо. Раԥхьаӡа иан адырра лиҭеит. Уи лара дамыргәырӷьарц залшозма, лԥагьы инаиаҽԥнылҳәеит ихаҭа ԥҳәыс дахьааимгоз хьааганы. Уи шылҳәоз, лԥа ихашҭит ихатә усқәа. Ҩы-мчыбжьа инареиҳаны, Баҭыр ашьыжь дныҵыҵуан усураҳәа. Уаантәы, заа иҽрымхны, Џьанар иахь дхынҳәуан. Аҩны дааиуан аҵхагәҭаны. Аҩн усқәа зынӡак иахьихашҭыз лгәы ишалазгьы, иан акгьы иалҳәаӡомызт. Иалҳәар ақәҿиҭӡомызт, усгьы илдыруан. Асабшеи амҽышеи уахь деиҭацон. Ҽнак аҩны даангыларц аниабжьалга, мап икит, избанзар ахаҵа уси аҩн уси зегь ҟаҵатәын. Џьанар иаҳәшьа лҵара даԥдырҟьацәарц рҭахымызт, арахь зегь рҿыцтәны ирыман.
Асабша ачара рурц ргәы иҭаны, ахәаша ауха Баҭыр иҽеилаҳәа-иҽеилаца агәашә данҭыҵуаз, лыҷкәын замана дишьклаԥшуан ан. Аҭацаагацәа еиҳабыс Жьакәа дрырҭазаарын, аха зегь еиҿызкаауаз Баҭыр иакәын азы, иусқәа рацәан. Излауаз ала зегь ԥшӡазар иҭахын азы, дцан Важьа и-«Волга» имихит, аҭацеи лхаҵаҩызеи ланхәԥҳаи ақәиртәарц. Иаргьы, амаҳә диҩызахон азы, амашьына аԥхьа дҭатәарц игәы иҭан, аха, ауаа анырацәаха, Шьына имашьына дицҭалеит. Жьакәагьы уа дҭатәан.
– Дад, сара сгәаныла, шәарҭ заҟа гәыла-ԥсыла шәеизааигәоу иҵегь шәеизааигәахартә шәҟаҵатәуп, – иҳәеит уи.
– Изла? – ииҭахымз уск цәыригар ҳәа дшәон Баҭыр, деиқәызҵаараха алашьцараҿ ихы анҩышьҭихуаз.
– Уи нас иаабап, – еиҳагьы еицәаз азԥшра ус днықәиргылеит иара Жьакәа.
Ақыҭа мҩа иананыла нахыс, амашьынақәа, шеибарҟаауаз мацара, иаартыз ачара гәашә инҭалеит. Аҭаца дызҭатәаз агәарԥ агәҭа иаақәгылеит. Аԥсҭазаара хьанҭа аҭацаагарашәа рханаршҭхьан. Баҭыр ҷкәынцәақәак цәгьала еидикылеит, амашьына дҭыганы, ауаа рыжәпара аҭаца даладмыргылацәарц. Аҷкәынцәа рашәа уамак ирзеиҿымкаауазшәа збаз Жьакәа, – «ишәыхьзеи, уара?!» – иҳәан днарылагылеит. Ахапа анаацәырига, ицзырӷызуаз ҟалагәышьан, аҭаца амашьына дааҭыргеит. Акәашараз рнапы анаинырҟьа, аԥхьа Асҭанда даақәлеит. Ҩыџьа, х-ҩы аҷкәынцәа лыркәашаанӡа дықәын, ларгьы дгәашаны даақәҵит. Баҭыр ашьҭахь акәын данаақәлаз, ӡӷаб ҵәрышкәак диманы. Асҭандеи иареи еидырбалацәар иҭахымызт.
Уи ауха, заа аҩныҟа дзымцазаргьы, акырӡа даанхар иҭахӡамызт. Адырҩаҽны ашьыжь уа дыҟахзар акәын, еиҿыркаауаз зегь инап рылакзар бзиамзи. Асасцәа анааилыҵлакгьы, амаҳә амҳарахьы днаганы, чеиџьыка бзиак ирхиар ихәҭан. Уаҟагьы ахәмарра-аччара ҩнаиргьежьырц даара игәы алаҟан. Ус иагьыҟаиҵеит. Ашьыжь шаанӡа дааит. Макьана агәылацәа рҩнқәа ирдәылымҵӡацызт. Аԥхьа иааиз ашьтәашьцәа ракәын. Урҭ еиқәиршәан, рус рнапы адыркит. Ирышьҭаланы иааиз аҷкәынцәа ааизиган, ақәчагақәа ирхагылаз амчындыр еибаркыра ашьаԥақәа рхадыршәит. Амаҵуцәа рзы қәчагак дырхиан, зегь дыртәеит. Уажәраанӡа аиҳабыра змаз иҟарҵақәацыз шьҭа ирылшомызт, иааҭгыларц разҳәоз уаҩ дыҟамызт, ирарҳәаргьы рҭахцәамызт, иагьа умҳәан, унеишь-уааишь ҳәа зырҳәоз, ихаҭагьы уи аҳәашьа дақәшәозар – иаҳаҭыр еснагь иҳаракызаауан. Аха зныкҩынтә ацәгьа-абзиа иахьынӡаҭахыз иахьырзеиҿымкаақәаз ыҟамзи, Баҭыр Џьанар ичара усымшәа имҩасыр иҭахымызт. Амаҵуцәа ахьтәаз аҵәыцак аҟара ркхьан, аӡә ак цәыригаанӡа, ихала дналаган, аиҳабацәа рхы еиҿкааны, рнықәгылара-раақәгылара, асасцәа латәаанӡа ргәы ҟарҵаларц ишырԥылара иазикит; анаҩсан амаҵуцәа ашьаԥа зырхиашаз, аҩынаҳара иазкыз, абысҭа зуаз уҳәа, хьыӡҳәала дрызнеит; акәац иазкыз усгьы заа иахадыргылахьан.
Уи акәхеит. Амаҵуҩцәа шыҩагылазҵәҟьа иззыркыз аусқәа рнап адыркит. Баҭыр ус имамызшәа даақәхан, ашәшьырҵа дныҵатәан, маҷк иԥсы ааиҭеикит. Асҭанда дизааин, аҭаца днаргааргарц, ашәаҳәацәа шырҭахыз илымҳа инҭылшьит. Ашәа зҳәоз аҿар рыԥшаара усгьы ишыуадаҩхаз ҩашьомызт, аха ииулак џьоукы еидикылақәеит. «Радеда» анаацәырырга, иаразнак лҿаалымхазаргьы, лҩызцәа лыҵагыла, аҭаца даадәылҵит. Амра налықәыԥхеит. «Сҩыза Џьанар, иааугаз дзусҭада?!» – дгәырӷьарызу диҵашьыцрызу цқьа изеилымкаауа, дыԥшуан иара. Аҭаца лызнапык зкыз Асҭанда дангәеиҭоз, еицыз рызынтәык агәарԥ иаақәгылахьан. Акәашара ааҭарҵеит.
Асасцәа гәыԥ-ҩык ашҭа иааҭалон. Абар даҽа ԥыҭ-ҩык. Иаауаз рахь дхьаԥшырц, дагьынырԥыларц, дызлашәаз даалихырц, Шьына дааидгылеит. Баҭыр агәашә шыҟаз иҿынеихеит. Ааигәа игылаз аиҳабацәа иаарылагылахьан Бзыԥҭантә иааз. Урҭ, Кьахьыриԥа, Леуанти, Чыгәбар, Цыхьычба, Ԥсардиа уҳәа, аӡәырҩы еицын. Даарылагьежьын, рнапқәа аарымихит. Амала уаҟа рыдгылашьа имамызт, ашьаԥа шдырхиауаз гәеиҭарц, иҿааихеит, агәыларахь аҭаца дыргарц, агәарԥ ааиҩызшахьаз ашәаҳәацәеи аҭаца лҩызцәеи дрызԥшуа. Аҭаца зегьы дрылыҳәҳәон, лыда адунеи маҷызшәа.
Борис Кьахьыриԥеи иҩызцәеи иахьтәаз-иахьгылаз имырхьаацәакәа зҵаарақәак ирылацәажәон. Баҭыр урҭ ирҳәоз дазҿлымҳан, рааигәара агылаха имамызт акәымзар. Амаҵуцәа ирыгыз-ирыбзаз гәеиҭарц дышрылаз, Асҭанда лҩыза студентцәа гәыԥ-ҩык агәарԥ иааҭалеит. Иаҳа араҟа иашьцылахьаз аӡә леиԥш, Марица, аԥхьа иааиқәоз даарыԥгылозма уҳәо, аԥышәырччара лҿықәызма угәахәыртә, даақәгылеит. Аҭаца агәыларантә данааргоз иалашәеит дара, иагьаалызԥшит. Асҭанда даарылҵын, лҩызцәа аԥсшәа ралҳәон. Зегь раҵкыс игәхьааганы илгәыдылҳәҳәалаз Марица лакәын. Уи данаалыдҵуаз, лылаӷырӡ лрыцқьон. Дамхагәырӷьацәазар акәхарын игәахәит Баҭыр, иагьа умҳәан, лашьа ԥҳәыс дааигеит, лҩызцәа ачараҿ иааит. Егьи аганахь ала, уи лҭагылазаашьа иагьылгәаԥхомызт, иагьџьалшьон лҩыза. Иара изеилымкаауаз ак рыбжьазшәа игәы иаанагон. Иибақәоз хәыҷы-хәыҷы илаԥш иҵаӡуан, ус анакәха ихашҭуан. Ибла ихымҵуаз аҭацара даараӡа изнаалоз, иара усгьы ибзиацәаз Шьасиа лакәын.
– Леуанти! – Чыгәбар Леонид иҿааихеит. – Анҭ астудентцәа урылаԥши! Иуҳарбарц иаҳҭахыз уа дрылагылоуп.
– Дарбану рыуа?
– Уажәы снеины аԥсшәа ласҳәоит, ирласны саахынҳәуеит, – Леонид иҿынеихеит. Лара уи дшылбазҵәҟьа, лҩызцәа даарылҵын, аԥсшәа иалҳәеит. Маҷкгьы иааидхалан, ажәақәак ааимырдеит. Леонид лара дирхынҳәын, ихаҭа шьҭахьҟа дааит.
– Даарылҵаанӡагьы дгәасҭеит, – иҳәеит Леуанти. – Лылахь еиқәуп, уара. Илыхьи?
– Усшәа дубоит, аха илҟазшьоу удыруоу!
– Даара дыбзиацәоуп.
– Шәеибасырдырп?
– Иахьоу? Аброу?!
– Уаҳа иаба?
– Ачара еилаҳгома, уаангыла, џьушьт!
– Уара уеиԥш рҽеишьак змам дсымбеит.
Аҭаца амҳарахьы днаргахьан, асасцәа анапыӡәӡәарахь ирыԥхьеит. Иаразнак имеихеит, аха аԥшәма еиҳабацәа аԥхьа иангыла, егьырҭ маҷ-маҷ ирышьҭалеит. Ашьаԥа азганк ала аханы Жьакәеи Шагьани наҟ-ааҟ иахьылеиҿатәоз асас дахьқәа ларыдтәалон. Убарҭ дрыгәҭылакын Уалишьа. Уи иҵыхәахь х-ҩык рлаҩсан, Аԥҭа дтәан, қәрала иеиҳабацәаз
рыгәҭа дыӡҭуан, аҵаа амца илақәыршәызар еиԥш. Иԥхьаны Борис даарган, уаҟа ҭыԥк изырԥшааит. Хара имгакәа ашьаԥа ҭәхьан. Аԥхьа итәақәаз аныҳәаҿақәа рылалахьан.Аԥхьа иаақәырхуаз аҵәцақәа рышьҭахь, аҩынаҳацәа аԥсгаха роуан. Акәац акәзар – ишаны ианынрыларҵа нахыс, амаҵуцәа усҟатәи усутә роуамызт. Баҭыргьы ихылаԥшра ус маҷхозшәа ибан, адәаны ирхашҭыз ҟәардәк днықәтәеит.
Ашьаԥа аҩныҵҟа аҭацаагарашәа «Радеда» аацәырыргеит, Баҭыр дахьтәаз аҩы иагьанбашьи игәахәыртә, акыр заацәан. Ашьыжь Амра ахәы ианаахыҵуаз деиԥшханы, гәыԥ-ҩык аӡӷабцәа лывагыланы, аҭаца абарҵа даақәгылеит. Баҭыр уи лыда уаҩы дибомызт, игәы аҭҳара еисуан. Лҩызцәа ашьшьыҳәа дыллыбаарган, рышьи-рышьи еиқәҵо агәарԥ инықәсын, хәыҷқәак шьҭԥраауа икәашо мацара, ашьаԥа дныҵаргалеит. Ақәчага рыбжьара ибжьысны иахьцоз, ачараишәа иахатәаз гыланы рнапы аҭаца илзеинырҟьон. Иахыкәшаны рҿаархеит илыцзи лареи. Агәҭаны ианааи, акәашара ҭарҵаӡеит. Зегьы рхы-рыхшыҩ уахь ихан иаалгаанӡа. Нас ашьаԥа иҵыҵырц рҿынархеит, аха аиҳабыра ахьтәаз инеиуан еиԥш, усгьы ҿыц ԥшьгамҭак цәырзымгар зымуаз Кьахьыриԥа Борис иааникылеит.
– Аҭаҳмада, сааукәахшоуп! Уара иҟауҵаша усгьы уара иудыруеит, сахьуԥыҩло саҭамзааит! Аха аҭаца абра дышҳадгылоу, уаҩы иҟаимҵацзаргьы, иԥшӡахап ҳәа сгәы иаанагоит, лныҳәаҿа ҳкып! Иара усгьы уа ҳааины ҳаҟазар ҳәа сгәы иаанагоит.
– Ус ианугәаԥха, – иҳәеит Жьакәа, – еиднагалаз ахәыҷқәа рныҳәаҿа еицаҳкып!
– Ҳаит! Аиаша уҳәеит, – рҳәахт итәаз, ирмаҳацыз раҳазшәа.
– Бызднагалази бареи, – Жьакәа аҵәца аақәихит, – Анцәа шәиныҳәааит! Ҳаԥсуа шьха ӡиасқәа ҳамшын ианазкылслак изеилыҵуазар аҟара шәаргьы аамҭа шәеиднамгааит! Агәараҭа, ҳара иаадыруанаҵ, ааигәа бзиарак амбацт, аамҭа бааԥсқәа зегь аныруан акәымзар. Бшьаҿа мшыла агәараҭахь ишеихыбгаз аабааит! Ԥарира, ԥҳарира шәыгымкәа, шәыуацәеи шәҭынхацәеи, шәгәылеи шәызлеи шәыргәырӷьааит! Аԥсуара аихаҳараз аашьара шәыгымзааит! – инҭыркәкәаны ижәит. – Даҽаӡәы, – иҳәеит иара, – сныҳәаҿа хаурҭәаарц, ажәа умоуп, егьырҭ,адруҳәа шәҩагыланы, еиднагалаз рныҳәаҿа шәкы! Аҭаца, лшьапы дықәыргыланы, даҳмырԥшцәап.
– Лшьапы дахьықәгылаз зны ҽԥныҳәас иулҭар ҳәа ушәома? – аӡәы дсамырҟәылызшәа иуит.
– Ус иҟоу аҭаца дышҳамам здыруеит сара, – Жьакәа уи дааҿаԥиҵәеит.
– Сыхәмаруеит, џьушьт, – егьи ихы ааирқьиазшәа иуит.
– А-Кьахьыр, бзиала иукааит! – Жьакәа ихы Борис иахь инаирхеит.
– Аамҭа уадаҩк еснагь иҭагылоуп Аԥсны, – Борис иаҵәца анаақәих, аҭаца лахь ихы наирхеит. – Убри алахьынҵа шәазхәыцлароуп лахьынҵала зҽеидызкылаз. Шәыԥсадгьыл, ахьаа анышәхьаау, шәхатә ԥсҭазаараҿ амҩа шәықәнаҵоит. Зегь раԥхьаӡа шәыбаҩ шәацәымаашьароуп. Нас ауп зылахь еидызкылаз хшара рацәала шәгәараҭа аншәыргәырӷьо. Ҳчымазарақәа зегь зыхҟьо ҳмаҷроуп. Убри хьаас ишәымаз еснагь! Ибымоу аԥшӡарала, абра банаанага нахыс, агәараҭа иамоу абзиарақәа еихабҳаит рҳәааит! Бзыднагалази бареи шәеицынхара разҟы мҩахааит! Аныҳәаҿа зкызи изкуеи абзиарақәа Анцәа ишәыԥхьаирҳәааит! – иаҵәца ҭарцәны инықәиргылеит.
– Баҭыр, уааӡырҩы! – зҽагырханы иааиз Важьа аиҳабыра ртәараҿ ҭыԥк изылхуа иаархагылаз Баҭыр дааирӡрҩит Жьакәа, дызхагылаз аишәа иадтәалаз еиднагалаз иахьынӡарықәныҳәоз. – Зегьы шәааӡырҩыр сҭахыуп. Баҭыр, сааукәахшоуп! Џьанари уареи шәаныхәыҷқәаз аахыс шәеизааигәоуп, шәеиҩызцәоуп. Иара хатәы иашьак димаӡамкәан, уара иашьаҵас уивагылоуп, уи ус шакәу иахьагьы иаабоит. Шәара шәанеидызбалоз хәмаршақә имырхьаакәа ишәасҳәалон шәеишьцәеибатәырц, иҵабыргны ус шәныҟәар иагьысҭахын. Шәарҭ шәеиҩызцәазар иаҳа иеиӷьашәшьон, саргьы саназхәыц, аԥсуаа ҳҿы аиҩызареи аиашьареи ак анакәугьы ыҟазаап. Убри шәеизааигәара иҵегь еихашәҳар сҭахыуп. Уи аракәым иахьышәыӡбо, даҽа ҭыԥуп, даҽа аамҭоуп, аҿар шәоуп изыӡбо, аха сара сажәагьы убра шәаазхәыцыр цәгьа избом, дад. Сара гәыкала исҭахыуп ҳҭаца хазына ешьара лзуур.
– Анцәа уиныҳәааит! – иҳәеит Кьахьыриԥа. – Ажәалагала бзиоуп. Шәазхәыцыр даара ицәгьамызт.
– Еиднагалаз уаарықәныҳәа! – Жьакәа аҵәца рҭәны аҿааирхеит. – Рныҳәаҿа зкыугьы уааҳақәныҳәа!
– Бзиоуп, – Баҭыр уи аҵәца ааимихит, игәы шеилаԥшуаз мацара. – Шәзықәныҳәаз аԥшәма ҷкәыни идлаз аӡӷаби шәныҳәазааит! – ихы ҭууа ихьуан иара. – Жәларык агәыӷра ишәзышьҭарҵаз шәаԥсахааит! Рныҳәаҿа зкыу ачара шәалагәырӷьааит! Ԥхьаҟа ныҳәаԥхьыӡ шәыгымхааит!
– Шьҭа, – иҳәеит Жьакәа, Баҭыр иаҵәца ыжәны ианнықәиргыла, – шәызынтәык шәхы шәақәиҭуп. Аҭаца амҩа лышәҭа!
– Акәашара анаацәырҵ, аҭаца лаԥхьа игылаз агәарԥ ахь инеит. Уаҟа акыр аамҭа шәаҳәаран, кәашаран, нас аҭаца лымҳарахьы лхы дырхеит. Баҭыр дааҟәымҵӡакәа амаҵ зуаз дырхылаԥшын. Амала шьҭак иҟаиҵоз аҿынтә ибла иабоз маҷын. Цәаҳәала еибыҭаз ақәчагақәа шьҭа аҭацәра иалагақәахьан, Асҭанда данааидгылоз.
– Уԥшҭәы сгәаԥхаӡом.
– Сааԥсазар ҟалап. Асасцәа еилыҵуеит, даҽа сааҭк ауп, нас уаҩы дубашам, амш хәыҷхеит. Џьанар амҳарахьы днаагароуп. Уаҟа чеиџьыкак ааиҿкааи!
– Уара узырццакуеи? Макьана уаанӡа аамҭа абаҟоу.
Ус лҳәеит, аха ирласны аалашьцеит. Асҭанда заа инаскьалгахьаз лҩызцәа лгәы рызҭынчын. Еилыргатәыз ахьынӡеилдыргоз, гәарԥныҳәа ҟаҵаны, ахаҵаҩызеи иҩызеи наскьаргон. Шьҭа дзызгәырӷьацәоз лҭаца лымҳараҿы ачеиџьыка еиҿылкааит, убра рҩызцәа ааизылган, зҭагылазаашьа лзеилымкаауаз Баҭыр иалҳәеит Џьанар днеигарц. Жьакәа, аҭаца ешьас Баҭыр длырҭарц, ак иҳәеит, аха усҵәҟьа имныҟәар ҟамло иҟазма, иара иҭахымзар. Егьи аганахь ала, аҭаца ешьас длырҭар, уи ланхәԥҳа ешьас илырҭаз хатә ԥҳәысс дигар иабаԥырхагаз, ашьеилаҭәара уа иҟаломызт, амала аԥсышәала иԥшӡагәышьамызт аха. Аҩныҵҟа иҩнагылаз аиҩызцәа ракәын, Џьанар дызцәыԥхашьоз уаҩ дыҟамызт, зегь иҽраҟаратәны днарыцтәеит.
– Уара, ари Жьакәа ииҳәаз ҳахшыҩ азаҳшьҭыр бзиан, – ҿааиҭит Шьына, ҵәыцақәак анырк. – Аҭаца иашьас Баҭыр длаҳҭап.
– Аеи, аха…– ак иҳәарц иҭахын Баҭыр, арахь мап злеикрыз ҳәа ҵаҵӷәык иаразнак иҿыҵашәомызт.
– Изурххои?! – ааиҿыҵҟьеит Џьанар, уи ала Баҭыр дҿаҳәахеит.
– Анцәа уиныҳәааит, Баҭыр! – Шьына аҵәца ҩышьҭихит. – Аиашьара уаԥсахааит! Аҭаца уанлашьаха, ахаҵагьы уиашьоуп. Шәыжәҩахыр еибыҭазааит!
Баҭыр драҭабит, аҵәыцакгьы имкыкәа, аҿар хәмаруан, иччон, угәырӷьацәарын ас иҟаз ахҭыс азы, нас аҩыжәра анадукылалак уарԥыруан. Асҭанда Баҭыр амаҵурҭа шыҟаз дааиԥхьеит. Уаагьы агәылацәа маҷӡамызт, аха арҭ маӡак еибырҳәарын ҳәа иҟадаз.
– Иухьи, уара? – егьырҭ ирызгәамҭацәоз Асҭанда илымбар алшозма. – Аҭаца иашьас улырҭазар, уи ҳара уамак иаҳԥырхагахар ҳәа ушәома?
Леуанти ианҵамҭақәак
Ҳара ҳгәыԥ зҿыз аусқәа ҳәа исгәалашәақәо ихадақәаз роуп. Егьирахь уахи-ҽни ҳамтәаӡакәа ҳазҿыз зегь ргәаларшәара иус мариам.
Ҳақәԥара алҵшәақәа аман ҳәарада. Аха урҭ убас имаҷын, имлашьуаз ала амлакра хырҽырц ҿахрак абысҭа анамҵарыжьуаз иаҩызахартә. Убарҭ рахьынтә ихадаз зҵаарақәан ауниверситети ателехәаԥшреи раартрақәа. Ауниверситет иаҳҭахыз ҳзалыршомызт, аха ҳкадрқәа ааиҵагылартә еиԥш уақәгәыӷыртә иҟан, издыруадаз ҳаззыԥшымыз усқәак ҳзыҟанаҵаргьы. Хәба-фба шықәса рыла уа зқьы-ҩык ҳастудентцәа аҵара рҵо иҟалар, уигьы мчы духон. Астудентцәа ракәын атәылақәа зегьы рҿы апрогресс амҩақәа
ирзықәԥоз. Аиашаз, арҭ аҩы-шықәсак ҳақәԥараҿ ҳаԥсуа студентцәа уамак агьрылымшеит, аха ус аамҭа цаӡарымызт.
Иҳауит уамак ҳазқәымгәыӷуаз ателехәаԥшра. Уи аиҵыҵра уажәшьҭа уаҩы дақәгәыӷратә иҟан. Убри иахҟьаны акәхарын ателеспектакльқәа рҿынтә акиносахьақәа раԥҵара амҩа анылҵшаз.
Иҟалеит иҵегь усқәак, аха урҭ рыӡбара усгьы иҟалон, иҳамандаз маҷӡак ҳҿахәы неиҭазҳәашаз. Даҽа усуп ҳазҵаарақәа, зегьы ракәымзаргьы, рӷьырак рыӡбара залымшаз ҳагхақәа разгәаҭара.
Ҳазынтәыкгьы гхас иҳауз – ихадаз ҳазҵаара ҿырҳәцаа иаҳзымкит. Ирҵауланы санхәыцлак, уи аамҭа макьана имааицзар здыруадаз ҳәа сгәы иснаҭоит. Иахьцалак Қырҭтәыла адҵра аӡбахә ҳацрымҵыр акәын. Дара убри ада зегь ҟалоит ҳәа ҳабжа-ҩык ржьан, нас хәыҷы-хәыҷла, аамҭа еиҵыхуа, ихадаӡаз азҵаарақәа рахьынтә, уамак ихадамз рахь ииасуа, ишырҭахыз зегьы рыӡбеит. Араҟа иаҳзыҟалеит Қырҭтәыла адҵра иашамкәаны изԥхьаӡоз аӡәырҩы. Урҭ, Урыстәыла ҳадланы, иакәым ҳақәшәар, зҿы ҳашшуада ҳәа, иахьагьы иааҳаҽԥныркылоит, уи ареспублика адлара ҳара даара ҳазхьааҵәҟьошәа. Зҵаарак аныӡбамхалак, «Ҳаи, Шеварднаӡе игәра уго дыҟамзаап убоу» рҳәахуан дара убарҭ рхаҭа. Ма «Адлеиба дуаҩымзаап убоу» ҳәа иаацәырҵуан. Џьоукгьы ргәы рҟагәон «убри аҭаҳмада дыԥсаанӡа, ҳааԥшыроуп» ҳәа. Арҭ рызынтәык хдыррада ипровокаторцәаз уаан. Ақырҭуа шовинизм ақырҭқәа ирылаҵәахьан, ршьа-рда иалан. Урҭ, рхы аҭыԥ аҿы иааиаанӡа, ҳара ҳандырҵәон, – абри рзеилкаауамызт.
Аиааира згоз ажәлар еснагь аинтеллигенциа раԥхьагылан. Аԥсуаа иахьазын ирымаз ибжьаратәын ҳәа иуԥхьаӡашаз аҵарауаа ракәын ираԥхьагылаз. Амала, издыруадаз, иахьыбжьаратәыз азакәзар, аполитика ахы ахьцоз акырӡа изырзеилымкаауаз. Аполитика хәмарран. Ахьаҵра мацарала акгьы ҳзыҟаҵомызт. Ажәылара, аилаҵәара, ҳус акзаара, – абарҭ ракәын ҳҿызхшаз. Еснагь азҵаара цәыргалатәын, уи аӡбара акульминациа аҿынӡа иҩеиртә. Уахь ҳашзхамлоз анырбалак, иҳажәлон, акгьы ҳалдыршаӡомызт. Еиҳаӡоу аинтеллигенциа ҳацәмаҷын. Уи зынӡак ишәарҭаз усын. Уамашәа иубартә, урҭ ажәлар рлахьынҵа рхы рзақәҵомызт. Рус рдыруан, аиашаз, аха аполитика аганахь ала, урҭ ԥсыҽын, сара сахьрыхәаԥшуаз. Убарҭ зегьы иахьа уажәраанӡа ак ҳзыҟалон ҳәа игәыӷуан. Атопонимика аҵыхәтәа шыԥҵәоз анырба акәын рхы аҭыԥахь акырӡа ианааиз, аха уи акырӡа ихьшәахахьан. Ирҳәоит ихьшәахар еиӷьуп, зынӡа иҟамлар аасҭа. Аурысқәа баша иаԥырымҵеит ари ажәаԥҟа. Издыруада ҳаԥхьаҟа иаҳа иаҳзеиӷьхар ари иҟалаз.
Ажәлар анҵысуаз Аԥсны зегьы ҳааидызкылашаз гәыԥк маӡала еиҿкаан ҳәа ргәы иаанагон. Ираԥхьагылаз данырымбалак, ауаа арахә ирҩызахаҵәҟьозаарын (саҭамыз). Ахҭысқәа стихиала иааидыркылаз агәыԥгьы еилыӡӡаауан ишәарҭаз аусқәа мҩаԥаамгар ада ԥсыхәа ҟамло ҳанааиуаз. Убри азын ҳус аҵыхәанӡа иазықәԥозгьы аимадара ӷәӷәа иахьабалак ирзаԥымҵеит. Ус уамак ҟаҵатәызаргьы, адырра ҳарҭартә иаарышьҭшаз ауаа еидкыланы ирымамызт, рхала рхы иацәшәаны ҽаҳдырбацәомызт. Уҳәан-сҳәанла акы шааҳаҳалак, дара рҿы ҳамнеир, ус ҳаанхон, лымҳаҭшьык цқьа иааҳмоуӡакәа. Ҳҵысра акыр џьара ибзианы иеидкылан (аԥсуара иалаз аимадарақәа ракәзар ҳәа агәра сызгом), аха урҭ ихаз-хазыз гәыԥқәан. Ҳара (бзыԥҭаа-гаграа), Аԥсны аханы инхоз ауаа (ус иҟалеит), иаҳа ҳаидкылан убри аамҭаз. Ҳагьыӷәӷәан, аха аԥсадгьыл аидкылара ҳахьӡомызт, маӡалатәи ҳгәыԥ аҳҭны-қалақь аҿы иахьеиҿкаамыз иахҟьон убри; уи ҳагьазыҟаҵамызт, излаҳалшоз ала аус шаҳуазгьы. Аҟәа ус изылшашаз агәыԥ шзыҟамлоз анааба, иҳаӡбеит абжьыуаа ҳхала ҳаҽрымаадарц сынтәа аԥхынраз, избанзар ԥхьаҟа иҳазԥшыз аусқәа зеиԥшрахашаз ҳаздыруамызт.
Аԥсны еидызкылашаз агәыԥ зыҟамлеит, избанзар дыҟамызт азеиԥш хырхарҭа ҳазҭашаз, акыр ҳааидызкылар зылшоз ауаҩы. Уи, хымԥада, Аҟәа дыҟазар ихәҭан. Иарбан ҵысраз иҟалахьаз анапхгаҩы ӷәӷәа, аполитик дызмамыз? Уи шәарҭан, дагьыҟамлеит жәлар ирфырхаҵахашаз. Бзыԥҭаа ҳгәыԥҵәҟьагьы дзахамгылеит ихьаҳәхьамҵшаз анапхгаҩы. Зегь раҵкыс здацқәа аузыжьхьаз Борис Кьахьыриԥа иакәын, аха уи игха хада – Урыстәыла адлара мап ацәкра аргама ацәыргара – дҿаҳәаны даман (уи ишыгха хадамыз нас-нас
иааԥшит, аха усҟантәи аамҭаз уи аӡбахә ус ицәыругар ҟалозма, уи ус хадазшәа иуҳәалар акәын). Уи ибзианы ихы иаирхәон аиҳабыра иабжьаргоз зегьы, ҳара ҳажәалагалақәа, аха иаҳа ихы иаирхәашаз ҳхәыцрақәа баша ибжьаирӡит. Гагра актәи амаӡаныҟәгаҩс қырҭуак, ма гыруак дааргар, иҟаҳҵаша ҳәа заҟантә иабжьаагазеи, аха «Гагра аԥсыуак дааргарым ҳәа исызхаҵом» ҳәа ҳҿы шхьижәоз, агыруа дрыманы иаакылсит. Аԥсны Аминистрцәа р-Совет ахантәаҩыс ҳара ҳтәык дҟарымҵар рылшон, заа ҳҽазыҟаҳҵарц аниабжьазгоз, «уи сара исызхаҵом» ҳәа игәаанагара агәрагаҵәҟьаны дшыҟаз, агазеҭқәа ирнылеит Убилава ҳаӷәра шидыркыз. Ус заҟа гха… Иахьцалак ақырҭуа ламыс иақәгәыӷуаз маҷӡамызт.
Апартиатә органқәеи ҳареи ҳаимадара ԥсыҽын, избанзар дзыҟамлеит аҵыхәтәанӡа ҳара иҳадгылашаз ауаҩы, инструкторк ида (Агырба Гиви иакәзар ҟалап зыӡбахә имаз). Акариера иашьҭаз рацәахеит. Аԥсны анапхгара аҿынтә ҳамҩақәызҵоз А.Б.В. (Адлеиба Борис Виктор-иԥа иакәхап), аҭыԥ аниоу, ҳаихашҭит, ихашҭит аԥсуаа рус. Кьахьыриԥа, аԥсҭа маӡала диацәажәаны, ажәлар рышьҭыхра дазыҟаиҵахьан. Акәымзар Кьахьыриԥа уи аус ихәда иқәиҵомызт, иашьҭахьҟа игылаз ауаҩы дҟамлар. Лыхны аҵыхәтәантәи аизара аныҟаз, Саҟварелиӡе аусура дамырхырц иӡбахә рҳәарц, Џьниа Алықьса даазышьҭызгьы А.Б.В. иакәын. Абарҭқәа зегьы убри ауаҩ дышрылахәыз аҟара сцәа ианалашәа, агәра ганы сыҟазшәа, азҵаарақәа Кьахьыриԥа ианиқәысԥсалак, сгәаанагарақәа дрықәшаҳаҭхон. Аҵыхәтәан зны сизҵааит А.Б.В. иакәызма аусура амҭыҵра ҟаларцаз иабжьазгаз, Аԥсны анапхгара аиҳабыс иааргашаз даԥсыуамзар ҳәа. «Ааи», – иҳәеит Кьахьыриԥа. Уажәшьҭа еилкаан, Шлара ҳаизаны, аусура аҭымҵра мҩаԥгатәын ҳәа ажәалагала аныҟасҵоз, иаразнак дзақәшаҳаҭхаз. Аха А.Б.В., иеиҳабацәаз рҿаԥхьа ипозициақәа ирӷәӷәарц, ҳара ҳаиԥсахит.
Раԥхьа, ҳус ҳаналагоз, даараӡа ҳҽырмаӡаны, аус аауан. Ҳусқәа рыманшәалахара ҳцәыӡуа ҳҿааҳхеит, Гәарамиа Гагра данаарга инаркны. Уи ҳамаӡа ҳаҵидрааит. Аконституциа рыдыркыларц ианыҟаз, Пиҵунда ҳаизигеит ҳгәыԥқәа ирылаз зегьы. Кьахьыриԥа адырра ииҭеит, аҳаблсовет ахыбраҿ ҳаибарц шиҭахыз. Уаала-саала ҳҳәан, ҳдәықәлеит. Уаҟа азалаҿ Кьахьыриԥа аҷкәынцәа ирылеиҳәеит Урыстәыла адлара иаҳнаҭо егьыҟам ҳәа. Уи иахьаҭахыз инаргеит хымԥада. Давлеҭ Ԥлиа иакәын адырҩаҽны Аконституциа шрыдыркылоз аацәыригеит, иазҳәазгьы КГБ аҿы аус иуазаарын, доурыс ҷкәыназаарын. Ашьҭахь уи аҷкәын иус дамырхын, ԥыҭк анҵы Гаграҟа диаргеит. Абас ҳамаӡа усқәа ахыбгалара рҽыназыркит.
Иашамкәан иҟаҳҵон ажәлар ирлас-ырласны иахьҳаргәамҵуаз. Убарҭ ус рзаҳамуларц, иҳамжьаларц заҟантә исҳәахьази, ҳагәрагара иаҟәыҵыр ҳәа сшәаны. Аха иузыӡрҩуадаз, Кьахьыриԥа иакәзар – ԥыжәара змаз иакәны ихы иԥхьаӡо дҟалахьан, аиҳараӡак ашәарҭа дааҭагылар, ауаа есымша еизаны еилагылазарц иҭахын. Ашьҭахь ихымҩаԥгашьа шхаирҟьацәоз ихаҭагьы еиликааит ҳәа сыҟоуп. Аҵыхәтәан, Бзыԥҭа аизара ҩы-мшы инеиԥынкыланы ианыҟаз, ихала ибеит ауаа реизгара ԥыхьақәа ишырҩызамз. Ҩы-мшҟа ааҵхьан, даҽазны иеицәоу ҳахьыр ҳәа дшәаны, Шлара драцәажәеит Гәдоуҭа ақыҭақәа рхаҭарнакцәа. Ашьҭахь, Кобахьиа Бзыԥҭа данааз ауха, Жәандәырԥшь, Хыԥсы аԥшаҳәаҿы, уаа 50-ҩык еизганы, ауаа ҳхьыԥшырц ҟазшьас иамаз ҳаиҭалацәажәеит. Аха, сара сахьахәаԥшуаз, уи уа исымҳәеит акәымзар, ҳазҿыз ԥсымшьҭыгас иҟаҵаз ак акәын. Аситуациа ахала иҟалаанӡа, ажәлар уаҩы изеизгомызт. Акомиссиақәа уажәи-уажәи аиҳабыра изаарышьҭуаз убри азакәын: ажәлар ирыларҵеит ажәабжь абри ауаҩы (Кьахьыриԥа – иаҳҳап) абрысҟатәи «ифеит», ажәлар рус ала ихы ҿихырц даҿуп ҳәа. Иара усгьы, еизарак ма еиқәшәарак ҳара ианҳамаз, Аҟәантә иаауаз иҳаларҳәон аҩада (абжьыуаа рҿы) гәыԥ-ҩык «акрыфацәа»рҽеизырган, иахьаԥсыуааз азы ирышьклаԥшуазшәа гәарарҵазшәа. Абас аӡәи-аӡәи ҳхаҭа ҳагәра еибамго ҳнаргеит.
Исгәалашәоит, ҳагхақәа рҵыхәала ажәа анеимаҳклоз, Игор Марыхәба дгәааны иҳәалон Капитонов Аҟәа даныҟаз Ленин иашҭаҿ иҟалаз аизара ду еиԥшыз даҽа хҭыск ҟамлаӡеит ҳәа. Ихы абзиара аиргарц азакәзу, ус агха ихьуазу, абас изырҳәоз сзеилымкааит. Ус акәзу, егьыс акәзу уи игәаанагара ахьынтәаауаз еилкаан: уи аизара ҟалартә зегь раҵкыс иара аус иуит. Ленин иашҭаҿ иҟалаз ахҭыс аҵак ду аман. Аха зегь раҵкыс зҵакы ӷәӷәаз акәымхеит. Избанзар ахагылаҩ даимуит. Уи даныҟамла, аԥыжәара аҳәынҭқарра иагон. Ахагылара зауз
аизарақәа ракәын алҵшәагьы ахьыҟалоз: Бзыԥҭатәи аизарақәа (09.03.79. – 100-ҩык, 29.03.78. – 1000-ҩык, 17.05.78. – 100-ҩык), Гагра ақалақьтә комитет актәи амаӡаныҟәгаҩс аԥсуа иҟаҵара, Абгархықә аизара (01.04.78. – 2300-ҩык), Лыхнашҭа имҩаԥгаз Аԥсны жәлар реизара (02.04.78. – 12500-ҩык), Ԥақәашь (05.04.78. – 6000-ҩык), Ҭҟәарчал (09.04.78. – 6000-ҩык), адырҩегь Лыхнашҭа (07.06.78. – 35000-ҩык).
Исҳәарц исҭахыз – ажәлар реизарақәа иҵегь алҵшәа роуртә ирхагылашаз, имҩақәызҵашаз, зыжәлар рзы зԥсы ҭызхуаз уаҩы дҳаламшәеит. Убасҟан ҳажәлар даҽакала еидкылахон, еилаҵәон. Ус иҟазаргьы, ҳаҷкәынцәа ирылшаз ахәшьара зынӡак иузыларҟәуам.
Аҵыхәтәан иазгәаҭатәуп аҳәаанырцәааи ҳареи ҳаимадара зынӡа ишыҟамлаз. Еихьышәа-ԥышәашәа еимадарак иҳамаз акгьы иаԥсамхеит. Иҳаҳаит нырцә иҟаз аԥсуаа рҳәынҭқаррақәа рҿы ашәҟәқәа шаларгалаз, ҳара уаҩы даҳкьымсырц азы. Иҟамлози, асовет посольствақәа рҿы инеины, аԥсуаа иҵегь еиӷьыз аусқәа мҩаԥыргар. Аха ҳауаа шәон нырцәааи ҳареи еимадарак шҳабжьаз ааилыркаар, ҳара ҳзы агьыҟамызт ҳәа. Аиашаз иааҳаҵырдыраар асовет тәыла аӷацәа ҳәа, ашьауӷа ус ҳадыркуан, аха уи иаанагозма маӡала аус утәӡамызт ҳәа.
Арҭ ҳагхақәа зегьы ҳзыфеидахашт, аамҭа ҳацәцоит акәымзар. Даҽакалагьы иауам.
